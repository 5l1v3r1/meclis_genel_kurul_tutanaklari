



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 43’üncü
Birleşim
 15
Ocak 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Çanakkale Milletvekili Ali Sarıbaş’ın, Çanakkale
ilinin sorunlarına ilişkin gündem dışı konuşması
2.- Kütahya Milletvekili Alim Işık’ın, Kütahya İl Özel
İdaresine devredilen taşınmazlara ilişkin gündem dışı konuşması
3.- Kars Milletvekili Mülkiye Birtane’nin, Kars ilinin
sorunlarına ilişkin gündem dışı konuşması

V.- AÇIKLAMALAR
1.- İstanbul Milletvekili Abdullah Levent Tüzel’in,
Cizre’de 12 yaşındaki Nihat Kazanhan’ın polisin açtığı ateşle hayatını
kaybetmesine ilişkin açıklaması
2.- Osmaniye Milletvekili Hasan Hüseyin Türkoğlu’nun,
Osmaniye’de 2001’de meydana gelen depremde yıkılan binaların yerine yaptırılan
evlerin bedelinin faiziyle birlikte tahsil edilmek istenmesine ilişkin
açıklaması
3.- Bursa Milletvekili Hüseyin Şahin’in, Bursa’da yoğun
kar yağışının yol açtığı sorunlara ilişkin açıklaması
4.- Balıkesir Milletvekili Namık Havutça’nın, Başbakan
Ahmet Davutoğlu’nun, yaptığı açıklamalarla Cumhuriyet gazetesini hedef
gösterdiğine ilişkin açıklaması
5.- İzmir Milletvekili Musa Çam’ın, orman arazilerine madencilik
ruhsatı verilmesiyle ilgili Orman ve Su İşleri Bakanının duyarlı olması
gerektiğine ilişkin açıklaması
6.- Uşak Milletvekili Dilek Akagün Yılmaz’ın,
ilkokullarda beden eğitimi derslerine branş öğretmenlerinin girmemesinin doğru
bir uygulama olmadığına ilişkin açıklaması
7.- Mersin Milletvekili Aytuğ Atıcı’nın, Nazım
Hikmet’in 113’üncü doğum gününe ve Hükûmetin, don felaketi nedeniyle ürünlerini
kaybeden çiftçilere yardım etmesi gerektiğine ilişkin açıklaması
8.- İstanbul Milletvekili Kadir Gökmen Öğüt’ün, Nazım
Hikmet’in 113’üncü doğum gününe, Cizre’de öldürülen 12 yaşındaki çocuğun
katilinin bir an önce bulunması gerektiğine ve Yaşar Kemal’e acil şifalar
dilediğine ilişkin açıklaması
9.- Kocaeli Milletvekili Mehmet Hilal Kaplan’ın,
polisin Cumhuriyet gazetesinin dağıtımını engelleme girişimini ve Başbakan
Ahmet Davutoğlu’nun bu konuyla ilgili ifadelerini kınadığına ilişkin açıklaması
10.- İstanbul Milletvekili Haluk Eyidoğan’ın,
engellilerin ücretsiz ulaşım kartlarına sınırlama getirilmesinin hukuksuzluk olduğuna
ilişkin açıklaması
11.- Bingöl Milletvekili İdris Baluken’in, Cizre’de
çocukların öldürülmesi olaylarında sorumluluğun Hükûmette olduğuna ve bu
nedenle Cizre halkından özür dilemesi gerektiğine ilişkin açıklaması
12.- Kayseri Milletvekili Yusuf Halaçoğlu’nun, Bitlis
Milletvekili Hüsamettin Zenderlioğlu’nun 672 sıra sayılı Kanun Tasarısı’nın
tümü üzerinde HDP Grubu adına yaptığı konuşmasındaki bazı ifadelerine ilişkin
açıklaması
13.- Bitlis Milletvekili Hüsamettin Zenderlioğlu’nun,
Kayseri Milletvekili Yusuf Halaçoğlu’nun yaptığı açıklamasındaki bazı
ifadelerine ilişkin açıklaması
14.- Kocaeli Milletvekili Lütfü Türkkan’ın, Bitlis
Milletvekili Hüsamettin Zenderlioğlu’nun 672 sıra sayılı Kanun Tasarısı’nın
tümü üzerinde HDP Grubu adına yaptığı konuşmasındaki bazı ifadelerine ilişkin
açıklaması
15.- Bingöl Milletvekili İdris Baluken’in, Bitlis
Milletvekili Hüsamettin Zenderlioğlu’nun 672 sıra sayılı Kanun Tasarısı’nın
tümü üzerinde HDP Grubu adına yaptığı konuşması ile Kayseri Milletvekili Yusuf
Halaçoğlu’nun yaptığı açıklamasındaki bazı ifadelerine ilişkin açıklaması
16.- Amasya Milletvekili Mehmet Naci Bostancı’nın,
Bitlis Milletvekili Hüsamettin Zenderlioğlu’nun 672 sıra sayılı Kanun
Tasarısı’nın tümü üzerinde HDP Grubu adına yaptığı konuşması ile Kocaeli
Milletvekili Lütfü Türkkan’ın yaptığı açıklamasındaki bazı ifadelerine ilişkin
açıklaması
17.- Sinop Milletvekili Engin Altay’ın, Bitlis
Milletvekili Hüsamettin Zenderlioğlu’nun 672 sıra sayılı Kanun Tasarısı’nın
tümü üzerinde HDP Grubu adına yaptığı konuşmasındaki bazı ifadelerine ilişkin
açıklaması
18.- Kayseri Milletvekili Yusuf Halaçoğlu’nun,
tekraren, Bitlis Milletvekili Hüsamettin Zenderlioğlu’nun 672 sıra sayılı Kanun
Tasarısı’nın tümü üzerinde HDP Grubu adına yaptığı konuşmasındaki bazı
ifadelerine ilişkin açıklaması
19.- Amasya Milletvekili Mehmet Naci Bostancı’nın,
Sinop Milletvekili Engin Altay’ın 672 sıra sayılı Kanun Tasarısı’nın tümü
üzerinde şahsı adına yaptığı konuşmasındaki bazı ifadelerine ilişkin açıklaması


VI.- BAŞKANLIĞIN GENEL KURULA SUNUŞLARI
A) Tezkereler
1.- (10/124, 226, 320, 321, 336, 601, 637, 958, 1055,
1126, 1127, 1128, 1129, 1130, 1131, 1132, 1133, 1134, 1135, 1136, 1137, 1138,
1139, 1140, 1141, 1142, 1143, 1144, 1145, 1146, 1147, 1148) esas numaralı
Meclis Araştırması Komisyonu Geçici Başkanlığının, Komisyonun, başkan, başkan
vekili, sözcü ve kâtip üye seçimini yaptığına ilişkin tezkeresi (3/1684)
2.- Türkiye Büyük Millet Meclisi Başkanlığının,
milletvekillerinden oluşan bir heyetin, 1915 olaylarının 100’üncü yıl dönümüne
ilişkin parlamenter diplomasi faaliyetleri çerçevesinde İsveç ve İtalya’ya
birer ziyaret gerçekleştirmesinin Türkiye Büyük Millet Meclisi Başkanlık
Divanının 12/1/2015 tarihli 89 sayılı Kararı’yla uygun bulunduğuna ilişkin
tezkeresi (3/1685)

B) Genel Görüşme Önergeleri
1.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, sağlık
kurumlarında performansa dayalı ek ödeme sisteminin baskısı sonucu çalışanların
artan sorunları ile alınması gereken önlemler konusunda genel görüşme
açılmasına ilişkin önergesi (8/24)

C) Meclis Araştırması Önergeleri
1.- Kahramanmaraş Milletvekili Mesut Dedeoğlu ve 19
milletvekilinin, taşeron işçilerin problemlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1171)
2.- Kars Milletvekili Mülkiye Birtane ve 21
milletvekilinin, cezaevlerinde süresiz-dönüşümsüz açlık grevinde bulunan eylemcilerin
sağlık sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1172)

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
5.- Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı ve Milli
Savunma Komisyonu Raporu (1/996) (S. Sayısı: 672)
6.- Türkiye Cumhuriyeti ile Avrupa Nükleer Araştırma
Örgütü (CERN) Arasında CERN'de Ortak Üye Statüsü Verilmesi Hakkında Anlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/950) (S. Sayısı: 676)

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Meral Akşener’in,
Türkiye Cumhuriyeti’nin herhangi bir bölgesini başka bir devleti ifade edecek
şekilde adlandırmanın milletvekili yeminiyle bağdaşmayacağına ilişkin konuşması

IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Sinop
Milletvekili Engin Altay’ın 672 sıra sayılı Kanun Tasarısı’nın tümü üzerinde
şahsı adına yaptığı konuşması sırasında AK PARTİ Grup Başkanına sataşması
nedeniyle konuşması
2.- Sinop Milletvekili Engin Altay’ın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması

X.- YAZILI SORULAR VE CEVAPLARI
1.- İstanbul Milletvekili Şafak Pavey'in, İstanbul'un
2017 Avrupa Yeşil Başkenti yarışmasına adaylık başvurusuna ve İstanbul'daki
yeşil alanlara ilişkin sorusu ve Avrupa Birliği Bakanı Volkan Bozkır’ın cevabı
(7/56342)
2.- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara ilişkin sorusu ve Avrupa Birliği Bakanı Volkan Bozkır’ın
cevabı (7/56343)
3.- Ankara Milletvekili Özcan Yeniçeri'nin, 2002-2014
yılları arasında Bakanlık ile bağlı kurum ve kuruluşlarınca satın alınan
kültür, eğlence ve spor hizmetlerine ilişkin sorusu ve Avrupa Birliği Bakanı
Volkan Bozkır’ın cevabı (7/56952)
4.- Antalya Milletvekili Gürkut Acar'ın, Antalya'nın
Kemer ilçesinde bulunan su sporları parkur alanıyla ilgili Kemer Kaymakamlığı
ve Antalya Büyükşehir Belediyesi arasında imzalanan protokole ilişkin sorusu ve
Maliye Bakanı Mehmet Şimşek’in cevabı (7/57074)
5.- Adana Milletvekili Seyfettin Yılmaz'ın, orman
muhafaza memuru alımı için yapılan sınava,
Açılışlara uçak kiralayarak gittiğine dair iddialara,
Hazine'ye devredilen Gazi Yerleşkesi karşılığında Orman
Genel Müdürlüğüne Şap Enstitüsünün bulunduğu alanının verildiği iddialarına,
2002-2014 yılları arasında Bakanlık ile bağlı kurum ve
kuruluşlarda millete ve devlete karşı suçlar nedeniyle hakkında işlem yapılan
personel sayısına, 
İlişkin soruları ve Orman ve Su İşleri Bakanı Veysel
Eroğlu’nun cevabı (7/57111), (7/57271), (7/57272), (7/58368)
6.- İstanbul Milletvekili Umut Oran'ın, son beş yıl
içinde bir hediyelik eşya şirketinden yapılan satın almalara ilişkin sorusu ve
Avrupa Birliği Bakanı Volkan Bozkır’ın cevabı (7/57350)
7.- İzmir Milletvekili Alaattin Yüksel'in, Diyanet
İşleri Başkanlığından Bakanlığa nakil yoluyla geçen personele ilişkin sorusu ve
Avrupa Birliği Bakanı Volkan Bozkır’ın cevabı (7/57351)
8.- Ardahan Milletvekili Ensar Öğüt'ün, son beş yıl
içinde Avrupa Patenti Dairesine yapılan başvuru sayısına ilişkin sorusu ve
Avrupa Birliği Bakanı Volkan Bozkır’ın cevabı (7/57352)
9.- Diyarbakır Milletvekili Altan Tan'ın, mülkiyeti
Hazineye ait bazı taşınmazların Emniyet Genel Müdürlüğü tarafından başka
kurumlara tahsis edilmesine ilişkin sorusu ve Maliye Bakanı Mehmet Şimşek’in
cevabı (7/57462)
10.- Artvin Milletvekili Uğur Bayraktutan'ın, eski
Artvin Orman Bölge Müdür Yardımcısı'nın başka bir ile atandığı halde lojmanı
boşaltmadığına dair iddialara ilişkin sorusu ve Orman ve Su İşleri Bakanı
Veysel Eroğlu’nun cevabı (7/57795)

15 Ocak 2015 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
-----0-----
BAŞKAN – Sayın milletvekilleri, Türkiye
Büyük Millet Meclisinin 43’üncü Birleşimini açıyorum.
III. YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim. 
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur,
birleşime on dakika ara veriyorum.
Kapanma Saati: 14.04
İKİNCİ OTURUM
Açılma Saati: 14.15
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
-----0-----
BAŞKAN – Sayın milletvekilleri, Türkiye
Büyük Millet Meclisinin 43’üncü Birleşiminin İkinci Oturumunu açıyorum.
III. YOKLAMA
BAŞKAN – Açılışta yapılan ilk yoklamada
toplantı yeter sayısı bulunamamıştı. 
Şimdi yeniden elektronik cihazla
yoklama yapacağız. 
Yoklama için üç dakika süre veriyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz. 
Gündeme geçmeden önce, üç sayın
milletvekiline gündem dışı söz vereceğim. 
Gündem dışı ilk söz Çanakkale ilinin
sorunları hakkında söz isteyen Çanakkale Milletvekili Sayın Ali Sarıbaş’a
aittir.
Buyurunuz Sayın Sarıbaş. (CHP
sıralarından alkışlar) 
IV.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.- Çanakkale
Milletvekili Ali Sarıbaş’ın, Çanakkale ilinin sorunlarına ilişkin gündem dışı
konuşması
ALİ SARIBAŞ (Çanakkale) – Sayın Başkan,
çok değerli milletvekilleri, bizleri televizyonları başında dinleyen sevgili
vatandaşlarım; bugün Türkiye’nin ve dünyanın en önemli illerinden biri olan
Çanakkale’den bahsetmek istiyorum. 
Çanakkale, aslında coğrafyaya
baktığımızda, boğazıyla, 2 tane adasıyla ve yarımadasıyla gerçekten hiçbir ilde
olmayan ve dünyada da olmayan bir güzelliğe sahip; ancak görüyorum ki hem
boğazı hem üç tarafı denizle çevrili olmasına ve yine Kaz Dağlarıyla ve dağdaki
endemik yapılarıyla oksijeni bol olmasına rağmen en sorunlu illerden bir
tanesidir ve sorunları çok olan bir il olarak bahsetmek istiyorum. 
Bakın, aslında haritada ulaşımı en
kolay il gibi görünür. Aslında her tarafı toplu taşımaya müsait görünür
coğrafya açısından ama gelin şöyle Çanakkale’nin ulaşım sorununa bir bakalım:
Kara yolları hiçbir şekilde bitirilmemiştir. İzmir bağlantısının Edremit’ten
başlayarak Gelibolu’ya kadar olan kısmı devam etmektedir. Bandırma’dan devam ederek
Çanakkale’ye olan bağlantısı hâlâ bitirilmemiştir. Bu, on sekiz veya yirmi
yıldan beri devam eden, on üç yıllık AKP döneminde atılan ve hâlâ bitirilmeyen
bu yollarla, yine Çan-Çanakkale, Çan-Biga ve bu güzergâh, yine Ezine bağlantısı
olan Bayramiç-Çan güzergâhları hâlâ bitirilmemiştir. Bununla birlikte köy
yollarının daha yüzde 80’i asfalt olmamıştır. 
Şimdi, bu bir tarafa, kara yoluna
bağımlılıktan ama 1960’lı, 1970’li yıllarda bile her tarafa; İstanbul’a,
Karadeniz’e, İzmir’e, adalara sürekli yolcu taşıması olan bir deniz ulaşımı
varken, bugün, on üç yıllık zamanda, özelleştirmelerden sonra bu da yok
olmuştur, deniz ulaşımı da yoktur. 
Hava ulaşımına gelelim. Hava ulaşımında
biliyorsunuz ki iki tane havalimanımız var ancak yeni bir tanesi -merkezdeki-
yanlış olmasına rağmen devam eden bu yatırımın… Yine, buradaki uçaklarımız
arasındaki yer üstü hizmetleri tam tamamlanmadığından hâlâ uçaklarımız hava
koşullarında indirilememektedir. 
Bandırma’ya kadar bir demir yolu var
ama Bandırma’da limanımız bitmesine rağmen, çok kısa bir süre içerisinde o
liman dışarıya açılmasına rağmen, orada toplu taşıma yapılarak ve hızlı tren de
dâhil olmak üzere getirilme imkânı varken, bunu on üç yıldır söylememize rağmen
ve “Bu yapılacak.” denmesine rağmen hâlâ çözülmemiştir. 
Çok değerli milletvekilleri, bırakın
yatırımları, Devlet Su İşlerindeki barajların yapılması, 1991’de, 1994’te
temelleri atılan barajlar hâlâ daha bitirilmemiştir, Taşoluk ve diğer büyük
barajlarımız gibi.
Yine, çok önemli konulardan bir tanesi
de bence nedir biliyor musunuz? Bu yatırımlar tamam, yatırım payı almadı, hepsi
güzel de AKP’nin en hızlı çok yatırım yaptığı dönem içerisinde üç tane bölge
müdürlüğümüz kapatılmıştır. Denizcilik Müsteşarlığı Çanakkale Bölge Müdürlüğü
kapatıldı. Şimdi, dünyanın en sorunlu olan, geçiş üstünlüğü olan bir yerde,
boğazı olan yerde bunu niye kapatıyorsunuz? Yüzde 53’ü ormanlarla kaplı olan
bir yerde orman bölge müdürlüğünü kapattınız ve yangınların çoğaldığı bir
dönemde getirdiniz, burayı Balıkesir’e bağladınız. 
Yine, bu anlamda tarihiyle ilgili
olarak ve Türkiye'nin en önemli yerlerinden birisi olan bölgemizdeki Vakıflar
Bölge Müdürlüğünü de kapatarak Çanakkale’nin içini boşaltmaya çalıştınız. Bunu
cezalandıramazsınız. Kaz Dağlarındaki altın aramalar, dışarıdan getirilen
kömürlerle 15 tane termik santral yapılması ve turizmi olabildiğince yok etmek,
üniversitenin kötü anlamdaki yönetimini yok etmek ve altın bilezikle
Türkiye'nin 100.000’lik haritalarla İstanbul’un bütün o yağmalıklarını, oradaki
artıklarının hepsini Çanakkale’ye taşıma projesine de karşı çıktığımızı
bildirmek istiyorum. 
Çok değerli arkadaşlar, her seçim
öncesi boğaz köprüsü yapılır, her seçim sonrası da biter ama görüyorum ki yine
boğaz köprüsünü ortaya attınız ama seçime kadar da bir şey olmayacağını biliyorum.
Yine bu vaatlerinizi sürdürmeye devam ederek Çanakkale halkını…
Onun için bu sorunları AKP sorun yumağı
hâline getirmiştir ve bu anlamda çözmemiştir. (CHP sıralarından alkışlar) 
BAŞKAN – Teşekkür ederim Sayın Sarıbaş.
Gündem dışı ikinci söz, Kütahya İl Özel
İdaresine devredilen taşınmazlar hakkında söz isteyen Kütahya Milletvekili
Sayın Alim Işık’a aittir.
Buyurunuz Sayın Işık.
2.- Kütahya
Milletvekili Alim Işık’ın, Kütahya İl Özel İdaresine devredilen taşınmazlara
ilişkin gündem dışı konuşması
ALİM IŞIK (Kütahya) – Teşekkür ediyorum
Sayın Başkan.
Sayın Başkan, değerli milletvekilleri;
öncelikle sizleri ve bizleri izleyen değerli vatandaşlarımızı saygılarımla
selamlıyorum.
Bilindiği gibi, tüm itiraz ve
uyarılarımıza rağmen, Kütahya ilinin en büyük işletmelerinden biri olan
Seyitömer Termik Santrali ile Linyit İşletmesi (SLİ)'nin, özelleştirme adı
altında, birlikte ve bir bütün olarak sadece birkaç yıllık kârı karşılığında
satılıp devir teslim işlemleri Haziran 2013’te gerçekleştirilmiştir.
Bu satışta anılan kuruluşların, Kütahya
il merkezinde bulunan lojman ve sosyal tesislerinin yer aldığı arazilerin ve
diğer taşınmazların özelleştirme kapsamı dışında tutularak Enerji ve Tabii
Kaynaklar Bakanlığına bağlı EÜAŞ üzerinde bırakılması, Kütahyalılar için kısmen
de olsa bir teselli kaynağı olmuştu. Ancak, kısa bir süre sonra, Kütahya
Yıldırım Beyazıt Mahallesi’nde bulunan SLİ lojmanları ve sosyal tesislerinin
yer aldığı yaklaşık 20 dönümlük arsa üzerindeki binalar, depreme dayanıksız
oldukları gerekçesiyle yıkılarak arazinin, okul yapılmak üzere, Millî Eğitim
Bakanlığı tarafından kullanılacağı belirtilmiştir. Bu karar, Kütahyalılar
tarafından da olumlu karşılanmıştır.
EÜAŞ'a ait olan, Kütahya 30 Ağustos
Mahallesi’nde bulunan ve içerisinde 209 lojman ile sosyal tesislerin yer aldığı
“termik siteleri” olarak adlandırılan yaklaşık 50 dönümlük arsa ve üzerindeki
taşınmazlarla ilgili olarak ise Ekim-Kasım 2014 tarihlerinde AKP'li bazı
siyasilerle, Kütahya Valisi ve TÜRGEV isimli vakfın yöneticileri arasında bazı kirli
pazarlıklar başlatılmış ve bu pazarlıklara ilişkin gizli görüşme kayıtlarının
yer aldığı “tape”lerin medyada da paylaşılması sonucunda anılan taşınmazların
niçin özelleştirme kapsamı dışında tutulduğu da ortaya çıkmıştır. 
Cumhuriyet başsavcılıkları tarafından
hazırlanan "TÜRGEV fezlekesi" isimli iddianamenin Kütahya’yla ilgili
bölümünde yer alan “tape” kayıtları ve konuşma dökümlerinde, özetle, Kütahya
Valisi, zamanın AKP İl Başkanı ve AKP İl Genel Meclisi Başkanı tarafından,
TÜRGEV yetkililerinin 209 lojman ve sosyal tesislerin yer aldığı yaklaşık 50
dönümlük arazinin görülmesi için Kütahya'ya davet edildikleri, TÜRGEV
yetkililerinin bu davete icabet ederek söz konusu taşınmazları yerinde görüp
beğendikleri, bu teklifin Bilal Erdoğan'a ve onun aracılığıyla zamanın Sayın
Başbakanına iletildiği, Sayın Başbakanın da bundan çok memnun olduğu, Kütahya
Valiliğinin söz konusu taşınmazların İl Özel İdaresine tahsis edilmesi için
Enerji ve Tabii Kaynaklar Bakanlığına yazı yazdığı, ancak bunun en üst makamdan
verilecek bir talimatla hızlandırılmasının gerektiği, arkasından da Konya’da
olduğu gibi yirmi beş yıllığına bedelsiz olarak TURGEV'e tahsis
edilebileceğinin belirtildiği, aynı yöntemle bir arazi bulunarak TÜRGEV'e
bağışlanması sözü karşılığında AKP Tokat İl Başkanının da -Kütahya'da olduğu
gibi- Belediye Başkanı adaylığının kabul edileceğinin ifade edildiği
iddianamede yer almıştır. Bu durum karşısında konu tarafımızdan Meclis
gündemine önergelerle taşınmış ancak cevap alınamamıştır. Bunun arkasından Kütahya’da
bulunan ve EÜAŞ'a ait olan bu taşınmazların TÜRGEV'e bağışlanma sözü
karşılığında siyasi, idari ve ekonomik çıkar sağlayan kişilerin, tarafımdan
yapılan suç duyurusuyla dava konusu edilmesi süreci başlatılmış ve dava süreci
Danıştay aşamasına gelmiş olup devam etmektedir.
Bu konuya ilişkin yargı süreci devam
ederken, 17-25 Aralık yolsuzluk ve rüşvet olaylarının araya girmesiyle yarıda
kalan söz konusu taşınmazların devir işlemlerine devam edilmiş ve söz konusu
SLİ ve Termik Sitesi lojmanlarının da içinde bulunduğu toplam 70 dönüm
civarındaki arazinin üzerindeki taşınmazlarla birlikte 22/9/2014 tarihli
Bakanlar Kurulu Kararıyla Kütahya İl Özel İdaresine devri gerçekleştirilmiştir.
Bu konu, Sayın Kütahya Valisinin, il özel idaresinin resmî İnternet sitesinden
yaptığı bir basın açıklamasıyla kamuoyuna duyurulmuştur.
Şimdi sıra söz konusu taşınmazların
TÜRGEV'e aktarılmasına gelmiştir. Bu kirli oyunun bozulması için tüm
yetkilileri bir kez daha buradan uyarıyor, söz konusu taşınmazların sadece ve
sadece Kütahya’nın ihtiyaçları doğrultusunda kullanılması için gerekli her
türleü çalışmanın tarafımızdan ve ilgililer tarafından yapılmasını talep
ediyor; bu konunun takipçisi olacağımızı bir kez daha sizlerle paylaşarak
saygılar sunuyorum. (MHP sıralarından alkışlar)
BAŞKAN – Teşekkür ederim.
Gündem dışı üçüncü söz, Kars ilinin
sorunları hakkında söz isteyen Kars milletvekili Sayın Mülkiye Birtane’ye
aittir.
Buyurunuz Sayın Birtane. (HDP
sıralarından alkışlar) 
3.- Kars
Milletvekili Mülkiye Birtane’nin, Kars ilinin sorunlarına ilişkin gündem dışı
konuşması
MÜLKİYE BİRTANE (Kars) – Teşekkür
ederim Sayın Başkan. 
Sayın Başkan, değerli milletvekilleri;
Kars ilinin sorunlarını aktarmak üzere söz aldım. Sizleri ve ekranları başında
bizleri izleyen tüm halkımızı saygıyla selamlıyorum. 
Seçim bölgem olan Kars iliyle ilgili
bugüne kadar Meclise taşıdığım sorunlar hakkında gerçekçi bir adım,
çözümleriyle ilgili atılmadı. Oysaki demokrasinin gereği olarak muhalefet ya da
iktidar milletvekili olma farkını gözetmek sizin kendi seçim bölgemiz başta
olmak üzere, Türkiye'nin bütün sorunlarına duyarlı olmak, Meclis gündemine
taşıyarak ortaklaşa bir çözüm aramak kaçınılmaz bir zorunluluktur. 
24’üncü Dönem boyunca taşıdığımız
sorunlara, ne yazık ki, kalıcı ve gözle görülür bir çözüm üretilemedi. Halkın
sorunlarına çözüm bulunacağı yönündeki umutlar da giderek azalıyor. Çocukların
geleceği karanlık. Kız çocukları 14-15 yaşında evlendiriliyor. Okuma olanakları
yok. 
Kars’ın merkez nüfusu 77 bin kadardır.
Halkın çoğu köylerde yaşıyor. Şehirde esnaf, köylerde vatandaş perişan hâlde.
İş yok, gençler kahve köşelerinde. İl sosyoekonomik anlamda Avrupa’dan,
Türkiye’de gelişmiş illerden yüz-iki yüz yıl kadar geride. 
Ölçülü ve Halefoğlu köyleri defalarca
su sorunuyla basında yer aldı ve çoğu köyde de durum aynı. Köylüler “Dünya
uzaya çıkarken devlet bize içme suyu sağlayamıyorsa o zaman bizi gözden
çıkarmış ya da bu devletin bir köye içme suyu sağlama gücü bile yok.” diyor.
İl merkezinde temiz ve kesintisiz içme
suyu yok. 
MUSA ÇAM (İzmir) – Sayın Bakan, suyla
ilgili konuşuyor.
MÜLKİYE BİRTANE (Devamla) - AKP
iktidarı döneminden beri var olan su problemi MHP belediyesi döneminde de devam
ediyor. 
Merkez köyler, Digor, Sarıkamış,
Kağızman, Selim, Akyaka, Susuz, Arpaçay köylerinin hiçbirinde alt yapı yok. Su
kuyuları için kullanılan elektriğin ücreti köylülerden alınıyor. 
TEDAŞ'ın özelleştirilmesi sonucu
Kars'ta elektrik dağıtımı işini Aras firması aldı. Devletin şirkete “Ben paramı
senden alırım, sen de vatandaşın elektriğini mi kesersin, icraya mı verirsin?”
deyip vatandaşı şirketin insafına bırakması kabul edilebilecek bir durum
değildir. Şu an yapılması gereken tek şey, köylünün ve yoksul halkın
borçlarının silinmesidir. 
Sağlık alanında da il oldukça geride.
Yeni bir kadın doğum ve çocuk hastanesi binası hizmete girecek ve Karslılar
eski köhne hastaneden kurtulacak derken, henüz yedi yıl önce hizmete açılmış
devlet hastanesinin kapatılmasıyla birlikte daha küçük kapasiteli yeni bir
binaya geçildi. Şehir merkezine uzak olan hastaneye ulaşım zorlaştı. Var olan
sorunlara, dolmuşçuluk yaparak geçimini sağlayan vatandaşların sorunu da
eklendi. Kafkas Üniversitesi Hastanesi devlet hastanesi gibi hizmet vermekte
çünkü üniversite hastanesinin ihtiyaç duyduğu modern tıbbi donanım için bütçe
ayrılmıyor.
Kars’ta eğitim alanında da bir
düzenleme olmamıştır. Geçici olarak görevlendirilen öğretmenlerin görev yerleri
sık sık değiştirilmektedir. Okulların elektrik, su ve ısınma sorunları had
safhada. Köy okulları hâlâ tezek sobalarıyla ısıtılıyor. Köy okullarının çoğu
ilk kademe olarak hizmet veriyor. Liseye devam imkânıysa son derece zor.
İlde elektrik, su, yol yok ama her ilde
olduğu gibi bolca baskı ve gözaltı var. Kobane'ye destek eylemlerinden sonra
ilçe ve il merkezinde birçok eve baskın yapıldı. 
Kafkas Üniversitesi öğrencileri sürekli
takip altında ve 2014'ün son günlerinde neticelenen bir davada 14 öğrenciye
toplam yüz beş yıl ceza verildi.
İlin tek geçimi olan hayvancılık
alanında sıkıntılar devam ediyor. İthal et girişiyle hayvan fiyatları düştü.
Mazot, tohum, yem ve diğer girdi fiyatları dört yılda yüzde 500 arttı. 
Sayın Başkan, değerli milletvekilleri;
hava kirliliği, Karadağ Mahallesi’ndeki çöplük ve ulaşım sorununa da çözüm
bulunmadı. İlde iş alanı yok. Şeker fabrikasının kapatılması an meselesi. Organize
sanayi bölgesinin sorunları devam ediyor.
Buradan Hükûmete sesleniyorum: Dönüp de
bir Kars’a bakın, halkın ne hâlde olduğunu görün diyor, hepinize saygı
sunuyorum. (HDP sıralarından alkışlar)
BAŞKAN – Teşekkür ederim Sayın Birtane.
Gündeme geçmeden evvel on arkadaşıma
60’ıncı maddeye göre söz vereceğim.
Sayın Tüzel…
V.-
AÇIKLAMALAR
1.-
İstanbul Milletvekili Abdullah Levent Tüzel’in, Cizre’de 12 yaşındaki Nihat
Kazanhan’ın polisin açtığı ateşle hayatını kaybetmesine ilişkin açıklaması
ABDULLAH LEVENT TÜZEL (İstanbul) –
Teşekkür ederim.
Sayın Başkan, Hükûmete seslenmek
istiyorum. “Halka ‘3 çocuk, 5 çocuk doğurun.’ derken siz bu çocukları
öldüresiniz diye mi söylüyorsunuz?” diye sormak istiyorum. 
En son, 12 yaşında, Cizre’de Nihat
Kazanhan bizzat polislerin açtığı ateş sonucu hayatını kaybetti. Son bir
haftada Cizre’de 7 çocuk hayatını kaybetti. Cizre çocuk mezarlığına dönmüş
durumda. Çocukların tanıklıkları var, “Biz zafer işareti yaptığımızda, tepede
otururken polis doğrudan gaz fişeği sıktı, ardından da bizi taradı.” diyorlar
ama İçişleri Bakanı da “Polis kesinlikle ateş açmadı.” diyor. Bakın, bugünün
gençleri, Cizre’de yaşayanlar şunu söylüyor: “90’lı yıllarda beyaz Toros
dolaşıyordu, şimdi plakasız akreplerle hayatımız alınıyor.” Devletin bunları
açığa çıkarması gerekir. Yoksa bu cinayetlerin de sonu gelmeyecek, barış da
gelmeyecek. “Ya devlet başa ya kuzgun leşe.” anlayışı terk edilmelidir.
BAŞKAN – Sayın Türkoğlu…
2.-
Osmaniye Milletvekili Hasan Hüseyin Türkoğlu’nun, Osmaniye’de 2001’de meydana
gelen depremde yıkılan binaların yerine yaptırılan evlerin bedelinin faiziyle
birlikte tahsil edilmek istenmesine ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
Bir deprem coğrafyası üzerinde kurulu
olan ülkemizde zaman zaman karşılaştığımız depremler bizleri büyük acılara ve
maddi zararlara uğratmaktadır. Seçim bölgem Osmaniye de fay hatları
üzerindedir, zaman zaman deprem olmaktadır. 2001 yılında Osmaniye’de yine
deprem olmuş, merkezde Şekerdere, Tehçi; Düziçi’nde Selverler, Yazlamazlı,
Karagedik, Alibozlu gibi köylerde yığma taş evler yıkılmıştır. Zaten dar
gelirli olan insanların yıkılan evleri yerine, Milliyetçi Hareket Partisinin de
ortak olduğu 57’nci Hükûmet ev yaptırarak sorunu gidermiştir. Şimdi ise bu
evlerin bedeli faiziyle birlikte Ziraat Bankası aracılığıyla icraen tahsil
edilmek istenmektedir. Zaten fakir olan bu insanlardan bu tahsilatın
yapılmaması için Hükûmeti göreve çağırıyorum.
Teşekkür ederim.
BAŞKAN – Sayın Şahin…
3.- Bursa
Milletvekili Hüseyin Şahin’in, Bursa’da yoğun kar yağışının yol açtığı
sorunlara ilişkin açıklaması
HÜSEYİN ŞAHİN (Bursa) – Sayın Başkanım, değerli arkadaşlar; 2014 yılının
son günü 31 Aralıkta Bursa ilinde yoğun kar yağışı başlamıştır. Özellikle
şehrin dağlık kesimi ve İnegöl, Yenişehir ilçelerinde kar yağışı aşırı bir
şekilde gerçekleşmiş, yine bu hafta başı tüm Bursa’yı etkisi altına alan kar
yağışı Uludağ’da 3 metre civarlarında, şehir merkezlerinde ve köy, mahalle
yerleşim yerlerinde 50 santimetre ile 1 metre arasında değişen yüksekliğe
ulaşmıştır. Bu durum şehir içi, şehir dışı ve köy, mahalle yollarının
kapanmasına yol açmış, elektrik kesintileri meydana gelmiştir. Şehir içi
yolların ve köy, mahalle yollarının açılmasında, başta Büyükşehir Belediyemiz
olmak üzere, ilçe belediyelerimiz üstün bir gayret sarf etmişler ve kapalı köy,
mahalle yolumuz ile şehir içi yolumuz kalmamıştır. Şehirler arası yolların
açılmasında Karayolları ekiplerimiz üstün bir performans sergilemiş ve şehirler
arası yollarımızı açık tutmuş ve açık tutmaya devam etmektedirler. 
Lakin elektrik kesintilerinin
giderilmesi hususunda dağıtım şirketi, coğrafi şartların zorluğundan etkilenmiş
ve hâlâ elektrik ulaştıramadığı yaşam bölgeleri bulunmaktadır. Dağıtım şirketi
durumdan vazife çıkararak gerekli altyapı noksanlıklarını acilen gidermeli ve
ivedi olarak kesintileri sona erdirmelidir. 
BAŞKAN – Sayın Havutça…
4.-
Balıkesir Milletvekili Namık Havutça’nın, Başbakan Ahmet Davutoğlu’nun, yaptığı
açıklamalarla Cumhuriyet gazetesini hedef gösterdiğine ilişkin açıklaması
NAMIK HAVUTÇA (Balıkesir) – Teşekkür
ederim Sayın Başkan. 
Sayın Davutoğlu Cumhuriyet gazetesiyle
ilgili “Neredeyse ‘Gelin bize saldırın.’ diye bir karikatür basacaksınız, sonra
da ‘Basın özgürlüğü…’ diyeceksiniz. Basın özgürlüğünü hakaret etme alçaklığı
ile yan yana koyamayız.” Başbakan burada açıkça halkı Cumhuriyet gazetesine
karşı isyana ve saldırıya teşvik etmiştir. Sayın Başbakan Cumhuriyet gazetesini
hedef göstermiş, halkı gazeteye karşı tahrik ve teşvik etmiştir. Ayrıca,
bununla da kalmamış, Cumhuriyet gazetesinin tüm çalışanlarını, okurlarını
tehdit etmiştir. 
Ülkede barış ve kardeşliği, hoşgörüyü,
saygıyı, barışı sağlamakla ilgili en baş sorumlu olan Başbakan bizzat bu
beyanlarıyla ülke barışına âdeta dinamitle saldırmıştır. Paris’te hoşgörü
nutukları atan… Ve 3 milyon basan Charlie Hebdo dergisini Türkiye’de basan ve
basın özgürlüğünü savunan Cumhuriyet gazetesinin burada korunmasıyla ilgili tüm
Meclis sorumluluk altındadır: Onların can güvenliği bugün tehdit altındadır. 
Sayın Başbakanı sorumlu davranmaya
davet ediyorum. 
BAŞKAN – Sayın Çam…
5.- İzmir
Milletvekili Musa Çam’ın, orman arazilerine madencilik ruhsatı verilmesiyle
ilgili Orman ve Su İşleri Bakanının duyarlı olması gerektiğine ilişkin
açıklaması
MUSA ÇAM (İzmir) – Teşekkür ederim.
Sayın Orman ve Su İşleri Bakanımız
burada, Sayın Eroğlu. Sayın Bakan, yer altında bulunan madenlerin çıkartılması,
işletilmesi konusunda herhangi bir sorunumuz yok fakat öyle yerlere ruhsat
veriliyor ki orman arazilerinin, temiz içme sularının olduğu bölgelerde taş
ocakları, mıcır ocakları ve maden araştırmalarıyla ilgili ruhsatlar veriliyor.
Mesela, İzmir’in Menderes ilçesinde Kuyucak ve Karakuyu bölgesinde, orman
bölgesinde ağaçlar, çam ağaçları kesiliyor, taş ocağı ve mıcır ocakları
ruhsatları veriliyor. Yine, Selçuk’un Gökçealan köyünde -hafta sonu oradaydım-
üzüm, incir ve orman alanları tamamen tasfiye ediliyor, taş ocakları ve mıcır
ocakları ruhsatları veriliyor. Yine, Menderes’in Yeniköy’ünde… Yine,
Kemalpaşa’nın Akalan köyünde mahkeme kararıyla burası durduruldu. 
Sizden rica ediyoruz, Orman ve Su
İşleri Bakanı olarak orman alanlarının korunması ve kollanmasıyla ilgili,
mutlaka bu konuda bir şerh koymanızı, orman alanlarının olduğu yerlerde temiz
içme sularının…
(Mikrofon otomatik cihaz tarafından
kapatıldı) 
BAŞKAN – Sayın Yılmaz…
6.- Uşak
Milletvekili Dilek Akagün Yılmaz’ın, ilkokullarda beden eğitimi derslerine
branş öğretmenlerinin girmemesinin doğru bir uygulama olmadığına ilişkin
açıklaması
DİLEK AKAGÜN YILMAZ (Uşak) – Teşekkür
ederim Sayın Başkan.
İlkokullardaki beden eğitimi
derslerinin kaldırılması ve bunun yerine sınıf öğretmenlerinin fiziki
etkinlikler dersine girmesi, aynı zamanda haftalık ders çizelgelerinde meslek
liselerinde beden eğitimi derslerinin kaldırılması sonucunda beden eğitimi
branşı öğretmenleri artık atanmamaktadır, onların yerine sınıf öğretmenleri
atanmaktadır. Oysa ki çocuklarımızın ve gençlerimizin bedensel ve zihinsel
etkinlikleri ve kendi öz güvenli sportif amaçlarıyla dünyaya kendilerini
gösterebilecek gençlerimizin yetişmesi açısından beden eğitimi dersleri çok
önemlidir. 
Beden eğitimi öğretmenleri bundan
sonraki atamalarda en az 1.500 atamanın yapılmasını ve beden eğitimi
derslerinin öneminin bir kez daha hatırlanmasını istiyorlar Sayın Başkan.
Umarım bunu yetkililerden birileri duyar, onların bu haklı taleplerini yerine
getirirler diye düşünüyorum.
Teşekkür ederim.
Sayın Atıcı…
7.- Mersin
Milletvekili Aytuğ Atıcı’nın, Nazım Hikmet’in 113’üncü doğum gününe ve
Hükûmetin, don felaketi nedeniyle ürünlerini kaybeden çiftçilere yardım etmesi
gerektiğine ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Değerli
arkadaşlar, bugün büyük ozan Nazım Hikmet’in 113’üncü doğum günü. Aynı
topraklarda doğmaktan, aynı havayı solumaktan, aynı değerleri paylaşmaktan onur
duyuyorum. 
Eğer Nazım
Hikmet yaşasaydı Mersin’de yaşanan don felaketi nedeniyle ürünlerini kaybeden,
çaresiz kalan ve devletin el uzatmadığı çiftçilerin dramını mutlaka yüreğinde
hisseder ve yüreğinden dökülen dizeleri kaleme alırdı. 
AKP Hükûmeti
çiftçilerin yaşadıkları acıyı yüreğinde hissetmese bile aklıyla davranıp onlara
el uzatmalıdır. Sadece TARSİM’e kayıtlı olan çiftçilerin değil, gariban
çiftçilerin de, ürünlerini kaybeden bu çiftçilerin de yardımına koşmalı ve el
uzatmalıdır. Bunu yapacak kadar güçlü bir devlete sahibiz. AKP Hükûmetini bu
konuda göreve davet ediyorum.
Teşekkür
ediyorum.
BAŞKAN – Sayın
Öğüt…
8.-
İstanbul Milletvekili Kadir Gökmen Öğüt’ün, Nazım Hikmet’in 113’üncü doğum
gününe, Cizre’de öldürülen 12 yaşındaki çocuğun katilinin bir an önce bulunması
gerektiğine ve Yaşar Kemal’e acil şifalar dilediğine ilişkin açıklaması
KADİR GÖKMEN
ÖĞÜT (İstanbul) – Sayın Başkanım…
Evet, vatan hainiyim, siz
vatanperverseniz, siz yurtseverseniz, ben yurt hainiyim, ben vatan hainiyim. 
Vatan çiftliklerinizse, 
Kasalarınızın ve çek defterlerinizin
içindekilerse vatan, 
Vatan, şose boylarında gebermekse
açlıktan, 
Vatan, soğukta it gibi titremek ve
sıtmadan kıvranmaksa yazın, 
Fabrikalarınızda al kanımızı içmekse
vatan, 
Vatan, tırnaklarıysa ağalarınızın, 
Vatan, mızraklı ilmühalse,
Vatan, polis copuysa, ödeneklerinizse,
maaşlarınızsa vatan, 
Vatan, Amerikan üsleri, Amerikan
bombası, Amerikan donanması topuysa, 
Vatan, kurtulmamaksa kokmuş
karanlığımızdan, ben vatan hainiyim.
Yazın üç sütun üstüne kapkara haykıran
puntolarla:
Nâzım Hikmet bugün 113 yaşında ve Nâzım
Hikmet vatan hainliğine devam ediyor hâlâ. 
O şartların değişmediğini görüyoruz.
Devlet, Cizre’de öldürülen 12 yaşındaki çocuğun katilini bir an önce
bulmalıdır. 
Bu arada dün gece hastaneye yatan büyük
yazarımız Yaşar Kemal’e de acil şifalar diliyorum. (CHP sıralarından alkışlar)
BAŞKAN – Sayın Kaplan…
9.- Kocaeli
Milletvekili Mehmet Hilal Kaplan’ın, polisin Cumhuriyet gazetesinin dağıtımını
engelleme girişimini ve Başbakan Ahmet Davutoğlu’nun bu konuyla ilgili
ifadelerini kınadığına ilişkin açıklaması
MEHMET HİLAL KAPLAN (Kocaeli) –
Teşekkür ediyorum Sayın Başkan.
Polisin Cumhuriyet gazetesine yönelik
sansür girişimini şiddetle kınadığımı ifade etmek istiyorum. Dün Türkiye’nin
birçok ilinde emniyet yetkilileri Cumhuriyet gazetesinin dağıtımını birkaç saat
engelledi. Bazı illerde de toplatıldı. Bu, basın özgürlüğüne karşı Hükûmetin
bilinçli olarak bir antidemokratik uygulamasıdır. Şöyle ki, bugün bir basın
mensubu sorduğu soruyla Sayın Başbakanın Cumhuriyet gazetesinin önünde toplanan
insanların dağıtılmasıyla ilgili yaşananlar hakkında düşüncesini alırken Sayın
Başbakan bunun bir tahrik unsuru olduğunu, provokasyon olduğunu ve bu
provokasyonu yapanların, bedellerine katlanacağı şeklinde ifadede bulunarak
âdeta Cumhuriyet gazetesine karşı bir saldırının başlangıç emrini vermiştir ki
bunun Hükûmetin en yetkilisine yakışmadığını ve kınadığımı ifade etmek
istiyorum.
BAŞKAN – Sayın Eyidoğan…
10.-
İstanbul Milletvekili Haluk Eyidoğan’ın, engellilerin ücretsiz ulaşım
kartlarına sınırlama getirilmesinin hukuksuzluk olduğuna ilişkin açıklaması
HALUK EYİDOĞAN (İstanbul) – Sayın
Başkan, teşekkür ediyorum. 
2015 yılı engelliler için bir kayıpla
geldi. İstanbul’da engellilerin ücretsiz ulaşım kartlarına günlük 10, aylık ise
220 kullanım sınırlaması getirildi. Aylık 220 olduğu söylenen bir hak nasıl
olur da günlük 10 kullanıma tekabül eder? Bu düpedüz “Engelliler hafta sonları
evden çıkmasın.” demektir. Bu nasıl bir anlayışsızlıktır. Engellilere sağlanan
bu kolaylığın suistimal edildiği gerekçesiyle bu kararın alındığı belirtiliyor.
Bu hakkı suistimal eden insanlar yüzünden suçu bütün engellilere mal ederek
ulaşım kartlarına getirilen bu sınırlama hukuksuzluktur. Bu nedenle
engellilerin hepsi suçlanabilir mi? Turnike görevlilerinin işi usulsüz
kullanımı tespit etmektir. Onların önüne geçemedikleri suçları, işledikleri
suçu bütün engellilere mal etmek yanlıştır. Engelliler soğuk kış, sıcak yaz
mevsiminde… 
(Mikrofon otomatik cihaz tarafından
kapatıldı)
BAŞKAN – Gündeme geçiyoruz. 
Başkanlığın Genel Kurula sunuşları
vardır. 
Kadına yönelik şiddetin sebeplerinin
araştırılarak alınması gereken önlemlerin belirlenmesi amacıyla kurulan Meclis
araştırması komisyonunun başkan, başkan vekili, sözcü ve kâtip seçimine dair
bir tezkeresi vardır, okutuyorum:
VI.-
BAŞKANLIĞIN GENEL KURULA SUNUŞLARI
A)
Tezkereler
1.-
(10/124, 226, 320, 321, 336, 601, 637, 958, 1055, 1126, 1127, 1128, 1129, 1130,
1131, 1132, 1133, 1134, 1135, 1136, 1137, 1138, 1139, 1140, 1141, 1142, 1143,
1144, 1145, 1146, 1147, 1148) esas numaralı Meclis Araştırması Komisyonu Geçici
Başkanlığının, Komisyonun, başkan, başkan vekili, sözcü ve kâtip üye seçimini
yaptığına ilişkin tezkeresi (3/1684)
13/1/2015
Türkiye Büyük
Millet Meclisi Başkanlığına
Komisyonumuz; başkan, başkan vekili,
sözcü ve kâtip seçimi için 13/1/2015 Salı günü saat 18.00’de toplanmış ve
kullanılan 13 adet oy pusulasının tasnifi sonucu aşağıda adları ve soyadları
yazılı üyeler karşılarında gösterilen oyu alarak İç Tüzük’ün 24’üncü maddesi
uyarınca başkan, başkan vekili, sözcü ve kâtip seçilmişlerdir.
Bilgilerinize arz ederim.
Saygılarımla.
Binnaz Toprak
İstanbul 
Komisyon Geçici
Başkanı

Başkan : Alev Dedegil İstanbul
: (11) Oy
Başkan Vekili : Vural Kavuncu 
 Kütahya : 10) Oy
Sözcü : Sevde Bayazıt Kaçar  Kahramanmaraş:(11)
Oy
Kâtip : Mehmet Kerim Yıldız  Ağrı
:(11) Oy
BAŞKAN – Bilgilerinize sunulmuştur. 
Genel görüşme açılmasına ilişkin bir
önerge vardır, okutuyorum:
B) Genel
Görüşme Önergeleri
1.- MHP
Grubu adına Grup Başkan Vekilleri Mersin Milletvekili Mehmet Şandır ile İzmir
Milletvekili Oktay Vural’ın, sağlık kurumlarında performansa dayalı ek ödeme
sisteminin baskısı sonucu çalışanların artan sorunları ile alınması gereken
önlemler konusunda genel görüşme açılmasına ilişkin önergesi (8/24)
Türkiye Büyük
Millet Meclisi Başkanlığına
Sağlık kurumlarında performansa dayalı
ek ödeme sisteminin baskısı sonucu çalışanların artan sorunları ile alınması
gereken önlemleri Türkiye Büyük Millet Meclisi gündemine getirmek amacıyla
Anayasa’nın 98 ve İç Tüzük’ün 101, 102 ve 103’üncü maddeleri uyarınca genel
görüşme açılmasını Milliyetçi Hareket Partisi Grubu adına arz ederiz.
Saygılarımızla.
 Mehmet Şandır Oktay
Vural
 Mersin İzmir
 Grup Başkan Vekili Grup
Başkan Vekili
Gerekçe:
"Hasta-hekim ilişkisi"
rahatlık ve güvene dayalı olup, sağlık hizmeti sunumunda hastanın bilgilerini
paylaştığı bir süreçtir. Sağlık hizmetlerinin başarısı, bu hizmete ihtiyacı
olan hasta sayısının azalmasıyla ölçülür.
2004 yılından bu yana ülkemizde
uygulanan performansa dayalı ek ödemeyle, sağlık hizmetlerine ulaşım
kolaylaşmakla birlikte, hasta-hekim ilişkisini zora sokmuş ve daha fazla hasta
muayene etme endişesi içinde olan hekimin, hastasını tatmin edecek ölçüde bilgilendirebilecek
düzeyde vakit ayırmasını güçleştirmiştir.
Performansa dayalı ek ödemenin hekimin
kazancının büyük çoğunluğunu oluşturması, performans puanlarını olması
gerekenden daha önemli hâle getirmiştir. Hekimlik uygulamalarında puan/para
odaklı bir bakış açısı hâkim olmuş, hekim her hastasından "Nasıl daha
fazla puan alırım?" baskısı altına sokulmuştur.
Hekimler ve diğer sağlık çalışanları
daha fazla puan/gelir elde edebilmek için aşırı iş yükü altına girmektedir.
Sağlık çalışanları yıllık izin, tatil, sağlık raporu gibi özlük haklarını
kullanmaktan ve bilimsel kongre ve toplantılara, eğitim etkinliklerine
katılmaktan ve emekli olmaktan kaçınmaktadırlar. Özellikle, eğitim kurumları
olan üniversite hastanelerinde öğretim görevlileri araştırma çalışmaları ile
öğrencilerin eğitim ve uygulama faaliyetlerinde yer almak yerine, hasta
muayenesi ve tıbbi girişimlere yönelerek puan toplamak zorunda bırakılmıştır.
Bir hekimin sabahtan akşama kadar hiç
durmadan çalıştığı hâlde kendisine göre çok daha az çalışan başka uzmanlık
alanındaki meslektaşının aldığı ek ödemenin 1/4'ünü alabilmesi hakkaniyete
uygun değildir. Bir uzman hekimin bir işlem karşılığında aynı işlemi yapan aynı
hastanede başka bir klinikte ya da başka bir hastanedeki kendi uzmanlık
alanından diğer meslektaşına göre yarı parayı alması da adil bir paylaşım
değildir.
Performans ölçümü için sadece sayı
üzerinden değerlendirme yapıldığından tıbbi işlemlerin kalitesi,
komplikasyonları, faydaları ve benzeri dikkate alınmamaya başlanmıştır. İşini
iyi yapan, hasta ve çalışan güvenliğine uygun davranan, komplikasyon, risk
oluşmaması için dikkatli ve kontrollü çalışan, hastasına yeterli zaman ayırarak
eksiksiz değerlendiren, eğiten hekim bu sistemde zarar ederken; hızlı, seri iş
yapan, yaptığı işlemden dolayı komplikasyon geliştiğinde ikinci, üçüncü işlem
uygulayan hekim kazançlı çıkmaktadır.
Bu puanlama sonucu hekimler zor, zaman
alıcı, riskli işlemleri yapmaktan imtina etmeye başlamış, hatalı tanı ve
tedaviler sebebiyle hastaların hastanede kalma süresi ve doktora gitme sayısı
artmıştır.
Bu nedenlerle sağlık kurumlarında
performansa dayalı ek ödeme sisteminin baskısı sonucu çalışanların artan
sorunları ile alınması gereken önlemler Türkiye Büyük Millet Meclisi gündemine
getirilmek suretiyle, Anayasa'nın 98, TBMM İçtüzüğünün 101, 102 ve 103’üncü
maddeleri uyarınca "Genel Görüşme" açılması kaçınılmaz bir hâl
almıştır.
BAŞKAN – Bilgilerinize sunulmuştur. 
Önerge gündemdeki yerini alacak ve
genel görüşme açılıp açılmaması konusundaki ön görüşme sırası geldiğinde yapılacaktır.

Sayın Baluken, buyurunuz.
V.-
AÇIKLAMALAR (Devam)
11.- Bingöl
Milletvekili İdris Baluken’in, Cizre’de çocukların öldürülmesi olaylarında
sorumluluğun Hükûmette olduğuna ve bu nedenle Cizre halkından özür dilemesi
gerektiğine ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, değerli milletvekilleri;
uzun bir süredir Cizre’de çocukları, gençleri malum kurşunlarla katleden kanlı
bir süreç işliyor. Ülkenin gündeminde akan kanı durdurmaya yönelik çözüm süreci
ve barış süreci varken Cizre’de neredeyse her gün bir çocuğun katledilmesi
haberiyle güne uyanmaya başladık.
Öncelikle, bu durumu kabul edilemez
bulduğumuzu ve şiddetle kınadığımızı ifade etmek istiyoruz. Dün katledilen 12
yaşındaki Nihat Kazanhan’ın son bir ay içerisinde Cizre’de katledilen 6’ncı
genç olduğunu ve buradaki bütün sorumluluğun AKP Hükûmetinde olduğunu belirtmek
istiyoruz.
Bir aydır Hükûmetle yaptığımız bütün
görüşmelerde yaptığımız bütün uyarılara rağmen Hükûmetin bu uyarıları dikkate
almadığını, ölümleri önlemeye yönelik tedbirler geliştirmediğini, etkin bir
soruşturma yürütmediğini ve dolayısıyla, bu yönüyle de bütün bu cinayetlerin
vebalini boynunda taşıdığını altını çizerek ifade etmek istiyoruz. 
Cizre’ye Hrant Dink cinayetinde şüpheli
olan bir emniyet müdürünü atayarak zaten var olan kaygıları artırdığını, ortaya
çıkan cinayetlerin de bu kaygıların haklılığını ispatladığını, kanıtladığını
tekrar ifade ediyoruz. 
Başbakanın ya da Hükûmetin sorumlu
bakanlarının da Cizre’de işlenen her cinayetten sonra “provokasyon” demesini,
birtakım paralel yapılara göndermeler yapmalarını da büyük bir ciddiyetsizlik
olarak burada gördüğümüzü ifade ediyoruz. Bu tavrın kabul edilemez olduğunu,
Hükûmete düşen sorumluluğun, bu tetiği çekenlerin ve bunların arka planında
olan sorumluların bir an önce adalet önünde yargılanacak şekilde…
(Mikrofon otomatik cihaz tarafından
kapatıldı) 
İDRİS BALUKEN (Bingöl) - …bu süreçleri
işletmek olduğunu ifade ediyoruz. AKP Hükûmetini de, bu cinayetlerden dolayı
Cizre halkından özür dilemeye çağırıyoruz.
Teşekkür ediyorum.
BAŞKAN – Meclis
araştırması açılmasına ilişkin iki önerge vardır, ayrı ayrı okutuyorum:
VI.-
BAŞKANLIĞIN GENEL KURULA SUNUŞLARI (Devam)
C) Meclis
Araştırması Önergeleri
1.-
Kahramanmaraş Milletvekili Mesut Dedeoğlu ve 19 milletvekilinin, taşeron
işçilerin problemlerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1171)
Türkiye Büyük
Millet Meclisi Başkanlığına
Taşeron işçilerin problemleri konusunda
araştırma yapılarak alınması gereken önlemlerin belirlenmesi amacıyla
Anayasa'nın 98’inci ve TBMM İçüzüğü’nün 104 ve 105’inci maddeler uyarınca
Meclis araştırması açılmasını saygılarımla arz ve talep ederim.
1) Mesut Dedeoğlu (Kahramanmaraş)
2) Mehmet Şandır (Mersin)
3) Oktay Vural (İzmir)
4) Cemalettin Şimşek (Samsun)
5) Ali Öz (Mersin)
6) Ali Uzunırmak (Aydın)
7) D. Ali Torlak (İstanbul)
8) Muharrem Varlı (Adana)
9) Bülent Belen (Tekirdağ)
10) Hasan Hüseyin Türkoğlu (Osmaniye)
11) Mehmet Erdoğan (Muğla)
12) Ali Halaman (Adana)
13) Lütfü Türkkan (Kocaeli)
14) Yusuf Halaçoğlu (Kayseri)
15) Seyfettin Yılmaz (Adana)
16) Tunca Toskay (Antalya)
17) Meral Akşener (İstanbul)
18) Emin Çınar (Kastamonu)
19) Alim Işık (Kütahya)
20) Oktay Öztürk (Erzurum)
Gerekçe:
Kamu hizmet maliyetini düşürmek
amacıyla ilk olarak yerel yönetimlerde başlatılan taşeronlaşma, ülkemizde hemen
hemen her alanda yaygın bir şekilde uygulanmaya başlamıştır. Yerel
yönetimlerden sonra taşeronlaşmanın yaygın olduğu yerlerin başında hastaneler,
üniversiteler ve diğer kamu kurum ve kuruluşları gelmektedir. Bu kamu kurum ve
kuruluşlarında temizlik, güvenlik ve büro hizmetleri taşeron personel
tarafından hizmet alımı yoluyla verilmektedir. Güvenlik ve temizlik
hizmetleriyle dar bir alanda başlayan taşeronlaşmanın boyutları her geçen gün
artmıştır. Artık hastanelerde doktor, hemşire, ebe ve sağlık memuru hizmetleri,
diğer kamu kurumlarında yemek ve ulaştırma hizmetleri hizmet alımı yoluyla
sağlanmaktadır.
Kamu İhale Kurumunun hizmet alımı
verileri dikkate alındığında, 1 milyona yakın işçi hizmet alımı yoluyla kamu
hizmeti vermektedir. Yine, kamu hizmeti veren her 100 işçiden 60-70'i taşeron
olarak çalışmaktadır. Adalet Bakanlığı merkez birimlerinde temizlik ve
yemekhane hizmetlerinde 102 taşeron personelle bu hizmetler yürütülürken, yurt
genelindeki adalet saraylarında 2.265 temizlik ve 335 güvenlik personeli
taşeron olarak çalışmaktadır. Millî Eğitim Bakanlığı bünyesinde 320 temizlik,
96 güvenlik, 10 teknik, 18 yemekhane ve 18 ulaştırma olmak üzere toplam 469
taşeron firma elamanı görev yapmaktadır. Ulaştırma, Denizcilik ve Haberleşme
Bakanlığında da diğer tüm bakanlıklarda olduğu gibi taşeronlaşma artmış
durumdadır. Bu Bakanlığımızda 668 güvenlik, 110 temizlik, 98 adet çağrı, 284
yol kenarı denetim, 48 adet minibüs, 29 adet bölge müdürlüğü hizmet aracı ve 29
adet bu araçlara ait 29 şoförlük hizmeti olmak üzere 1.269 kişi hizmet satın
alma yöntemiyle taşeron firma elamanı olarak çalıştırılmaktadır. Çevre ve
Şehircilik Bakanlığında 918 temizlik, 468 güvenlik, 87 tadilat ve 5 matbaa
elemanı olmak üzere toplam 1.478 kişi taşeron elaman olarak çalışmaktadır.
Enerji ve Tabii Kaynaklar Bakanlığında temizlik ve güvenlik gibi hizmetlerde
toplam 18.296 kişi, yine Kültür ve Turizm Bakanlığında benzer hizmetlerde 2.820
kişi taşeron eleman olarak çalıştırılmaktadır. Diğer bakanlıklarda da temizlik,
güvenlik, ulaştırma, yemekhane ve bazı büro hizmetleri hizmet alımı
karşılığında taşeron firma elamanları tarafından verilmektedir.
Hükûmet taşeronlaşmayı âdeta teşvik
eder hale gelmiştir. Ülkemizde neredeyse hemen hemen her hizmette çalıştırılan
taşeron işçiler büyük sıkıntı içinde görev yapmaktadır. Öncelikle sendikasız
bir şekilde çalıştırılan taşeron işçiler her zaman işten çıkarılma kaygısı yaşamaktadır.
Bu işçilerin çalışma süreleri çok uzundur. Kurumlarda bu işçiler çok az ücretle
çok fazla iş yapmaktadır. Senelik izin ve günlük izinler konusunda da önemli
sıkıntılar yaşayan bu kesim, kıdem ve ihbar tazminatı ile ilgili de problem
yaşamaktadır. Taşeron işçilerin çalışma süreleri de yıllık olarak yapılan
ihalelere bağlıdır. Firmaları ihaleyi kaybettiğinde taşeron işçiler de işini
kaybetmiş oluyor.
Bu nedenle taşeron işçilerin
problemleri konusunda araştırma yapılarak, gerekli önlemlerin belirlenmesi için
Anayasa'nın 98 ve TBMM İçtüzüğü’nun 104 ve 105’inci maddeler uyarınca bir
Meclis araştırması komisyonu kurulması yerinde olacaktır.
2.- Kars
Milletvekili Mülkiye Birtane ve 21 milletvekilinin, cezaevlerinde
süresiz-dönüşümsüz açlık grevinde bulunan eylemcilerin sağlık sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1172)
Türkiye Büyük Millet Meclisi Başkanlığına
Siyasi ve meşru
taleplerle elli beş gündür cezaevlerinde açlık grevi başlatan 64 ve daha
sonraki katılımlarla sayılan 682'yi bulan tutsağın süresiz-dönüşümsüz olarak
devam ettikleri açlık grevinde, eylemcilerin sağlık sorunlarının araştırılarak,
deneyimli doktorlar tarafından düzenli olarak kontrol altında tutulmaları ve
gerekli tedavilerinin eksiksiz ve uygun yöntemlerle yapılması için Türk
Tabipleri Birliği (TTB) gözetiminde, bu konuda uzmanlık yapmış hekimlerle
cezaevlerinde sağlık taramalarına başlanması, cezaevi hekimlerinin bu uzman
hekimler tarafından bilgilendirilmesinin sağlanması; Karadeniz, Doğu Anadolu ve
diğer taşra cezaevlerinde bu çerçevede taramaların sıklaştırılması, tüm
cezaevlerine ücretsiz B1 vitamini sağlanması, bu ilaçların TTB gözetiminde her
cezaevine düzenli ve yeterince dağıtılması, yanlış tedavilerin uygulanmaması
için denetimlerin aralıksız sürdürülmesi ve gerekli tüm sağlık önlemlerinin
belirlenmesi amacıyla Anayasa'nın 98'inci, İç Tüzük’ün 104 ve 105’inci
maddeleri gereğince Meclis araştırması açılması için gereğini arz ve teklif
ederiz. 
1) Mülkiye
Birtane  (Kars)
2) Pervin Buldan
 (Iğdır)
3) İdris Baluken
 (Bingöl)
4) Sırrı Sakik  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata
 (Batman)
8) Hasip Kaplan  (Şırnak)
9) Hüsamettin
Zenderlioğlu  (Bitlis)
10) Emine Ayna  (Diyarbakır)
11) Nursel
Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı
Süreyya Önder  (İstanbul)
16) Sebahat
Tuncel  (İstanbul)
17) Erol Dora  (Mardin)
18) Ertuğrul
Kürkcü  (Mersin)
19) Demir Çelik  (Muş)
20) İbrahim
Binici  (Şanlıurfa)
21) Nazmi Gür  (Van)
22) Özdal Üçer  (Van)
Gerekçe:
12 Eylül 2012
tarihinden itibaren 8 cezaevinde 64 siyasi tutsakla başlayan açlık grevleri,
Adalet Bakanlığının son resmî açıklamalarına göre 67 cezaevinde 682'yi bulan
bir sayıyla devam ediyor. Siyasi tutsaklar bu eylemlerini, Sayın Abdullah
Öcalan üzerindeki tecridin kaldırılarak Kürt sorununda müzakerelerin
başlatılması, ana dilinde savunma yapılmasının önündeki engellerin kaldırılması
ve Kürtlere ana dilde eğitim hakkının tanınması olmak üzere iki taleple
başlatmışlardır. Ölümle burun buruna gelmiş, sağlıkları geri dönülmez bir
şekilde bozulmuş yüzlerce tutsağın bu taleplerinin ne şekilde karşılık
bulacağına dair Hükûmetten tek açıklama gelmiş değilken, eylemci sayısının
binlere çıkmasından endişe ediliyor.
Sayın Başbakanın
yaptığı açıklamalar onların bu durumu üzerinde daha çok olumsuz şekilde tesir
yapıyor. Sayın Başbakanın "Açlık grevi diye bir şey yoktur, bu bir şovdur.
Bakanımı gönderdim, bir şeyler yiyorlarmış" açıklamalarından sonra açlık
grevindeki eylemcilerin bazılarının sıvı dahi almayı kabul etmedikleri, doktor
kontrollerini reddettikleri haberleri gelmiştir. Sağlık Bakanı Sayın Recep
Akdağ tarafından ise sağlıklarının değişken olduğu yönünde açıklamalar
yapılmıştır. Eylemcilerle görüşen milletvekilleri de durumu kritik olan, ayakta
duramayan, ses ve ışık hassasiyeti başlamış olan eylemcilerin çok sayıda
olduğu, B1 vitamini, temiz su, limon, bal, tuz ve şeker gibi ihtiyaçlarının
düzenli olarak sağlanmadığını ileri sürmüştür. Bu nedenle Türk Tabipleri
Birliği (TTB) gözetiminde, bu konuda uzmanlık yapmış hekimlerle cezaevlerinde
sağlık taramaları yapılmalı, cezaevi hekimlerinin uzman hekimler tarafından
bilgilendirilmesi sağlanmalıdır. Özellikle, Karadeniz, Doğu Anadolu ve diğer
taşra cezaevlerinde bu çerçevede taramalar sıklaştırmalı, tüm cezaevlerine
ücretsiz B1 vitamini sağlanmalı, bu ilaçlar TTB gözetiminde her cezaevine
düzenli ve yeterince dağıtılmalıdır.
Aynı zamanda,
cezaevleri yönetimlerinin eylemcilerin sağlık durumlarının hassasiyetini göz
önünde bulundurmadığı, ihtiyaçlarını ise kantinden parayla aldıkları
belirtiliyor. Gerekli hijyen ortamın sağlanmadığı, durumu ağırlaşanların
uzanma, kalkma gibi durumlarda yalnız oldukları, onlara karşı özenli
davranılmadığı gelen haberler arasındadır. Sağlıklı bir insanın kalmakta
zorlandığı ve kısa sürede sağlık problemi yaşadığı Türkiye cezaevlerindeki
mevcut koşulların bu aşamada eylemcilerin hayatı üzerinde daha açık bir risk hâline
geldiği açıktır. Cezaevlerinde çalışan sağlık ekiplerinin genelde hassasiyetten
uzak, geçiştirmeci bir yöntemle çalıştıkları biliniyor. Böylesi bir durumda
cezaevinde görevli doktorların ve diğer sağlık görevlilerinin hassasiyetle
hareket etmeleri için ne gerekiyorsa yapılması gerekiyor. Görev yapan
doktorların açlık grevi sonucu sağlık problemi yaşayan kişilere nasıl bir
tedavi yöntemi uygulayacağı konusunda bilgi sahibi olması gerekiyor. Bu süreçte
uygulanacak rastgele bir tedavi geri dönülmez sağlık problemleri yaşatacaktır.
Eylemcilerin ciddi bir tedavi takibinde tutulması gerekiyor.
Sağlık
uzmanları, açlık grevi sonucunda ortaya çıkan sağlık bozukluklarında büyük
ölçüde geriye dönüş sağlanabileceğini, bununsa B1 vitamininin sürekli olarak
alınmasıyla mümkün olabileceğini belirtiyor. Uzmanlar, B vitamini
kullanılmadığı takdirde hafıza kaybının giderilemeyeceğini ve kısa sürede
akciğer enfeksiyonu yaşanacağını, bunun da bir bütün olarak sağlıklarında geri
dönülmez tahripler oluşturacağını vurguluyor. Tıp literatürüne göre, açlık
grevinde B vitamini, tuz, şeker, limon, bal ve sıvıların alınmasının beslenme
anlamına gelmeyeceği konusunda eylemcilerin bilgilendirilmesi gerekiyor.
Uzmanlara göre, Wernicke-Korsakoff hastalığı B1 vitamininin kullanılmaması durumunda
oluşuyor. Serumların kesinlikle B1 ya da B6, B12 vitaminleri katılarak
verilmesi gerekiyor. Bu açıdan sağlık denetimlerinin düzenli yapılmasını
sağlamak için Mecliste bir komisyon kurulmasını Genel Kurulun takdirine
sunuyoruz.
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım:
A)
Tezkereler (Devam)
2.- Türkiye
Büyük Millet Meclisi Başkanlığının, milletvekillerinden oluşan bir heyetin,
1915 olaylarının 100’üncü yıl dönümüne ilişkin parlamenter diplomasi
faaliyetleri çerçevesinde İsveç ve İtalya’ya birer ziyaret gerçekleştirmesinin
Türkiye Büyük Millet Meclisi Başkanlık Divanının 12/1/2015 tarihli 89 sayılı
Kararı’yla uygun bulunduğuna ilişkin tezkeresi (3/1685)
14/1/2015
Türkiye Büyük Millet Meclisi Genel
Kuruluna
1915 olaylarının
100’üncü yıl dönümüne ilişkin parlamenter diplomasi faaliyetleri çerçevesinde
milletvekillerinden oluşan bir heyetin İsveç ve İtalya'ya birer ziyaret
gerçekleştirmesi, Türkiye Büyük Millet Meclisi Başkanlık Divanının 12.01.2015
tarihli ve 89 sayılı Kararı ile uygun bulunmuştur.
Söz konusu
ziyaretler, 28.3.1990 tarihli ve 3620 sayılı Türkiye Büyük Millet Meclisinin
Dış İlişkilerin Düzenlenmesi Hakkında Kanun'un 10'uncu maddesi gereğince Genel
Kurulun onayına sunulur.
Cemil Çiçek
Türkiye Büyük
Millet Meclisi
Başkanı
BAŞKAN – Oylarınıza sunuyorum: Kabul
edenler... Etmeyenler... Kabul edilmiştir. 
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
VII.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
1.- Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir. 
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz. 
3.- Ceza
İnfaz Kurumları Güvenlik Hizmetleri Kanunu Tasarısı ve Adalet Komisyonu Raporu
(1/742) (S. Sayısı: 616)
BAŞKAN – Komisyon? Yok. 
Ertelenmiştir. 
4’üncü sırada yer alan, Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine başlayacağız. 
4- Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu (1/740) (S. Sayısı: 425)
BAŞKAN – Komisyon? Yok. 
Ertelenmiştir. 
5’inci sırada yer alan, Millî Mayın
Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Millî Savunma Komisyonu Raporu’nun
görüşmelerine başlayacağız. 
5.- Milli
Mayın Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Milli Savunma Komisyonu Raporu (1/996) (S.
Sayısı: 672)(X)
BAŞKAN – Komisyon ve Hükûmet burada. 
Komisyon raporu 672 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince, bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle, tasarı, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Tasarının tümü üzerinde oy isteyen…
Seçim yaklaşınca “oy” demeye başladım bende. 
Tasarının tümü üzerinde söz isteyen
Milliyetçi Hareket Partisi Grubu adına Antalya Milletvekili Sayın Mehmet Günal.

Buyurunuz. (MHP sıralarından alkışlar) 
MHP GRUBU ADINA MEHMET GÜNAL (Antalya)
– Teşekkür ederim Sayın Başkan.
Değerli milletvekilleri, hepinizi
saygıyla selamlıyorum. 
Sayın Başkanım, oy da istiyoruz
vatandaştan. Onun için, zaten burada görüşlerimizi söylüyoruz, onlar da
değerlendirecekler, inşallah gerekli kararlarını verecekler. 
Ben konuşmama başlamadan önce,
Antalya’da, özellikle batı ilçelerimizde geçtiğimiz günler içerisinde yaşanan
sel ve hortum felaketi nedeniyle zarar gören bütün vatandaşlarımıza geçmiş
olsun diyorum. Buradan da Hükûmetten onların birtakım borçlarını -diğer
şeylerde olduğu gibi- ötelemelerini; çiftçilerimizin, esnaflarımızın borcunu
bir süre nefes alacak şekilde ötelemelerini ve bununla ilgili gerekli
çalışmaları yapmalarını istirham ediyorum. Sayın Bakana da Hükûmetin bir üyesi
olarak burada duyurmuş olalım. Tekrar, bütün vatandaşlarımıza geçmiş olsun
diyorum. Çünkü orası bütün sebze, meyve üretiminin yapıldığı, ihracatın büyük
bir bölümünün yapıldığı bir bölge. Bu vesileyle tekrar hatırlatmış olalım.
Değerli arkadaşlar, bu kanunla ilgili
olarak, tabii, millî mayın faaliyet merkezinin kurulması denmiş ama birçok
değişik düzenleme de içeriyor. Biliyorsunuz, bedelli askerlik diye gelmişti. Bu
çerçevede, tabii, kamuoyunda en çok bu tarafı tartışıldı. Bedelli askerlikle
ilgili hem Sayın Genel Başkanımız hem buradaki arkadaşlarımız komisyonda
görüşlerini belirttiler. Tabii, esas itibarıyla hem o konuyu hem de millî mayın
faaliyet merkezinin kurulmasını genel itibarıyla olumlu bulduğumuzu belirtmek
istiyorum.
Ama mayın konusuna girmeden hızlıca
bedelli askerlikle ilgili birkaç cümle söylemek istiyorum. Bu ücret belirlemesi
konusunda bazı önerilerimiz olmuştu muhalefet olarak. Özellikle, yoksul vatandaşlarımız
açısından bunların ücretlerinin devlet tarafından ödenmesi, belli bir gelir
seviyesinin altında olan vatandaşlarımıza farklı bir tarife uygulanması gibi
alternatif önerilerimiz olmuştu adalet açısından, bu talepler yerine
getirilmedi. Ayrıca, sürekli olarak da bedelli askerlik konusunun gündeme
getirilmesi hususu, bir yanda, parası olanın askerlik yapması, parası olmayanın
da sürekli bir şekilde uzun dönem askerlik yapması vatandaş açısından askerlik
görevinin kutsallığını ve bir vatani görev olduğu hususunu yaralayacaktır. Bu
nedenle, bu konuda genel bir düzenleme yapılarak Türk Silahlı Kuvvetlerinin hem
asker ihtiyacının belirlenmesi hem de askerlik süresinin bu çerçevede yeniden
düzenlenerek adil bir uygulamanın sağlanması gerektiğini düşünüyoruz. Bu
hususların dikkate alınmasını, bu vesileyle de esas itibarıyla olumlu
baktığımız düzenlemenin bu kısmındaki eksiklerin giderilmesini bir talep olarak
Hükûmete iletmiş olalım. Biz bu konuda hep aynı duruşumuzu yine 2011 yılında
yapılan düzenlemede de belirtmiştik. Vatandaşlarımızın yararına olan
düzenlemeleri de destekliyoruz ancak eksikliklerin giderilmesini de
hakkaniyetli bir şekilde uygulanmasını da Hükûmetin yetkililerinden talep
ediyoruz.
Değerli
arkadaşlar, onun dışında, bu millî mayın merkezinin kurulması hususu bugünün
konusu değil, aslında çok gecikmiş bir düzenleme. Siz de hatırlayacaksınız
ikinci dönem milletvekilliği yapan arkadaşlarım, 2009 yılında uzunca bir
tartışmadan sonra burada Suriye sınırlarındaki mayınların temizlenmesiyle ilgili
kanun tasarısını görüşmüştük ve o kanun görüşülürken de bu merkezin bir an önce
kurulması gerektiğini hep beraber tartışmıştık. Tabii, o gün, sanki ertesi gün
hemen mayınlar temizlenecekmiş gibi, bütün AKP Grubu ve Türkiye Büyük Millet
Meclisi Sayın Recep Tayyip Erdoğan tarafından baskı altına alınmıştı; 3-4
maddelik bir kanun olmasına rağmen Genel Kurulda ve Komisyonda haftalarca
görüşmek durumunda kalmıştık ve bugün o eksikliği gideren bir millî mayın
merkezinin kurulmasıyla ilgili kanuni düzenlemeyi burada görüşüyoruz.
Değerli
arkadaşlarım, bu gecikmiş bir düzenlemedir dedik, isterseniz o günlerle ilgili
birkaç şeyi sizlerin hafızasını tazelemek açısından söyleyeyim. O yapmış
olduğumuz mücadeleyi, Sayın Bakanım, bir kitap hâline getirerek sizlere de
sunmuştum. Sayın Bakan sonra geldiği için önceki bakanımıza da teslim etmiştim.
O süreçteki eksiklikleri, nelerin yapıldığını, Suriye sınırındaki mayınların
temizlenmesiyle ilgili Adalet ve Kalkınma Partisinin ısrarının arkasında, bugün
Suriye’de yaşanan gelişmelere baktığımız zaman, nelerin olduğunu daha iyi
anlayabiliyoruz. Onun için, bu konularda, şimdi, en azından kanun şu anda
çıkarılırken bazı düzenlemelerin zamanında yapılması gerektiğini söylüyorum.
Değerli arkadaşlarım, o gün biz bu
eleştirileri yaptığımız zaman Sayın Erdoğan “Ne var bunda? ‘İsrailli firmalara
verilecek.’ diyorsunuz. Burada İzak çalışmayacak.” demişti. Biz de kendisine
sorduk “Niye ‘John’ ya da ‘Jack’ demiyorsunuz da ‘İzak’ diyorsun?” diye. Yani,
mayın kanunu çıkarılırken -Niye bugün geriye döndüm- Hükûmetin değerli
yetkililerine söyledik -Sayın Bakanım, siz o zaman bürokrasideydiniz,
arkadaşlarımız arkada, hatırlayacaktır, yetkililer var- “Suriye sınırındaki
mayınların temizlenmesi” diye kanun olmaz dedik. 
MİLLÎ SAVUNMA BAKANI İSMET YILMAZ
(Sivas) – 5903.
MEHMET GÜNAL (Devamla) – “Ne yapalım?”
dediler. Bir mayın temizleme kanunu çıkaralım, millî mayın merkezini kuralım, o
işleri oraya havale edelim dedik, arkanızdaki arkadaşlar hatırlıyorlar. Ama,
aceleyle “Biz Suriye sınırını hemen temizleyeceğiz ve kırk dokuz yıllığına
birilerine vereceğiz.” dediniz. Onun için bu gördüğünüz kitap o süreci, mayın
temizleme kanununu anlatıyor, eksiklikleri anlatıyor. Şimdi bugün tamamlıyoruz
yine eksik geliyor. Ne var dedik. “Efendim, 2014’ün Nisan ayına kadar Ottawa
Sözleşmesi’ne göre temizlememiz lazım.” dediler. Burası sürekli iki hafta, üç
hafta boyunca baskı altında tutuldu. Şimdi, Sayın Bakanın sorularımıza verdiği
cevaplara bakıyoruz: “Valilikler emriyle temizlenen belli yerler hariç hâlâ o ihaleler
devam ediyor. Hâlâ! 2022’ye kadar da zannediyorum, Birleşmiş Milletler Ottawa
Sözleşmesi çerçevesince yapılan sözleşmede uzatma aldık, onları bilahare
temizleyeceğiz.”
Şimdi, yine eksik yapıyoruz Sayın
Bakan. Onun için bu kitaba ve geriye döndüm. Yine yanlış yapıyorsunuz. Neden?
Bir taraftan bunları yapıyoruz. Dedik ki o gün: “Bakın, Suriye sınırı diye bir
şey olmaz, hepsini yapın. Ağrı var, Iğdır var, Ardahan var, oradan buraya
döşenmiş mayınlar var.” Peki, ne olacak? “Genel bir şey çıkarın, toprakları
temizleyen firmaya verelim.” dedik. Kavgamızın sonucunda bu hâle geldi. Onun da
ilgili maddelerini Anayasa Mahkemesi iptal etmeseydi şimdiye kadar bir firmaya
verip temizletmiş olacaktınız. Söylediğimiz yanlışlığın bir kısmını Anayasa
Mahkemesi toprakların temizleyen firmaya verilmesiyle ilgili kısmını iptal etti
de ondan kaldı böyle. Yoksa ertesi gün başlayıp… Ne olurdu diye düşünüyorsunuz?
Ben size söyleyeyim. Kitabın içinde de bir bölüm onunla ilgili. Sadece şu anda
Suriye’de yaşananları düşünün ve dönün, o ihale o gün yapılmış olsaydı,
İsrailli firmalara verilmiş olsaydı ve onlar da şu anda yerleşmiş olsaydı,
IŞİD’le yaptığınız mücadeleyi, oradaki terör örgütünün, oradaki PYD’nin
hareketlerini, Kobani’yi düşünün, o zaman ne dediğimiz, niye uyardığımız daha
açık bir şekilde ortaya çıkıyor. Şimdi, orada İsrailli firmalar tarımsal şeyle
veya “mayın temizleme firması” diye Suriye sınırına yerleşmiş olsaydı acaba ne
olurdu? Kaldı. Niye kaldı? Çünkü, karşılığında topraklar verilmeyeceği için
normal mayın temizleme faaliyeti olarak devam etti ve bunlar kaldı.
Dolayısıyla, kanun çıkarken eğer bunu
kapsamlı bir şekilde çıkarmazsak değerli arkadaşlar, böyle bir sonuçla
karşılaşırız. Bugün bu kanun o zaman çıktığında ortada henüz BOP’un aşamaları
tam ilerlememiş durumdaydı, Arap Baharı başlamamıştı ve bütün bu ülkelerde,
Orta Doğu’da yaşanan kargaşalar henüz başlamamıştı. Sadece o ülkedeki
sınırlarla ilgili birtakım çalışma faaliyetleri olmak üzere bu kanun
çıkarılmıştı. Şimdi nereye geldik? Bütün Orta Doğu bu çerçevede dizayn
edilirken o gün söylediğimiz şeylerin önemi daha açık bir şekilde ortaya çıkmış
oldu.
Yani, şimdi, yine bakıyorum -bu kanunla
ilgili de arkadaşlarımızın görüşleri var- yapılanlara, yazılanlara bakıyorum,
ihalelerde oluşan fiyatlara bakıyorum Sayın Bakanım, 400-500 milyonluk bir
şeyden, 2 dolardan, birtakım şeylerden bahsediyorlar. Şimdi, o gün biz “Ya,
niye Türk Silahlı Kuvvetleri temizlemiyor?” dedik. “Onlar temizleyemez.”
dediler. “Niye ihaleyi Millî Savunma Bakanlığı yapmıyor?” dedik. “Biz yapamayız,
elemanımız yok.” dediler. Sonra baktık, “Niye?” dedik; Sayın Unakıtan
–kulakları çınlasın- dedi ki: “Ya, bunun 3,5-4 milyar dolara varan maliyeti
varmış.” Dedim ki: Ama daha üç ay önce yapmışlar. Yani, sizin iptal ettiğiniz
şey de 350-400 milyona çıkıyormuş. Nasıl oluyor da 3,5 milyara çıkıyor? Çünkü
3,5 milyar dolar söylemezlerse, o zaman kırk dokuz yıllığına o toprakların
işletmesini veremiyorlar birim maliyeti yükseltmek için. Bu hususları tekrar
gündeme getirerek kamuoyu oluşturmuşlardı. Şimdi, bakıyoruz, eğer Sayın Bakanın
bize verdiği bilgiler ve kamuoyuna yansıyanlar doğruysa, toplam olarak
bakıldığı zaman yeni yapılacak ihaleyle ilgili fiyatlar var, artı -biraz sonra
değineceğim yine- Ermenistan sınırında olan birtakım temizleme faaliyetleri,
projeler var. Demek ki o zaman bizim söylediklerimiz doğruymuş ve bu maliyetler
bilinçli olarak şişirilmiş. Bunun önemli bir husus olduğunu ve bir kanun
çıkarılırken bir şeyler söyleniyorsa bunların dikkate alınması gerektiğini hem
Anayasa Mahkemesinin iptal ettiği hususlara hem de bugün geldiğimiz noktada
hâlâ mayınların temizlenememiş olduğuna bakarsak anlamış olacağız. Onun için,
gelin, muhalefetin söylediklerini dikkate alın değerli arkadaşlar. Bunları
dikkate almadığınız zaman yarın tekrar geliyor, tekrar geliyor. Üzerinden beş
sene geçmiş, hâlâ ortada temizlik bitmemiş. Yeni bir kanun getiriyoruz, bunda
da eksiklik, yanlışlık yapmayalım diyoruz. 
Şimdi, tabii, bunu söylerken hemen
başka bir şeye geçiyorum değerli arkadaşlar. Enteresan bir şeyler oluyor. Sayın
Bakana ben Komisyonda da söyledim, ilgili bakanlara da söyledim. Burada bir
mayın temizleme kanunu çıkarıyoruz.
Sayın Bakanım, bu kanunu çıkarırken
öbür taraftan İçişleri Bakanlığı ayrı kanun çerçevesinde çalışıyor gibi yapıyor
ama farklı bir yöntem uyguluyor, Avrupa Birliği ayrı bir şey yapıyor. Açıkçası
ben bunları anlamakta zorlanıyorum Sayın Bakanım. Biz sınır güvenliğini acaba
Avrupa Birliğine mi devrettik? Yani, İçişleri Bakanlığı bünyesinde –Sayın
Komisyon Başkanımız orada, uzunca süre hizmet ettiği için daha iyi bilir- eski
adı ESYPUM olan -2008’den sonra adı değişmiş- bir Sınır Yönetimi Bürosu var.
Şimdi, bunun başında da mülkiye başmüfettişi –sorumlusu- arkadaşımız var, benim
de okul arkadaşım -küçümsediğim için söylemiyorum ama konu mayın temizliği,
onun için öyle söylüyorum- o Sınır Yönetimi Bürosunun başında ve proje şöyle
diyor: “Türkiye'nin Doğu Sınırlarında Sınır Gözetleme Kapasitesinin Artırılması
ve Mayın Temizlenmesi Projesi.” Projenin adı bu. Geçen yıl bütçe görüşmelerinde
gündeme getirdim, bu sene de getirdim. Fakat projenin içinde asker yok, Kara
Kuvvetleri yok. Kara sınırlarının korunmasıyla ilgili 3497 sayılı Kanun’a göre
sınırların sorumluluğu Kara Kuvvetlerine ait. Peki, Kara Kuvvetleri Komutanlığı
İçişlerine mi bağlı? Değil -askerlerimiz burada- Millî Savunma Bakanlığına
bağlı. Jandarma sadece İçişleri Bakanlığına bağlı. Ya da ben mi yanlış
biliyorum bilmiyorum. Peki, nasıl oluyor da sınırlardaki mayının
temizlenmesinin sorumluluğu İçişleri Bakanlığında, hem de AB bürosunda oluyor,
aklım ermiyor. Ha, yani niye öyle dedim, “Sınırların güvenliğini AB’ye mi
emanet ettik?” dedim: Temizlenecek yer boydan aşağı Ermenistan sınırı. Dedim
ki: Sayın Bakan, benim aklıma başka sorular geliyor, 2015 geliyor, onların
toprak tanıma talepleri var, tazminat talepleri var. E, bunun yanı sıra dedim
ki bakın, burada “Yabancılara açacağız.” Diyorsunuz, öbür tarafta Kâzım
Karabekir Çiftliği’ni TİGEM ihaleye çıkmış, diyor ki: “Ben bunları özel
sektörün kullanımına açacağım yani yabancılar da alabilir.” Adı Kâzım
Karabekir. Çiftliğin adının Kâzım Karabekir olmasının nedeni o mücadelede
göstermiş olduğu başarılardan dolayı, o sınırdaki çarpışmalarından dolayı
verilmiş, sembolik bir şey. Şimdi hem bunu özel sektöre açacağız diyorsunuz hem
askerî yasak bölgelerle ilgili tasnifleri değiştirip özel sektörün kullanımına
açabilecek şekilde geliştiriyorsunuz, öbür taraftan da Avrupa Birliği Sınır
Yönetimi Bürosu İçişleri bünyesinde mayın temizliyor. Bu nasıl iş? Madem bir
kanun çıkarıyoruz, bütün mayın temizleme işlerini bu Millî Mayın Merkezine
koyalım da… Ha, derseniz ki “Efendim, yok, o olmadı.”, peki, o zaman başka
örnek vereyim Sayın Bakanım: Daha taze, süreç devam ediyor, aralık ayının
içerisinde teklifler alındı, UNDP bu sefer o projeyi üstlenmiş.
Bakın, şimdi, geçen sefer söylediğim
Avrupa Birliği Sınır Yönetimi yapamamış, ihale olmamış, Birleşmiş Milletlerin
Kalkınma Programı Türkiye'nin sınırındaki mayınları temizleme projesini
yürütüyor. Nasıl bir iş bu? Herkes niye meraklı Türkiye'nin sınırındaki mayınların
temizlenmesine, hem de oralara, ben anlamıyorum. Yani Birleşmiş Milletlerin
şeyine mi kaldı? Burada “NAMSA yapsın.” dediğimiz zaman bir sürü tartışma
çıkmıştı “O yapacak, bu yapacak; ihaleyi Maliye mi versin, askeriye mi versin?”
diye. Uzun olmasın diye söylemiyorum. Yani girdim, burada, mayınların
temizlenmesi bilmem ne diye koymuş -52 milyon avro- ötekisi ayrı, bütçesini
koymuş, hepsini koymuş, “Avrupa Birliği Projesi” yazıyor ama yine bakıyorum
şimdi, şu anda on beş gün ertelemişler. İçinde yerli firmalar yok, yeterlilik
alamıyorlar. 22 firma mı ne dosya almış, 10-11 tanesi ancak teklif vermiş yani
Birleşmiş Milletlerinkinden bahsediyorum. 
Şimdi biz burada eğer bir şey
yapacaksak değerli arkadaşlar, bunu bir çerçeve kanunla hepsini yapmamız lazım.
2009’da söylediğime ondan geri dönüyorum. Verirsiniz millî mayın merkezine
yetkiyi, gerekli şeyleri, Maliye Bakanlığı, kim girecekse içine girer ama
İçişleri Bakanlığı mayın temizlemez. Birleşmiş Milletler bizim için mayın
projesi ihalesi açamaz. Siz ihaleyi açarsınız, onlardan yetkilerini
sorabilirsiniz, birtakım NAMSA’yla ilgili, denetleyici birimlerle ilgili kriter
koyabilirsiniz. Acaba ne oluyor, onlar nasıl bakıyor diye Genelkurmay
Başkanlığının web sitesine de baktım, “Çevre ve doğa koruma faaliyetleri:
Genelkurmay Başkanlığının 26 Ocak 1998 tarihli direktifi çerçevesinde mayın
döşemesine son verilmiş, mayın temizliği faaliyetine başlanmıştır, taraf
olmuştur.” diyor. Ottawa Sözleşmesi kapsamında depolanmışlar, onlar imha
edildi, onu biliyoruz ama “Döşenmiş mayınlarla ilgili yurt içinde bulunan
mayınlı alanların temizliği belirlenen öncelikler doğrultusunda TSK birlikleri
vasıtasıyla -bunlar daha önce küçük küçük yapılan yerler- Suriye sınırında
bulunan mayınlı alanların temizliği 5903 sayılı Kanun kapsamında MSB
koordinatörlüğünde…” Evet, o da devam edenler. Şimdi, üçüncü kısım “Ermenistan,
İran ve Irak sınırında bulunan mayınlı alanların temizliği ise AB Entegre Sınır
Yönetimi Projesi kapsamında İçişleri Bakanlığı koordinatörlüğünde
yürütülmektedir.” Genelkurmayın web sitesinde de hâlâ bu bilgi not olarak duruyor. Yani lütfen bu
düzenleme yapılırken bunların hepsini bir araya alalım. Birleşmiş Milletlerin
yapmış olduğu bu ihale ertelendi ama yarın punduna getirilip yeniden bu şeyler
yeterli bulunarak komisyon toplanabilir. Bizim dışımızda olan bir şey. Bununla
ilgili de bu işin hukuki boyutu nedir? Millî Savunma Bakanlığımızın ve
Genelkurmay Başkanlığının temsilcileri burada. Bu işi buradayken düzeltelim,
yeniden yeni bir yanlış yapmayalım. 2015 Nisanı yaklaşırken birçok ülkenin
parlamentosunda yine bu hususlar gündeme gelirken… Az önce okundu Başkanlık
tezkeresi. Arkadaşlarımız bu konuyla ilgili yurt dışındaki toplantıya gidip
Türkiye adına belli hususlarda bilgilendirme yapacakken bizim kalkıp Ermenistan
sınırındaki mayınların temizlenmesini Avrupa Birliğine veya Birleşmiş Milletler
Kalkınma Programı’na havale etmemiz Türkiye Cumhuriyeti devletini küçültücüdür.
Hani, itibarımız yok diye saraylar yaptırmakla olmuyor. İtibar, kendi
mayınlarımızı temizleyecek iradeyi kendimiz gösterirsek, onun ihalesini de,
sürecini de, kaynaklarını da kendimiz bulursak o zaman olur. 
Şimdi burada baktım, demin söylediğimi özellikle söyledim:
50 küsur milyon avroyu veremiyor mu Türkiye Cumhuriyeti devleti de Ermenistan
sınırını Avrupa Birliği Projesi kapsamında temizliyor? Benim aklım ermiyor.
Bunun altında -eski tabirle- bir çapanoğlu var diye bakıyorum. O zaman
birilerine bir şey mi yapılıyor, siyasi bir peşkeş mi var, ticari bir peşkeş mi
var diye düşünmeye başlıyoruz.
Gelin, yol yakınken bütün bunların hepsini kapsayacak
şekilde millî mayın merkezinin faaliyetlerini buna göre genişletelim. Artı, o
şirketlerin yanı sıra Türk şirketlerinin de katılımını sağlayacak, onların da
bu mayın temizleme pastasından -ki dünyada çok önemli bir sektör bu- pay
almasını sağlayabilecek düzenlemeleri yaparak ihalelere onların da katılımını
sağlayalım ve bütün düzenlemeleri -millî mayın merkezi aracılığıyla gerekli
çalışmaları yaparak- burada tek bir düzenleme hâline getirelim. Aksi takdirde,
yine bu eksikleri tamamlamak üzere bu Meclise gelmek zorunda kalacağız. Eğer bu
şekliyle devam ederse kanun eksik çıkmış olacak değerli arkadaşlar. Bu konuda
da Sayın Bakan bizlere bilgi verebilirse… Birkaç önerimiz daha var
düzeltilmesiyle ilgili, onu ilgili maddelerde ve bölümlerde konuşacağız diyor,
hayırlı uğurlu olmasını diliyor, saygılar sunuyorum. (MHP ve CHP sıralarından
alkışlar)
BAŞKAN –
Teşekkür ederim Sayın Günal.
Halkların
Demokratik Partisi Grubu adına Bitlis Milletvekili Sayın Hüsamettin Zenderlioğlu.
Buyurunuz. (HDP
sıralarından alkışlar) 
HDP GRUBU ADINA
HÜSAMETTİN ZENDERLİOĞLU (Bitlis) – Sayın Başkan, değerli milletvekilleri; 672
sıra sayılı Milli Mayın Faaliyet Merkezi Kurulmasına İlişkin Kanun ile Bazı
Kanunlarda Değişiklik Yapılmasına Dair Kanun Tasarısı hakkında Halkların
Demokratik Partisi adına söz almış bulunmaktayım. Bu vesileyle hepinizi
saygıyla sevgiyle selamlıyorum.
Konuya geçmeden
önce, dün Cizre’de polis tarafından başından vurularak katledilen 12 yaşındaki
Nihat Kazanhan’ın faillerinin derhâl bulunmasını talep ediyoruz. Ailesine
başsağlığı diliyorum ve kendisine Allah rahmet eylesin.
Bundan iki yıl
önce 9 Ocakta Paris’te katledilen 3 can, 3 özgürlük çiçeği Leyla, Sakine,
Fidan’ı saygıyla anıyorum ve onlara Cenab-ı Allah’tan rahmet diliyorum. Bu 3
Kürt kadının şahsında bütün Kürtlere “Ey Kürtler, siz nerede olursanız olun
özgürlükten, demokrasiden, eşitlikten, kardeşlikten, insanlıktan, barıştan söz
ederseniz size yaşam hakkını tanımayız…” Evet, ne yazık ki iki yıldan beri failleri
yakalanmadı, katilleri yargılanmadı, adaletin önüne çıkarılmadı. Neden hâlâ
katiller bulunmadı, merak ediyoruz. Acıyla, üzüntüyle ifade etmek istiyorum ki
eğer failleri bulunsaydı bugün Paris’in göbeğinde 17 kişi kesinlikle
ölmeyecekti. Başka bir deyişle, bu saldırı sadece Kürt halkına yönelik
değildir, Türkiye halklarının eşitliğine, özgürlüğüne, barışa, kardeşliğe
duyulan özleme sıkılan kurşundur ve demokrasiyi savunanlara gözdağıdır.
Susanlar, iş birlikçiler, suç işleyenler, tetik çekenler hâlen sessizliklerini
koruyorlar ya da korunuyorlar. Bu sorumluluğun… Türk ve Fransız
istihbaratçılarının marifeti olduğu artık kuşku götürmüyor. Sorunun açığa
çıkarılmasını talep ediyoruz. 
Sayın Başkan, değerli milletvekilleri;
hepinizin bildiği gibi, Türkiye’de 12 Eylül 1980 askerî darbesi öncesi ve
sonrasında çok acılı günler yaşadığımız bilinmektedir. Türkiye’nin Kürdistan
bölgesi 1978’den bu yana, 1987-2000 yılları arasında OHAL’le, bu hâlle,
sıkıyönetimle susturulmaya çalışıldı. Neden? Bu temelde baktığımızda ve
mayınların tarihini de değerlendirdiğimizde, mayınların döşenme zaman aralığına
dikkat çekmek istiyorum. İlk aralığın İkinci Dünya Savaşı’nın hemen sonrasına
denk gelmesi, akabinde Kürt sorununun çözümsüzlüğünü derinleştirilecek olan
şiddet eksenli devlet politikalarının merkezî konuma geldiği sürece rastlanması
manidardır. Bu açıdan, ulusal sorunların demokratik çözüm yerine şiddet
ekseninde ele alınması var olan sorunları derinleştirmiş, mayın sorunu da bu
durumdan payına düşeni almıştır. 
Türkiye’de 1950-1955,1984-1994 yılları
arasında toprağa bir milyonun üzerinde mayın döşendi. Yine, aynı dönemde
güvenlik gerekçesiyle Kürdistan bölgesinde bulunan güvenlik tesislerinin
etrafına da 39 bin mayın döşenmiştir. Mayınlar, savaş koşulları ve sınır güvenliği
gerekçe gösterilerek üretilmiş ise de barış dönemlerinde ciddi bir tehdit
oluşturmaktadır. Çünkü, kurulduğu ve döşendiği yerlerde imha edilmediği sürece
yetmiş beş yıl su ve benzeri dış etkilerden etkilenmemektedir. Daha doğrusu,
aktif hareket hâlindedir ve bu süreç içerisinde patlaması sonucunda da yine
değişik tahribatları yaptığı bilinmektedir. 
Tabii ki, bu mayınların patlamasında en
çok zarar görenler çocuklardır, yaşlılardır ve diğer canlılardır, burada
askerler de vardır. Çünkü, ellerinde herhangi bir harita yok, bir yön yok. Bu
açıdan, girdikleri yerlerde de mutlaka basılan toprakta veya bulunan alanlarda
bu mayınların patlaması sonucunda insanlar yaşamını yitirmektedir. 
Barış hâlindeyken kara mayınlarının
öldürdüğü ya da sakatladığı sivil insan sayısı, savaşlarda ölen ya da yaralanan
asker sayısından daha fazladır.
1994 yılında köye dönüş yasası
çıkarıldı ama zorunlu göçe tabi olan bu insanların büyük bir çoğunluğu
köylerine dönemediler çünkü boşaltılmış olan köylerin büyük bölümünün etrafı
mayınlarla döşenmişti. Köylerine dönen insanlarımız yaşamlarını mayınlar ve
ortalığa saçılmış patlamamış mühimmatlarla sürdürmek durumunda kalmışlardır.
Türkiye’de mayın sorunu, verimli
toprakların kullanılmaması, kaçakçılık gibi konuları gündeme getirerek ertelenmek
istenmektedir. 
Mayınlı arazilerin yıllarca
kullanılmaması ve tarıma elverişli olduğu ortadadır. Temizlenen mayınlı
arazilerin öncelikle bölgede ikamet eden topraksız çiftçilere ve hak
sahiplerine verilmeleri gerekir. Yoksa, yandaşlarına peşkeş çekmek gibi bir
niyetleri varsa şimdiden uyarıyoruz. 
Türkiye'de hâlâ insanlar mayından
ölmekte ya da sakat kalmaktadır. 2012 yılından bu yana, son yirmi altı yılda,
Türkiye'de mayın nedeniyle 1.296 kişi öldü, 5.091 kişi ise hâlen yaralı hâlde
ve engelli bir durumdadır.
2014 yılı ilk on bir ayında ise 19 kişi
kara mayınları nedeniyle yaşamını yitirdi. Türkiye’de mayınlardan ötürü
hayatını kaybeden siviller hakkında herhangi bir çalışma bulunmamaktadır. Fakat
mayınlarla ilgili bu istatistiklerin bir rakamı değil, bir yaşamı işaret
ettiğini vurgulamak istiyorum. 
Mayından etkilenmiş bölgelerin
yakınlarında kurulacak olan mağdur desteği tesisleri de dâhil olmak üzere
rehabilitasyon merkezlerine erişimin geliştirilmesini ve mağdurlara ilişkin
olarak kapsamlı ve verimli bir tesisin kurulmasını talep ediyoruz. Bu nedenle,
kara mayını nedeniyle engelli olan mayın mağdurlarının hem Uluslararası Engelli
Hakları Sözleşmesi hem de Mayın Yasağı Sözleşmesi çerçevesinde hakları
verilmelidir. Çözüme yönelik iradesizliğin bizlere getirisi ve götürüsü ise
savaş döneminden daha fazla sayıda insanı barış döneminde mayınlar yüzünden
kaybettiğimiz gerçeğidir.
Sayın Başkan, değerli milletvekilleri;
Ottawa Sözleşmesi gereği Türkiye'nin 1 Mart 2014'e kadar ülke topraklarına
döşeli olan mayınları temizlemesi gerekiyorken, mayın temizleme süreci oldukça
yavaş işlemektedir. Türkiye -mayın temizlemeyi uzatması- kara mayınlarından
askerî ve güvenlik amaçlı faydalanmaya devam etmektedir. Türkiye’nin Suriye
sınırında yaşanan mayın vakaları son on yılın en yüksek seviyesine ulaştığı bir
gerçektir.
Suriye savaş koşullarında barınamayan
insanların sınırı geçerken bir de mayınlı arazilere takıldıkları, mayınlarla
mücadele ettikleri bir kader olmamalıdır. Sınır boyunca 1.300 kilometre alanın
1957-1998 yılları arasında 615.419 antipersonel mayını döşendiği
söylenmektedir.
Rojava'dan savaştan kaçan insanların bu
bölgeye sığındığı tespit edilmiş, kesin sayısı olmamakla birlikte tahminen 2
binin üstünde sivilin bu mayınlı bölgede çaresiz kaldığı İnsan Hakları İzleme
Örgütü tarafından tespit edilmiştir. Bu siviller hem araçları hem de
hayvanlarıyla burada zorlu bir yaşam mücadelesi vermektedirler. Bazıları hâlen
Çanakçı köyünün yakınındaki mayınlı arazide yaşamlarını idame ettirmektedirler.
Ayrıca işin ilginç tarafı, mayınlarla ilgili uyarı levhalarının olmaması ayrıca
manidardır.
Türkiye'nin, Kobani'den kaçan
sığınmacılara ilişkin izlediği politika nedeniyle birçok kişi mayınlardan ötürü
sakatlandı ve birçok kişi de yaşamını yitirmiştir. Rojava devrimi başladığından
beri, devrimi boğmaya çalışan bölgesel ve küresel güçler, sivil insanlara
yönelik katliamlarına devam etmektedirler. Özellikle Türkiye'nin, Rojava
devrimine karşı takınmış olduğu hasmane tutum sivillere karşı katliam yapan El
Kaide bağlantılı El Nusra ve DAİŞ çetelerine verdiği destek somut bir biçimde
görülmektedir.
Kamışlı sınır hattında 18 Kasım 2013
günü özel harekât timleri Nusaybin'in Yeni Yol köyü mevkisinde bulunan mayınlı
alanı geçerek İpek Yolu’na gelen 3 Rojavalı yurttaşı askerî zırhlı araçlarla
ateş ederek katletmişlerdir. 
Sivil insanların bu denli keyfî
öldürüldüğü başka bir sınır yoktur. Öldürülen insanların Kürt olmalarından
dolayı soruşturma yok, araştırma yok, inceleme yok, mahkeme yok, adalet yok,
yok.
Bu şekilde Kürt sorununun çözümüne
yönelik gereken barış dili hiçbir etnik ve inanç gurubunu ötekileştirmemelidir.
Barış ve demokrasi için gereken ortam sağlanmalıdır. Barışın dili içte ve dışta
ötekileştirici olmamalıdır. Türkiye, Orta Doğu’daki politikasının alt emperyal
anlayışına son vermelidir. Önüne açılan fırsatları kaçırmamalı, kapsamlı
demokratikleşme adımlarını zaman geçmeden atmalıdır. 
Görüldüğü gibi son dönemde bölgesel ve
uluslararası gelişmeler, AK PARTİ iktidarının üç yıldır sürdürmekte olduğu iç
ve dış politikanın ciddi bir fiyaskoyla sonuçlandığı gün gibi açıktır. Bu
lejyon ve paramiliter güçlere gereken lojistik kolaylık sağlanmıştır. Bu
çetelere yönelik politik yaklaşım Orta Doğu’da fiilen Rojava devrimiyle boşa
çıkarılmıştır. Başta Kürt halkı olmak üzere tüm halklar, bu vahşete ve şiddete
karşı özgür ve demokratik bir mücadele sonucunda bu başarıyı sağlayabilmiştir.
Farklılıkların Rojava kantonlarında
eşit, özgür ve çoğulcu, demokratik açıdan temsil edildiği herkes tarafından
görülüp takdir edilirken Türkiye başka bir gözle değerlendirmeye çalışmaktadır.

Türkiye’de askerlik yapan hiçbir
yurttaşımız kendi can güvenliğinden emin değildir. Askere alınan yurttaşlara
askerlik şubelerinde yapılan muayeneler sonucunda beden ve ruh sağlığı
elverişlidir.” raporu verilmekte ancak askerlik koşullarının yol açtığı
psikolojik değişimlerden dolayı olumsuz durumlar yaşanmaktadır.
Son olarak, Ceylanpınar’da Boztepe
karakolunda 2 arkadaşını vurduktan sonra intihar eden askerin durumu nedir? 
Zorunlu askerlik görevi yapılırken
karşılaşılan büyük sorunlardan biri de, özellikle son yıllarda artan şüpheli
asker ölümleridir. Son on iki yılda 1.036 askerin şüpheli bir şekilde intihar
ettiği açıklanmıştır. 2014 Kasım ayından itibaren 27 şüpheli asker ölüm vakası
bulunmaktadır.
Devletin yapması gereken insanları
zorla askere almak değildir, halkın taleplerine cevap verip vicdani ret hakkını
güvence altına alması gerekmektedir. Hiç kimse iradesinin dışında zorunlu
askerliğe tabi tutulmamalıdır.
Yapılan düzenlemede şüpheli asker
ölümlerinin avukatlık ücretlerinin Bakanlık tarafından karşılanmasını tabii ki
olumlu karşılıyoruz ancak bu yeterli değildir.
Devletin ve Millî Savunma Bakanlığının
şüpheli asker ölümleri ve asker intiharlarını önlemek amacıyla ciddi ve
kapsamlı bir çalışma yürütmesi gerekmekte ve gerekli bütün çalışmaları en kısa
sürede hayata geçirmesi gerekmektedir. Ayrıca, zorunlu askerlik görevi
sırasında sakat kalan askerlere ücretsiz sağlık hizmeti, tazminat ve aylık gibi
bazı katkılar sunması gerekir.
Sayın Başkan, değerli milletvekilleri;
tabii ki, burada, mayın temizleme konusunda istenilen sekiz yıllık ek sürede
kara mayınlarının temizlenmesi için detaylı bir takvim ve program da ortada
yoktur. Ellerinde ayrıca bir harita bile söz konusu değildir. 
Şimdi, çalışmanın nasıl yapılacağı,
hangi tarihlerde, nerede, nasıl, niçin ve ne biçimde gerçekleştirileceği için
bir tahmin, ellerinde bir program, bir plan da olmadığı ortadadır. 
Türkiye'nin iç kesimlerinde mayın
temizleme çalışmaları için herhangi bir takvimleri de bulunmamaktadır çünkü
kitapçıkta böyle bir şey yok. 
Peki, bu mayınları temizleme işinde
daha önce değişik zamanlarda ihaleler yapıldı ama bu ihalelerde sonuca
ulaşılmadı. Neden? Çünkü orada, o tarıma elverişli olan arazileri birilerine
peşkeş çekmek için mutlaka bir planlama yapılmıştı. Ama bu planlama başarıya
ulaşmadı çünkü o dönemlerde bu planlamanın, bu politik yaklaşımın, evdeki
hesabın çarşıdakine uymadığı bir gerçektir. 
Mayınlı arazilerin bulunduğu yerler de
en kısa sürede işaretlenmeli, sivillerin ve canlıların bu alanlara girişinin
engellenmesi gerekirken, hem Suriye sınırında hem Irak sınırında hem İran
sınırında özellikle Kürtlerin yoğun olduğu bir alanda böyle bir işarete
rastlamak mümkün değildir. Oysaki siz kendi vatandaşlarınıza karşı böyle nasıl
acımasız davranabiliyorsunuz? Nasıl olur da bu alanları işaretlemeden… Zaman
zaman duyuyoruz, “Askerler mayına bastı.” ama başka televizyonlarda veya
radyolarda yetkililerin verdiği demeç başka bir şekilde ifade edilmektedir.
Öncelikle bu anlayıştan vazgeçilmeli, doğruyu söylemek gerekir, objektif olmak
gerekir.
Mayınlı arazilerin bulunduğu yerlerde
buna benzer alanların temizlenmesi eğer gerekiyorsa öncelikle bu konuda
profesyonel olan elemanların alınması gerekir ama görünen odur ki böyle bir
çalışma da yok. Çünkü bu mayınlardan dolayı en çok zarar görenlerin başında
çocuklar gelmektedir. Dolayısıyla, mayınlı bölgelerde eğitim alanları olan
okullarda özellikle öğretmenler bu konuda görevlendirilmeli ve öğretmenler de
hem çevreyi aydınlatmalı hem de öğrencileri bu konuda bilinçlendirmelidirler.
Böylesi alanlarda dikkatli bir şekilde davranmalarını öneriyoruz.
Bu açıdan değerlendirdiğimizde görünen
odur ki, ne askerî sorumluların ne de İçişleri Bakanlığı sorumlularının ya da o
çevrede bulunan kişilerin böyle bir amaçları, böyle bir kaygıları da olmadığı
gün gibi açıktır. 
Sayın Başkan, değerli milletvekilleri;
Türk Silahlı Kuvvetlerinin yapısal sorunlarından birinin de zorunlu askerlik
olduğunu defalarca burada dile getirdik. Devletin vatandaşına bu konuda eziyet
yapmaması gerekir çünkü devlet vatandaşına sorumludur, vatandaşını korumak
zorundadır. Ama görünen odur ki devlet her zaman kendisini korumuştur,
vatandaşını hiçbir zaman koruma tedbiri almamıştır.
Bu açıdan, Türkiye de Avrupa Birliği
Konseyi üyesi olmasına rağmen vicdani ret konusunda hâlen tereddüt
içerisindedir. Bırakın, eğer askere gitmek istemiyorsa insani açıdan ona
gereken hukuki hakkı ne ise o hak tanınmalıdır. Zorlayarak askere götürmenin ne
faydası vardır? Onun için, bu, askerde psikolojik travmaları yaşayanların
çoğunun neden intihar ettiğini hâlen açıklamakta zorlanıyorsunuz. Hâlen bu
konuda Savunma Bakanlığının böyle bir, konuyla ilgili bir açıklaması yok. Çünkü
neden? Birçok alanda… İşte geçen gün gördük, Nusaybin alanındaki Boztepe
köyündeki yapılan bu intihar sonucunda birileri kendine bunu malzeme yapmaya
çalıştı ve birçok alandan da basına, diğer kesime başka çeşit lanse edilmeye
çalışıldı. Yani burada bazı şeyleri saklamanın bir anlamı yoktur. Çünkü mademki
böyle bir yasa çıkarılıyor; bu yasanın vatandaşına, özellikle vatandaşına
öncelik tanıması ve vatandaşının rahat yaşayabilmesi için bu konuda yardımcı
olması gerekirken engel çıkarmanın da bir faydası yoktur. 
Gidin, bakın, doğu ve güneydoğuda,
tabiri caizse, her evde bir sakat insan vardır, engelli insan vardır. Neden?
Çünkü bir günde bu sınırlar çizilmiştir; sabahleyin kalktığında bir kardeş
sınırın öbür tarafında, bir kardeş sınırın bu tarafında kalmıştır. Onun için,
gidiş gelişlerinde, döşenen o mayınlar sonucunda birçok insan şu anda engelli
durumdadır; ya gözü yok ya ayakları yok ya kolu yok. Yani her yönüyle bir insan
vücudunun parçalarının o sınırlarda kaldığını ifade etmek istiyorum. 
Bu nedenle, eğer yapılacaksa bu
yasayla, bu millî sıfatın “millî mayın temizleme”… Buna “Mayın temizleme kurumu”
da denilebilir, illa da bir “millî” katarak mı yapacaksınız? Ben ona anlam
veremiyorum. Millî savunma, millî eğitim, millî… Bu mayına da bir “millî”
eklenmek isteniyor. Yani artık bu şoven duygularınızdan vazgeçin. Objektif
olarak, gerçek…
(Mikrofon otomatik cihaz tarafından
kapatıldı) 
HÜSAMETTİN ZENDERLİOĞLU (Devamla) -
…olarak neyi ifade etmek istiyorsanız açık ve net olarak ifade etmekte fayda
gördüğümü ifade etmek istiyorum. 
Hepinizi saygıyla, sevgiyle
selamlıyorum. (HDP sıralarından alkışlar) 
BAŞKAN – Teşekkür ederim.
VIII.-
OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Meral Akşener’in, Türkiye Cumhuriyeti’nin herhangi
bir bölgesini başka bir devleti ifade edecek şekilde adlandırmanın milletvekili
yeminiyle bağdaşmayacağına ilişkin konuşması
BAŞKAN – Sayın milletvekilleri, Genel
Kurulda söz alan her bir milletvekilinin yemin ettiği Anayasa’nın 81’inci
maddesine sadakat sorumluluğunu hatırlatmak isterim. Türkiye Cumhuriyeti’nin
herhangi bölgesini başka bir devleti ifade edecek şekilde adlandırmanın
milletvekili yeminiyle bağdaşmayacağını düşünüyorum. 
Bu hassasiyetimi Genel Kurulla
paylaşmak istedim. 
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu.
V.-
AÇIKLAMALAR (Devam)
12.-
Kayseri Milletvekili Yusuf Halaçoğlu’nun, Bitlis Milletvekili Hüsamettin
Zenderlioğlu’nun 672 sıra sayılı Kanun Tasarısı’nın tümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
YUSUF HALAÇOĞLU (Kayseri) – Şimdi,
sayın konuşmacı demin birkaç kere konuşmasında “Türkiye’nin Kürdistan bölgesi”
tabirini kullandı. Anayasa’ya aykırı olan böyle bir tabirin kullanılmasını,
Meclis tutanaklarına girmesini kabul edemiyoruz. Bunun çıkarılmasını talep
ediyorum. 
BAŞKAN – Evet, teşekkür ederim.
HÜSAMETTİN ZENDERLİOĞLU (Bitlis) –
Sayın Başkan…
İDRİS BALUKEN (Bingöl) – Sayın Başkan…
HÜSAMETTİN ZENDERLİOĞLU (Bitlis) – Bir
şey söylemek istiyorum. 
BAŞKAN – Buyurun.
HÜSAMETTİN ZENDERLİOĞLU (Bitlis) –
Müsaade ederseniz ona bir açıklık getireyim. 
BAŞKAN – Buyurun. 
13.- Bitlis
Milletvekili Hüsamettin Zenderlioğlu’nun, Kayseri Milletvekili Yusuf
Halaçoğlu’nun yaptığı açıklamasındaki bazı ifadelerine ilişkin açıklaması
HÜSAMETTİN ZENDERLİOĞLU (Bitlis) –
Şimdi, gerçekten ben anlam vermekte zorlanıyorum. Ya, bir coğrafyanın adı illa
da senin istediğine göre mi olacak? Siz Fransa’ya Kürdistan diyebilir misiniz,
siz Fransa’ya Türkiye diyebilir misiniz, siz İngiltere’ye Türkiye diyebilir
misiniz veya Türkiye’ye İngiltere diyebilir misiniz? Bu coğrafyanın adı budur, Mustafa
Kemal bu adı koydu. 
Bundan daha önce, 1040’lı yıllarda
buraya, İran sınırına gelirken diyor ki: “Burası neresidir?” Diyorlar ki:
“Burası Kürdistan’dır.” Bunu ben koymadım ki. Araplar El Ekrad diyor. Yani
bunların isimlerini biz koymadık, bizden öncekiler koymuş. Şimdi niye
gocunuyorsunuz, ben ona anlam veremiyorum. 
BAŞKAN – Şimdi, bunlar kayıtlara
geçsin…
HÜSAMETTİN ZENDERLİOĞLU (Bitlis) – Bu
Meclisin zabıtlarında var Sayın Başkanım. 
BAŞKAN – Sayın Zenderlioğlu…
İDRİS BALUKEN (Bingöl) – Sayın Başkan…
HÜSAMETTİN ZENDERLİOĞLU (Bitlis) – Bu
Meclisin…
BAŞKAN – Bir saniye… Anayasa’nın
81’inci maddesi açık. Dolayısıyla, her birimiz, ben de başta olmak üzere, bu
Türkiye Büyük Millet Meclisinin her bir üyesi üzerine yemin ettiğimiz o
Anayasa’ya uymak zorundayız. Dolayısıyla, Türkiye’nin coğrafi bölgeleri
ayrılırken böyle bir isimlendirme hukuki olarak yapılmamış. Dolayısıyla, ona bu
çatının altında uymak zorundayız. Benim de bunu size hatırlatmak gibi bir
görevim mevcut.
Önce Sayın Lütfü Türkkan, buyurunuz.
Sonra sırayla söz vereceğim.
14.-
Kocaeli Milletvekili Lütfü Türkkan’ın, Bitlis Milletvekili Hüsamettin
Zenderlioğlu’nun 672 sıra sayılı Kanun Tasarısı’nın tümü üzerinde HDP Grubu
adına yaptığı konuşmasındaki bazı ifadelerine ilişkin açıklaması
LÜTFÜ TÜRKKAN (Kocaeli) – Sayın
Başkanım, Türkiye Büyük Millet Meclisinde bulunan bir milletvekili olarak böyle
bir aymazlığı asla ve kata kabul etmediğimi bizatihi belirtmek istiyorum. Buna
sessiz kalan güruhu da lanetliyorum! Burada, kürsüde “Kürdistan” diyecekler ve
ses çıkarmayacaklar. Bu lanet olası tavrı lanetliyorum!
Teşekkür ederim.
HÜSAMETTİN ZENDERLİOĞLU (Bitlis) – Altı
yüz yıl beraber yaşamış. 
LÜTFÜ TÜRKKAN (Kocaeli) – Bırak be o
beraber yaşaması hikâyesini! Türkiye’yi bölmeye müsaade etmeyeceğiz!
İDRİS BALUKEN (Bingöl) – Öyle
bağırmayın, öyle bağırmayın.
LÜTFÜ TÜRKKAN (Kocaeli) – Bunlara
rağmen müsaade etmeyeceğiz.
BAŞKAN – Birleşime on dakika ara
veriyorum.
Kapanma Saati:
15.49
ÜÇÜNCÜ OTURUM
Açılma Saati: 16.06
BAŞKAN: Başkan Vekili Meral AKŞENER
KÂTİP ÜYELER:
Bayram ÖZÇELİK (Burdur), Fehmi KÜPÇÜ (Bolu) 
-----0-----
BAŞKAN – Sayın milletvekilleri, Türkiye
Büyük Millet Meclisinin 43’üncü Birleşiminin Üçüncü Oturumunu açıyorum.
672 sıra sayılı Kanun Tasarısı’nın
görüşmelerine devam edeceğiz.
VII.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
5.-
Milli Mayın Faaliyet Merkezi Kurulmasına İlişkin Kanun ile Bazı Kanunlarda
Değişiklik Yapılmasına Dair Kanun Tasarısı ve Milli Savunma Komisyonu Raporu
(1/996) (S. Sayısı: 672) (Devam)
BAŞKAN – Komisyon ve Hükûmet burada.
İDRİS BALUKEN (Bingöl) – Sayın Başkan, söz
talebimiz var.
YUSUF HALAÇOĞLU (Kayseri) – Sayın Başkan,
deminki söylediğimiz metnin, cümlenin çıkarılması talebimizi yineliyoruz.
BAŞKAN – Şimdi bunlar kayıtlara geçiyor Hocam.
Dolayısıyla, benim “Çıkarın şunları bakayım oradan.” demek gibi bir hukuki
hakkım yok. Ben fikrimi söyledim, siz fikrinizi söylediniz. Dolayısıyla
bunların hepsi geçti. Sonra ben ayrıca ne olup ne olmayacağına Başkanlık Divanı
çerçevesi içinde bakacağım. Bunların hepsi kayıtlara geçti.
İDRİS BALUKEN (Bingöl) – Sayın Başkan, söz
talebimiz vardı.
BAŞKAN – Buyurun, sıra sizdeydi, söz talebiniz
vardı.
V.-
AÇIKLAMALAR (Devam)
15.- Bingöl
Milletvekili İdris Baluken’in, Bitlis Milletvekili Hüsamettin Zenderlioğlu’nun
672 sıra sayılı Kanun Tasarısı’nın tümü üzerinde HDP Grubu adına yaptığı
konuşması ile Kayseri Milletvekili Yusuf Halaçoğlu’nun yaptığı açıklamasındaki
bazı ifadelerine ilişkin açıklaması
İDRİS BALUKEN (Bingöl) – Ben de tutanaklara
geçmesi açısından bazı hususları vurgulamak istiyorum. 
Gerek Anadolu topraklarında gerek Mezopotamya ve
Orta Doğu topraklarında Kürdistan gerçeği toplumsal, sosyal, tarihî ve coğrafi
olarak kabul edilen bir realitedir. Bu topraklarda da Sultan Sencer döneminden
Yavuz Sultan Selim’e kadar, Osmanlının her döneminden ilk Meclisin kuruluş
tutanaklarına kadar, bu Meclisin arşivlerinde bulunan kitaplara kadar Kürdistan
realitesinin net olarak tanındığını çok rahatlıkla ifade edebiliriz. 24 Anayasası’nın
inkârcı, retçi, asimilasyoncu politikalarından, maddelerinden sonra Türkiye’de
Kürt ve Kürdistan realitesi yasaklanmıştır. Bizim açımızdan, yasaklanmış olan
bir tarihî, coğrafi, toplumsal realiteyi telaffuz etmek ülkeyi bölmek değil,
tam tersine ülkenin kendi değerleriyle, tarihiyle tekrar buluşmasını sağlayacak
bir bütünleşme aracıdır. O yönüyle milletvekili arkadaşımızın “Kürdistan”
kelimesini telaffuz etmesi aymazlık değil, tam tersine bu tarihsel realiteyi
inkâr etmenin aymazlık olduğunu buradan ifade etmek istiyorum. 
Teşekkür ederim. 
BAŞKAN – Şimdi, Sayın Baluken, işte
81’inci maddeye göre her birimizin, her bir milletvekilinin ettiği yemine
sadakat göstermesi gerektiğini ben de sizlerle paylaştım. 
Sayın Bostancı, buyurunuz. 
16.- Amasya
Milletvekili Mehmet Naci Bostancı’nın, Bitlis Milletvekili Hüsamettin
Zenderlioğlu’nun 672 sıra sayılı Kanun Tasarısı’nın tümü üzerinde HDP Grubu
adına yaptığı konuşması ile Kocaeli Milletvekili Lütfü Türkkan’ın yaptığı
açıklamasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın
Başkana çok teşekkür ediyorum. Burası demokratik bir şekilde teşekkül etmiş bir
Meclis. Burada her bir üye kendi görüşlerini açıklama hakkına sahiptir.
Duyarlılıklarını da söyleyebilir, görüşlerini de söyleyebilir ama
duyarlılıklarının ve görüşlerinin tahakkümünü kurmaya kalkışamaz. Ama, devletin
kuralları vardır, siz de o kurallar çerçevesinde, yasanın gerektirdiği şekilde
bir açıklama yaptınız; arkadaş öyle konuştu, siz de açıklamayı yaptınız. Kalkıp
burada “Ben şöyle düşünüyorum, siz de öyle düşünmek zorundasınız.” şeklindeki
bir yaklaşımı demokrasiyle, buradaki Meclisin atmosferiyle, kurallarıyla
bağdaştırmak imkânsızdır. 
Ayrıca, Değerli Lütfü Bey grubumuza
dönerek “güruh” kelimesini kullanmıştır. Bu kelimenin anlamını kendisi
muhtemelen bilmiyordur, eğer bilseydi saygıdeğer ve beyefendi birisi olarak
böyle bir kelimeyi söylemekten utanç duyardı diye düşünüyorum. O yüzden, bu
kelimeye herhangi bir cevap verme lüzumunu görmüyorum.
Çok teşekkürler. 
LÜTFÜ TÜRKKAN (Kocaeli) – O
sessizliğinizle sizin utanç duymanız gerektiğini düşünüyorum. 
BAŞKAN – Bir saniye, şimdi Sayın Altay
sistemde. 
Siz de girin Sayın Halaçoğlu. 
Sayın Altay…
17.- Sinop
Milletvekili Engin Altay’ın, Bitlis Milletvekili Hüsamettin Zenderlioğlu’nun
672 sıra sayılı Kanun Tasarısı’nın tümü üzerinde HDP Grubu adına yaptığı
konuşmasındaki bazı ifadelerine ilişkin açıklaması
ENGİN ALTAY (Sinop) – Teşekkür ederim
Sayın Başkan. 
Osmanlıda ve ondan önceki dönemlerde de
“Kürdistan” kavramının kullanıldığına dair bende de bilgi var. Ancak, 1923’ten
sonra Türkiye’de yeni bir dönem başladı, Türkiye Cumhuriyeti devleti inşa
edildi ve kuruldu. Bu, Kürt gerçeğini, Kürt realitesini inkâr demek değildir,
öyle algılanmamalıdır, öyle de olmamalıdır. Türkiye’de Türk, Kürt, Arap, Gürcü,
Laz, Çerkez halklarının varlığı bir gerçektir. Bu halkların içinde Kürt halkına
yönelik, yıllara sâri, geriye dönük çok olumsuz uygulamaların yapıldığı da,
Kürt halkının çok olumsuz uygulamalara maruz kaldıkları da bilinen bir gerçektir
ki onun için otuz yıldır gereksiz ve anlamsız bir kan akmaktadır bu ülkede.
Ancak, Cumhuriyet Halk Partisi olarak biz, Türkiye’de, aynı bayrak altında, tek
devlet çatısında, barış içinde, birlikte yaşama arzu ve irademizi beyan ve
teyit ederiz. 
BAŞKAN – Sayın
Halaçoğlu… 
18.-
Kayseri Milletvekili Yusuf Halaçoğlu’nun, tekraren, Bitlis Milletvekili
Hüsamettin Zenderlioğlu’nun 672 sıra sayılı Kanun Tasarısı’nın tümü üzerinde
HDP Grubu adına yaptığı konuşmasındaki bazı ifadelerine ilişkin açıklaması
YUSUF HALAÇOĞLU
(Kayseri) – Teşekkür ederim Sayın Başkanım. 
Şimdi, eğer
burada gerçekten tarih konuşacaklarsa tarihte Anadolu’da hiçbir zaman Kürdistan
olmamıştır. Hangi kaynağı göstereceklerse getirip göstersinler. Haritaları
getirip göstersinler. Kamûsül-alam’dan bahsediyorlar. Kamûsül-alam’ın çizdiği
Kürdistan coğrafyası Anadolu dışındadır. Herhangi bir şekilde Anadolu’yla
alakası yoktur. Anadolu’da sadece 1847 yılında bir Kürdistan eyaleti
kurulmuştur. O zamana kadar hiçbir zaman Kürdistan eyaleti olmamıştır. O da
1864 yılında ortadan kaldırılmıştır. Çünkü Batılıların arzusu üzerine 1839’dan
sonra kurulmuştur. Tek bir eyalet kurulmuştur. O tarihten önce olmadığının da
zaten o tarihte kurulması delilidir. Dolayısıyla, ta Sultan Mesudt zamanından,
Selçuklulardan itibaren Kürdistan’ın sınırları çizilmiştir. O Kürdistan Anadolu
coğrafyasında değildir, Irak ve İran coğrafyasındadır. Dolayısıyla, burada
çıkıp tarihî realitelerden söz etmeye kalkışanlar bunların kaynaklarını
göstersinler, birincisi. 
İkincisi, madem
o kadar, bir beylik niye yoktu? Niye beyliğin herhangi bir millî kültür değeri
yoktu? Niye bu bölgelerde onunla ilgili başka bir örnek yoktu? Niye tarih
kitapları yok? Neden buna benzer birtakım hususlar yok? 
Şimdi, burada,
siyaseten bunu söylemeyi kabul etmemiz mümkün değil. Ama asıl, burada, Türkiye
Büyük Millet Meclisi kürsüsünde herkes Anayasa üzerine yemin etmiştir.
Anayasa’da olmayan bir şeyi burada dile getirmek zaten ettiği yemine sadık
kalmamak demektir, yeminini bozmak demektir. Onun için itiraz ediyoruz. 
Teşekkür ederim.

BAŞKAN – Teşekkür ederim.
VII.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
5.- Milli
Mayın Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Milli Savunma Komisyonu Raporu (1/996) (S.
Sayısı: 672) (Devam)
BAŞKAN - Cumhuriyet Halk Partisi Grubu
adına İzmir Milletvekili Sayın Mustafa Moroğlu.
Buyurunuz. (CHP sıralarından alkışlar)
CHP GRUBU ADINA MUSTAFA MOROĞLU (İzmir)
– Sayın Başkan, sayın milletvekili arkadaşlarım; hepinizi saygıyla, sevgiyle
selamlıyorum. 
672 sıra sayılı Milli Mayın Faaliyet
Merkezinin Kurulmasına İlişkin Kanun Tasarısı’nı ve Bazı Kanunlarda Değişikliğe
İlişkin Kanun Tasarısı’nı görüşmeye devam ediyoruz. Bununla ilgili görüşlerime
geçmeden önce iki konuyu hem milletvekili arkadaşlarımın hem duyarlı, sorumlu
her kişinin hem de yurttaşlarımızın dikkatine sunmak istiyorum. 
Türkiye’de tehlikeli işler oluyor, bunu
her gün yaşıyoruz. Hızla bir çatışma ortamına doğru sürükleniyor Türkiye. Bu
sürüklenişte en büyük rolü ve çabayı da maalesef “Türkiye’yi yönetiyoruz.”
iddiasında bulunan Cumhurbaşkanı, Başbakan, özellikle onlar tetikliyor ve
onların direktiflerini bir uygulama olarak algılayan bütün yürütme organları
tetikliyor.
Bugün sabah uyandığımda televizyonda
Başbakan konuşuyor ve Cumhuriyet gazetesini hedef gösteren açıklamalarıyla
âdeta, Cumhuriyet gazetesine, iki gündür çok az sayıda kişinin Cumhuriyet
gazetesi önünde birikerek saldırmalarını teşvik eder, tetikleyici konuşmalar
yapıyor.
Anlaşılan o ki adında “cumhuriyet” olan
her şeye, her fırsatta saldırmak ve ona karşı halkı, yurttaşları tahrik etmek
gibi bir sorumluluğu yerine getirmeye devam ediyor Başbakan.
İkinci tehlikeli iş de, aslında
birbiriyle çok bağımsız gibi görünen ama birbiriyle çok ilgili olan ikinci
gerçek de şu: Son günlerde, özellikle son bir hafta içerisinde Türkiye'nin bir
parçasında, işler Cizre’de tehlikeli işler oluyor. Dört gün sonra “Biz bu
toprakları bölmeye değil, bu topraklarda gömülmeye geldik.” diyen Hrant Dink’in
ölüm yıl dönümünü anacağız. Hrant Dink’in ölümünde şaibeli olan ve o suçu
azmettirenlerle iş birliği içinde olduğu konusunda şüpheler bulunan Ercan Demir
adlı bir emniyet mensubu adli kolluk gerekçesiyle ifadesi alınıp serbest
bırakıldıktan sonra, Cizre Emniyet Müdürlüğüne atandıktan sonra orada 12
yaşında, 14 yaşında, 16 yaşında çocuklar öldürülüyor ve sadece onların
ifadesiyle Başbakan da İçişleri Bakanı da o çocukların ölümüne “Polis
kurşunuyla ölüm yoktur.” diyerek, anında, hiçbir inceleme yapmadan, hiçbir
araştırma yapmadan açıklamalar yapıyor. Ben şahsen bugüne kadar polis
kurşunuyla öldürülen her yurttaşın arkasından herhangi bir polisin ya da
emniyet müdürünün “Bu kişi polis kurşunuyla öldürülmüştür.” diye bir açıklama
yaptığını duymadım. Bunları gizlemek bir Başbakana, bir İçişleri Bakanına
düşmez. 
Aslında bu iki olay da demokrasiyle
taçlandırılmış bir cumhuriyete karşı ve halkın birlik ve beraberliğini yok
etmeye yönelik çünkü öyle ortamlarda, şiddetin olduğu, terörün olduğu,
çatışmanın olduğu ortamlarda hukuktan, özgürlükten, adaletten bahsetmek mümkün
olmaz ve o toplumları yönetmek daha kolay olur. Başbakan, Cumhurbaşkanı ve yürütme
maalesef bu yöntemlerle tehlikeli işlerle uğraşıyor. Bunu niye söyledim? Bu
yasalar konuşulur, bu yasalar çıkar ama bu yasaların uygulanacağı huzurlu,
demokrasiyle taçlanmış bir cumhuriyet korunmazsa, güçlendirilmezse hepimiz bu
yasaların içinde boğulur kalırız ve bu ülkede çok acı çekeriz, acı çekmeye
devam ederiz.
Evet, yine alelacele, bir konuyu bir
kanunla çözmeye çalışıyoruz. Zannediyoruz ki bir kanun görüşülür, yasalaşırsa o
konuyu tam anlamıyla çözmüş oluruz. Oysa o konuya ilişkin tasarı yasalaşmadan,
bir tasarı hâline getirilmeden, bu yasayla neyi çözmek istiyoruz, çözmek
istediğimiz sorun başka ülkelerde nasıl çözülmüş, evet, biz bu millî mayın
merkezini kurduktan sonra ve bu mayınları temizledikten sonra elimizde ne
kalacak, burayı nasıl değerlendirebiliriz, bunu elimizden kaçırmamak için ne
yapmalıyız, başka ülkeler bu sorunları nasıl çözmüş diye araştırmadan,
konuşmadan; bu millî mayın merkezi faaliyetini kuracak olan teşkilattan sonra
bu mayınları temizlemenin kaça mal olacağını, acaba Türk Silahlı Kuvvetleri bu
mayınları temizleyebilir mi, temizleyebilmesi için ne kadar teçhizat gerekir,
bunları konuşmadan, tartışmadan, yine bir tasarıyı yasalaştırdıktan sonra bir
sorunu çözeceğimizi zannediyoruz. Asıl yanılgımız burada başlıyor ve biz de Cumhuriyet
Halk Partisi Grubu olarak ve Cumhuriyet Halk Partisi milletvekilleri olarak her
dönemde yaptığımız gibi sadece komisyonlarda bu konulardaki uyarılarımızı
yapmakla ve Mecliste de verdiğimiz önergelerle bazı değişiklikleri yaparak bu
tehlikeleri önlemeye çalışıyoruz ve bu ölçüde sorumluluğumuzu yerine getirmeye
çalışıyoruz. Evet, bu sorumluluğumuzu yerine getirirken milletvekili
arkadaşlarım -umarım bürolarında dinliyorlardır- bu uyarılara kulak asarak “Bu
millî mayınların nasıl temizlenileceğine ilişkin tasarıda bazı değişiklikler
yapabiliriz.” diye düşüneceklerse bu konudaki gelişmeyi, bu süreci kısaca
anlatmak istiyorum. 
1 Mart 1999 tarihinde yürürlüğe giren
bir Ottawa Sözleşmesi var. Meclisimiz bu sözleşmeyi 12 Mart 2003 tarihinde
kabul etmiş ve kabul ederken de personele karşı konulan, tanklara karşı konulan
mayınların imha edilmesine ilişkin sözleşmeyi imzalamış ve bunu 2014’e kadar
yerine getireceği konusunda bir taahhütte bulunmuş. “Depolanan mayınların imha
edilmesini 2010’a kadar yapacağım, döşenen mayınların imha edilmesini de 2014’e
kadar yapacağım.” sözünde bulunmuş. Her konuda olduğu gibi bu konuda da
sözlerimizi yerine getirememişiz. Tıpkı engelliler meselesinde olduğu gibi,
başka konularda olduğu gibi, bir sözleşmeyi kabul ediyoruz, “o sözleşmeye
ilişkin yükümlülüklerimizi şu tarihe kadar yerine getireceğiz diyoruz ama o
tarih geliyor, bir kez daha uzatma istiyoruz. Şimdi bir kez daha uzatma
istemişiz ve 2020 yılına kadar bu mayınları temizleyeceğimizi tekrar taahhüt
etmişiz. Dilerim, bu ülkenin faydasına ve köylülerimizin yararına ve o
toprakları kaybetmeden, başka ülkelerin denetimine geçirmeden ya da onların
kullanımına vermeden 2020 yılına kadar bu mayınları temizlemiş oluruz. 
Bu araziler 1956 yılında… Dikkat çekmek
gereken konulardan birisi bu, hem sayın Komisyon üyelerinin hem Bakanın hem
milletvekillerinin, dikkate alacaklarsa. Çünkü, birazdan bizim önergemize ret
oyu vereceksiniz bu konuyla ilgili.
ENGİN ALTAY (Sinop) – Biz de yoklama
isteyeceğiz.
MUSTAFA MOROĞLU (Devamla) – Biz bir şey
önerirken bunun tarihine bakarak… Hani o çok tarih, tarih, tarih lafı edenler
dikkatle dinlesin. Bu topraklar 1956 yılında köylülerden alınmış,
kamulaştırılarak alınmış. Merak edenler kaç lira bedelle alındığına
bakabilirler. Ve 216 bin dekarlık bir arazinin 178 bin dekarı mayınlanmış,
Suriye ve Irak sınırında. Yani, bu topraklar köylülerden alınmış 1956 yılında.
Bu gerçeği bir kenara, kafanızın bir köşesine not etmenizi rica ediyorum.
Çünkü, birazdan, bu mayınlar temizlendikten sonra köylülerin kullanımına
verilsin dememizin gerekçesi bu. Yani, köylülere devletin malını verin
demiyoruz. Ayrıca, verebilirsiniz de. Köylüler bundan faydalanacaksa, yurttaşı
düşünüyorsanız, orada tarım gelişecekse, orada ak, kırmızı buğdaylar yeniden
yetişecekse, sebzeler, meyveler boy verecekse verebilirsiniz. Ama başka bir
gerçek var; köylüden aldığınızı temizledikten sonra yine köylüye verin diyoruz.
Bununla ilgili bir önergenin oylamasında bu konuyu dikkate almanızı rica
ediyorum değerli arkadaşlar. 
Bununla ilgili bir süreç de şu, bugünkü
çıkacak tasarıya ilişkin davranışlarınızı etkilesin diye söylüyorum: Sanırım,
2009 yılında bu tasarı yine görüşülüyor ve görüşülürken yine bizim CHP
Grubundaki arkadaşlarımız, özellikle Muğla Milletvekilimiz Gürol Ergin
arkadaşımız “Siz bu mayınları temizledikten sonra buraları köylülere vermenizi
istiyoruz ama siz vermeyeceksiniz. Bu ihaleyi verirken kırk dokuz yıllığına
ihale ediyorsunuz, bunun beş yılını temizleme süresi olarak ele alıyorsunuz,
kırk dört yılını da temizleyen şirkete, firmaya vermek istiyorsunuz. Piyasada
algılanan konu da şu: Bu toprakları İsrailli bir firmaya vereceksiniz. O
firmaya beş yılda temizletmeyi taahhüt edeceksiniz, öyle bir süre vereceksiniz,
kırk dört yıllığına da burada tarım yapabilirsin diye o şirkete ihale
edeceksiniz. Bu doğru değil. Birbiriyle bağlı olmayan iki konuyu aynı şirkete
ihale edemezsiniz, bunu böyle yaparsanız Danıştaydan döner.” diye uyarıyor ama
dinlenmiyor. Çünkü hesap yapılmış kitap yapılmış, ölçülmüş biçilmiş. Ama, bizim
itirazımız sonucu Danıştaydan bu karar iptal edildi. Yani, o ihalenin bu
şekilde yapılması doğru olmadığı için iptal ediliyor. Hani diyorsunuz ya:
“Cumhuriyet Halk Partisi ne hizmet ediyor?” Cumhuriyet Halk Partisi aslında
öyle hizmet ediyor ki… Sadece iktidar olarak hizmet edilmiyor; ana muhalefet
partisinin ya da muhalefet partilerinin görevleri işte tam da bu noktada
iktidarın yaptığı yanlışlıkları hatırlatmak, onların Anayasa’ya uygunluğu,
yurttaş haklarına uygun olup olmadığı konusunda mücadele yürütmek. Bu konuda çok
örneğimiz var ama bu konuya ilişkin bu örnek gerçekten ibret vericidir ve bütün
milletvekili arkadaşlarımın bu tasarıya ilişkin tavırlarını belirlerken bir
ibret, bir tecrübe olarak dikkate almalarını rica ediyorum.
Bütün bu
süreçlerin sonucunda, bu tasarıyı görüşürken dikkat etmemiz gereken 3 önemli
konuya da dikkatinizi çekmek istiyorum değerli arkadaşlar. Bunlardan birincisi,
bütün gelişmelerden, bu süreçlerden anlaşılacağı gibi…
Ha, unuttuğum bir konu daha var. 2000
yılından önce de, yani AKP iktidara gelmeden önce de bu mayın temizleme işi
gündeme gelmiş ve Türk Silahlı Kuvvetleri, Genelkurmay demiş ki: “Bizim bu
mayınları temizleyecek personelimiz var, tecrübemiz de var, sadece -o günün
fiyatlarıyla- 35 milyon dolarlık bir ek teçhizata gereksinimimiz var, eğer bu
bize sağlanırsa biz bu mayınları temizleyebiliriz.”
Yine, şu an, aslında, bütün Meclisin ve
yürütmenin karar vermesi gereken konu şu: Bu mayınları Türk Silahlı Kuvvetleri
temizleyebilir, gerekli donanıma sahiptir, gerekli tecrübeleri vardır, ilave
donanımlarla Türk Silahlı Kuvvetlerine verilmelidir. İşte, demin, bu tasarıyı
konuşurken neler konuşmamız gerektiği konusunda uyarılarım bundan ötürü. Ne
kadar para lazım? O gün 35 milyon dolardı, şimdi teknoloji gelişti, daha fazla
para mı lazım? Türk Silahlı Kuvvetlerine ne lazım? Acaba “Bu mayınlar sadece
Türk Silahlı Kuvvetleri tarafından temizlenebilir.” diye bir yasa mı
çıkarmalıydık? Bunların hepsini konuşabilirdik ama konuşamadan geldi, geçti,
geçecek. 
Türk Silahlı Kuvvetleri tarafından temizlenmelidir,
dikkat edeceğimiz konu budur. Eğer Türk Silahlı Kuvvetleri “Bunu ben
yürütemem.” diyorsa ya da yürütme Türk Silahlı Kuvvetlerine “Sen bunu yürütme,
biz başkalarıyla beraber bu işi yürütürüz.” diyorsa burada da dikkatle üzerinde
duracağımız bir konu şudur: Mutlaka bu iş yerli firmalara verilmelidir. Onunla
ilgili bir önergemizi de verdik, sanırım Sayın Bakan ve Komisyon üyeleri de
kabul edecek. Eşitlik hâlinde, bu işler Türk firmalarına verilmelidir yani
şartlar yabancı firmalarla eşitse mutlaka yerli firmalar tarafından yapılması
sağlanmalıdır diye düşünüyorum. 
Üçüncü önemli nokta ise demin kısaca
tarihini anlattığım konu. Burada, 200 bin dekarın üstündeki bir arazi tarıma
uygun hâle gelecek ve yıllardır tarım yapılmadığı için de, dinlenmiş toprak
olduğu için de organik tarıma uygun hâle gelecek. Onun için, mutlaka, bu
araziler tarım amaçlı kullanılmalıdır, bir. İkincisi, bu araziler mutlaka
köylülerin elinden alındığı için, bir hak olduğu için, ayrıca onların elinden
alınmamış olsa bile en fazla ihtiyacımız olan bir konu tarım olduğu için tarım
amaçlı kullanılmalı ve köylülere kurdurulacak kooperatifler vasıtasıyla
köylülerin toplu tarım yaptığı alanlar hâlinde kullanılmalıdır ve bu
kooperatiflere özel bir yasayla mutlaka devlet tarafından her türlü teşvik, her
türlü destek verilmelidir. Bugün bu uyarılarımıza kulak tıkamanın hakikaten,
bir vatana, bir toprağa ve o toprağın üzerinde yaşayan insanlara karşı bir
vicdansızlık –çok ağır gelecek belki ama- bir ihanet belgesi gibi bizim
Meclisimizin üzerinde durduğunu, duracağını bilmemiz gerekiyor diye
düşünüyorum.
Ama şöyle bir umutsuzluğa da
yurttaşlarımızın kapılmasını istemiyorum: Eğer bu iktidar döneminde bu yasa
böyle çıkarsa… Unutmayın, bugün iktidarda olanlar yarın iktidardan inecekler ve
Cumhuriyet Halk Partisi iktidarında bu mayınlar Türk Silahlı Kuvvetleri
tarafından temizlenecek ve Cumhuriyet Halk Partisi iktidarında Türk Silahlı
Kuvvetlerinin bu temizleme için gerekli olan her türlü araç ve gereci
titizlikle yerli firmalardan ikmal edilecek. Ve toprakların yüzde 100’ü
Anayasa'mızın 44’üncü maddesinde ifade edildiği gibi, kooperatifler vasıtasıyla
işler hâle getirilmesi için köylülere dağıtılacak ve bu köylerde, bu topraklar
da Cumhuriyet Halk Partisi iktidarında -sadece o topraklar değil, ekilmeyen
bütün topraklarımız- ekilecek ve o topraklarda, demin de ifade ettiğim gibi,
ak, kırmızı, esmer buğdaylar yetişecek ve bu ülke dışarıdan buğday ithal etmek
zorunda kalmayacak ve Cumhuriyet Halk Partisi iktidarında bütün eşitsizlikler
ortadan kalkacak değerli arkadaşlarım, değerli yurttaşlarım.
Sırası gelmişken -zamanımız da
azalıyor- Türk Silahlı Kuvvetlerindeki bütün eşitsizlikler de Cumhuriyet Halk
Partisi iktidarında kalkacak. Türk Silahlı Kuvvetlerine ilişkin bütün yasa
tasarıları görüşülürken hep ifade ettiğimiz gibi, Cumhuriyet Halk Partisi
iktidarında ordudan şûra kararları dışında atılan bütün askerlerin, bütün
öğrencilerin hakları iade edilecek. Resen emeklilerin zalimlikle varılan bir
uygulamayla karşı karşıya kalmaları son bulacak.
Sevgili Bakanım,
dikkat edeceğinizi umuyorum, saat birde, Re’sen Emeklilerle ve ADAM-DER’in
üyeleriyle Dikmen Kapısı’ndaydık, size bir mektup gönderdiler, mektupla da bir
not ilettiler, dediler ki: “Herhâlde Bakanımız bundan sonra, bu sorunu bu
yasama mevsimi bitmeden…” Mektubu aynen okuyorum: “Yıllarca bu vatana hizmet
etmiş şu 1.500 insanla alıp veremediğiniz nedir? Sizinle yapılan her görüşmede
hep bir bahane öne sürdünüz, ‘Sadece yargı yolu açık.’ dediniz; somut bilgi ve
belgelerle bunu bertaraf ettik. ‘Genelkurmaydan görüş alacağız.’ dediniz; dört
yıldır ne hikmetse bu görüşü bir türlü alamadınız. Komisyon görüşmelerinde
verilen her önergede ‘Bunu daha geniş kapsamlı ele alalım.’ diyerek
geçiştirdiniz. Söyler misiniz Sayın Bakan, siz neyin peşindesiniz? YAŞ kararlarıyla
atılan askerleri sütten çıkmış ak kaşık gibi akladınız, aynı gerekçelerle ve
kararnameyle atılan askerlere sırt çevirdiniz. İnsanların umutlarıyla
oynamayınız. Artık, oyalanmak ve bahane duymak istemiyoruz diyoruz Sevgili
Bakanım.”
Ve son söz değerli
arkadaşlarım: Bu son söz, aslında benim söylediğim son söz değil, 2009 yılında
yine mayınların temizlenmesine ilişkin kanun tasarısı görüşülürken Muğla
Milletvekilimiz Gürol Ergin’in söylediği son sözdür. Tarih tekerrürden ibaret
değildir ama tarih sizin uygulamalarınızla tekerrürden ibaret hâle geliyor
çünkü her kanunda aynı hatayı yapıyorsunuz. Şöyle diyor Gürol Ergin: “Bu
tasarıyı getirenlerin, bu tasarıya parmak kaldıracakların amacı bu vatanın
toprağını temizleyerek yabancıların hizmetine sunmak mıdır, yoksa bu
toprakların binlerce yıldır sahibi olanlara vermek midir? Biz bu konuda çok
büyük bir duyarlılık içindeyiz. Bu duyarlılığı biz göstermezsek, siz iktidar
milletvekilleri göstermezseniz, biliniz ki ileride Türkiye çok ciddi
sıkıntılarla karşı karşıya kalır, sürekli vicdan yarası içinde kalırsınız. Kim
bilir, şair bunun için şunları söylemişti:
‘Sahip olunmayan
vatanın batması haktır.
Sen sahip
olursan bu vatan batmayacaktır.’”
Hepinize
saygılar, sevgiler sunuyorum.
Teşekkürler.
(CHP sıralarından alkışlar)
BAŞKAN –
Teşekkür ederim.
Millî Savunma Bakanı Sayın İsmet
Yılmaz, buyurunuz. 
MİLLÎ SAVUNMA BAKANI İSMET YILMAZ
(Sivas) – Sayın Başkan, sayın milletvekilleri; hepinizi saygıyla selamlıyorum.
Bakanlığımızca hazırlanan Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı hakkında
söz almış bulunmaktayım.
Tasarıda, mevzuatımıza ilk kez girecek
Milli Mayın Faaliyet Merkezi Kurulmasına İlişkin Kanun’un yanı sıra Türk
Silahlı Kuvvetlerini ilgilendiren 19 kanunda değişiklik öngören düzenlemeler
yer almaktadır. Bilindiği üzere, ülkemiz Ottawa Sözleşmesi’ne 1 Mart 2004
tarihinde taraf olmuş ve depolardaki mayınların Kasım 2010’a kadar imhasını,
döşenmiş mayınların ise Mart 2014’e kadar temizlenmesini taahhüt etmiştir.
Depolarda bulunan antipersonel mayınların imha işlemleri Haziran 2011
itibarıyla tamamlanmıştır. Döşeli mayınların temizlenmesine ilişkin süre
Türkiye’nin talebi üzerine 1 Mart 2022 tarihine kadar uzatılmıştır. 
Sayın Başkan, sayın milletvekilleri;
Ottawa Sözleşmesi’ne göre mayınların temizlenmesine ilişkin süre uzatımını
talep eden tek ülke Türkiye değildir. Gerekli teknik yeterlilikleri,
hazırlıkları tamamlayamamış olmasından dolayı birçok ülke de ek, ilave süre
almıştır, Kolombiya da bu ülkelerden biridir. 
Yine, bu mayınların yasaklanmasına
ilişkin Ottawa Sözleşmesi’ne 133 ülke taraftır. Ancak, şunu açıkça
belirtmeliyim: Amerika taraf değil, Çin taraf değil, Rusya taraf değil, daha
bunlar gibi birçok ülke de taraf değil. Türkiye olarak bugün itibarıyla,
toprağa döşeli mayınlardan 28.309 adedi Türk Silahlı Kuvvetleri tarafından
temizlenmiştir. Ülkemiz sınırları içinde toprağa döşeli 975.674 mayın
bulunmaktadır. Tasarıyla, Birleşmiş Milletler tarafından yayımlanan Uluslararası
Mayın Faaliyet Standartları Dokümanı’nda tavsiye edilen ve mayın temizliği
yapılan ülkelerin büyük çoğunluğunda mevcut olan mayın faaliyet merkezi
teşkilatı Türkiye’de de kurulacaktır. Ülkemizdeki mayın ve patlamamış mühimmat
temizleme faaliyetleri tek merkezden, planlı ve uluslararası mayın faaliyeti
standartlarına uygun olarak yürütülecektir. Merkezde 50 kişiyi geçmemek üzere
de sözleşmeli personel çalıştırılabilecektir, diğer kamu kurum ve
kuruluşlarından da görevlendirme yapılabilecektir.
Sayın Başkan, değerli milletvekilleri;
gerek 2009 tarihinde çıkarılan 5903 sayılı Türkiye Cumhuriyeti Devleti ile
Suriye Arap Cumhuriyeti Devleti Arasındaki Kara Sınırı Boyunca Yapılacak Mayın
Temizleme Faaliyetleri İle İhale İşlemleri Hakkında Kanun hakkında gerekse de
bu çıkarılacak kanun hakkında kamuoyuna gerçek durumla ve kanunun içeriğiyle
uyuşmayan durumlar ifade edilmektedir. Birinci husus şu: Bu mayınlı araziler
temizlendikten sonra ne olacak? Kanunda apaçık maddesi var; “Mayından
temizlenen alanlardaki hazine taşınmazlarının tasarrufu Maliye Bakanlığına
geçer.” Bir başka yere söz söyleyebilmek kesinlikle doğru değil.
Yine bir başka şey yani rivayet
vehimdir. Vehmi doğru olmayan şeyi yüz sefer söyleyince gerçek olmaz.
HÜSAMETTİN ZENDERLİOĞLU (Bitlis) –
Bakanım, köylülere verilmesi gerekir, hazineye değil.
MİLLÎ SAVUNMA BAKANI İSMET YILMAZ
(Devamla) – Yine, , 5903 sayılı Kanun’daki bir başka ibareyi söylüyorum: “Bu
alanlar yüklenicinin kullanımına bırakılamaz.” Diye, kanunda açıkça hüküm var.
Dolayısıyla, bir milletvekili -burada okuduğunu- bu kanunu gördükten sonra
“İşte, yükleniciye verilecektir.” diye nasıl diyebilir ki?
Yine bir başka husus, deniliyor ki: “Bu
mayın temizleme işi niye Türk firmalarına verilmiyor?” Şimdi, partilerimiz bir
değişiklik önergesi verecektir; biz de uygun görüyoruz, yerli firma olursa da
bu tercih edilsin diye ama bilin ki temizlemiş olduğu mayınlı alana “Bu
mayından arındırılmıştır.” şeklinde sertifika verebilecek yeterliliğe sahip tek
Türk firması yoktur. Bundan dolayıdır da… Bakın, ihaleye çıktık, bu Suriye
sınırındaki mayınların temizlenmesiyle ilgili. Hiçbir tane sertifika verecek
olmadığında, yabancı firmaların yanında konsorsiyum hâlinde, Türk firmalarıyla
birlikte giren olmuştur. Giren firmalar Azerbaycan’dan, İngiltere’den, Hırvatistan’dan,
Kore’den, Bosna-Hersek’ten, Amerika’dan, Slovakya’dan, Hindistan’dan,
İsviçre’den, Almanya’dan, Güney Afrika’dan, Slovenya’dan ve Rusya’dan vardır.
Dolayısıyla, geri kalan bütün Türk firmalarının her birisi bu firmalarla
birlikte. Neden? Mayından arındırma sertifikasını verebilecek firmalar bu tip
akreditasyona sahip olan firmalar. Türkiye’de olmayan bir şeyi siz nasıl
istersiniz? Hadi -daha önce temizleyen de oldu- sana sertifika vermezse, ola ki
tek bir mayına bir insan girdiğinde hayatını kaybetse o zaman sormazlar mı:
“Siz, nasıl oldu da sertifikası olmayan yüzde 100 temizlendi diye size güvence
vermeyen bir insana ihale yaptınız, ihale yaptıktan sonra ‘Temizlendi.’ diyerek
bunu vatandaşın kullanımına açtınız?” Ondan sonra da bir can kaybına yol
açıldığında “Sorumlu idarecilik bu mudur, sorumlu Hükûmet olmak bu mudur?
Vicdanınız yoktur.” denmez mi? Dolayısıyla, Türkiye’de yok ancak şu arada
görüyorum ki… Biz bu ihaleyi yaptıktan sonra, Suriye’deki olaylar nedeniyle
süreç iptal edilmiştir. Ancak, şu ana kadar hiçbir tane Türk firması yoktu. Bu
arada, gelip gidenler yeni yeni yurt dışında akredite edilme çalışmalarını
başlatmış, bir firma da “Aldım.” veya “Başlattım.” veya “Yakında sahip
olacağım.” diyor. İnşallah, bu millî mayın merkezi kurulursa hem sertifika
işlemli hem de yetkin firmalarla çalışacağız. Eğer yerli firmalar da
yabancılarla eşit olursa tercih edeceğiz, yabancılardan üstün nitelikli olursa
da zaten bundan biz faydalanırız diye düşünüyorum.
Yine, bu kanunda Silahlı
Kuvvetlerimizin… Bir arkadaşımız şunu söyledi: “Geçici 1’inci maddeyle, hepsini
bu yapı alsın, başka bakanlıklar mayın temizleme işine girmesin.” Geçici 1’inci
maddede çok açık hükmümüz var: “Kuruluş işlemlerinin tamamlanmasını müteakip,
ihalesi karara bağlanmış olan projelere ait işlemler, ihaleyi yapan kurum
tarafından yapılan her türlü işlem hakkında Merkeze rapor vermek suretiyle
yürütülmeye devam edilir.” Ancak, ihalesi yapılmamış olanların hepsini artık,
bu merkez yerine getirecektir.
Son olarak da yine, bu kanunda birçok
değişiklik getiriyoruz teknik bakımdan ama bunlardan en önemlisi, 32’inci
maddeyle ilgili olarak 211 sayılı Kanun’a bir ek madde ekliyoruz. Bu ek madde
şöyle: “Asker kişilerin kıta, karargâh ve kurumlarda ya da görev sırasında veya
görev yerlerinde ölümü hâlinde, soruşturma ve kovuşturma süresince yasal
mirasçılarını temsil etmek üzere kendilerinin seçtiği bir avukat vekil olarak
görevlendirilir. Fiilî veya hukuki imkânsızlık nedeniyle görevlendirme
yapılamaması hâlinde bu görev, baro tarafından belirlenecek bir avukat
tarafından yürütülür. Yasal mirasçıların avukatının gelmesi hâlinde baro
tarafından seçilen avukatın görevi sona erer. Görevlendirilen vekilin
savcılıkça yapılacak olay yeri inceleme, ölü muayenesi ve otopsi ile tanık ve
bilirkişi dinlenmesi işlemleri sırasında da hazır bulundurulması zorunludur.
Ölenin yasal mirasçıları tarafından
seçilen veya baroca görevlendirilen vekilin ücreti ilgili bakanlık tarafından
ödenir. Avukat tutma, baro tarafından seçim ve bu avukatlık ücretinin
ödenmesine ilişkin usuller Millî Savunma ve İçişleri Bakanlığı tarafından üç ay
içerisinde çıkarılacak yönetmelikle düzenlenir.” 
Bu kanunla şunu amaçlıyoruz: Silahlı
Kuvvetlerde intiharlar veya şüpheli ölümler sonrasında ailelerine biz kurum
olarak her ne açıklama yaparsak yapalım kendilerini ikna edebilmek, kalplerinin
sekînete uğraması, mutmain olmaları mümkün değil. Dolayısıyla, böyle bir olay
olduğu andan itibaren, ailenin göndereceği bir avukat olayın ilk başından
itibaren, otopsisinde, soruşturmasında, bilirkişi aşamasında, ilk
soruşturmasında olaya dâhil olur. Ola ki ailesine ulaşılamıyor veya “Bir avukat
görevlendirmiyoruz.” diye ifade etmiş olsalar dahi, bu sefer de baro tarafından
bir avukatın görevlendirilmesini talep edeceğiz ve bu olayın olduğu ilk andan itibaren,
o kimse de hukuki işlemleri, süreci tamamlayacaktır. Dava aşamasına geçerse,
dava aşamasında da aile gönderirse onlarınkinin avukat olarak masrafını biz
ödeyeceğiz, yok eğer onlar göndermez, bizim avukat devam ederse de biz onun
masrafını ödeyeceğiz. 
Dolayısıyla, bu kanuna Türkiye Büyük
Millet Meclisinde bulunan tüm partilerimizin vereceği destekler için şimdiden
teşekkür ediyorum. Hem millî mayın merkeziminiz hem de diğer kanunlarda yapılan
değişikliklerin ülkemize hayırlı uğurlu olmasını diliyorum. 
Yüce Meclisi saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ederim Sayın Yılmaz. 
Şimdi şahıslar adına Sinop Milletvekili
Sayın Engin Altay. 
Buyurun. (CHP sıralarından alkışlar) 
ENGİN ALTAY (Sinop) – Teşekkür ederim
Sayın Başkan.
Sayın milletvekilleri, Genel Kurulu
saygıyla selamlıyorum.
Esasen hem dünya hem Türkiye oldukça
hassas, kritik günlerden geçiyor. Âdeta -hep korkulan, bir komplo teorisi gibi
bile söylense de- medeniyetler çatışması, dinler savaşı algısının, tehdit
algısının yaygınlaştığı hassas bir süreç yaşıyoruz, biraz sonra bu konudaki
anlayışımızı da sizlerle paylaşacağım. Az önce, millî mayın faaliyet merkezi
kurulması hakkındaki kanunla ilgili Sayın Moroğlu parti olarak görüşlerimizi
açıkladı. 
Sayın Bakan, dün ve önceki gün burada
Perakende Satış Kanunu da geçti ve çok seri, pratik bir şekilde tasarı
yasalaştı. Demek ki muhalefet, kamu yararına, vatandaşlarımızın menfaatine,
devlet, ülke menfaatine gördüğü kanunlarla ilgili iktidarı bunaltmıyor yani
Meclis İçtüzüğü’nden kaynaklı bize verilen obstrüksiyonları ve hakları
gereğinde kullanmayabiliyoruz. Bu, dün geçen kanundan Hükûmetin, bir ders
demeyeyim ama bir çıkarsama yapması gerekir. Yani, “Bizim sayısal çoğunluğumuz
var. Biz istediğimiz kanunu öyle de böyle de geçiririz.” anlayışından Hükûmet
bir an önce vazgeçmelidir. Bu Parlamentonun birinci partiye, seçimlerde en çok
oy alan partiye tahsis edilmemesi, daha az oy alan partilere de burada sandalye
ayrılmasının sebebi de demokrasinin önce bir uzlaşma işi olduğudur ve hep
söyleriz, siyaset bir nezaket ve vicdan işidir. Bu bakımdan, biraz sonra
arkadaşlarımızın size sunacağı değişiklik önerileri de bizim partilerimize bir
menfaat sağlamayacaktır, kamu yararı bakımından, ülke menfaatleri bakımından
öyle öngördüğümüz öneriler olduğu için bunları da sizlerle paylaşacağız, uygun
görülmesi hâlinde bu kanunda sizi bu Parlamentoda çok uzun süre tutmayız. Gene
de kanunun tümü bakımından ciddi bir rezervimiz olmadığı için olabildiğince
Türk Silahlı Kuvvetlerinin de müspet görüşü olduğu için olabildiğince seri
geçmesine yardımcı olacağız. Bu, birincisi.
İkincisi: Hükûmete bir sözüm var.
Hükûmet devlet işlerini idare eden organın adıdır. Bugün Sayın İdris Baluken dedi ki:
“Cizre’de ölen 5-6 çocuğun sorumlusu Hükûmettir.” Bu ciddi bir ithamdır, bu
önemli bir iddiadır. Esasen Cizre’de olup bitenlerin de ne olduğunu Türkiye’de
bilen yoktur. Dün giden heyet ne kadar biliyor bilmiyorum, bugün de bakamadım
ben. Cizre’de ne oluyor Sayın Hükûmet? Cizre’de PKK ile Hizbullah şehri ikiye
bölmüş -burası senin, burası benim- Hükûmet seyrediyor. Bu Hükûmet için büyük
bir aczdir. Başbakan dün şeffaflık paketini açıkladı, programını açıkladı. Eğer
bir Başbakan şeffaflıktan bahsedecekse önce bu ülkenin bir yerinde olup biteni
çıkıp halka, Parlamentoya anlatması lazım. Bir ilçede olup bitenden bu
Parlamentodaki sayın milletvekillerinin hiçbirinin haberi yok. Hükûmetten bu
konuda bir izahat istemek, beklemek bizim bir milletvekili olarak, muhalefet
partisi olarak en doğal hakkımız.
Sayın milletvekilleri, gelelim son ve
sıcak konuya. Önce şunun altını çizmemiz lazım: Hazreti Muhammed hepimizindir;
1,5 milyarın üstündeki Müslümanlarındır. Başkalarının dinî duygularını,
değerlerini, Allah sevgisini, inançlara bağlılığını ölçecek bir terazi kimsenin
elinde yoktur, iyi ki de yoktur, böyle bir ölçüme gerek de yoktur. Bunun altını
çizmek isterim. 
Elbette, karikatür kriziyle başlayan
ve adi bir terör saldırısıyla sonuçlanan durumdan dünyanın çıkaracağı dersler
olduğu gibi Türkiye’nin çıkaracağı dersler de vardır, Meclisimizin çıkaracağı
dersler de vardır. Şimdi, hükûmetlerin görevi de gerilimi körüklemek değil
gerilimi minimize etmektir, gerilimi sıfırlamaktır. Ancak, geldiğimiz noktada,
Sayın Başbakanın yaptığı açıklamalar âdeta bir kışkırtıcılık, bir provokasyon,
bir tahrik unsuru olmuştur. Açıklamaları yanımda getirmedim, orada var, siz de
okuyun lütfen. Bir Başbakan -bir gazete velev ki yanlış yayın bile yapmış olsa-
böylesine
hassas bir dönemde böyle bir açıklama yapabilir mi Sayın milletvekilleri? El
insaf! O gazetede çalışanlar da şüphesiz Müslüman. Hatalar, yanlış
değerlendirmeler, haber akışında ya da haber planlamasında, gazetenin
mizanpajında, dizaynında velev ki hata yapıldı, bir başbakan böyle konuşmamalı
sayın milletvekilleri.
AHMET YENİ (Samsun)
– Gazeteye bir şey diyecek misin?
ENGİN ALTAY
(Devamla) – Diyeceğim. Deminden beri dinlemiyor musun beni sen? 
AHMET YENİ
(Samsun) – Dinliyorum.
ENGİN ALTAY
(Devamla) – Ne diyorum? Mizanpajı, şusu busu demedim mi? Gel, sen de fikrin
varsa söyle burada. Şimdi bir laf söylerim sana, ayıp olur. Bak, sakin sakin
konuşuyorum. Ayıp ediyorsun. Bir de Karadenizlisin.
AHMET YENİ
(Samsun) – Komşuyuz, yapma!
ENGİN ALTAY
(Devamla) – Tepkilerimiz olacak. Elbette, bir yüce dinin peygamberine karikatür
yoluyla alay, hakaret ve benzeri bir yaklaşım yapılamaz arkadaşlar,
olmamalıdır. 
AHMET YENİ
(Samsun) – Bak, alkışladım seni.
ENGİN ALTAY
(Devamla) – Ancak, buna yönelik tepki de ele silah almak değildir, hele hele
eline silah alıp 12 kişiyi öldüreni makul, masum, meşru göstermek hiç değildir.

Bana “Senin
dinini bir kelimeyle özetle.” diye sorsalar, herkes değişik bir şey
söyleyebilir, “İslam dini eşittir, önüne bir kelime yazacaksın.” deseler, ben
“hoşgörü” yazarım. Hoşgörü dinidir bizim dinimiz. Bu tepkileri medeni şekilde,
makul şekilde, bir hoşgörü iklimi içerisinde ifade etme imkânı yok mudur?
Vardır. Yani, IŞİD yöntemiyle, Türkiye’de tepki oluşmasına neden olacak iş ve
işlemleri yapmak Hükûmetin görevi değildir. 
Cumhuriyet
gazetesiyle ilgili hikâyede, bu mizanpaj, baskı belli olduktan sonra, güya
“güvenlik tedbiri” adı altında, polisin oradaki abartılı yığılması ve tertibatı
Cumhuriyet gazetesini açıkça hedef yapmıştır. Daha sonra yapılan bazı
açıklamalarla Türkiye çok kritik bir an yaşamıştır. Allah esirgesin, orada bir
kişinin burnu kanasa, bir kişi hayatını kaybetse... Arkadaşlar, tıkıt oynamıyoruz,
hassas konular bunlar. Herkesin değeri, inancı elbette kendine. Bazıları bunun
dozajını öyle ayarlar, bazıları böyle. Türkiye’de hep söylediğim bir şey var:
Bizim yüce kitabımızı insanlar keşke kendi ana dilleriyle, anladıkları dille
okusalar, zaten siz barajı bile aşamazsınız. Türkiye’de, ben, kutsal dinimizin
okunmadığını, anlaşılmadığını, Cenab-ı Allah’ın ne emrettiğini, neyi
menettiğini toplumun bilmediğini, birilerinin topluma “Allah böyle emrediyor,
Peygamberimiz böyle söyledi.” diye yanlış, yalan, tahrifle, çeşitli
şekillerde... Anadolu’da Allah’ın emirlerinin gerçek anlamda kavranılmadığını
düşünenlerdenim. Ben, Sayın Bostancı’ya dün telefon açtım, bir konu için dedim
ki: “Allah için ne yaptın bugün?” Buradan bir sataşma da çıkabilir. Namazı
saymadık, o, görevin zaten. “Namaz kılmanın dışında Allah için ne yaptın?”
dedim. Yani, bu önemlidir arkadaşlar. Ama, hani Orta Doğu’da bazı dinci terör
örgütleri Allah adına iş yaptığını düşünüyor ya, siz de Türkiye’de AKP olarak
kendinizi Allah’ın tahsildarı yerine koymaya kalkmayın. 
AHMET YENİ (Samsun) – Öyle bir şey olur
mu ya!
ENGİN ALTAY (Devamla) – Allah’ı
hangimizin çok sevdiğinin ölçüsü -demin söyledim- kimsede yok, buna tevessül
etmeyin. Bu tepkiler... Başbakan Paris’te gitti, Charlie Hebdo’ya destek verdi,
e güzel. Charlie Hebdo’ya verilen destek o karikatür doğruydu diye değildi
tabii, oraya yapılan terör saldırısınaydı. Aynı Başbakanın Ankara’ya gelip
Cumhuriyet gazetesini hedef göstermesi kabul edilebilir değildir, anlaşılabilir
değildir, samimi değildir. Bunun da altını çizmek istiyorum.
Ve son olarak: Başkan 81’i hatırlattı;
Sayın Bostancı’ya cevap hakkı çıksın diye bir daha ismini kullanıyorum. Sayın
Bostancı “Altı yüz yıllık filmin doksan yıllık reklamıdır cumhuriyet.” sözüne
katılıyor musunuz? O sayın milletvekili de burada bu cumhuriyete ve değerlerine
bağlı kalacağına dair namusu ve şerefi üzerine yemin etmiş bir sayın
milletvekilidir. Bilinmelidir ki cumhuriyet kanla kuruldu, kanla yıkılır.
Genel Kurulu saygıyla selamlıyorum.
(CHP sıralarından alkışlar)
BAŞKAN – Teşekkür ederim.
MEHMET NACİ BOSTANCI (Amasya) – Sayın
Başkan…
BAŞKAN – Şimdi, bir saniye Sayın
Bostancı… Ben şu sistemi bir tamamlayayım. Tamamdır, sizi dinleyeceğim.
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
Buyurunuz Sayın Bostancı.
MEHMET NACİ BOSTANCI (Amasya) –
Partimizin Genel Başkanının bu son olaylarla ilgili yapmış olduğu açıklamaları
provokasyon ve kışkırtma olarak nitelemiştir açıkça.
BAŞKAN – Buyurun.
ENGİN ALTAY (Sinop) – “Tahrik” de dedim
ayrıca, “provokasyon, kışkırtıcılık ve tahrikçilik” dedim.
IX.-
SATAŞMALARA İLİŞKİN KONUŞMALAR
1.- Amasya
Milletvekili Mehmet Naci Bostancı’nın, Sinop Milletvekili Engin Altay’ın 672
sıra sayılı Kanun Tasarısı’nın tümü üzerinde şahsı adına yaptığı konuşması
sırasında AK PARTİ Grup Başkanına sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; provokasyon ve kışkırtma Leninist propagandanın
temel ilkeleridir. Sayın Başbakan Ahmet Bey Leninist değil, öncelikle onu
söyleyeyim.
İkincisi: Sayın Başbakanın
konuşmalarına baktığınızda, gazeteye bu manada “provokasyon” olarak
addedilebilecek –siyasal angajmanınız ne olursa olsun- herhangi bir beyanı
yoktur. “Peygamberimiz’in adı üzerinden herhangi bir tahrikle birileri bir şey
yapmaya kalkarsa gerekli tedbirleri biz alırız.” diyor, Engin kardeşim. 
ENGİN ALTAY (Sinop) – Sen o metni bir
daha oku.
MEHMET NACİ BOSTANCI (Devamla) - “Ama,
Peygamberimiz’e de hakaret yapılmasına izin vermeyiz.” diyor. Elbette, bu izin
vermeme hukuk devleti ilkeleri çerçevesinde olacaktır, başka türlü
olmayacaktır.
Üçüncüsü: Engin kardeşim burada konuşma
yaparken dedi ki: “Halkımız İslam’ı bilmiyor, bilse siz barajın altında
kalırsınız.” Ben tabii, Engin Bey’in ne kadar mütevazı bir insan olduğunu
biliyorum ama bu sözün nasıl farklı bir yere savrulabileceğini anlatmak
isterim. Halkımızın neyi bilmediğini bilen kişi Engin Bey’in kendisi oluyor bu
durumda. Yani, doğru İslam’ı bilen, hakkaniyete yaslanan, asıl kitabı doğru okuyan
ama halkımızın doğru okumadığını da bu bilgisiyle teşhis eden bir kişi yerine
koymuş olur kendisini.
ENGİN ALTAY (Sinop) – Okumuyor.
Bilmeyince ne okuyacak? 
MEHMET NACİ BOSTANCI (Devamla) - Bu
tabii, kesinlikle Engin Bey’i öyle görmem ama sözleri itibarıyla megalomani
anlamına gelir, bunun da altını çizmek isterim. 
Halkımız İslam’ı biliyor, bin dört yüz
küsur yıldır bu halk İslam’ı biliyor, yanlışıyla doğrusuyla, sevabıyla
günahıyla yaşıyor, cennet de var, cehennem de var, sevap da var günah da var; o
çerçevede bir hayattır. Söyleyeceklerim bunlar.
Saygılar sunuyorum. (AK PARTİ
sıralarından alkışlar) 
ENGİN ALTAY (Sinop) – Sayın hatip
konuşmasında benim sözlerime atfen, Türkiye’de yaşayan 77 milyonun dinimizle
ilgili, anlayışıyla ilgili yanlış bir tez ortaya sunduğumu ve 77 milyonun…
BAŞKAN – Aslında siz, Kur’an-ı Kerim’i
kendi dilinden okumak üzerine demiştiniz.
ENGİN ALTAY (Sinop) – Evet, onu
söyledim.
BAŞKAN – Evet, buyurun.
2.- Sinop
Milletvekili Engin Altay’ın, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
ENGİN ALTAY (Sinop) – Teşekkür ederim
Sayın Başkan. 
Sayın milletvekilleri, söylediğimin
altına tekrar imza atıyorum. Türkiye’de yaşayan vatandaşlarımız, Allah’ın
kitabı Kur’an-ı Kerim’in ne emrettiğini, neyi menettiğini gerçekten okuyup
bilseler, anlasalar Türkiye’de her şey farklı olur, onu söylüyorum. Kur’an’da
şiddet var mı, Kur’an’da masum insanları taramak var mı? Müslümanlık namaz
kılmak ve hacca gitmekten ibaret değildir. Hak yemeyeceksin, hukuku
çiğnemeyeceksin, komşun açken sen tok yatmayacaksın, fakiri fukarayı… Bırak
fakiri fukarayı, dili dışarıda, susamış köpeğe su içereceksin yeri geldiğinde.
Müslümanlık bu kadar büyük bir şey. Sizin dediğiniz, anladığınız gibi ya da
-sizin diyeyim, hepinize sataşmış olmamayayım en azından- sadece İslam’ın 5
şartını yerine getirmekle Müslüman olunmaz, o bir kuraldır, kaidedir, o dinin
mensubuysan onu yapacaksın, yapmazsan hesabını başka yerde vereceksin, bu
dünyada değil ama kul hakkı yiyorsan sen Müslüman değilsin. Buradaki sen, sen
değilsin! Kul hakkı yiyen Müslüman değildir, gıybet eden Müslüman değildir, can
alan Müslüman değildir. Sonra, şu oldu, bu… Hoşgörüsü olmayan Müslüman
değildir, hoşgörüsü olmayan Müslüman değildir. 
Ben dini böyle anlıyorum, keşke bütün
milletimiz de böyle anlasa. Kul hakkı yiyenin Müslüman olmadığını bilse bütün
milletimiz, Türkiye bambaşka bir yerde olur.
Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederim.
MEHMET NACİ BOSTANCI (Amasya) – Sayın
Başkan…
ENGİN ALTAY (Sinop) – Bitmez böyle ya! 
MEHMET NACİ BOSTANCI (Amasya) – Hayır,
hayır, açıklama için değil, bir hususu ifade etmek için söz alıyorum.
MAHMUT TANAL (İstanbul) – İç Tüzük’te
böyle hüküm yok ki efendim!
BAŞKAN – En çok siz kullanıyorsunuz bu
yöntemi Sayın Tanal, bir dahaki sefere hatırlatacağım size.
V.-
AÇIKLAMALAR (Devam)
19.- Amasya
Milletvekili Mehmet Naci Bostancı’nın, Sinop Milletvekili Engin Altay’ın 672
sıra sayılı Kanun Tasarısı’nın tümü üzerinde şahsı adına yaptığı konuşmasındaki
bazı ifadelerine ilişkin açıklaması 
MEHMET NACİ BOSTANCI (Amasya) – Engin
Bey’in burada yapmış olduğu konuşmayı, bu güzel konuşmayı, şu son konuşmasını
milletimiz camilere gittiğinde her zaman dinliyor. Güzel bir hutbe mahiyetinde
bir konuşmadır, önce onu belirteyim.
İkincisi: “Doksan yıllık cumhuriyet
reklamdır.” şeklindeki “tweet”e de hiçbir şekilde katılmıyorum. Bir “tweet”ten
bir makale çıkartmanın da manası yok. Sosyal medyayı bu kadar önemli bir
şekilde gündelik hayata dâhil etmeyi de çok anlamlı bulmam.
Saygılar. 
MAHMUT TANAL (İstanbul) – Efendim,
“tweet” değil, basın açıklaması. Gayet rahat, basında çıkan, “tweet” filan
değil yani.
BAŞKAN – Yani, kendi aranızda arıza
çıkaracaksanız dışarıda lütfen. 
MAHMUT TANAL (İstanbul) – Kendi
aramızda olan bir sorun değil Değerli Başkanım.
BAŞKAN – Hayır, hayır, o şimdi
konuşuldu; Sayın Altay söyledi, Sayın Bostancı da katılmadığını söyledi; tamam,
bitti. 
VII.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
5.-
Milli Mayın Faaliyet Merkezi Kurulmasına İlişkin Kanun ile Bazı Kanunlarda
Değişiklik Yapılmasına Dair Kanun Tasarısı ve Milli Savunma Komisyonu Raporu
(1/996) (S. Sayısı: 672) (Devam)
BAŞKAN – Şimdi, birinci bölümün
görüşmelerine başlıyoruz.
Birinci bölüm 1 ila 29’uncu maddeleri
kapsamaktadır.
Birinci bölüm üzerinde söz isteyen,
Cumhuriyet Halk Partisi Grubu adına Bursa Milletvekili Sayın Turhan Tayan. 
Mümkün olduğunca saat 19.00’a kadar
arızasız götürmeye çalışıyorum ki televizyonlar sizi izlesin, ondan sonra her
şey serbest. 
Buyurunuz. (CHP sıralarından alkışlar)
CHP GRUBU ADINA TURHAN TAYAN (Bursa) –
Sayın Başkan, değerli milletvekilleri; 672 sayılı Milli Mayın Faaliyet Merkezi
Kurulmasına İlişkin Yasa Tasarısı üzerinde söz almış bulunuyorum. Yüce Meclisi
saygıyla selamlıyorum.
Bu tasarının görüşülmesine başlandığı
andan itibaren, Türkiye Büyük Millet Meclisinde yaralandığımız ve bunun yanı
sıra üzüldüğümüz bazı tartışmalara şahit olduk. Az önce, İslamiyet üzerinde
karşılıklı görüşmeler yapıldı, felsefik birtakım konuşmalar yapıldı. Ben, bu
konuda belki faydalı olur düşüncesiyle, bundan evvelki Diyanet İşleri Başkanı
Profesör Doktor Ali Bardakoğlu’nun önceki gün verdiği mülakatı herkesin
okumasını öneririm. Hatta, mümkün olsaydı da, İç Tüzük’ümüz el verseydi de
Genel Kurulda550 milletvekilinin burada bulunduğu bir sırada, eski Sayın Başkan
bu konuşmasını biraz daha açarak tüm milletvekillerine anlatabilse ve
dinletebilseydi. 
Değerli arkadaşlarım, Türkiye Büyük
Millet Meclisi ortak aklın arandığı, bulunduğu ve milletin hizmetine sunulduğu
bir yerdir. Ortak akıl, ortak çözüm bütün siyasi partilerin katılımıyla ortaya
çıkar. Ancak, son yıllarda, maalesef, iktidar birbiriyle ilgisi olmayan değişik
konuları bir torbanın içine atarak torba yasa çerçevesinde yüce Meclise
sunmakta ve konular yeterince tartışılamamaktadır. Bugün, konuşmakta olduğumuz
bu yasa tasarısı da bir torbaya benzemektedir. 
Şimdi, biz Cumhuriyet Halk Partisi
Grubu olarak, bu tasarının ihtiva ettiği konularla ilgili yapıcı birtakım
değişiklik önergeleri getirdik fakat Komisyonda, bundan evvelki konularda olduğu
gibi, yeteri kadar ilgi ve alaka göremedik. 
Şimdi, değerli arkadaşlarım, 2004
yılında onayladığımız, dâhil olduğumuz antipersonel mayınların temizlenmesiyle
ilgili Ottawa Sözleşmesi’yle alakalı olarak, 2014 yılına kadar bunları
temizleyeceğimize dair taahhütte bulunmuş olmamıza rağmen bunu yapamamışız.
Şimdi bunu 2022’ye kadar uzatmak suretiyle yani yirmi yıllık bir süre
içerisinde bunu yapabileceğimizi itiraf etmiş oluyoruz.
Değerli arkadaşlarım, başka ülkelerin
de bu konuda erteleme istemelerini kendi erteleme talebimize ve kararımıza bir
mazeret olarak ortaya koyamayız. Türkiye Cumhuriyeti devleti örnek gösterilen
ülkelerden çok farklıdır. 
Değerli arkadaşlarım, şimdi biz
hudutlarımızdaki mayınların temizlenmesiyle meşgulüz. Biz bu konudaki somut tedbirlerimizi,
uygulamalarımızı ortaya koyuncaya kadar Suriye’yle aramızdaki dostluk, halvet
havası ortadan kalkmış ve en uzun hududumuz Suriye hududu yol geçen hanına
dönmüştür. Şimdi, Suriye hududunda, Irak hududunda antipersonel mayın değil,
personel mayınlar var. Şu anda bu hudutlardan maalesef, Türkiye’yi dünyanın
gündemine oturtan çok acı birtakım olayların oluştuğu, geliştiği ve bütün
dünyaya konu olmamıza sebebiyet teşkil eden birtakım hadiselerle, somut
olaylarla karşı karşıyayız. 
Şimdi, benden evvel bu konularla ilgili
olarak konuşan arkadaşlarımın görüşlerine önemli ölçüde katılıyorum. Özellikle
Sayın Moroğlu ve diğer arkadaşlarımızın katıldığım bazı görüşleri var. 
Arazilerin değerlendirilmesi konusunda,
Cumhuriyet Halk Partisi olarak, topraksız köylünün bu arazilerden yararlanması
konusu fevkalade önemlidir. 
Yine, bu konuda, ihale konusunda,
ihalelerin yapılmasındaki şeffaflık arzusu ve düzenlemesi taleplerimiz üzerinde
durulması gereken konulardır.
Yine, Türk Silahlı Kuvvetleri
içerisinde özellikle er ve erbaşlar arasında son yıllarda artan intihar
olayları, intihar eden er ve erbaşların ailelerine sosyal ve mali destek konusu
ayrı bir konu olmakla beraber, Türk Silahlı Kuvvetleri içerisinde intiharların
oluşmasını önleyecek ortamı ortadan kaldırmak, gerekli tedbirleri almak
konusunda her zamankinden daha ciddi, daha insancıl ve daha bilimsel
çalışılması gerektiğine işaret etmek istiyorum.
Yine, silah altındaki er ve erbaşların
görev sırasında sigortalı olmaları ve daha sonra, hayat boyunca, sosyal
güvenlik güvencesine ulaşabilmelerinde askerlik süresince primlerinin devlet
tarafından karşılanmasının sosyal devlet anlayışıyla eşdeğer olduğunu ifade
etmek istiyorum.
Yine, bu yasa tasarısını biraz torba
yasaya benzettiğimi ifade etmiştim. Değerli arkadaşlarım, şimdi, Askerî Yüksek
İdare Mahkemesinin yapılanmasıyla alakalı birtakım düzenlemeler var. Son
zamanlarda anlaşılır nedenlerle, iktidar, gerek Yargıtay, Danıştay gerekse
askerî yüksek mahkemelerin yapılanmaları ve işleyişleriyle ilgili özel bir
tutum ve tavırla bu konularda yeni birtakım düzenlemeler peşindedir. Ben bu
konuların ayrı bir yasa tasarısıyla bu Meclise gelmesini ve daha detaylı, daha
geniş zamanlı tartışılmasını arzu ederdim. 
Şimdi, değerli arkadaşlarım, bu
tasarıyla ilgili konuları bu şekilde geçiştirdikten sonra sizlere malul
sayılmayan gazilerin sorunlarıyla ilgili birkaç cümle söylemek istiyorum.
Diyeceksiniz ki: “Nedir bu malul sayılmayan gaziler, bu ne demektir?” Değerli
arkadaşlarım, gazi ve şehit aileleriyle ilgili çıkarılan kanun, kanun hükmünde
kararname, yönetmelik ve tüzükler kapsamında değerlendirilmeyip askerlik ve
kamu görevini yerine getirirken yaralanan kişiler “malul sayılmayan gaziler”
olarak adlandırılmaktadır. Bugün İstanbul’da savcılık yapan bir arkadaşımız bir
operasyon sırasında ağır yaralanmış, tedavisini görmüş fakat GATA tarafından
zayiat oranı, uzuv kaybı oranı yüzde 40’ın altında olduğu için tedaviden sonra
askerlik süresini tamamlamak üzere kışlasına gönderilmiş, terhis olmuş, şimdi savcılık
yapmaktadır. Sol elinin tamamını kaybetmiş er ve erbaş, uzvun yüzde 40’ından
azını kaybettiği gerekçesiyle kendisi askerlik süresini tamamlamak ve hayata
atılmak durumundadır. Bu şekilde Türkiye’de 9.600 vatan evladı ilgi
beklemektedir. Yapılacak tek şey, Türk Silahlı Kuvvetleri Sağlık Yeteneği
Yönetmeliği’nin değiştirilmesidir. Bu konuda Bakanlığın bazı çalışmalar
içerisinde olduğunu hissediyorum ama eski bir Millî Savunma Bakanı olarak,
Sayın Bakan, döneminizde, devrinizde bu haksızlığın giderilmesini istirham ediyorum.
Gerçekten 9.600 vatandaşımız şu anda büyük bir travma altındadır.
Yüce Meclisi saygıyla selamlıyorum.
(CHP ve MHP sıralarından alkışlar) 
BAŞKAN – Teşekkür ederim Sayın Tayan.
Milliyetçi Hareket Partisi Grubu adına
Mersin Milletvekili Sayın Ali Öz; buyurunuz. (MHP sıralarından alkışlar) 
MHP GRUBU ADINA ALİ ÖZ (Mersin) –
Teşekkür ediyorum Sayın Başkanım.
Sayın Başkan, değerli milletvekilleri;
672 sıra sayılı Kanun Tasarısı’nın birinci bölümü üzerinde Milliyetçi Hareket
Partisi Grubu adına söz almış bulunuyorum. Bu vesileyle yüce heyetinizi
saygılarımla selamlıyorum. 
Bu kanun tasarısı, tabii ki sadece
mayınların temizlenmesi dışında, millî mayın temizleme faaliyetlerinin dışında
askerlikle alakalı, askere almayla alakalı, askerdeki sağlık sorunlarıyla alakalı
konuları da içeren karmaşık bir tasarı hâlinde önümüze gelmiş durumda. 
Temelde, özünde baktığımız zaman,
aslında eksikliği olmasına rağmen, Milliyetçi Hareket Partisi Grubu olarak bu
kanun tasarısına karşı olmadığımızı öncelikle ifade etmek isterim.
Tabii ki, burada, bizden önceki
konuşmacıların da bahsettiği gibi, özellikle Türk Silahlı Kuvvetleri
mensuplarının, gazilerimizin ve askerde birtakım olaylarla karşılaşan, askerlik
görevi yapması esnasında birtakım sorunlarla karşılaşanların sorunlarının kanuni
bir, yasal bir statüye bağlanmaması da ayrı bir sorun olarak karşımızda
durmakta.
Bu vesileyle, öncelikle, şunu ifade
etmek istiyorum: Millî Savunma Bakanına daha önceden gerek vermiş olduğumuz
yazılı önergelerde veya gerekse Mecliste yapmış olduğumuz söz alma ve
konuşmalarda söylediğimiz gibi, özellikle uzman çavuşların Türkiye’de önemli
bir sorunu olduğunu, bu sorunun çözülmesi noktasında çok geç kalındığını, bunun
kanayan büyük bir yara olduğunu ifade etmek istiyorum. Özellikle, orada görevin
yapılması süresiyle alakalı tanımlanmış sürenin yetersizliği ve belli bir süre
görev yaptıktan sonra, şartlarını başlangıçta kendileri kabul edip bilmelerine
rağmen, ama yasanın kendine vermiş olduğu imkânlar münasebetiyle uzman
çavuşluktan ayrılıp başka kamu kurumlarında görev bekleyen ve bu görevi
bulamadıkları için de kendilerini tamamen toplumdan dışlanmış gören ve ne
yapacaklarını bilemez hâlde evine ekmek götüremeyen çok sayıda uzman çavuş, er
ve erbaşın olduğunu biliyoruz. Yani bu sorunun çözülmesi bu Parlamentonun… Bu
alanda görev yaptırılmış olan Türk Silahlı Kuvvetlerinin şerefli mensuplarının
bu sorununun bir an önce çözülmesinin gerektiğine inanıyorum.
Rakamlarını vermek gerekirse: Son bir
yıl içerisinde sayısı 80 bin civarında olan bu grubun 20 binden fazlası Silahlı
Kuvvetlerden ayrılmakla karşı karşıya ve dolayısıyla -fırsat bulsalar-
neredeyse orada adam kalmayacak. Yani başka bir kuruma geçeceklerinin garantisi
kendilerine tanınmış olsa ayrılmak için hepsinin can attığını biliyoruz. Çünkü
bize, inanıyorum ki iktidar partisi grubundaki milletvekillerine de başka
kurumlara geçirmelerinde yardım noktasında sonsuz sayıda talep mutlaka
geliyordur.
Bu kanun tasarısı içerisinde karşı da
olduğumuz bir şeyi ifade etmek istiyorum: Askerlik görevini yapması esnasında
intihar eden askerlerin savunulacak avukatlık giderlerinin Bakanlık tarafından
karşılanması, baronun görevi üstlendikten sonra ailelerin kendi isteğiyle
çekilmesi, ücretlerinin devlet tarafından karşılanacak olması olumlu. Ancak
burada askere alma aşaması öncesinde ve askerlik görevi esnasında bu insanların
neden intihara meylettiği çok ayrı bir konudur. Dolayısıyla intihardan sonra
oluşan ölümlerin ve intihara bağlı kalınan sakatlıkların mutlak suretle devlet
tarafından tanzim yoluna gidilmesi gerekir. Yani buradaki bu insanlar oralara
gezmeye gitmiyorlar. Bunları siz askere almadan önce kendi kurmuş olduğunuz
sağlık kurumlarında değerlendiriyorsunuz ve diyorsunuz ki: “Siz askerliğe
elverişlisiniz.” Bu, hem psikolojik yönden hem de fiziki yönden etraflı bir
değerlendirme sonucunda verilen bir karar. Dolayısıyla bunların askerlik süresi
içerisindeki fiziki ve psikolojik emanetleri tamamen size aittir. Dolayısıyla
eğer burada bir sorun yaşanıyorsa bu sorunu sosyal devlet mutlaka
üstlenmelidir.
Bedelli askerlik konusunda yeni
düzenlemeler var. Bedelli askerlik yapılabilir ancak bu bedeli karşılayamayacak
olan insanların da sosyal devlet olma gereği, parasını veremeyecek durumda olan
insanların askerlik yapmış oldukları süre içerisindeki Sosyal Güvenlik Kurumu
primlerinin devlet tarafından desteklenmesi gerekir. Bu iş artık, tamamen
“Parası varsa bedelli yapar, yoksa mecburi askerlik yapar.” hâline gelişen,
dönüşen bir noktaya geldi. En azından imkânı olmayan, askerî görevini mecburen
yapmakla yükümlü olan insanların mutlak suretle askerlik yaptıkları süre
içerisindeki sosyal güvenlik primlerinin devlet tarafından karşılanması,
diğerlerine tanınan imkânların yanında bunlara da tanınan bir fırsat olur diye
düşünüyorum.
Askerî okullardan ayrılan çocuklar var.
Askerî okul sınavına girdikten sonra bu gençlerimiz, çocuklarımız askerî
personel statüsünde değerlendiriliyor. Buradan ayrılan, bir gerekçeyle, gerek
kendilerine ait sebepler gerekse kurumun kendilerini askerlikten ayırdığı
vatandaşlarımız… Bu örnekte sayısını tam net hatırlamamakla beraber ama
gerçekten ciddi sayıda bir öğrenci grubunun olduğunu biliyorum. Dolayısıyla, bu
öğrencilerin askerî okullardan ayrıldıktan sonra -geçenki torba yasada biraz
fiyatlar düşürüldü ama- ödemeleri gereken bu tazminatları -düşünün Anadolu’daki
fakir fukara çocuklarını- inanın ki ödeyecek durumları yok. Hele ki ödemeleri
gecikenlere, mutlak suretle, bir de tefecilerde bile görülmeyen oranda faiz
uyguluyorsunuz, yüzde 20 oranında faiz var. Bununla ilgili bize gelen çok sayıda
bilgiler var. Bu aileler bu çocuklarının geri ödemelerini ödemekte
zorlanıyorlar ve gerçekten ciddi sıkıntılar çekiyorlar. Bunun da düzeltilmesi
noktasında taleplerini Sayın Millî Savunma Bakanına iletmek istiyorum. Bu harp
okulu öğrencilerinin aslında bu durumunu giderebilseniz veya bununla alakalı
bir rahatlık sağlanabilse belki de bir kısmı ailelerini de zor durumda
bırakmamış olacaklar ve başka yönlere meyletmemiş olacaklar. 
Az önceki
konuşmacının ifade ettiği bir şey vardı; özellikle askerlik görevini yapma
esnasında, bu, engel ve özür durumu oluşanların devlet imkânlarından
yararlandırılması konusu. Bu konu da son derece önemli bir konu. Millî Savunma
Bakanlığının, özellikle Sağlık Dairesinin bununla ilgili yeni düzenlemeler
yapma girişimi içerisinde olduğunu biz de biliyoruz.
Türkiye’de
normalde zaten Avrupa standartlarından farklı olarak “engelli” tanımını
vücuttaki anatomik özür derecesine göre sınıflandırmanın dünyanın hiçbir
ülkesinde olmayan bir garabet olduğunu ifade etmek istiyorum. Yani özür
dereceniz, özürlü, bir gözünüzü kaybediyorsunuz, bunun özür derecesi -aranızda
hekim arkadaşlar var, bilirler- tam ışığı dahi görememesinin oranı yüzde 32
Sayın Bakan. Dolayısıyla, birtakım haklardan istifade etme noktasında yüzde
40’ın altındaki özür derecesine sahip olanların bu hakları hiçbir şekilde elde
edemediğini hepimiz biliyoruz. Dolayısıyla, bunlara farklı bir düzenlemenin
yeniden yapılma mecburiyeti var.
Yine, Gülhane
Askerî Tıp Akademisinde görev yapan hekimlerin, özellikle daha önce Sağlık Bakanlığının
tam gün yasasıyla yasalaşan bir düzenlemesinde, tam gün yasasında, GATA’da
çalışan öğretim görevlilerinin eğitim ve araştırma hastanelerinde ve
üniversitelerdeki, tıp fakültelerindeki profesör ve doçentlerden farklı bir
statüye tabi tutulmasını da şiddetle eleştirdiğimizi ifade etmek istiyoruz. Siz
aynı zamanda Millî Savunma Bakanı olarak gerekirse Sağlık Bakanıyla da durumu
görüşürsünüz, dolayısıyla kendinizin de sorumlu olduğu bu Bakanlıktaki bu
hekimlere siz destek vermek zorundasınız. Orada çok ayrı bir düzenleme yapıldı.
Eğitim ve araştırma hastanesindeki öğretim görevlilerinin tam gün uygulamasını
Bakanlar Kuruluna, üniversitelerdekini tamamen belli bir yasaya ama GATA’daki,
Gülhane Askerî Tıp Akademisindeki hekimlerin ise bu hakların hiçbirinden
faydalanmaması gibi bir yasal düzenleme yapıldı. Bunun da büyük bir
adaletsizlik ve haksızlık olduğunu düşünüyorum. 
Temelde, kanunla alakalı olarak bu
millî mayın faaliyet merkezinin kurulması elbette ki olumlu. Ancak mayından
temizlenmiş olan arazilerin hazineye devredildikten sonra kimler tarafından
kullanılacağının yasal bir altyapısının oluşması elbette daha doğru olurdu.
Yani bu temizlenecek olan araziler, yine verimli tarım arazileri başta olmak
üzere, bu alanı içeren araziler eğer yine bir ranta vesile olacaksa o zaman bu
yapmış olduğunuz düzenlemelerin bu memlekete, yüce Türk milletine çok fazla
fayda sağlamayacağı kanaatinde olduğumu ifade ediyor, yüce heyetinizi
saygılarımla selamlıyor, tasarının hayırlı ve uğurlu olmasını temenni ediyorum.
(MHP sıralarından alkışlar) 
BAŞKAN – Teşekkür ederim Sayın Öz. 
Halkların Demokratik Partisi Grubu
adına, Şırnak Milletvekili Sayın Hasip Kaplan…
PERVİN BULDAN (Iğdır) – Erol Dora
konuşacak.
BAŞKAN – Sayın Erol Dora, buyurunuz.
(HDP sıralarından alkışlar) 
HDP GRUBU ADINA EROL DORA (Mardin) –
Sayın Başkan, değerli milletvekilleri; Milli Mayın Faaliyet Merkezi Kurulmasına
İlişkin Kanun ile Bazı Kanunlarda Değişiklik Yapılmasına Dair Kanun
Tasarısı’nın birinci bölümü üzerine Halkların Demokratik Partisi adına söz
almış bulunmaktayım. Genel Kurulu saygıyla selamlıyorum.
Mayın eylem faaliyetlerinin kapsamının
genişliği ve bu faaliyetlere katılan tarafların çokluğu nedeniyle ülkenin mayın
problemine çözüm bulmak ulusal ve yerel düzeyde koordinasyon gerektirir. Bu
bağlamda, 2014 yılı, mayınsız bir dünya ve mayınsız bir Türkiye hedeflerinin
gerçekleştirilmesinde özel bir önem taşımakta idi. Bildiğiniz gibi, 2014 mayın
yasaklarını düzenleyen Ottawa Sözleşmesi’nin on beşinci yılı, Türkiye’nin de
anlaşmaya taraf olmasının onuncu yılı idi.
Sayın Başkan, değerli milletvekilleri;
Türkiye’deki mayınlar, 1950’li yıllarda Suriye, Ermenistan, İran ve Irak’la
olan sınırlara, 1990’lı yıllarda da askerî tesislerin etrafına döşenmiştir.
Verilere göre Türkiye’nin sadece Yunanistan ve Bulgaristan’la olan batı
sınırları ve Gürcistan’la olan sınırında mayın bulunmamaktadır. Mayınlar Ağrı,
Ardahan, Batman, Bingöl, Bitlis, Diyarbakır, Gaziantep, Hakkâri, Hatay, Iğdır,
Kars, Mardin, Siirt, Şanlıurfa, Şırnak, Tunceli ve Van illerinde olmak üzere,
toplam 3.174 alanda bulunmaktadır. Türkiye’deki mayınlı arazilerin toplamı
yaklaşık 215 milyon metrekaredir. Kara mayınları sınırlarda daha fazla bulunsa
da sınırlardan uzaktaki yerleşim birimlerinde, iç bölgelerde bulunun mayınlar,
başta çocuklar olmak üzere, siviller için büyük tehlike oluşturmaktadır.
Kayıpların neredeyse tamamı az önce saydığımız illerde gerçekleşmektedir. Sınır
bölgeleri haricinde, iç bölgelerde özellikle geçici karakolların etrafına
döşenen mayınlar karakollar taşındıktan sonra temizlenmemiş, uluslararası
standartlarda işaretleme de yapılmamıştır.
Değerli milletvekilleri, 2010 yılında
İçişleri Bakanlığının açıkladığı bilançoya göre 1984-2009 yılları arasında
1.269 kişi mayınlar nedeniyle hayatını kaybetmiş, 5.091 kişi ise mayınlar
nedeniyle yaralanmıştır. Ottawa Sözleşmesi’ni imzalayan Türkiye, taraf
devletlere 1 Mart 2008’e kadar stoklarındaki mayınları imha edip 2014 yılına
kadar da toprağa döşeli mayınları temizlemeyi taahhüt etmişti. Stoklardaki
mayınlar imha edilmiş, ancak toprağa gömülü olanlarla ilgili henüz ciddi bir
yol alınamamıştır. Türkiye’deki savaş artığı patlayıcı maddelerin sayısı ise
bilinmemektedir.
Değerli milletvekilleri, 1998 ile 2012
yılları arasında toprağa gömülü bulunan 1 milyonu aşkın mayından sadece 26 bin
mayın imha edilmiştir. Türkiye, bundan dolayı sekiz yıllık ek süre talebinde
bulunarak 2022’ye kadar tüm mayınlarını temizleyeceği sözünü verdi. Türkiye’nin
süre uzatım talebi raporunda, mayın temizliği çalışmalarının 2015’te
başlatılacağı belirtilmektedir. Bu açıklamalar, özellikle, mayın temizliğine
başlamanın mücbir sebeplere bağlanması ve tarihin değişebileceği,
ertelenebileceği ifadeleri mayın temizliği konusundaki taahhütlere ilişkin
ciddi kaygılar yaratmaktadır. 
Değerli milletvekilleri, Türkiye’de,
Mayın Yasağı Anlaşması doğrultusunda ulusal mevzuatta herhangi bir değişiklik
yapılmamıştır. Bu bağlamda, üzerinde görüştüğümüz bu kanun tasarısı
çerçevesinde mayın faaliyet merkezi kurulmasının öngörülmesi, Ottawa
Sözleşmesi’ne ve taraf devletlere karşı verilen taahhütlerin yerine
getirilmesinde yol açıcı olması bağlamında önemli ve olumlu bir gelişmedir.
Mayın faaliyet merkezinin kuruluyor olması, tek başına bir anlama sahip
değildir elbette. Bu merkezin uluslararası sözleşmelerde belirtilen esaslar
doğrultusunda çalıştırılması gerekmektedir. Yine, mayın faaliyet merkezinin
çalışmalarının nitelikli biçimde denetlenmesi için ilgili sivil toplum
örgütlerinin de yer aldığı etkin bir denetim mekanizması kurulmalıdır. 
Ayrıca, Türkiye’nin mayın temizliği konusunda
2022 yılına kadar tüm mayınları temizleyeceği yönünde süre uzatım talebinde
bulunması, mayınların insana, hayvanlara ve doğaya verdiği zararlarla birlikte
ele alındığında çok uzun bir süredir. Dolayısıyla, Hükûmet önümüzdeki bu yedi
yıllık süreyi kısaltacak önlemler almalıdır.
Değerli milletvekilleri, Türkiye’de
mayınlar, insanların yaşamına kastetmenin yanı sıra altyapının geliştirilmesi,
tarımsal kullanım ve diğer amaçlarla bu arazilerin kullanımını engellemiştir.
Türkiye sınırları boyunca kilometrelerce uzanan bu mayın tarlaları verimli
arazilerdir ancak mayınlar nedeniyle tarım ve kalkınma gibi amaçlarla
kullanılmamaktadırlar. Sınır boyu köylerin bir kısmının hayvanlar için otlak
alanları bu mayınlı arazilerde bulunuyor ve köylü yetişkin ve çocuklar
hayvanlarını otlatmak, su ihtiyaçlarını gidermek için mayınlı arazilere gitmek
zorunda kalıyor. Birçok küçükbaş ve büyükbaş hayvanın mayın patlamaları
neticesinde telef oldukları da bilinmektedir. Köylüler geçimlerini sağlama
zorunluluğu nedeniyle büyük risk altında yaşamaya devam etmektedir. Ayrıca,
mayınlar, Türkiye’nin sınırlarında arkeolojik çalışmalar yapılması, kültürel
zenginliklerin ortaya çıkarılması gibi akademik araştırmaların yapılmasını da
engellemektedir. Mayınlı sınır bölgeleri hem yerel halk hem de mülteciler için
tehlike yaratmaya devam etmektedir. 
Sayın Başkan, değerli milletvekilleri;
Türkiye’de ne kadar mayın kurbanının bulunduğu ve bunların tedavi sorunlarının
boyutu, tekrar topluma entegre etme programları ve bu yurttaşlarımızın ekonomik
sorunlarıyla ilgili bir çalışma şimdiye kadar herhangi bir kurum tarafından
yapılmamıştır. Çeşitli araştırmalarda da ortaya konulduğu üzere, mayın
patlamasına maruz kalan insanların sakatlanmaları, iş göremez duruma gelmeleri
beraberinde işsizliği ve ekonomik yoksulluğu da getirmektedir. Bu kapsamda,
mayın kurbanları ve mağdurlarına ilişkin, yaşadıkları sorunların çeşitliliğine
uygun veri toplama, rehabilitasyon, intibak ve ekonomik destek programlarına
dönük ciddi ve somut çalışmalar acilen başlatılmalıdır. 
Dünyada yüzlerce sivil insanın ve
askerin ölmesine, binlercesinin ömür boyu izlerini taşıyacak biçimde
sakatlanmasına yol açan, dünyanın en sinsi silahlarından biri olarak kabul
edilen kara mayınların ve serbest patlayıcıların üretilmemesi, kullanılmaması
ve temizlenmesi mücadelesi güncel bir mesele olarak karşımızda durmaktadır. 
Değerli milletvekilleri, mayın
tarlalarının varlığına, buralara ayak basanların ölüm hikâyelerine, yersiz,
yurtsuz, kolsuz, bacaksız, hatta bakışsız kalmalarına artık dur denilmelidir.
Tüm mayınlı alanlardaki mayın temizleme işlemleri hızlandırılmalıdır, mayınlı
araziler net bir şekilde işaretlenmelidir. Mayın mağdurlarının rehabilitasyonu
ve topluma entegrasyonunun sağlanması ve mayın mağdurlarının ihtiyaçlarının karşılanıp
haklarının korunması konusunda somut adımlar atılmalıdır. Mayın mağduru ve
desteğe ihtiyaç duyan yurttaşların sayısının düşürülmesi ve sonlandırılması
için başta mayın risk eğitimi olmak üzere, diğer destek programlarının
oluşturulması ve hayata geçirilmesi gerekmektedir. 
Sayın Başkan,
değerli milletvekilleri; uluslararası standartlarda tek rehabilitasyon merkezi,
Ankara’da bulunan askerî rehabilitasyon merkezidir. Bir öncelik olarak,
ulaşılabilir, ücretsiz ve uygun protez ve rehabilitasyon hizmetlerinin mayınlı
bölgelerde yaşayan mağdurlar için de sunulması gerekmektedir. 
Türkiye, Mayın
Yasağı Anlaşması’na taraf devlet olmakla ve anlaşmanın uluslararası
toplantılarına aktif bir şekilde katılmakla mayınsız bir dünya hedefine
ulaşılmasına önemli bir katkı sunmuştur. Mayın Yasağı Anlaşması, taraf
devletlere mayınların imhası ve mağdurlarına yardım konusunda genel bir çerçeve
çizmektedir. Mayın Yasağı Anlaşması Gözden Geçirme Konferansları da anlaşmanın
uygulanmasına ilişkin eylem planlarını, diğer bir deyişle yol haritasını
oluşturmaktadır. 
Kara
mayınlarının yol açtığı acıları sonlandırmak için Mayın Yasağı Anlaşması
yükümlülüklerinin yerine getirilmesinde ve Cartagena Eylem Planı’nın yaşama
geçirilmesinde Türkiye adımlarını hızlandırmalıdır, gerekli şartları acilen
uygulamalıdır, yerine getirmelidir. 
Yine,
Türkiye’nin antipersonel mayınların kullanımının yasaklanmasına ilişkin hangi
ulusal yasaların uygulandığı noktasını açığa kavuşturması gerekmektedir. Mayın
kullanımı konusunda denetleyici ve cezai yaptırımlar içeren gerekli yasal
düzenlemeler yapılmalı ve yasal boşluklar bir an önce giderilmelidir. 
Bu duygu ve
düşüncelerle konuşmamı sonlandırıyor ve Genel Kurulu tekrar saygıyla
selamlıyorum. (HDP sıralarından alkışlar) 
BAŞKAN –
Teşekkür ederim Sayın Dora. 
Şahıslar adına
Kayseri Milletvekili Sayın Yusuf Halaçoğlu. 
Buyurunuz. (MHP
sıralarından alkışlar)
YUSUF HALAÇOĞLU (Kayseri) – Sayın
Başkanım, değerli milletvekilleri; sözlerime başlarken hepinizi saygıyla
selamlıyorum.
Şimdi, bu millî mayın meselesiyle
ilgili zaten partimizin görüşünü daha önce de belirtmiştik; bu konuda,
özellikle de askeriyenin bu konuyu üstlenmesi gerektiğini de daha önce
belirtmiştik. Dolayısıyla, bu çerçeve içerisinde bir değerlendirme
yapılmasından son derece memnun olduğumuzu özellikle belirtmek istiyorum. Ama,
diğer taraftan, sağlık meseleleriyle ilgili hakikaten o kadar çok bize şikâyet
geliyor ki... Şimdi bu gençler askere gidiyorlar, askerde bir tarafını
kaybediyorlar, az da olsa, yüzde 30 da olsa kaybediyorlar, artık, tam anlamıyla
kamuda görev alma meselelerinde de sıkıntılara giriyorlar. Özellikle görme
duyuları açısından son derece etkili oluyor. Bu gibi arkadaşlarımıza işte
“yüzde 40’ın altında olması hâlinde” gibi birtakım konular var. Bunların
düzenlenmesinde son derece büyük fayda olacağını düşünüyoruz çünkü vatan
hizmetinde bulunan insanların vatanı için verdiği bir kaybı telafi etmek de
yine o ülkenin yöneticilerine, o devlete düşer diye düşünüyoruz, bunun bu
şekilde uygulanması son derece önemlidir diye düşünüyoruz.
Öte yandan şunu belirtmek istiyorum:
Türkiye Büyük Millet Meclisinde, Hükûmetin, şu sıralarda doğu ve güneydoğuda
neler olduğunu Millet Meclisine anlatması gerekiyor. Cizre’de, Silopi’de,
Hakkâri’de meydana gelen olaylar söz konusu. Buralarda neler meydana geliyor,
nasıl oluyor bunlar? Buralarda devletin gücünü hangi ölçüde kaybedip
kaybetmediğini görmek istiyoruz. 
Şimdi, çeşitli insanlar burada
çıkıyorlar, birtakım ifadelerde bulunuyorlar, görüşler ortaya koyuyorlar. Şimdi
-bana gelen- 10 Ekim 2014’te meydana gelen bir olayı bir de özel kuvvetlerden
aldığım bilgiler çerçevesinde değerlendirmek istiyorum; hani bir komiserimizin
şehit olduğu, polisimizin şehit olduğu bir olay vardı bu Bingöl bölgesinde. 
Şimdi, aynen şu şekilde belirtiliyor:
Bu Bingöl ilinde bölücü terör örgütü tarafından pusuya düşürülerek, açılan
silahlı saldırıda, Bingöl İl Emniyet Müdürü ve 1 polis memuru yaralı, İl
Emniyet Müdür Yardımcısı ve 1 başkomiser şehit edilmişti. Bu konuyla ilgili
“provokasyonlar” veyahut da “Devlet tarafından yapılmıştır.” gibi birtakım
ifadeler söz konusu ediliyor. Hâlbuki operasyon başlatılmış bu saldırı
sonrasında, Bingöl Genç ilçesinde geçici görevli bulunan polis özel harekât ve
diğer güvenlik görevlilerine de bilgi verilmiştir, Genç istikametine doğru araç
içerisinde silahlı 4 örgüt mensubu geldiği talimatı verilmiş. Polis derhâl,
özel harekât ve askerî görevliler Genç ilçesi girişi yol ayrımı üzerinde
belirtilen araç ve diğer şüpheli araçlar üzerinde uygulama ve kimlik
kontrolleri yaparken bahse konu araç uygulama noktasına geldiğinde güvenlik
güçleri tarafından durdurulmuş, şahıslara kimlik sorulduğu sırada ellerinde
uzun namlulu silahları olan bölücü terör örgütü mensupları “Teslim ol.”
çağrısına uymayarak operasyona katılan görevlilere silahla ateş etmeye
başlamışlar, çıkan çatışmada 4 terörist ölü ele geçirilmiş. Şimdi, operasyona
katılan polislerin ise ilginçtir ki Bingöl Cumhuriyet Savcılığında müşteki
şüpheli olarak ifadelerinin alınmasına geçilmiştir. Şimdi, bu olayı farklı
şekilde anlatmanın ne faydası vardır ülkeye, bu birincisi. 
İkincisi, artık
bu bölgelerde -herkes biliyor ki- işte, sadece Cizre’de meydana gelen olaylarda
değil, o bölgede meydana gelen olaylarda aslında haraç olan vergi koyma,
tebligatta bulunma, bunları ödemedikleri takdirde tehdit etme gibi olaylarla
karşı karşıyayız. İş, boyutundan, çığırından çıkmıştır. Yarın ortaya
çıkabilecek olayların sorumlusu doğrudan doğruya bu konuda Hükûmet olacaktır.
Eğer siz, bir şekilde anlaşma yoluna gidiyorsanız PKK’yla o zaman PKK’nın bu konularda
her şeyden önce iyi niyetli davranması ve silahlarını terk etmesi gerekir ama
tam aksine, artık zannediyorum ki Abdullah Öcalan’ı da dinlemiyorlar ve bu
şekilde yarın Türkiye’nin başına büyük bir felaket geleceğini de buradan dile
getiriyorum. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim. 
Şahısları adına son söz, Kırıkkale
Milletvekili Sayın Ramazan Can... 
RAMAZAN CAN (Kırıkkale) – Vazgeçtim. 
BAŞKAN – Tamam. 
Soru-cevap işlemine geçiyorum. 
Sayın Tanal…
MAHMUT TANAL (İstanbul) – Teşekkür
ediyorum Sayın Başkan. 
Bu tasarıda çok fazla “millî mayın”
kavramı geçiyor. Yani, gayrimillî mayın da var mı, yok mu? Bu deyim nereden
çıktı? Burada gayrimillî mayınlar getirilirse bu millî mayınlar mı sadece
temizlenecek, nedir? Bu konuda bir açıklık getirirler mi acaba arkadaşlar?
Sağ olun. 
BAŞKAN – Sayın Komisyon Başkanı, siz mi
cevap verirsiniz, Sayın Bakan mı?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Buyurun Sayın Bakanım. 
BAŞBAKAN YARDIMCISI BÜLENT ARINÇ
(Bursa) – Sayın Başkanım, çok teşekkür ederim Sayın Tanal’a. İlginç bir soru. 
Tabii, Türkiye yasama Meclisinde önemli
bir konu görüşüyoruz Türk Silahlı Kuvvetlerimizin faaliyet alanlarıyla ilgili.
“Millî” kelimesinin kullanılması aynen millî savunma, millî eğitim gibi -daha
ne söyleyeyim- yani bunu anlatması bakımından, göstermesi bakımından ancak bu
kullanılabilir. Yoksa ifadenin, buyurduğunuz şekliyle, mefhumumuhalifinden
“Gayrimillî mayın var mıdır?” şeklinde anlamamak gerekir. 
Sayın Tanal, teşekkür ediyorum. 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Sayın Başkanım, ben bir ilave edeyim Sayın Bakanıma.

Bu mayınların bulunduğu yer itibarıyla
Türkiye sınırları içerisinde olması hasebiyle “millî mayın” deniyor oraya. 
MAHMUT TANAL (İstanbul) – Millî sınır…
S. NEVZAT KORKMAZ (Isparta) – Varmış
demek ki. 
BAŞKAN – Sayın Halaman…
ALİ HALAMAN (Adana) – Başkanım,
teşekkür ederim. 
Ya, Sayın Bakanım, Millî Savunma Bakanı
yok gerçi ama Sayın Bakanım verir herhâlde. Bu paralı askerlik çıktı, birçok
insan parasını ödeyip askere gidecek. Bir de paralı olmayan, askere giden,
gönüllü, mecburiyetten mütevellit; bunlara sigorta primlerini, bir de ayda cüzi
bir para verme imkânı yok mu, bu paralı askerliğin karşılığını biraz laftan,
sözden kaçınmak için?
Teşekkür ederim. 
BAŞKAN – Sayın Özdemir…
ZİVER ÖZDEMİR (Batman) – Teşekkür
ediyorum Sayın Başkanım. 
Ben de aracılığınızla Sayın Bakanıma…
Biraz önceki siyasi parti hatiplerinden bir arkadaşımız mayınlı arazilerin
bulunduğu iller içinde Batman’ı da saydı. Ben Batman ilinin arazileri içinde
mayının olup olmadığıyla ilgili Bakanımdan cevap istiyorum?
Teşekkür ediyorum.
BAŞKAN – Sayın Bakan, buyurunuz.
BAŞBAKAN YARDIMCISI BÜLENT ARINÇ
(Bursa) – Sayın Başkan, teşekkür ediyorum. 
Ali Halaman arkadaşımızın sorusu:
Şüphesiz, son çıkardığımız kanunda da sözleşmeli erbaş ve diğerleriyle ilgili
bazı hükümler geldi. Bunlar belli bir ücret karşılığında, şartları taşıdıkları
takdirde istihdam edilebilecekler. Bir yeni düşünce olarak da üç yıl sözleşmeli
erbaş ve erlik yapmaları hâlinde sigorta primleri devletçe karşılanacaktır.
Bunun dışında herhangi bir düzenleme düşünülmüyor. 
Ziver Özdemir arkadaşımızın sorusu:
Batman’da 182 mayın görülüyor listemizde.
Teşekkür ediyorum Sayın Başkan.
BAŞKAN – Teşekkür ederim.
Birinci bölüm üzerindeki görüşmeler
tamamlanmıştır.
Şimdi birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım. 
Madde 1’de bir adet önerge vardır,
okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 672 sıra sayılı kanun
tasarısının 1’inci maddesinde yer alan “ilişkin” ibaresinin “dair” ibaresiyle
değiştirilmesini arz ve teklif ederiz.
 Pervin Buldan İdris
Baluken Hasip Kaplan
 Iğdır Bingöl Şırnak
 Hüsamettin Zenderlioğlu Erol
Dora 
 Bitlis Mardin 
BAŞKAN – Komisyon katılıyor mu
önergeye?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz.
BAŞKAN – Hükûmet?
BAŞBAKAN YARDIMCISI BÜLENT ARINÇ
(Bursa) – Katılmıyoruz efendim.
BAŞKAN – Sayın Kaplan, buyurunuz. (HDP
sıralarından alkışlar) 
HASİP KAPLAN (Şırnak) – Teşekkür ederim
Sayın Başkan.
Sayın milletvekilleri, biliyorsunuz,
100 maddeden fazla bir torba kanun bu aslında, sadece mayınlar konusu değil ve
bunun için de birkaç noktada görüşlerimizi açıklamak istiyoruz Halkların
Demokratik Partisi olarak. 
Elbette ki Ottawa Sözleşmesi’ne uygun
olarak mayınların temizlenmesi önemli. Suriye hududu söz konusu olduğu zaman,
dikkat edin, ta Antakya’dan bizim Habur Sınır Kapısı’na kadar Suriye sınırıdır,
en uzun Türkiye sınırıdır bu. Peki, sınırın ötesinde ne var? Sınırın ötesine
baktığımız zaman, gerçekten, bir devlet yok artık. Bir tarafta Kobani direnişi
var, bir tarafta Afrin kantonu var, bir tarafta Cizire kantonu var, bir tarafta
da Ceylânpınar’ın, Akçakale’nin, Kilis’in karşısında IŞİD’in elinde olan,
Antakya’ya doğru da Suriye muhaliflerinin elinde olan bölgeler var. Şimdi,
burada millî mayın politikası, faaliyet merkezi oluşturulurken bu mayınlı
alandaki verimli toprakların bir de malikleri var, bunlara bunların devri,
orada yaşayan insanların ve köylülerin bundan yararlanma konusu var. Ve en
önemlisi, örneğin, Şırnak ve Mardin’de Dinçer ve Kozluca mevkisinde petrol ve
doğal gaz var. Bu mayın alanında, petrol ve doğal gaz alanında eğer şu an
mayınlar temizlenirse 50 metrede 1 kuyu açılır, 1.500 metrede doğal gaz çıkar,
2 bin metrede petrol çıkar, 2 bin metrenin üstünde de karbondioksit çıkar.
Yani, biz maden araştırma komisyonu olarak gittik, bu raporu da Hükûmete
verdik, bunun bu dosyanın içinde olmaması büyük eksikliktir.
Burada, elbette ki, belli bir süreye
ertelenmesi bu noktadan kaynaklanıyor ama Hükûmetin şuna dikkat etmesi lazım:
Serseri mayınlar ne olacak? Her IŞİD’li canlı bomba gibi dolaşıyor, artık bu
serseri mayınları nasıl tutacaksınız? Huduttaki mayınları biliyoruz, huduttaki
belli. Bu serseri mayınlar Reyhanlı’da patladı, Paris’te patladı, İstanbul
Sultanahmet’te patladı; her taraftan giriyorlar, çıkıyorlar. İşte, Paris’teki
failin kız arkadaşı, eşi Hayat, Urfa’dan giriyor, çıkıyor ve herkes bir canlı
bomba, canlı mayın. Bence, artık, mayın politikasını da biraz farklı düşünmek
gerekir. Şimdi, Irak’tan, Habur Kapısı’ndan İran’a kadar olan bölgede de
Kürdistan bölgesel yönetimiyle ortak sınırlar var, çok zikzaklı, çok sarp
dağlık bir sınır alanı, oradan İran, İran’dan sonra da Kafkaslara kadar giden
bir sınır olayı. Elbette ki bunların temizlenmesi konusunda kendi imkânlarımız
ve ihaleyi bir başkasına havale etmeme son derece önemlidir. Bunun için de biz
“Evet.” diyoruz. 
Tabii, hemen arkasından şunu da ifade
etmek istiyoruz: Asker intiharları konusundaki duyarlılığa teşekkür, ailelere
ücretli avukat tutulacak. Peki, bu ailelerin mağduriyeti ne olacak? 6 bin tane
intihar eden asker ailesi tespit ettik. Bunların ailelerine, ana babalarına maaş
bağlanması olayı… Çünkü Hükûmete şunu söylemek istiyoruz: Siz bedelli askerliği
çıkardınız. Vicdani reddi kabul etmiyorsunuz. Vicdani reddi kabul etseniz -AHİM
kararı da kesin bu konuda- yoksul olan birisi belki askerlik yapmak istemeyecektir,
bedelli parası da olmadığı için bu hakkı kullanacaktır. Şimdi, yoksul olana
askerlik yaptırılıyor, parası olana da vallahi enteresan bir şekilde
“bedellimatik” tezkere veriliyor “bedellimatik.” Parayı yatırıyor, tezkereyi
alıyor. Yoksul olunca… Anadolu’nun çocukları da gidip askerlik yapacak. Bu, çok
eşitlikçi olmayan bir yaklaşım tarzıdır. İşte, bu eşitliğin yakalanması lazım.
Hükûmet eğer bu eşitliği yakalamazsa kutsal olan askerlik görevi eziyete döner
ve bundan herkes kaçmaya başlar. Bunun tehlikeleri çok büyüktür, ifade etmek
istiyorum. Bu konudaki düşüncelerimiz, önergelerimiz var. İntihar eylemlerinin
açıklığa kavuşturulması hem adalet açısından önemlidir hem ailelerine sahip
çıkılması önemlidir. 
Bir diğer önergede iki nokta daha var,
açıklayacağım. 
Teşekkür ederim. (HDP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Madde 2’de iki önerge vardır, sırasıyla
okutup işleme alıyorum. 
Türkiye Büyük
Millet Meclisi Başkanlığına
Görüşülmekte olan 672 sıra sayılı kanun
tasarısının 2’inci maddesinde yer alan “kapsar” ibaresinin “içerir” ibaresi ile
değiştirilmesini arz ve teklif ederiz. 
Pervin Buldan İdris
Baluken Hasip Kaplan
 Iğdır Bingöl Şırnak
Erol Dora Hüsamettin
Zenderlioğlu 
Mardin Bitlis
 Türkiye Büyük
Millet Meclisi Başkanlığına 
Görüşülmekte olan Milli Mayın Faaliyet
Merkezi’nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı’nın 2 nci maddesinin 2 nci fıkrasının aşağıdaki
şekilde değiştirilmesi için gereğini saygılarımla arz ve teklif ederim.
Mustafa Moroğlu Turhan
Tayan Mehmet Şeker
 İzmir Bursa 
Gaziantep
Mahmut Tanal İlhan
Demiröz
 İstanbul Bursa
(2) Milli Mayın Faaliyet Merkezi, Millî
Savunma Bakanının teklifi, Bakanlar Kurulu kararı ile görevlendirilmesi halinde
yurt dışında da faaliyet gösterebilir.
BAŞKAN – Komisyon, katılıyor musunuz?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN - Hükûmet?
BAŞBAKAN YARDIMCISI BÜLENT ARINÇ
(Bursa) – Katılmıyoruz efendim.
BAŞKAN – Sayın Mehmet Şeker, buyurunuz.
(CHP sıralarından alkışlar) 
MEHMET ŞEKER (Gaziantep) – Sayın Başkan,
değerli milletvekili arkadaşlarım; Millî Mayın Faaliyet Merkezi Kurulmasına
İlişkin Kanun ile Bazı Kanunlarda Değişiklik Yapılmasına Dair Kanun Tasarısı
üzerinde söz almış bulunuyorum. Bu vesileyle, sizleri ve ekranları başında bizi
izleyen vatandaşlarımızı saygıyla selamlıyorum.
Değerli arkadaşlar, millî mayın
faaliyet merkezi kurulmasını genel anlamda olumlu buluyoruz ancak bazı sorulara
da cevap verilmesi gerekiyor. Birincisi: Ermenistan, Irak, İran gibi
sınırlarımızda da mayınlı alanlar olmakla birlikte, en önemli ve en büyük
alanın Suriye sınırı olduğunu biliyoruz. Dolayısıyla, şimdiye kadar bu alandaki
mayınlı arazinin temizlenmesi Suriye’deki karışıklıklar nedeniyle
gerçekleştirilemedi. Esad’a bir yıl ömür biçme, Şam’a üç saatte girme gibi
öngörüleriniz de tutmadı. Suriye’deki karmaşa bitecek gibi de görülmüyor. 
Peki, kimin elinin kimin cebinde olduğu
bilinmeyen, güvenliğin kalmadığı, ajanların cirit attığı bu bölgedeki mayınlı
arazileri kurulacak millî mayın faaliyet merkezi temizleyebilecek mi? Altı yedi
yıldır bir arpa boyu kadar mesafe katedilmeyen bu konu, 2020’ye kadar nasıl
gerçekleşecek ya da temizlenecek, bitirilebilecek, şu anda bilemiyoruz. Kevgire
çevirdiğiniz bir sınırda, teröristlerin kol gezdiği bir sınırda, bombaların,
silahların buradan oraya oradan buraya rahatlıkla gidip geldiği bir sınırda
mayın temizleme işini salimen başarabilecek miyiz belli değil. 
Şimdi, eminim,
daha önce olduğu gibi, Suriye sınırına hâkim olamadığınızı, burada bir güvenlik
zafiyeti oluşturduğunuzu kabul etmeyeceksiniz ancak ben daha önce bu kürsüden
ülkemizin hudutları içerisinde yakalanmadan dilediği gibi hareket eden bomba
yüklü araçların bir gün vatandaşlarımızın canına mal olacağını ve bu olaya
ilişkin uyarıda bulunduğumda da bu durumu maalesef kabul etmemiştiniz. Nitekim,
Gaziantep’in merkezinde, Karşıyaka Mahallemizde polis merkezi yakınında
bayramın ikinci günü 20 Ağustos 2012’de bir araçta bomba patladı, 10
vatandaşımız hayatını kaybetti. İktidarı tekrar uyardım, iktidarın dikkat
etmesi gerektiğini, sınır güvenliğimizin olmadığını, bu bombaların Hatay’da
veya başka yerlerde patlatılabileceğini söyledim ancak Adalet ve Kalkınma
Partisi bunları da yine dinlemedi. 11 Şubat 2013 günü Cilvegözü Sınır
Kapısı’nda patlama yaşandı, 13 vatandaşımız hayatını kaybetti. Reyhanlı’da 11
Mayıs 2013 günü bomba yüklü araç patladı, 53 vatandaşımız hayatını kaybetti. 15
Şubat 2012’de yine bu kürsüden yine Hükûmeti uyardım, Kilis’te sınırın sıfır
noktasına kurulan kampın provokasyona zemin hazırlayacağını, karşı taraftan av
tüfeğiyle bile yapılan atışın bu taraftaki insanların canına mal olacağını
söyledim; yine kabul etmediniz ve dinlemediniz. Konuşmamın üzerinden iki ay
geçmeden, açılan ateş sonucu 2 vatandaşımız hayatını kaybetti. Gelin, bu sefer
uyarılara kulak verin, sınır güvenliğini sağlayın, kimsenin canı yanmasın,
mayınlı arazi temizliği de hızlı ve güvenli bir şekilde yapılsın.
Üçüncü olarak
da, bu kanun tasarısı sonrası başlatılacak mayın temizleme işinde Türk
firmalarının durumu ne olacak? Türkiye’de mayın konusunda uzman yüzlerce subay
ve asker var ama tek başına bu büyüklükte bir mayın işini yapmış bir Türk
şirketi maalesef yok. Getireceğimiz bir düzenlemeyle yabancı mayın
temizleyicilerini Türklerle ortaklık yapmaya zorlayarak hem ülkemizin hem de
yerli firmalarımızın kazanmasını sağlayabiliriz. Bu tasarıya ülkemiz
sınırlarındaki mayın temizleme işinde Türk ortakların yüzde 51’iyle ihalelerde
yer almasına dair bir şart getirmeliyiz.
Değerli arkadaşlar, dünyada 4 trilyon
dolar kapasiteli mayın temizleme işi var. Eğer Türk firmalarının ülkemizdeki
mayın temizleme işinin içinde olmasını sağlarsak bu işte deneyim kazanırlar,
dünya mayın temizleme sahasında da ciddi bir oyuncu olurlar. Geçen gün kanun
teklifimiz vardı, orada da çok net olarak söylemiştim: Bunları mayın döşenirken
köylülerden, hak sahiplerinden aldık. Mayınlar temizlendikten sonra oradaki
topraksız köylülere verilmesi konusunda da bir düzenleme yapılması lazım,
burayı o bölgedeki Türk çiftçilerine armağan etmemiz lazım, onların kullanımına
açmamız lazım.
Bu duygu ve düşüncelerle Genel Kurulu
saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Şeker.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 672 sıra sayılı kanun
tasarısının 2’inci maddesinde yer alan “kapsar” ibaresinin “içerir” ibaresi ile
değiştirilmesini arz ve teklif ederiz.
Hasip Kaplan
(Şırnak) ve arkadaşları 
BAŞKAN – Komisyon katılıyor mu?
MİLLÎ SAVUNMA KOMİSYONU SÖZCÜSÜ OĞUZ
KAĞAN KÖKSAL (Kırıkkale) – Katılamıyoruz Sayın Başkanım.
BAŞKAN – Hükûmet?
BAŞBAKAN YARDIMCISI BÜLENT ARINÇ
(Bursa) – Katılmıyoruz efendim.
BAŞKAN – Sayın Kaplan, buyurunuz.
HASİP KAPLAN (Şırnak) – Teşekkür ederim
Sayın Başkan.
Gerçekten Hükûmete bazen şaşıyorum
arkadaşlar. Niye şaşıyorum? Bu mayın temizleme işini önce İsrail’e ihale etmeye
çalıştılar. Tepkiler olunca muhalefetten, sonra millî mayın merkezi oluşturmaya
başladılar. İçişleri Bakanlığı da doğu bölgesi sınırındaki mayınları Avrupa
Birliği fonlarıyla temizlemeye çalışıyor. Arkadaşlar, biz bu coğrafyada
yaşıyoruz. Her biriniz -burada asker çoğunluğu da var- sınırınızda IŞİD’i mi
istersiniz; PYD’yi, orada yaşayan halkları, Türkmenleri, Süryanileri, Asurileri
mi istersiniz? Orada güvenli bir sınır komşunuz varsa mayın hikâyedir. Mayın
işini de verin, millî merkez kurmaya da gerek yok, otuz günde hepsini
temizletelim. Bakın, bir muhalefet partisi olarak da söylüyoruz. Yani niye?
İstenirse temizlenir. Ben Suriye sınırında ilçesi olan bir yerde yaşadım. Nasıl
temizlendiğini biliyorum, kaçakçılar nasıl temizlemiş, zamanında nasıl
temizlenmiş ama inanın, elleriyle 700 tane mayını temizleyen insanları da
biliyoruz. Yani, demek ki biraz kafa yorulursa bu iş çözülür. O zaman güvenli
bir komşu, güvenli bir müttefik, güvenli bir dost, güvenli bir strateji, bin
yıllık. Öncesi olduğu gibi bin yıl sonrası için de… Bunu kurduğunuz zaman mayın
sorununu da çözersiniz, beraber de çözersiniz çünkü iki tarafta da topraklar
var.
Şimdi, diğer bir konu, hemen şuna
getirmek istiyorum: Şimdi, mültecilerin ve yabancıların vatandaşlığa alınması…
22 yaş olunca, askerlik yapmışsa askerlik muafiyeti getirilecek. Bunu biraz
daha açık konuşsak olmaz mı? 2 milyon Suriyeli misafirimiz var. Bizim sözleşmeye
koyduğumuz çekince nedeniyle doğudan gelen, zamanında Osmanlının topraklarında
yaşamış olan insanların hiçbirine “mülteci” statüsü vermiyoruz. Niye bunu,
yasasını değiştirmiyorsunuz? Verin “mülteci” statüsünü. “Doğudan gelene yok,
Avrupa’dan gelen mülteci olur.” Niye? Bir kere bunun adını koyun. “Misafir”;
dört yıllık, beş yıllık misafirlik olmaz. “Mülteci” diyeceksiniz, hakkını da,
hukukunu da teslim edeceksiniz, vatandaş olunca da hakkını teslim edeceksiniz.
Burada bir yanlışlık var. Sadece Askerlik Kanunu’yla bu sağlanmaz.
Bakın, bir şey daha söyleyeceğim: Bu
NATO POL, 37 noktada 3.200 kilometre boru hattı. Limanlardan boru hattı
döşemişsiniz, Zaho’dan boru hattı döşemişsiniz uçaklar için, NATO için yakıt,
araçlar için, askerî araçlar için falan. 1 milyon metreküp de bunları
depolamışsınız. Burada yaşanan kaçağın haddi hesabı yok arkadaşlar. Burada
yaşanan kaçağın miktarını alırsanız, sadece kaçağı önlemekle bu olayın
ekonomisini çözersiniz. Yani, şunu demek istiyorum: Allah aşkına, akaryakıt
almak, depolamak askerin işi midir ya? Bırakın, pompacılık işini başkaları
yapsın, benzinlik işini. Yani, yemek işlerini verdiniz zaten özel sektöre, bunu
da teslim edin, o şekilde çözün. Burada bir yanlışlık var çünkü akaryakıtta
büyük para oynuyor.
Diğer bir konu, burada yine askerler
var, sormak istiyorum: Biz ne zaman ki çözüm süreciyle ilgili çok somut adımlar
atıyoruz, olaylar dursun diyoruz, görüşmeler sağlıklı yürüyor, Ada’dan
Kandil’e, Kandil’den Cizre’ye kadar gidiyoruz, tek tek konuşuyoruz aman olaylar
olmasın… Arkasından, plakasız zırhlı araçlar ateş ediyor rastgele, boyacılık
yapan 14 yaşındaki çocuk ölüyor, ticaret odası çalışanı ölüyor. Dün de 12
yaşındaki bir çocuk top oynarken öldürüldü Cizre’de. Üstelik de bizim eş
başkanlarımız Cizre’de açıklama yaparken öldürülüyor. Açıklama yaptıktan sonra
gidiyorlar, “Sakin olun, olaylar olmasın, süreç iyi işliyor.” derlerken otopsi
raporunda çıkan malzemeyi söylüyorum: 5 santim uzunluğunda, 2 santim eninde
plastik. Buyurun -bu kadar asker oturuyor burada- Sayın Arınç, bu malzeme
nedir, plastik mermi midir, neyin nesidir? Çocuğun beyninden, kafasından çıkan -otopsi
raporunda- 5 santim boyunda, 2 santim eninde plastikten bahsediyoruz. Tıp böyle
diyor. Bunu çıkarmak Hükûmetin görevidir. “Provokatör var, içinde bilmem kimler
var.” deyip ötelenecek bir durum değil. Bakın, herkes açıklama istiyor,
muhalefet de istiyor, biz de istiyoruz. Yarın da orada olacağız. 
(Mikrofon otomatik cihaz tarafından
kapatıldı) 
HASİP KAPLAN (Devamla) – Bunu yapan
kim? Hükûmetin emrinde yanlış yapanlar olabilir. Bunu da çıkarmak Hükûmetin
görevidir. 
Saygılar sunuyorum. (HDP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Madde 3’te bir adet önerge vardır,
okutup işleme alıyorum: 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi’nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı’nın 3 üncü maddesinin 1 nci fıkrasının (d)
bendine “etkinliği bozmayacak şekilde” ibaresinden sonra gelmek üzere
“oluşturulacak bir kurul ile” ibaresi eklenmesi için gereğini saygılarımla arz
ve teklif ederim. 
Mahmut Tanal Mustafa Moroğlu Mehmet
Şeker
İstanbul İzmir Gaziantep
İlhan Demiröz Ramazan Kerim Özkan
Bursa Burdur
BAŞKAN – Komisyon, katılıyor musunuz? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkanım. 
BAŞKAN – Hükûmet? 
BAŞBAKAN YARDIMCISI BÜLENT ARINÇ
(Bursa) – Katılmıyoruz efendim. 
BAŞKAN – Sayın Tanal, buyurunuz. (CHP
sıralarından alkışlar) 
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Tasarı, tabii, sınırlarımızda bulunan
mayınların temizlenmesine ilişkin ama biraz önce, tabii, sorular kısmında
Değerli Bakanımıza sordum: Yani, mayının millîsi mi olur, gayrimillîsi mi olur?
Bir kavram daha çıktı, Sayın Hasip Bey ifade etti: Serseri mayın. Yani, netice
itibarıyla kanun koyucunun kullandığı kavramların belirli, net, anlaşılabilir
olması lazım. Bir mayının millîsi, gayrimillîsi, serseri mayını, vesairesi
hakikaten doğru olan bir kavram değil çünkü kanun koyucunun boş işlerle
uğraşmaması lazım, kullanacağı deyimlerin belirli ve net olması lazım. 
Mesela, yine, aynı tasarının 11’inci
maddesinde belirli bir limite kadar Bakanlığa yetki veriyoruz buradaki
planlamalarla ilgili, projelerle ilgili, yine bütçeyle ilgili, para konusuyla
ilgili. Şimdi, belirli bir limite kadar… Bu nedir yani bunun limiti nedir?
Bunun bir kıstasının olması lazım. Hukukta kıstas olmaksızın, belirli kavramlar
kullanılmaksızın bu şekilde belirsiz düzenlemelerin, müphem düzenlemelerin
yapılması hem yasama faaliyetine aykırı hem kanun yapma tekniğine hakikaten
aykırı. 
Yine geliyoruz
8’inci maddenin yine (2)’nci fıkrası: “Millî mayın faaliyet planında yer alan
projeler kapsamında gelecek yıllara yaygın yüklenmelere girişmeye Bakan
yetkilidir.” Yani, burada yine bir ihale, yine bir proje vesaire olayı kokuyor.
Peki, bu mayın temizleme işi yapıldı, ne olacak? Buradaki araziler kimin?
Devletin, Anayasa’mızın 44’üncü maddesi açık ve net, der ki: “Devlet, toprağın
verimli olarak işletilmesini korumak ve geliştirmek, erozyonla kaybedilmesini önlemek
ve topraksız olan veya yeter toprağı bulunmayan çiftçilikle uğraşan köylüye
toprak sağlamak amacıyla gerekli tedbirleri alır.” Peki, bu yasada normal
koşullarda düzenlenmesi gereken de, bu mayın temizleme olayından sonra
topraksız olan vatandaşa bu toprakların da Verilmesi. Zaten ülkemizde servet ve gelir eşitliği yok.
Servet ve gelir eşitliği olmayınca aynı zamanda bu toprak mülkiyetindeki
eşitsizlik de gelir eşitsizliğine sebep olmaktadır. Onun için, toplumdaki bu
uçurumu azaltmanın, bu mesafeyi azaltmanın yegâne yolu, mevcut olan bu mayınlı
arazilerin temizlendikten sonra topraksız olan vatandaşımıza ücretsiz olarak
verilmesidir ve Anayasa’mızın 44’üncü maddesi uyarınca hem zorunludur hem
gereklidir, bunun yapılması lazım. Mevcut olan düzenlemede bu boşlukta
kalmakta, havada kalmakta. Siyasi iktidarın, biraz önce okuduğum gerek 8’inci
maddede gerek 11’inci maddede bazı plan ve projeleri var. Bu plan ve projelerin
de yetkisini Bakanlığa bırakmış durumda. Bu açık ve net bir kavram değil,
belirsizlik söz konusu. Bu belirsizliğin bir an önce düzeltilmesi lazım.
6’ncı maddenin (2)’nci fıkrasında,
hatırlarsınız, bu VIP atamalar vesaireler vardı. VIP atamalarla ilgili yani 657
sayılı Devlet Memurları Kanunu’nun istisnai yolla memur alınmasıyla ilgili
59’uncu maddesine benzer bir hükümle, 6’ncı maddenin (2)’nci fıkrasında
Bakanlığa sınavsız memur alınma yetkisi veriliyor. Yani sözleşmeli personel
alımının bir başka versiyonunu biz burada, (2)’nci fıkrada yine görüyoruz.
Neden? Vatandaş sınava girecek de yine iktidarı kayırmacılıkla, torpille…
(2)’nci fıkrada Bakanlığa böyle bir yetki veriyoruz. Yine burada yapılması
gereken, sınav sisteminin esas alınması lazım. Aksi takdirde kayırmacılık
sistemi burada da kendisini hissettirir, vatandaşımız bunda da mağdur olur. 
Bu arz ettiğim eksikliklerin
nazaradikkate alınarak belirttiğim şekilde düzeltilmesini arz ederim. 
Hepinize teşekkürler, iyi çalışmalar
diliyorum. (CHP sıralarından alkışlar)
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Madde 4’ü
oylarınıza sunuyorum: Kabul edenler... Kabul etmeyenler... Kabul edilmiştir. 
Madde 5’te bir
adet önerge vardır, okutup işleme alıyorum:
Türkiye Büyük Millet Meclisi
Başkanlığına
Görüşülmekte
olan Milli Mayın Faaliyet Merkezi'nin Kurulmasına İlişkin Kanun ile Bazı
Kanunlarda Değişiklik Yapılmasına Dair Kanun Tasarısı'nın 5 inci maddesinin 1
nci fıkrasının (b) bendine "yürütülen faaliyetleri" ibaresinden sonra
gelmek üzere "oluşturulacak bir kurul eliyle" ibaresi eklenmesi için
gereğini saygılarımla arz ve teklif ederim.
 Mustafa Moroğlu Mehmet
Şeker Mahmut Tanal
 İzmir Gaziantep İstanbul
 Aykan Erdemir Ramazan
Kerim Özkan İlhan Demiröz
 Bursa Burdur Bursa
 Aykut Erdoğdu
 İstanbul 
BAŞKAN – Komisyon, katılıyor musunuz?
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Katılamıyoruz Sayın Başkan.
BAŞKAN – Hükûmet?
BAŞBAKAN YARDIMCISI BÜLENT ARINÇ
(Bursa) – Katılmıyoruz efendim.
BAŞKAN – Sayın
Aykan Erdemir, buyurunuz. (CHP sıralarından alkışlar) 
AYKAN ERDEMİR
(Bursa) – Sayın Başkan, değerli milletvekilleri; sizleri ve ekranları başında
bizleri izleyen vatandaşlarımızı saygıyla selamlıyorum.
Bu, son derece
önemli bir kanun tasarısı. Türkiye Cumhuriyeti, 1 Mart 2004’te Ottawa
Sözleşmesi’ne taraf oldu, dört yıl içinde stoklardaki ve on yıl içinde toprağa
döşeli bütün mayınların imha edilmesini, ortadan kaldırılmasını bir anlamda
taahhüt etti. Ama, ne yazık ki sene 2015 yani sözleşmeye taraf olmamızın
üzerinden on bir yıl geçti ama toprağa döşeli mayınlar hâlâ toprağın altında ve
can almaya devam ediyor. Öncelikle, burada bir kusur, bir eksiklik olduğunu ve
Türkiye'nin yetersiz kaldığını kabul etmemiz gerekiyor. Evet, şu an için
2022’ye kadar süre almış durumdayız ve Türkiye 2022’ye kadar altına girdiği bu
yeni yükümlülüğün üstesinden gelmek zorunda. Milli mayın faaliyet merkezinin
kurulması da bu yönde önemli bir adım. Ama, gönül isterdi ki bu faaliyet
merkezinin kanun tasarısı bir torba mantığıyla istismar edilmesin ve bu
tasarının içine ilgili ilgisiz pek çok diğer madde mayın faaliyet merkezinin
öneminden faydalanılarak sıkıştırılmasın. Bunu da artık bir alışkanlık hâline
gelen niteliksiz yasama mantığının ve yasama teamüllerine saygısızlığın bir
diğer yansıması olarak görüyorum. Türkiye bir an önce mayınlarla birlikte bu
torba mantığından da kurtulmak zorunda.
Mayınlara ilişkin fazla bir şey
söylemeye gerek yok. Ben, Ülkü Tamer’in ağzından, onun dilinden, onun
türküsünden, onun ağıdından Türkiye'nin mesajını vermek istiyorum: 
“Kilis’e haber saldım
Hekim gelecek bildim
Kanı bir yana bırak
Revan içinde kaldım.

Haber saldım kuş ile
Gagasında yaş ile
Yol gözledim ardından
Bir sıcacık düş ile.

Işık vurmaz karama,
Bende şifa arama,
Ellerim yok ki artık,
Tütün basam yarama.” 
Evet, bir dönem olağan kabul edilen
mayınlar bugün artık insanlık suçu olarak görülüyor ve umuyorum ki Türkiye'nin
geleceğinde mayınsız, barış dolu günler var. 
Bu vesileyle, mayın kadar olmasa da
vatandaşlarımızı yakından üzen, rahatsız eden, mağdur eden bir diğer tehlikeye
de dikkat çekmek istiyorum, bu da kişisel verilerin korunması meselesi.
Biliyorsunuz, bu hafta içinde Avrupa Birliği Uyum Komisyonuna Kişisel Verilerin
Korunması Kanun Tasarısı geldi. Önümüzdeki hafta da Adalet Komisyonunda, asli
komisyonda görüşülecek.
Bu tasarı, en hafif dille, Avrupa
Birliği müktesebatına açık aykırılıklar içeren, Avrupa Birliği direktiflerine
açık aykırılıklar içeren ve Avrupa Birliği Adalet Divanının pek çok kararıyla
doğrudan çelişen bir kanun tasarısı. Gönül isterdi ki Adalet Bakanlığı, Kişisel
Verilerin Korunması Kanun Tasarısı’nı hazırlarken Avrupa Birliğinin yönetişim
anlayışını, katılımcılık anlayışını içselleştirsin, sivil toplumla, sektör
temsilcileriyle ve son kullanıcı paydaşlarla bir araya gelsin ve kişisel
verilere ilişkin kanunu ortak akılla hayata geçirsin. Ne yazık ki Adalet
Bakanlığı hem yönetişim ve kapsayıcılık ve katılımcılık anlayışında yetersiz
kalmış hem de Avrupa Birliği müktesebatına ilişkin belli ki yetersiz kalmış.
Eğer Avrupa Birliği müktesebatının farkında olsaydı bu Kişisel Verilerin
Korunması Kanun Tasarısı’nda başta kurulun bağımsızlığı olmak üzere pek çok
konuda bu vahim hatalar yapılmazdı. 
Biz bugün buradan uyarmak istiyoruz:
Tıpkı bu kanunda olduğu gibi iş işten geçtikten sonra, mesele Genel Kurula
geldikten sonra düzeltmenin mümkün olmadığı bir anda konuşmak yerine, henüz
Genel Kurula gelmemiş bir kanun tasarısının son derece büyük hatalarla dolu
olduğunu, Avrupa Birliği müktesebatına aykırı olduğunu ve de ortak aklı
yansıtmadığını belirtmek istiyoruz. 
Yol yakınken ve Avrupa Birliği Uyum
Komisyonunda da bir alt komisyon kuramamışken Adalet Komisyonu öncesinde bu
tasarıyı gelin, geri çekelim, kişisel verilerin korunması kanununu Avrupa
Birliği müktesebatına uygun, evrensel insan haklarına uygun, temel hak ve özgürlükleri
güvence altına alacak bir şekilde, ortak akılla, sektörle, sivil toplumla ve
vatandaşlarımızla birlikte yazalım. 
Umarım bu uyarım da duymayan kulaklara,
görmeyen gözlere düşmez. 
Hepinizi saygıyla selamlıyorum.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Erdemir.

Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler.. Kabul etmeyenler... Kabul edilmiştir. 
Madde 6’yı oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 7’yi oylarınıza sunuyorum: Kabul
edenler... Kabul etmeyenler... Kabul edilmiştir.
Madde 8’i oylarınıza sunuyorum: Kabul
edenler... Kabul etmeyenler... Kabul edilmiştir.
Madde 9’da bir adet önerge vardır,
okutup işleme alıyorum. 
Türkiye Büyük
Millet Meclisi Başkanlığına
Görüşülmekte olan Milli Mayın Faaliyet
Merkezi’nin Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı’nda yer alan 9 uncu maddesinin aşağıdaki
şekilde değiştirilmesi için gereğini saygılarımla arz ve teklif ederim.
 Mustafa Moroğlu Mehmet
Şeker Turhan Tayan
 İzmir Gaziantep Bursa
 Mehmet Günal Mahmut
Tanal Aykan Erdemir
 Antalya İstanbul Bursa
 İlhan Demiröz  Yusuf
Halaçoğlu  Refik Eryılmaz
 Bursa Kayseri
 Hatay 
MADDE 9- (1)
Merkez tarafından mayın faaliyetlerine ilişkin yapılacak mal ve hizmet
alımları, 4/1/2002 tarihli ve 4734 sayılı Kamu İhale Kanununun 3 üncü
maddesinin birinci fıkrasının (b) bendi kapsamında yapılır.
Eşit koşullarda
yerli firmalara öncelik verilir. 
BAŞKAN –
Komisyon katılıyor mu?
MİLLÎ SAVUNMA
KOMİSYONU BAŞKANI OĞUZ KAĞAN KÖKSAL (Kırıkkale) – Takdire bırakıyoruz.
BAŞKAN –
Hükûmet?
BAŞBAKAN
YARDIMCISI BÜLENT ARINÇ (Bursa) – Katılıyoruz efendim. 
BAŞKAN – Sayın Eryılmaz, buyurun.
REFİK ERYILMAZ (Hatay) – Sayın Başkan,
değerli milletvekilleri; 672 sıra sayılı Kanun Tasarısı’nın 9’uncu maddesi
üzerinde söz almış bulunuyorum. 
Madde üzerinde değişiklik önergesini
olumlu buluyoruz, önemli buluyoruz ve destekliyoruz. Tabii, sınırlarımızdaki
mayınlı arazilerin temizlenip ihtiyaç sahiplerine dağıtılması konusundaki yasal
düzenleme bizim daha önceden aslında Meclis gündemine getirdiğimiz bir talepti,
bunun yürürlüğe konulmak istenmesi elbette ki bizleri de mutlu etmiştir. 
Yalnız, şunu ifade etmek istiyorum:
Elbette ki sınırlarımızda mevcut bulunan mayınların temizlenip arazilerin
ihtiyaç sahiplerine dağıtılması önemlidir ancak sınırlarımızı kuşatan iki
ayaklı mayınların temizlenmesi konusunda da Hükûmetten acil bir çaba beklediğimizi
ifade etmek istiyoruz. Bugün sınırlarımız maalesef, 83 ülkeden devşirilen,
ipini koparmış radikal, köktenci grupların kuşatması ve istilası altındadır.
Topraklarımızın altında bulunan mayınları temizlerken en az onlar kadar tehlike
arz eden, ülkenin güvenliği açısından risk oluşturan bu terör gruplarının
tasfiye edilmesi, sınırlarımızdan uzaklaştırılması ve sınırlarımızın güvenli
bir alan hâline dönüştürülmesi için de Hükûmetten acil bir uygulama, bir
politika istiyoruz. 
Değerli milletvekilleri, Fransa’da
mizah dergisi Charlie Hebdo’ya düzenlenen ve 12 kişinin yaşamını yitirmesine
neden olan silahlı saldırı olayı bütün dünyada tepkilere neden oldu, kınandı.
Aynı şekilde, biz de bu saldırıyı şiddetle kınıyoruz. Sayın Başbakan, Sayın
Cumhurbaşkanı da yaptıkları açıklamalarda en güçlü şekilde kınadıklarını,
Türkiye Cumhuriyeti olarak her türlü teröre -gerekçesi ne olursa olsun- karşı
olduklarını, net tavır aldıklarını, terörün dini ve milletinin olmadığını ifade
ettiler. Ancak, gelin görün ki uygulamada bu açıklamaların hayata geçmediğini,
bu kınama mesajlarının samimi olmadığını görüyoruz. Siz bir tarafta Fransa’da
gerçekleşen bir terör saldırısı için kınama masajları yayınlarken kendi
ülkenizde, hemen yanı başınızdaki bir komşu ülkeye 83 ülkeden devşirilen
teröristleri bir karargâh hâline getiremezsiniz, onlara sınırlarınızı
açamazsınız, onlara silah sevkiyatı yapamazsınız. Bir tarafta “Terörün dini,
dili, ırkı olmaz.” diyeceksiniz, öbür tarafta, komşu bir ülkeye, oradaki
yönetimi değiştirme adına, terör gruplarına destek vereceksiniz, onlara
lojistik destek sağlayacaksınız, onları 5 yıldızlı otellerde ağırlayacaksınız,
onları özel hastanelerde tedavi edeceksiniz. 
Değerli milletvekilleri, bakın, bu
iddialar soyut iddialar değildir. Bu iddialar mahkemelerin dosyalarına, resmî
kayıtlarına girmiştir. Açın, bakın, Adana 7. Ağır Ceza Mahkemesinde, sözüm ona,
Suriye’deki Türkmenlere gıda yardımı gönderdiği iddia edilen o MİT tırlarının
içerisinde yakalanan silahların kimlere, kimler tarafından gönderildiği o mahkemenin
resmî kayıtlarına girmiştir.
Değerli milletvekilleri, o tırları
durduran savcıların, askerî personelin başına neler geldiğini bütün dünya
gördü, hepsi sürüldü, çoğunun hakkında da vatana ihanet gibi çok ağır bir
suçlamadan dava açıldı. Şu anda Adana’da 32 vatansever askerî personel, her
rütbeden askerî personel yargılanıyor. Geçen duruşmayı izlemek için gittik
milletvekili arkadaşlarımızla, o duruşmayı bile izlememize izin vermediler.
İşte onun için diyoruz ki: Eğer siz gerçekten teröre karşı bir duruş
içindeyseniz öncelikle teröristlere üç buçuk yıldır verdiğiniz bu desteği geri
çekeceksiniz. Türkiye'nin bu anlamda hiçbir inandırıcılığı kalmamıştır ve bütün
dünyada Türkiye teröristlere destek veren bir ülke konumuna sokulmuştur. Bu
politikalarınızdan derhâl vazgeçmenizi, ülkeyi de teröristlerle iş birliği
yapan bir ülke konumundan derhâl vazgeçirecek politikaları devreye sokmanızı
bekliyorum. 
Yüce Meclisi saygıyla selamlıyorum.
(CHP sıralarından alkışlar)
BAŞKAN – Teşekkür ederim. 
Önergeyi oylamaya sunmadan evvel,
Komisyon Başkanının bir düzeltme talebi mevcuttur. 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Sayın Başkanım, burada anlamı tamamlamak için bir
düzeltme yapmak gerekiyor. “…kapsamında yapılır ve bu alımlarda…”
BAŞKAN – Evet, anlaşıldı.
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – “…bu alımlarda…” ibaresini koyarsak daha bir anlamlı
oluyor cümle. 
MEHMET NACİ BOSTANCI (Amasya) – Sayın
Başkan…
BAŞKAN – Şunu tekemmül ettireyim Sayın
Bostancı, bir saniye. 
Komisyonun bu talebiyle birlikte,
Hükûmetin katıldığı önergeyi oylarınıza sunuyorum: Kabul edenler… Kabul
etmeyenler… Kabul edilmiştir. 
Kabul edilen bu önerge çerçevesi içinde
9’uncu maddeyi oylarınıza sunuyorum: Kabul edenler… Kabul etmeyenler… Kabul edilmiştir.

Buyurunuz Sayın Bostancı. 
MEHMET NACİ BOSTANCI (Amasya) – Sayın
Başkanım, tutanaklara geçsin diye söylüyorum. Türkiye, terör karşısında çifte
standarda sahip bir ülke değildir, Paris’te yaşanan teröre karşı olduğu kadar
Orta Doğu coğrafyasında yaşanan teröre de karşıdır. Kaynağı ister çete olsun
ister resmî görünümlü devlet olsun Türkiye’nin tavrı nettir. 
FARUK BAL (Konya) – PKK dâhil mi? 
MEHMET NACİ BOSTANCI (Amasya) – Bizim
Suriye’ye ilişkin ilgimiz insani yardımlar çerçevesindedir. 
FARUK BAL (Konya) – Buna PKK’nın terörü
dâhil mi? 
MEHMET NACİ BOSTANCI (Amasya) – Bunun
dışında herhangi bir lojistik destek, herhangi bir yardım söz konusu değildir. 
FARUK BAL (Konya) – IŞİD dâhil mi? 
HAYDAR AKAR (Kocaeli) – Ben de
tutanaklara geçsin diye bir şey söylemek istiyorum Sayın Başkan. 
MEHMET NACİ BOSTANCI (Amasya) –
Suriye’de 100 binin üzerinde sivil vatandaşını öldüren bir rejim vardır.
Terörist olan o rejimdir. Bunun altını çizmek isterim. 
Saygılar sunuyorum. 
BAŞKAN – Beşinci dakikayı dolduruyoruz.

Tamam, sağ olasınız. 
Şimdi madde 10’u oylarınıza sunuyorum:
Kabul edenler… Kabul etmeyenler… Kabul edilmiştir.
Madde 11’i oylarınıza sunuyorum: Kabul
edenler… Kabul etmeyenler… Kabul edilmiştir.
Madde 12’yi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 13’ü oylarınıza sunuyorum: Kabul
edenler… Kabul etmeyenler… Kabul edilmiştir.
Madde 14’ü oylarınıza sunuyorum: Kabul
edenler… Kabul etmeyenler… Kabul edilmiştir.
Madde 15 üzerinde bir önerge vardır,
okutup işleme alıyorum. 
Türkiye Büyük
Millet Meclisi Başkanlığına
Görüşülmekte olan 672 sıra sayılı Kanun
Tasarısı’nın çerçeve 15 inci maddesinin tasarı metninden çıkarılmasını ve
müteakip maddelerin buna göre teselsül ettirilmesini arz ve teklif ederiz. 

Mehmet Naci Bostancı  Mehmet
Doğan Kubat Osman Aşkın Bak
 Amasya İstanbul İstanbul

 Kemalettin Aydın Sevim
Savaşer Türkan Dağoğlu
 Gümüşhane İstanbul İstanbul

 Ramazan Can Hakan
Çavuşoğlu
 Kırıkkale Bursa
BAŞKAN – Komisyon, katılıyor musunuz? 
MİLLÎ SAVUNMA KOMİSYONU BAŞKANI OĞUZ
KAĞAN KÖKSAL (Kırıkkale) – Takdire bırakıyoruz Başkanım. 
BAŞKAN – Hükûmet?
BAŞBAKAN YARDIMCISI BÜLENT ARINÇ
(Bursa) – Katılıyoruz efendim. 
BAŞKAN – Gerekçeyi okuyun lütfen.  
Gerekçe: 
Bedelli askerlik uygulaması, 6582
sayılı Askerlik Kanunu ile Sözleşmeli Erbaş ve Er Kanununda Değişiklik
Yapılmasına Dair Kanun ile yürürlüğe giren maddenin Tasarı metninden
çıkarılması amaçlanmaktadır. 
BAŞKAN – Önergeyi oylarınıza sunuyorum:
Kabul edenler... Kabul etmeyenler... Kabul edilmiştir. 
Kabul edilen önerge çerçevesi içinde
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Madde 16’yı oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 17’yi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 18’i oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 19’u oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 20’yi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 21’i oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 22’yi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 23’ü oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 24’ü oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 25’i oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 26’yı oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 27’yi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 28’i oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 29’u oylarınıza sunuyorum: Kabul
edenler... Kabul etmeyenler... Kabul edilmiştir. 
Birinci bölümde yer alan maddelerin
oylaması tamamlanmıştır. 
Grup başkan vekilleri, kararınızdasınız
değil mi? Ara veriyorum. 
YUSUF HALAÇOĞLU (Kayseri) – Evet, evet,
doğrudur. 
BAŞKAN – Tamam, birleşime beş dakika
ara veriyorum. 
Kapanma Saati:
18.19

DÖRDÜNCÜ OTURUM
Açılma Saati: 18.23
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Fehmi KÜPÇÜ (Bolu)
-----0-----
BAŞKAN – Sayın milletvekilleri, Türkiye
Büyük Millet Meclisinin 43’üncü Birleşiminin Dördüncü Oturumunu açıyorum.
672 sıra sayılı Kanun Tasarısı’nın
görüşmelerine devam edeceğiz.
Komisyon? Yok.
Ertelenmiştir. 
6’ncı sırada yer alan, Türkiye
Cumhuriyeti ile Avrupa Nükleer Araştırma Örgütü (CERN) Arasında CERN'de Ortak
Üye Statüsü Verilmesi Hakkında Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun görüşmelerine başlayacağız. 
6.- Türkiye
Cumhuriyeti ile Avrupa Nükleer Araştırma Örgütü (CERN) Arasında CERN'de Ortak
Üye Statüsü Verilmesi Hakkında Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/950) (S. Sayısı: 676)
BAŞKAN Komisyon? Yok.
Ertelenmiştir.
Bundan sonra da komisyonların
bulunmayacağı anlaşıldığından, alınan karar gereğince kanun tasarı ve
teklifleri ile komisyonlardan gelen diğer işleri sırasıyla görüşmek için 20
Ocak 2015 Salı günü saat 15.00’te toplanmak üzere birleşimi kapatıyorum. 
Grup başkan vekilleri başta olmak üzere
bütün milletvekili arkadaşlarıma teşekkür ederim, iyi hafta sonları. 
Kapanma Saati:
18.24




(X) 672 S. Sayılı Basmayazı tutanağa
eklidir. 




