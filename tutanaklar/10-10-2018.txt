



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 6’ncı
Birleşim
 10
Ekim 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili Habibe Öçal’ın, Kerbelâ olayı ve Hazreti
Hüseyin’in şehit edilmesinin 1338’inci yıl dönümüne ilişkin gündem dışı
konuşması
2.- İstanbul Milletvekili Züleyha Gülüm’ün, 10 Ekim Ankara Tren Garı
önünde yaşanan terör saldırısında hayatını kaybedenlerin ölümlerinin 3’üncü yıl
dönümüne ve üçüncü havalimanında görev yapan işçilerin sorunlarına ilişkin
gündem dışı konuşması
3.- Mersin Milletvekili Cengiz Gökçel’in, tarımdaki girdi maliyetlerinin
yüksekliğine ilişkin gündem dışı konuşması
V.- AÇIKLAMALAR
1.- Niğde Milletvekili Ömer Fethi Gürer’in, enflasyonun yıllık yüzde 25
olduğu bir ortamda dar gelirlinin nasıl geçineceğini ve dolar artışından müze
ve ören yerlerine giriş ücretlerinin nasıl etkilendiğini öğrenmek istediğine
ilişkin açıklaması
2.- Edirne Milletvekili Okan Gaytancıoğlu’nun, AKP’nin uyguladığı yanlış
tarım politikaları nedeniyle Türkiye’nin çeltikte ithalatçı ülke konuma
geldiğine ilişkin açıklaması
3.- Adıyaman Milletvekili Abdurrahman Tutdere’nin, Adıyaman’ın Samsat
ilçesinde Mart 2017 ve Nisan 2018 tarihlerinde yaşanan depremler nedeniyle
mağdur olanlara deprem konutlarının ne zaman teslim edileceğini, esnafın
zararının ne zaman karşılanacağını İçişleri Bakanından öğrenmek istediğine
ilişkin açıklaması
4.- Mersin Milletvekili Hacı Özkan’ın, Türkiye’nin küçülmesi üzerine
hesap yapanların kaybedeceğine ilişkin açıklaması
5.- Mersin Milletvekili Ali Cumhur Taşkın’ın, Hakkâri’nin Çukurca
ilçesinde şehit olan asker ile sivil işçiye Allah’tan rahmet dilediğine ve son
dönemde yaşanan ekonomik saldırıların amacının Türkiye’nin büyümesini,
güçlenmesini engellemek olduğuna ilişkin açıklaması
6.- Kocaeli Milletvekili Fatma Kaplan Hürriyet’in, emeklilikte yaşa
takılanların mağduriyetlerinin bir an evvel giderilmesi gerektiğine ilişkin açıklaması
7.- Denizli Milletvekili Gülizar Biçer Karaca’nın, 2017 yılına ait “İyi
Tarım Uygulamaları Desteği” adı altındaki primin bütçede ödenek olmadığı
gerekçesiyle hâlâ Denizlili üreticilere ödenmediğine ilişkin açıklaması
8.- Niğde Milletvekili Selim Gültekin’in, 8-14 Ekim tarihleri arasında
düzenlenen Amatör Spor Haftası’nın amacının gençleri ve çocukları amatör spora
yönlendirerek sağlıklı bir nesil yetiştirmek olduğuna ilişkin açıklaması
9.- Ankara Milletvekili Asuman Erdoğan’ın, 4-6 Ekim tarihleri arasında
İzmir’in Çeşme ilçesinde düzenlenen ve Türkiye’nin dönem başkanı olduğu Asya
Parlamenterler Asamblesi Sosyal ve Kültürel İşler Daimi Komitesi toplantılarına
ilişkin açıklaması
10.- Trabzon Milletvekili Ahmet Kaya’nın, Doğu Karadeniz Bölgesi’nde yaşanan
taşkın, sel, heyelan olaylarından zarar gören vatandaşların bir an önce
yaralarının sarılmasını beklediğine ilişkin açıklaması
11.- İstanbul Milletvekili Mahmut Tanal’ın, 10 Ekim 2015 tarihinde
Ankara Tren Garı önünde yaşanan katliamda hayatını yitirinleri saygıyla
andığına ilişkin açıklaması
12.- Balıkesir Milletvekili Fikret Şahin’in, Balıkesir’in Ayvalık
ilçesinin turizm açısından uluslararası üne sahip olduğuna, Altınova
Mahallesi’nde demir cevheri arama ve çıkarma faaliyeti planlandığına ama projenin
bölgeye hiçbir yarar sağlamayacağına ilişkin açıklaması
13.- Kahramanmaraş Milletvekili İmran Kılıç’ın, 8-12 Ekim Ahilik
Haftası’nı tebrik ettiğine ilişkin açıklaması
14.- Adana Milletvekili Ayhan Barut’un, Adana Havaalanı’nın kapatılacağı
iddialarının doğru olup olmadığını Ulaştırma ve Altyapı Bakanından öğrenmek
istediğine ilişkin açıklaması
15.- Ankara Milletvekili Ali Haydar Hakverdi’nin, 10 Ekim barışı
savunmak için Ankara’ya gelenlerin IŞİD tarafından katledilişinin 3’üncü yıl
dönümünde olayın yaşandığı yere anıt yaptırılmasını ölen ve yaralananların
aileleri adına Hükûmetten talep ettiğine ilişkin açıklaması
16.- İstanbul Milletvekili Yavuz Ağıralioğlu’nun, Doğu Türkistan
meselesiyle ilgili hassasiyetin duyulabilir hâle getirilmesinin zorunluluk olduğuna,
FETÖ davaları nedeniyle yaşanan mağduriyetin ancak adaletin hızlı bir şekilde
çalıştırılmasıyla engelenebileceğine ilişkin açıklaması
17.- Samsun Milletvekili Erhan Usta’nın, 10 Ekim Kerbelâ’da Hazreti
Hüseyin ve yol arkadaşlarının şehadetinin 1338’inci yıl dönümünde şehitleri
rahmetle andığına, 10 Ekim 2015’te Ankara Tren Garı önünde yaşanan patlamada
hayatını kaybedenlere rahmet dilediğine, Irak’ta ebeveynleri IŞİD’e katıldığı
için Bağdat’tan Ankara’ya getirilen 17 Türk çocuğu gibi hemşehrisi 2 çocuğun da
Türkiye’ye getirilmesine, televizyon dizilerinde ayrıştırıcı dil kullanılmaması
gerektiğine ve taşeronlarla ilgili yapılan düzenlemede mağduriyetler
yaşandığına ilişkin açıklaması
18.- Kars Milletvekili Ayhan Bilgen’in, modern parlamentonun iki temel
esprisi olduğuna, gece yarısı evlerin basılmasının bir güvenlik politikası olup
olmadığını öğrenmek istediğine, 10 Ekim Ankara Garı katliamının Van’da
anılmasına izin verilmediğine, Çorlu tren faciasıyla ilgili Meclisin inceleme
yapmaktan imtina etmemesi gerektiğine, ders kitaplarında gerçekler yazılmadığı
sürece Kerbelâ’yı anmanın yeterli olmadığına ve 11 Ekim Hikmet Kıvılcımlı’yı
47’nci ölüm yıl dönümünde saygıyla andığına ilişkin açıklaması
19.- Manisa Milletvekili Özgür Özel’in, Cumartesi Annelerinin yapmış
olduğu barışçıl eylem engellendikçe seslerini Meclise taşıyacaklarına, 10 Ekim
Ankara Garı katliamının 3’üncü yıl dönümüne, Türkiye İşçi Partisinin 1973’ten
sonra ilk kez Meclis çatısı altında Barış Atay ile Erkan Baş tarafından temsil
edileceğine, 8 Ekim Bahçelievler katliamının 40’ıncı yıl dönümüne ilişkin
açıklaması
20.- Çankırı Milletvekili Muhammet Emin Akbaşoğlu’nun, kabul edilen TBMM
İçtüzüğü’ne katkıda bulunanlara teşekkür ettiğine, Kerbelâ şehidi Hazreti
Hüseyin başta olmak üzere Ankara Garı’ndaki patlama sonucunda vefat edenlere
Allah’tan rahmet dilediğine, terörle mücadele konusunda kararlı olunduğuna,
Enflasyonla Topyekûn Mücadele Programı kapsamında açıklanan kararların
hayırlara vesile olmasına ilişkin açıklaması
21.- Manisa Milletvekili Özgür Özel’in, yoklamada yaşanan sıkıntıya
ilişkin açıklaması
22.- Samsun Milletvekili Erhan Usta’nın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
23.- Manisa Milletvekili Özgür Özel’in, yoklamada yaşanan sıkıntının
vahim olduğuna ve bu konunun bir an önce tahkik edilmesi gerektiğine ilişkin
açıklaması
24.- İstanbul Milletvekili Mehmet Doğan Kubat’ın, yapılan yoklamada
sistemden kaynaklanan problem nedeniyle sisteme giremediğine ve pusula vermek
durumunda kaldığına, bazı vekillerin de sisteme giremediğini düşünerek pusula
verdiğine, Başkanlık Divanının çek ettikten sonra pusulanın birini geçerli
saydığına ve teamülün bu yönde olduğuna ilişkin açıklaması
25.- Manisa Milletvekili Özgür Özel’in, bir milletvekilinin iki pusula
vermesinin hata olamayacağına ve kanun koyanların kanuna uymaması hâlinde bu
Meclisten bir şey beklenemeyeceğine ilişkin açıklaması
26.- Çankırı Milletvekili Muhammet Emin Akbaşoğlu’nun, gerekli
incelemenin yapıldığına ve oturuma gölge düşürecek beyanlara gerek olmadığına
ilişkin açıklaması
27.- Manisa Milletvekili Özgür Özel’in, kanun tekliflerinin komisyonlara
havale sürecinde yaşanan adaletsizliğin Meclis Başkan Vekili olarak Levent Gök
tarafından incelenip açıklanması gerektiğine ilişkin açıklaması
28.- Manisa Milletvekili Özgür Özel’in, nereden gelirse gelsin terörün
karşısında olduklarına, 103 kişinin hayatını kaybetttiği Ankara Garı
katliamının 3’üncü yıl dönümünde, bombanın patlamasına engel olamamış dönemin
İçişleri Bakanı olarak Selami Altınok’un öz eleştiri yapması gerektiğine
ilişkin açıklaması
29.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
30.- Kars Milletvekili Ayhan Bilgen’in, "Kokteyl terör"
açıklamasının neye dayanılarak yapıldığını ve içinde kimlerin olduğunu öğrenmek
istediklerine, katliamların yaşanmasının nedeninin önceki her katliama gerekli
müdahalenin gerekli soruşturmanın yapılmaması olduğuna ilişkin açıklaması
31.- Eskişehir Milletvekili Arslan Kabukcuoğlu’nun, 10 Ekim Dünya Ruh
Sağlığı Günü’nün bu yılki temasının "Değişen Dünyada Gençler ve Ruh
Sağlığı" olarak belirlenmiş olmasının genç ve dinamik bir nüfusa sahip
ülkemiz açısından güzel bir tesadüf olduğuna ilişkin açıklaması
32.- İstanbul Milletvekili Mahmut Tanal’ın, Türkiye Kalkınma Bankası
Anonim Şirketi Hakkında Kanun Teklifi görüşülürken Genel Kurul salonunda TBMM
Plan ve Bütçe Komisyonu Başkan Yardımcısının bulunmasının konuyla ilgisini
öğrenmek istediğine ve emsal olmaması açısından tüm yetkililerin uyarılması
gerektiğine ilişkin açıklaması
33.- Manisa Milletvekili Özgür Özel’in, İstanbul Milletvekili Mahmut
Tanal’ın yaptığı uyarıda haklı olduğuna ve Genel Kurulda komisyona ayrılan
sıralardaki oturma yeri eksikliğinin ivedilikle giderilmesi gerektiğine ilişkin
açıklaması
34.- Denizli Milletvekili Cahit Özkan’ın, komisyon sıralarındaki
eksikliğin sistemin işleyişine herhangi bir engel teşkil etmeyeceğine, fizikî
imkânlar el verdiği ölçüde yeniden düzenleneme yapılabileceğine ilişkin
açıklaması
35.- İstanbul Milletvekili Mehmet Muş’un, Konya Milletvekili Abdüllatif
Şener’in 5 sıra sayılı Kanun Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
36.- Konya Milletvekili Abdüllatif Şener’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
37.- Manisa Milletvekili Özgür Özel’in, Türkiye Kalkınma Bankası Anonim
Şirketi Hakkında Kanun Teklifi’nin tek sahibinin Berat Albayrak olduğuna
ilişkin açıklaması
38.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
39.- Hatay Milletvekili Mehmet Güzelmansur’un, basketbolda 26. Kadınlar
Cumhurbaşkanlığı Kupası’nı Fenerbahçe’yi 61-47 yenerek Hatay Büyükşehir
Belediyespor’un kazandığına ilişkin açıklaması
40.- Diyarbakır Milletvekili Garo Paylan’ın, Komisyon Başkanı Süreyya
Sadi Bilgiç’in borsadaki manipülasyonla ilgili yaptığı açıklamasına ilişkin açıklaması
41.- Plan ve Bütçe Komisyonu Başkanı Süreyya Sadi Bilgiç’in, Diyarbakır
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
42.- Ordu Milletvekili Cemal Enginyurt’un, Ordu çevre yolunun hayata
geçmesini temenni ettiğine ilişkin açıklaması
43.- Kahramanmaraş Milletvekili İmran Kılıç’ın, muharrem ayının, bütün
Müslümanları derin bir acıya gark eden Kerbelâ faciasının yaşandığı hüzün dolu
bir ay olduğuna ve yeni Kerbelâlar yaşanmaması için bu acı hadiseden ders çıkarılması
gerektiğine ilişkin açıklaması
44.- İstanbul Milletvekili Mahmut Tanal’ın, İstanbul’un Çekmeköy ilçesi
sınırları içinde yaşayan vatandaşların imar barışı için müracaat etmesine
rağmen konutlarının yıkıldığına, Çevre ve Şehircilik Bakanlığının, Ümraniye
Kaymakamlığının bu mağduriyeti gidermesini talep ettiğine ilişkin açıklaması
45.- Niğde Milletvekili Ömer Fethi Gürer’in, TBMM internet sitesiyle
ilgili uygulamalara ve Mecliste bitmek bilmeyen tamiratlara ilişkin açıklaması
46.- İstanbul Milletvekili Mahmut Tanal’ın, Düzce Milletvekili Ümit
Yılmaz’ı Düzce’nin sorunlarını dile getirdiği için kutladığına, Yığılca
ilçesindeki çimento fabrikası nedeniyle arıcılığın bittiğine, Düzce’de çevre
kirliliğinin had safhada olduğuna ve Düzcelilere doğal gazın daha ucuz
satılmasını talep ettiğine ilişkin açıklaması
47.- Çanakkale Milletvekili Özgür Ceylan’ın, toprak, su ve çiftçinin
birbirinden ayrılamayacak üç temel unsur olduğuna, dünyanın en pahalı
girdilerini kullanmak zorunda kalan çiftçinin ürettiği ürünü maliyetinin
altında satarak zarar ettiğine ilişkin açıklaması
48.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın ikinci bölüm üzerinde HDP Grubu adına
yaptığı konuşmasındaki bazı ifadelerine ilişkin açıklaması
49.- Samsun Milletvekili Erhan Usta’nın, Siirt Milletvekili Meral Danış
Beştaş’ın ikinci bölüm üzerinde HDP Grubu adına yaptığı konuşmasındaki “AKP ve
MHP savaş koalisyonu” ifadesine katılmadıklarına, Türkiye’nin yeniden kurtuluş
mücadelesi verdiğine ve Türk milliyetçileri olarak, bu mücadelede devletin,
milletin yanında olacaklarına ilişkin açıklaması
50.- Siirt Milletvekili Meral Danış Beştaş’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
51.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın yaptığı açıklamasındaki bazı ifadelerine
ilişkin açıklaması
52.- Siirt Milletvekili Meral Danış Beştaş’ın, tekraren, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
53.- Mersin Milletvekili Baki Şimşek’in, Siirt Milletvekili Meral Danış
Beştaş’ın ikinci bölüm üzerinde HDP Grubu adına yaptığı konuşmasında yanlış
rakamlar vererek kamuoyunu yanılttığına ilişkin açıklaması
54.- Çankırı Milletvekili Muhammet Emin Akbaşoğlu’nun, Muğla
Milletvekili Süleyman Girgin’in ikinci bölüm üzerinde CHP Grubu ve şahsı adına
yaptığı konuşmasındaki bazı ifadelerine ilişkin açıklaması
55.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
56.- Denizli Milletvekili Cahit Özkan’ın, Denizli’nin Kale ilçesinde 14
yaşındaki bir kız çocuğuna cinsel istismar iddiasıyla ilgili emniyetin harekete
geçtiğine, 6 Suriyeli ile 1 Türk’ün çıkarıldığı mahkemece tutuklandığına ve
çocuğun da ailesine teslim edildiğine ilişkin açıklaması
57.- Diyarbakır Milletvekili Garo Paylan’ın, 11 milyar TL’nin İşsizlik
Sigortası Fonu’ndan üç kamu bankasına aktarıldığını tespit ettiklerine ilişkin
açıklaması
58.- Samsun Milletvekili Erhan Usta’nın, Plan ve Bütçe Komisyonu Başkanı
Süreyya Sadi Bilgiç’in soru-cevap kısmında yaptığı açıklamasında yanlış
anlamaya mahal vermemek adına düzeltme yapmak istediğine ilişkin açıklaması
59.- Manisa Milletvekili Özgür Özel’in, devleti şirket gibi yönetenlerin
Kalkınma Bankasındaki bütün memurları işçi yaptığına, işçi olmayı kabul
etmeyenlerin de başka kurumlara gitmek zorunda kalacaklarına ilişkin açıklaması
60.- Samsun Milletvekili Kemal Zeybek’in, Berat Albayrak’ın Türkiye’deki
işverenlerle toplantı yaparak zamlardan yüzde 10 indirim yapılması isteğine,
zam furyasına ayak uyduran Samsun Büyükşehir Belediyesinin zam indirimi yapıp
yapmayacağını öğrenmek istediğine ilişkin açıklaması
61.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun oyunun rengini belirtmek için lehte yaptığı konuşmasındaki
bazı ifadelerine ilişkin açıklaması
62.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
63.- İstanbul Milletvekili Nazır Cihangir İslam’ın, üçüncü havalimanı
çalışmalarında hayatını kaybeden işçilere Allah’tan rahmet dilediğine ilişkin
açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, yoklamada yaşanan
fazla pusulayla ilgili hususu değerlendireceğine ilişkin açıklaması 
2.- Oturum Başkanı TBMM Başkan Vekili Levent Gök’ün, 10 Ekim Ankara Garı
katliamının 3’üncü yıl dönümünde devletin acı çekenlerin yanında olması
gerektiğine, 10 Ekim 680 tarihinde Kerbelâ’da Hazreti Hüseyin ve 72 yol
arkadaşının şehit edilmesiyle yaşanan acının tüm dünyanın ortak acısı olduğuna,
Hazreti Hüseyin’i ve hayatını kaybeden yârenlerini saygıyla andığına ilişkin
konuşması 
3.- Oturum Başkanı TBMM Başkan Vekili Levent Gök’ün, yapılan yoklamayla
ilgili detaylı inceleme yapmak üzere konuyu Başkanlık Divanına götürerek karar
alacağına ilişkin açıklaması
4.- Oturum Başkanı TBMM Başkan Vekili Levent Gök’ün, milletvekilleri
tarafından verilen kanun teklifleri arasında sıralama yapılmasının son derece
hatalı olduğuna, Meclis Başkanlığının tarafsız olması gerektiğine ve bu konuyu
takip edeceğine ilişkin açıklaması
5.- Oturum Başkanı TBMM Başkan Vekili Levent Gök’ün, Meclis İçtüzük’ü
değişikliğinden sonra Genel Kurul çalışmalarına katılacak olanlarla ilgili
boşluk doğduğuna ve hassasiyet nedeniyle TBMM Plan ve Bütçe Komisyonu Başkan
Yardımcısının Genel Kurul salonu dışına çıkarıldığına ilişkin açıklaması
6.- Oturum Başkanı TBMM Başkan Vekili Levent Gök’ün, komisyon
sıralarının komisyon üye sayısı kadar artırılmasının bir zaruret olduğuna
ilişkin açıklaması

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Samsun Milletvekili Bedri Yaşar ve arkadaşları
tarafından, döviz kurundaki artışların önlenmesi, siyasi, iktisadi ve hukuksal
uygulamaların yarattığı neticelerden biri olan "ekonomik kriz"
gerçekliğiyle mücadele edilmesi, ortak akılla hareket ederek derinleşen
ekonomik krizin önüne geçilmesi ve ekonomik çözüm modeli geliştirilip
uygulanmasının araştırılması amacıyla 14/8/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (10/106) ön görüşmelerinin,
Genel Kurulun 10 Ekim 2018 Çarşamba günkü birleşiminde yapılmasına ilişkin
önerisi
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, 10 Ekim 2015 gar
patlamasının tüm boyutlarıyla araştırılması amacıyla 10/10/2018 tarihinde Türkiye
Büyük Millet Meclisine verilmiş olan Meclis araştırması önergesinin ön görüşmelerinin,
Genel Kurulun 10 Ekim 2018 Çarşamba günkü birleşiminde yapılmasına ilişkin
önerisi
3.- CHP Grubunun, Türkiye Büyük Millet Meclisi gündeminin "Genel
Görüşme ve Meclis Araştırması Yapılmasına Dair Öngörüşmeler" kısmında yer
alan eczacılara yönelik şiddet olaylarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/92) ön görüşmelerinin, Genel
Kurulun 10 Ekim 2018 Çarşamba günkü birleşiminde yapılmasına ilişkin önerisi

VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5)

IX.- OYLAMALAR
1.- (S. Sayısı: 5) Adalet ve Kalkınma Partisi Grup Başkanı Ankara
Milletvekili Mehmet Naci Bostancı ile Grup Başkanvekili İstanbul Milletvekili
Mehmet Muş’un Türkiye Kalkınma Bankası Anonim Şirketi Hakkında Kanun
Teklifi’nin oylaması

X.- YAZILI SORULAR VE CEVAPLARI
1.- Şırnak Milletvekili Hüseyin Kaçmaz’ın, Şırnak ilinin Silopi ve Cizre
ilçelerindeki elektrik kesintilerine ilişkin sorusu ve Enerji ve Tabii
Kaynaklar Bakanı Fatih Dönmez’in cevabı (7/349)
10 Ekim
2018 Çarşamba
BİRİNCİ
OTURUM
Açılma
Saati: 14.00
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN
– Değerli milletvekilleri, Türkiye Büyük Millet Meclisinin 6’ncı Birleşimini
açıyorum.
III.- YOKLAMA
BAŞKAN
- Elektronik cihazla yoklama yapacağız. 
Yoklama
için üç dakika süre veriyorum.
(Elektronik
cihazla yoklama yapıldı) 
BAŞKAN
– Değerli milletvekilleri, toplantı yeter sayısı yoktur. 
Birleşime
on beş dakika ara veriyorum.
Kapanma Saati: 14.04
İKİNCİ
OTURUM
Açılma
Saati: 14.23
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN
– Değerli milletvekilleri, Türkiye Büyük Millet Meclisinin 6’ncı Birleşiminin
İkinci Oturumunu açıyorum.
III.- YOKLAMA
BAŞKAN
– Açılışta yapılan yoklamada toplantı yeter sayısı bulunamamıştı. Şimdi yoklama
işlemini tekrarlayacağım.
Sayın
milletvekillerinin, şu anda başlatmadığım üç dakikalık süreden önce oy
düğmelerine basarak salonda bulunduklarını bildirmelerini, bu süre içerisinde
elektronik sisteme giremeyen milletvekillerinin salonda hazır bulunan teknik
personelden yardım istemelerini, buna rağmen sisteme giremeyen üyelerin ise
yoklama pusulalarını görevli personel aracılığıyla, verilen süre içerisinde
Başkanlığa ulaştırmalarını ve salondan ayrılmamalarını rica ediyorum çünkü
gelen pusulaları okutarak arkadaşlarımızın burada olup olmadığını kontrol
edeceğiz.
Değerli
milletvekilleri, üç dakikalık süre veriyorum, yoklama işlemini başlatıyorum. 
(Elektronik
cihazla yoklama yapıldı) 
BAŞKAN
– Sayın milletvekilleri, ismini okuyacağım sayın milletvekillerimizin
kendilerini Genel Kurulda bir göstermelerini rica edeceğim. 
Gaziantep
Milletvekilimiz Sayın Mehmet Sait Kirazoğlu? Burada.
Antalya
Milletvekilimiz Sayın Abdurrahman Başkan? Burada.
Ankara
Milletvekilimiz Sayın Arife Polat Düzgün? Burada.
Tokat
Milletvekilimiz Sayın Özlem Zengin? Burada.
Denizli
Milletvekilimiz Sayın Şahin Tin? Burada.
Isparta
Milletvekilimiz Sayın Mehmet Uğur Gökgöz? Burada.
İstanbul
Milletvekilimiz Sayın Mehmet Doğan Kubat? Burada.
Giresun
Milletvekilimiz Sayın Kadir Aydın? Burada.
Trabzon
Milletvekilimiz Sayın Salih Cora? Burada.
Teşekkür
ederim. 
Değerli
milletvekilleri, toplantı yeter sayısı vardır, görüşmelere başlıyoruz.
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim.
Konuşma
süreleri beşer dakikadır.
Gündem
dışı ilk söz, Kerbelâ vakası, Hazreti Hüseyin’in şehit edilmesinin 1338’inci
yıl dönümü münasebetiyle söz isteyen Kahramanmaraş Milletvekilimiz Sayın Habibe
Öçal’a aittir.
Buyurun
Sayın Öçal. (AK PARTİ sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili Habibe Öçal’ın, Kerbelâ olayı ve Hazreti
Hüseyin’in şehit edilmesinin 1338’inci yıl dönümüne ilişkin gündem dışı
konuşması
HABİBE
ÖÇAL (Kahramanmaraş) – Sayın Başkan, değerli milletvekilleri; Hazreti
Hüseyin’in şehit edilmesi ve Kerbelâ olayları münasebetiyle gündem dışı söz
almış bulunmaktayım. Hepinizi saygıyla selamlıyorum. 
Değerli
milletvekilleri, milletlerin tarihinde trajik olaylar vardır. İşte 10 Ekim 680
de böyle bir olaydır. Hazreti Hüseyin ve 72 arkadaşının şehadetiyle sonuçlanan
Kerbelâ vakası tarihe kara bir leke olarak düşmüştür. Hazreti Hüseyin gerçek
anlamda bir kahramanlığın sembolü ve bir iman timsalidir. Hazreti Hüseyin’in mesajı
hürriyet, insanca yaşamak, hidayet, sevgi, kahramanlık ve insanlığın
yüceliğidir. Hazreti Hüseyin bize Kerbelâ’da Hak yolunda yola düşmenin, Hakk’ı
haykırmanın, sahip olunan şeylerden vazgeçmenin ne kadar önemli olduğunu
öğretmiştir; biz bu öğretiye Hüseyni duruş diyoruz. Hüseyni duruş, yeryüzünde
şahsi menfaatleri değil de mazlumlar için kıyam eden, insanlık için hak,
adalet, eşitlik, tevhit, marifetullah, iman ve hareketi içerir. Hazreti
Hüseyin’in Alevi’siyle Sünni’siyle herkes tarafından sevilmesi bu sebeptendir.
Kerbelâ, halkın iradesinin hiçe sayılmasına karşı yapılan itirazın adıdır.
Kerbelâ, Hazreti Hüseyin’in Yezid zorbalığına karşı, mazlumları korumaya karşı
yaptığı yeminin adıdır. Kerbelâ, insan varlığının anlamının maddede değil de
manada anlam bulmasının adıdır. Kerbelâ, her şeyi terk edip hazır bir şekilde
yola düşmenin adıdır. 
Değerli
milletvekilleri, bin üç yüz otuz sekiz yıl önce yaşanan Kerbelâ zulmü ve zulme
başkaldırının ruhu hâlâ yaşanmaktadır. Biz Kerbelâ’daki Yezid zorbalığını, katillerini
ilk defa orada görmedik. Zaman gösterdi ki zalimin dini, imanı olmazmış. Zulme
tanıklığımız hâlâ devam etmekte. Bunlar bugün de emperyalist zorbalık ve
katliam olarak zuhur etmektedir. Biz bunları daha önce de tanıdık; biz bunları
Haçlı Seferlerindeki vahşiliklerinden tanıdık, biz bunları Endülüs’ü yakıp
yıkmalarından tanıdık, Amerika’daki yerli halkı yok etmelerinden tanıdık,
milyonlarca Afrikalıyı köleleştirmelerinden tanıdık, Hiroşima’dan,
Nagazaki’den, Çeçenistan’dan, Doğu Türkistan’dan, Kırım’dan, Vietnam’dan,
Afganistan’dan, Filistin’den, Irak’tan, Ruanda’dan, Libya’dan, Cezayir’den,
Suriye’den, 6-7 Ekimde Diyarbakır’da 52 vatandaşın katledilmesinden ve 15
Temmuzdan da tanıdık. 
Sadece
zalimi tanımakla da kalmadık, zulümle nasıl başa çıkılır, bunu bize öğreten
liderleri de öğrendik. Biz bunları Selahaddin Eyyubilerden, Nureddin
Zengilerden, Kılıçarslanlardan, Ömer Muhtarlardan, Şeyh Şamillerden, Sütçü
İmamlardan ve de Hüseyni bir duruş sergileyerek “Dünya 5’ten büyüktür.” diyen
Sayın Cumhurbaşkanımız Recep Tayyip Erdoğan’dan da öğrendik. (AK PARTİ
sıralarından alkışlar) 
Değerli
milletvekilleri, her zamanın bir ruhu vardır. Bugün geldiğimiz nokta Türkiyeli
olmak, zamanın ruhuyla da kavga etmeyi gerektirmektedir. Bugün hamdolsun
Hüseyin’in mirasına sahip çıkan, sessizlerin sesi olan, kimsesizlerin kimsesi
olan, zulümleri yeryüzünde ifşa eden bir Türkiye vardır. Nasıl ki Hazreti
Hüseyin’i Kerbelâ’ya giderken yolundan çevirmek, bu hareketine engel olmak
isteyenler olduysa Hakk’ı aziz tutma, tutup kaldırma gayreti içinde olan
ülkemizi de yolundan geri çevirmeye kalkan güçler olmuştur. Bizler bu yolda bir
olduk, iri olduk, diri olduk. Başaramadılar ve başaramayacaklar. 
(Mikrofon
otomatik cihaz tarafından kapatıldı) 
BAŞKAN
– Sayın Öçal, bir dakika verelim, tamamlayın.
HABİBE
ÖÇAL (Devamla) – Sözlerimi iyilik ve şecaat timsali Hazreti Hüseyin’in
sözleriyle noktalamak istiyorum: “Allah’ım sen de biliyorsun ki bizim kıyamımız
iktidar hevesiyle veya dünya malına düşkünlüğümüz dolayısıyla değildir.
Amacımız sana ait olan şu yeryüzünü ıslah edip her yerde huzur ve güvenliği
sağlamak, zulme uğrayan kullarını zalimlerin şerrinden kurtarmaktır.” 
Bu
vesileyle Kerbelâ’da şehit düşen Hazreti Hüseyin ve arkadaşlarını ve tüm
şehitlerimizi rahmetle anıyor, bütün vekillerimi ve Meclisi selamlıyorum. (AK
PARTİ sıralarından alkışlar)
BAŞKAN
– Teşekkür ederim Sayın Öçal.
Değerli
milletvekilleri, gündem dışı ikinci söz, üçüncü havalimanı işçilerinin
sorunları hakkında söz isteyen İstanbul Milletvekilimiz Sayın Züleyha Gülüm’e
aittir.(HDP sıralarından alkışlar)
Buyurun
Sayın Gülüm. 
2.- İstanbul Milletvekili Züleyha Gülüm’ün, 10 Ekim Ankara Tren Garı
önünde yaşanan terör saldırısında hayatını kaybedenlerin ölümlerinin 3’üncü yıl
dönümüne ve üçüncü havalimanında görev yapan işçilerin sorunlarına ilişkin
gündem dışı konuşması
ZÜLEYHA
GÜLÜM (İstanbul) – Öncelikle, bugün bir katliamın 3’üncü yıl dönümü, 10 Ekim
2015’te Ankara’da barış istedikleri için katledilenleri anmakla başlamak
istiyorum. Barış mücadelelerine sahip çıktığımızı, onların barış mücadelesine
kaldığı yerden devam edeceğimizi buradan bir kez daha söylemek istiyorum.
Ölenlerin hepsinin anıları mücadelemizde yaşayacak demek istiyorum.
Dün
bu kürsüden bu ülkede artık parti kapatmaların olmadığı söylendi, artık, bu
ülkede özgürlüklerin olduğu söylendi ama bunu yalanlayan bir şeyden bahsetmek
istiyorum. İki gün önce partimize yönelik geniş bir operasyon yapıldı. Yerel
seçimlerde kaybedeceğini anlayanlar bize yönelik operasyonlarla bizi
engellemeye çalışıyorlar. Halkların Demokratik Partisinin kadın meclislerine,
TJA’lı kadınlara, kadın özgürlük mücadelesi içerisinde yer alan kadınlara
yönelik bir operasyon gerçekleşti. 61 kadın arkadaşımız bu operasyonda
gözaltına alındı. Sadece bununla kalmadı, Hakkâri Milletvekilimiz Leyla
Güven’in evi basılarak, kapısı kırılarak eşyaları darmadağınık edildi. Bütün bu
saldırıları kadınların mücadelesinde bir gözdağı olarak gördüğümüzü, ama asla
kadınlar olarak yılmayacağımızı, kadın kazanımlarına yönelik tüm saldırıların
karşısında olduğumuzu, direnişimizin de devam edeceğini bir kez daha buradan
hatırlatmak istiyorum. 
Üçüncü
havalimanı gündemimizdi, buna geçmek istiyorum. Üçüncü havalimanı, en son,
işçilerin direnişiyle gündeme geldi, bütün basında gündem oldu. Ama bundan önce
de üçüncü havalimanı ekolojik bir felaket olmasıyla, ekonomik bir felaket
olmasıyla zaten gündemimizdeydi. Buna karşı, aslında tüm kesimlerin karşı
çıkmasına rağmen, halkın iradesi yok sayılarak, buna yönelik raporlar yok
sayılarak bu havalimanının yapımına geçildi. Ama bununla kalmadı, bu felaketin
üstüne bir de işçiler açısından cehenneme çevrilen bir havalimanı inşaatı söz
konusu oldu. İşçiler buralarda ölümü pahasına çalıştırıldılar. İş
cinayetlerinin en yoğun yaşandığı alanlardan bir tanesi inşaat sektörüydü ve bugün
açısından da önümüzde en yoğun iş cinayetinin yaşandığı yerlerden bir tanesi
havalimanı şantiyesiydi. Size şu örneği vermek isterim: Havalimanı şantiyesinde
bir işçi, molozların altında kalarak iş cinayetine kurban gitti. Peki bu nasıl
anlaşıldı? Eve gitmemesi, eşinin “Eşim eve gelmedi, acaba havalimanında mı
hâlen?” sözü üzerine ve iş sahasına gitmesi üzerine haberdar olundu ve kazı
sonrası işçinin cansız bedeni moloz yığınlarının altından çıkarıldı. Böyle bir
iş sahasından bahsediyoruz, işçiler açısından cehenneme çevrilen böyle bir
alandan bahsediyoruz. 
Bu
da değil sadece, yine bir iş kazasında, bilirkişi raporunda, gerekli güvenlik
önlemleri alınmadığı için trafik kazalarının gerçekleştiği ve iş cinayetlerinin
bu şekilde gerçekleştiğine dair bir rapor düzenlendi. 
Bu
da değil sadece sorun, aynı zamanda, havalimanı işçileri saatlerce, sabahleyin,
güneşin altında, yağmurun altında servis beklemek zorunda bırakıldılar;
yatakhaneleri, lavaboları, banyoları, tüm yaşam alanları hijyen kurallarına
uymayan, tahtakurularıyla dolu bir alan, orada yaşamaya zorlandılar. Revir
personelinden yeterli sağlık hizmeti alamadılar, gerekli tıbbi malzemeler
olmadığı için tıbbi yardım da göremediler. 
En
vahim durumlardan bir tanesi de ücretlerin elden ödenmesiydi. Bir kısmı bankaya
ödenirken bir kısmı elden ödeniyordu, açıktan vergi kaçırma durumu vardı ama iş
müfettişleri buna da herhangi bir inceleme başlatmadı, herhangi bir ceza da
kesmedi. Yine geçmişe dönük ücretleri ödenmedi, işçiler bunları talep etti ama
iş müfettişleri bunların bu sorunlarını çözmek yerine olayın üstünü kapatmayı
tercih etti. Haksız işten çıkarmalar vardı, tazminatsız işten çıkarmalar vardı,
bunlara ilişkin de işçiler taleplerini dile getirdiler. 
Diğer
bir talepleri, iş kıyafetlerinin verilmesiydi. İşçiler uzun süre bu taleplerini
dile getirmesine, görüşmeler yapmasına rağmen bunlara dair hiçbir çözüm
üretilmedi, tam tersine işçilerin koşulları çok daha fazla ağırlaştı. 
Peki,
Meclisimiz ne yaptı? Meclisimiz bu sorunlara duyarsız kalmaya devam etti. Şu mu
isteniyordu? Belki sizler, buradaki üyeler bir süre sonra o havaalanından,
oradan uçuşlarınızı gerçekleştireceksiniz. İşçilerin cinayete kurban gittiği,
cesetlerin orada olduğu bir havaalanını nasıl kullanabileceğiz, nasıl
kullanabileceksiniz, iktidar buna nasıl göz yumabiliyor, buradan sormak
istiyorum. 
Peki,
işçiler bu sorunları çözülmediğinde, taleplerini dile getirmek için toplu iş
bırakma eylemi yaptıklarında ne oldu? 
(Mikrofon
otomatik cihaz tarafından kapatıldı) 
ZÜLEYHA
GÜLÜM (Devamla) – Bir dakika alabilir miyim?
BAŞKAN
– Sayın Gülüm, size de bir dakika verelim.
ZÜLEYHA
GÜLÜM (Devamla) – Bu sorunu çözmesi gerekenler, asıl işverene yani sermayeye
“İşçilerin sorunlarını çöz.” demesi gerekenler maalesef işçilere yönelik bir
operasyonla cevap verdi, işçiler gözaltına alındı, 33 işçi arkadaşımız,
sendikacılar da dâhil olmak üzere tutuklandı. Ve sonrasında sorunlar çözüldü
mü? İşverenin açıklamalarına rağmen, valiliğin açıklamalarına rağmen,
“Sorunları çözeceğiz.” açıklamalarına rağmen peşinden, bu tutuklamalardan sonra
2 kişi daha iş kazasında yaşamını yitirdi. Şu an ise havaalanı bir açık
cezaevine dönüştürülmüş durumda. İşçilerin başında Emniyet güçleri bekliyor. Bu
Emniyet güçlerinin işçinin başında değil, sermayenin, oradaki patronların başında
beklemesi gerekiyordu. Patronlara “Bu işçiler neden burada cinayetlere kurban
gidiyor, neden yasalarda belirlenen haklarını vermiyorsunuz?” demek zorundaydı
ama bir kez daha bu iktidar ve onun kolluk güçleri sermayeden yana olduğunu
gösterdi, sermayenin yanında durduğunu gösterdi; işçilere gözaltı
operasyonlarıyla, tutuklamalarla cevap verdi. 
(Mikrofon
otomatik cihaz tarafından kapatıldı) 
ZÜLEYHA
GÜLÜM (Devamla) - Buradan bir kez daha şunu söylemek istiyorum: Üçüncü
havalimanı işçileri bir an önce serbest bırakılmalıdır ve tüm hakları işçilere
verilmelidir diyorum. (HDP sıralarından alkışlar)
BAŞKAN
– Teşekkür ederim Sayın Gülüm. 
Değerli
milletvekilleri, gündem dışı üçüncü söz, tarımda girdi maliyetleri hakkında söz
isteyen Mersin Milletvekilimiz Sayın Cengiz Gökçel’e aittir.
Buyurun
Sayın Gökçel. (CHP sıralarından alkışlar)
3.- Mersin Milletvekili Cengiz Gökçel’in, tarımdaki girdi maliyetlerinin
yüksekliğine ilişkin gündem dışı konuşması
CENGİZ
GÖKÇEL (Mersin) – Sayın Başkan, değerli milletvekilleri; sizleri ve ekranları
başında Genel Kurulumuzu izleyen yurttaşlarımızı saygıyla selamlıyorum. 
Burada
CHP Mersin Milletvekili ve Ziraat Odası Başkanlığı yapmış, geçimini topraktan
sağlayan bir çiftçi, bir köylü olarak konuşuyorum. 
Kıymetli
arkadaşlar, tarım sektörü can çekişiyor. Çiftçi bu durumdayken doğru tarım
politikaları uygulamak yerine çiftçiyi yokluğa mahkûm eden, sürdürülebilir bir
tarımı ülkemizde hâkim kılmayan ve yurt dışından ürün ithal edip çiftçiyi
üretimden koparan bir tarım politikasını asla kabul etmiyoruz.
Değerli
arkadaşlar, tarım, yalnızca bir ticaret kalemi değil ekonomik ve sosyal bir
sektördür. Türkiye nüfusunun yüzde 21’i çiftçidir; geçimini tarımsal üretimden
sağlamaktadır. İstihdamda da tarım büyük ölçüde katkı sunmaktadır. Çiftçimizin
uygulanan tarım politikalarıyla bugünkü koşullarda dünyadaki rakipleriyle
rekabet etme şansı kesinlikle kalmamıştır. Tarımdaki girdi maliyetlerinin
yüksekliği ve bankalara olan borçları nedeniyle çiftçilerimiz artık üretemez
hâle gelmiştir. 2005’te toplam 7 milyar lira olan çiftçi borçları Haziran
2018’de Ziraat Bankasına 66 milyar, tarım kredi kooperatiflerine 9 milyar, özel
bankalara ise 27 milyar lira olmuştur. Çiftçilerimizin borç stoku 106 milyar
lirayı bulmuştur. Eğer Türk çiftçisini düşünüyorsak, 81 milyon yurttaşımızın
karnını ucuza doyurmasını istiyorsak, çiftçilerimizi mutlaka bu borç
baskısından kurtarmamız gerekir. Eğer siz şimdi “Burada bir sorun yok çünkü
tarımsal kredilerin geri dönme oranı yüzde 90’ı aşıyor.” derseniz hata
edersiniz. Üretimden kazanamayan çiftçi bankaya borcunu ödemek için eşten
dosttan, bulamazsa tefeciden borç alıyor, vadesi gelen borcunu bu şekilde
ödüyor, yeniden kredi almak zorunda kalıyor. 
Değerli
arkadaşlar, üstünde durmak istediğim konu çiftçimizin özel bankalara olan
borcudur. Ziraat Bankasından aldığı krediyi kapatamayan çiftçi tarlasını ikinci
kez ipotek ettirerek özel bankalardan cari kredi faiz oranıyla borçlanıyor, bu
da yıllık yüzde 43’e tekabül ediyor. Değerli arkadaşlar, bugün ekonominin kötü
gittiği bu dönemde, iş adamlarının, sermayenin bankalara olan borçlanma faiz
oranı yüzde 43’ü bulduğu bir dönemde, biz para kazanamayan, zorda olan, batakta
olan çiftçinin de özel bankalara yılda yüzde 43 oranında borçlanmasına,
uyguladığımız tarım politikalarıyla maalesef yol açıyoruz. Bu böyle gitmez
arkadaşalar. Sürdürülebilir tarımsal üretim için, özel bankalar da dâhil olmak
üzere çiftçi borçlarının, faizlerinin silinip uzun vadede, çiftçilerimizin
borçlarını ödeyebileceği şekilde yeniden yapılandırılması gerekmektedir.
Türkiye'nin en büyük üreticisi aile tipi çiftçidir yani küçük üreticidir,
mutlaka her aşamada desteklenmelidir. Hâlâ, şu anda, ödenmiş olması gereken
tarımsal destekler çiftçimize ödenmemiş, ocak ayına kadar da ödenmesi mümkün
görülmemektedir. 
Değerli
arkadaşlar, KDV oranlarındaki indirimin bir işe yaramadığı ortadadır. Tohum,
fide, gübre ve ilaç desteğinin küçük çiftçiyi üretimde tutacak şekilde, mutlaka
ayni olarak yapılması gerekmektedir. İthal girdiler, bu kalemler de yerli
üretime dönüştürülerek çiftçi ucuza girdi tüketmelidir.
Değerli
arkadaşlar, tarımsal üretimde kullanılan elektrik, sulama suyu, mazot fiyatları
çiftçimizin altından kalkamayacağı boyutlara ulaşmıştır. 
(Mikrofon
otomatik cihaz tarafından kapatıldı) 
CENGİZ
GÖKÇEL (Devamla) – Başkanım, bitiriyorum müsaade ederseniz.
BAŞKAN
– Sayın Gökçel, tabii, size de sözlerinizi toparlamak için bir dakika
veriyorum.
CENGİZ
GÖKÇEL (Devamla) – Eylül 2017’de 1.600 liraya satılan taban gübresi bu eylülde
2.900 liraya, 1 litrelik ot ilacı 110 liradan 320 liraya yükselmiştir. Yine,
tarımda kullanılan göz taşının kilosu mart ayında 1 liraya satılırken şu anda 2
lira olmuştur. Geçen sene kilosu 8 liraya alınan sera örtüsü, bu yıl 23 lira
olmuştur. Eğer, devlet, fiyatları yüksek olan tarımsal girdileri desteklemez,
çiftçiye kol kanat germezse korkarım ki çiftçimiz önümüzdeki üretim sezonunda
tarlasını ekip, dikemeyecektir. Eğer borç yapılandırmasını bir an önce
uygulamaya koymazsak çiftçilerimizin tarlalarına icra yoluyla el konulacaktır
ki bunu da asla kabul edemeyiz.
Bu
ülkeyi düşman işgalinden kurtaran, zorda kalınca halkının yardımına koşan,
milletin efendisi köylüdür, sakın ha unutmayın. Çiftçimizi üzmeyin.
Teşekkür
ediyor, hepinizi saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Gökçel.
Sayın
milletvekilleri, şimdi sisteme giren ilk 15 milletvekiline yerlerinden birer
dakikayla söz vereceğim. Bu söz taleplerinin ardından sayın grup başkan
vekillerinin söz taleplerini karşılayacağım.
İlk
söz Sayın Gürer...
V.- AÇIKLAMALAR
1.- Niğde Milletvekili Ömer Fethi Gürer’in, enflasyonun yıllık yüzde 25
olduğu bir ortamda dar gelirlinin nasıl geçineceğini ve dolar artışından müze
ve ören yerlerine giriş ücretlerinin nasıl etkilendiğini öğrenmek istediğine
ilişkin açıklaması
ÖMER
FETHİ GÜRER (Niğde) – Sayın Başkan, AKP Genel Başkanı ve Cumhurbaşkanı Erdoğan
“Fırsatçıları bize ihbar edin.” diyor. Elektrik ve doğal gaza üç ayda 3 kez
iktidar zam yaptı. Asgari ücretle yaşayan birinin aylık elektrik, su, doğal gaz
giderleri 500 liraya yaklaştı. Enflasyon yıllık yüzde 25 olunca dar gelirli
nasıl geçinecek?
Cumhurbaşkanı
Erdoğan “Fırsatçılar var.” diyor. İyi de iktidarın müze, ören yerlerinin giriş
ücretlerine yüzde 50’lere varan zam yapmasının açıklaması var mıdır? Dolar
artışından ören yeri ziyareti, müze ziyareti nasıl etkilenmektedir? Zaten
sınırlı gideni olan yerlere de gidilmesi istenmemekte midir? Cumhurbaşkanı, AKP
Genel Başkanı Erdoğan’ın Türkiye genelinde ören yerlerine giriş ücretlerine 1
Ekimden geçerli olmak üzere yüzde 50’yi bulan zamlar yapıldığından haberi olmaz
olur mu? Topkapı Sarayı giriş ücreti 40 liradan 60 liraya, Efes ören yeri 40
liradan 60 liraya, Nevşehir Göreme 30 liradan 45 liraya çıkarıldı. Müzekart
yüzde 40 zamlandı. Bu durumda kriz yok ise bu zamlar neyin nesi? Dolara bağlı
bir artış olmadığına göre…
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Sayın
Gaytancıoğlu…
2.- Edirne Milletvekili Okan Gaytancıoğlu’nun, AKP’nin uyguladığı yanlış
tarım politikaları nedeniyle Türkiye’nin çeltikte ithalatçı ülke konuma
geldiğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Çeltik
hasadı devam ediyor ancak kendini yerli ve millî olarak tanıtan AKP iktidarı
yine çeltik üreticilerini hüsrana uğrattı. AKP’nin uyguladığı yanlış tarım
politikaları nedeniyle çeltikte ihracatçı bir ülke olması gerekirken ithalatçı
bir ülke olan Türkiye, 1 ton çeltiği ortalama 570 dolardan ithal ediyor. Geçen
sene doların maliyeti düşük olduğu için ithalat cazipti ancak bu yıl dolara göre
en az 3,5 lira olması gereken çeltik fiyatı şu anda 2 lira 20 kuruş civarında.
Sözde çiftçinin kara gün dostu olan Toprak Mahsulleri Ofisi nerede? Neden bu
düşen fiyatlara müdahale etmiyor? Tarım Bakanlığı ne yapıyor? “Yerliyiz,
millîyiz.” diyorlar ama sıfır gümrükle 100 bin ton çeltik ithalatına izin
verdiler. Kısacası, bu yıl çeltik çiftçisinin biraz yüzü gülecekken yine içi
kan ağlıyor. Ey AKP, sen bu çiftçilerden ne istiyorsun? Canını mı alacaksın?
BAŞKAN
– Teşekkür ederim. 
Sayın
Tutdere…
3.- Adıyaman Milletvekili Abdurrahman Tutdere’nin, Adıyaman’ın Samsat
ilçesinde Mart 2017 ve Nisan 2018 tarihlerinde yaşanan depremler nedeniyle
mağdur olanlara deprem konutlarının ne zaman teslim edileceğini, esnafın
zararının ne zaman karşılanacağını İçişleri Bakanından öğrenmek istediğine
ilişkin açıklaması
ABDURRAHMAN
TUTDERE (Adıyaman) – Teşekkürler Sayın Başkan.
Adıyaman’ımızın
Samsat ilçesi Mart 2017 tarihinde 5,5, Nisan 2018 tarihinde 5,1 şiddetinde iki
büyük deprem geçirdi. Deprem sonrası köy ve ilçe merkezlerindeki yapıların
büyük bir kısmı ve iş yerleri yıkıldı. Aradan geçen uzunca zamana rağmen Samsat
halkı çadır kentlerde ve konteynerlerde yazın sıcağıyla, kışın soğuğuyla
mücadele etmektedir. 
Buradan
Samsat halkı adına soruyorum İçişleri Bakanlığına: Deprem konutları ne zaman
teslim edilecek? Zarar gören esnafın zararları ne zaman karşılanacak? Samsat
halkı daha kaç kışı çadırlarda geçirecek? 
Teşekkür
ediyorum. 
BAŞKAN
– Teşekkür ederim. 
Sayın
Özkan…
4.- Mersin Milletvekili Hacı Özkan’ın, Türkiye’nin küçülmesi üzerine
hesap yapanların kaybedeceğine ilişkin açıklaması
HACI
ÖZKAN (Mersin) – Teşekkürler Sayın Başkan. 
Türkiye'nin
küçülmesi üzerine hesap yapanlar kaybedecektir. Ülkemizin yükselişinin
beraberinde ne tür değişimlere yol açacağını ve nasıl güzel bir gelecek
oluşturacağını kavrayamayanlar da kaybedecektir. Son on yılda bu yönde çaba
harcayan, Türkiye'yi durdurma hesaplarına inanan ve bu amaçla çok uluslu
saldırılara ve operasyonlara ortak olan herkes kaybetmiştir; Gezi’de
kaybetmiştir, 17-25 Aralıkta kaybetmiştir, 15 Temmuz imha saldırısında
kaybetmiştir, terörle içeriden vurmaya dönük bütün gelişmelerde kaybetmiştir.
Bunların tamamı dış mihraklar üzerinden ülkemize yönelik müdahalelerdir. Bu dış
güçler ülkemizin büyümesini ve yükselişini durduramayacaklarını anladılar,
şimdi yavaşlatmaya, Türkiye'nin daha az büyümesini sağlamaya, yürüyüş temposunu
düşürmeye çalışıyorlar. Allah’ın izniyle başaramayacaklar, Türkiye kazanacak. 
Genel
Kurulu saygıyla selamlıyorum. 
BAŞKAN
– Teşekkür ederim. 
Sayın
Taşkın…
5.- Mersin Milletvekili Ali Cumhur Taşkın’ın, Hakkâri’nin Çukurca
ilçesinde şehit olan asker ile sivil işçiye Allah’tan rahmet dilediğine ve son
dönemde yaşanan ekonomik saldırıların amacının Türkiye’nin büyümesini,
güçlenmesini engellemek olduğuna ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan. 
Dün
Hakkâri’nin Çukurca ilçesinde teröristlerce düzenlenen saldırıda şehit olan
askerimize ve sivil işçimize Allah’tan rahmet, ailelerine ve Silahlı
Kuvvetlerimize başsağlığı diliyorum. Saldırıda yararlanan gazilerimize de acil
şifalar diliyorum. 
İnancımız
odur ki terör örgütlerinden ve onların destekçisi şer odaklarından, dökülen her
damla kanın hesabı sorulacaktır, sorulmaktadır. Son üç yılda emniyet ve
istihbarat birimlerinin FETÖ’cü hainlerden temizlenmesinin ardından terörle
mücadelede kazanılan başarıyı hep birlikte izliyoruz. Sınırlarımızın içinde ve
dışında, İHA ve SİHA’ların desteğindeki emniyet güçlerimizin terörle mücadelesi
sonucu hain örgüt bitme noktasına gelmiştir. 
Terör
saldırılarının ve son dönemdeki ekonomik saldırıların amacı, Türkiye'nin
büyümesini, güçlenmesini ve milletimizin kutlu yürüyüşünü engellemektir ancak
bunu asla başaramayacaklardır diyor, Genel Kurulu saygıyla selamlıyorum.
BAŞKAN
– Teşekkür ederim.
Sayın
Hürriyet…
6.- Kocaeli Milletvekili Fatma Kaplan Hürriyet’in, emeklilikte yaşa
takılanların mağduriyetlerinin bir an evvel giderilmesi gerektiğine ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
1999
öncesi çalışma hayatına dâhil olan ilgili sigortalı, hizmet süresi ve prim günü
sonunda emekli olacağını bilerek çalışmaya başlamış fakat yapılan
düzenlemelerle emeklilikte yaşa takılanlar, diğer adıyla EYT’li yurttaşlarımız
ciddi hak kaybına uğramış ve mağdur olmuştur. Bir düşünün, emekli olmaya hak
kazanıyorsunuz ama maaşınızı alamıyorsunuz. Burada ciddi bir hak gasbı var
mıdır, yok mudur? Eğer bunun cevabını siyasi değil de vicdani bir şekilde
verebiliyorsanız EYT’lilerin de hakkını verebilirsiniz demektir. Milyar dolara
saraylar yaptırıp, yarım milyarlık uçağa binip, ejder meyveli “smoothie” yiyip,
kilosu 5 bin liralık beyaz çay içildiğinde ülke batmıyorsa, emeklilikte yaşa
takılanların hakkını verince de inanın batmaz. Bir an evvel, emeklilikte yaşa
takılanların sorunları bu Meclise gelmeli ve yaşatılan mağduriyet son
bulmalıdır.
Cumhuriyet
Halk Partisi Grubu olarak EYT’li vatandaşlarımızın mağduriyetlerini defalarca
dile getirdik. Erken emeklilik değil, emeklilik hakkını isteyen
yurttaşlarımızın sesi olmaya devam edeceğiz. Sağır kulaklara…
(Mikrofon
otomatik cihaz tarafından kapatıldı)
BAŞKAN
– Teşekkür ederiz.
Sayın
Karaca…
7.- Denizli Milletvekili Gülizar Biçer Karaca’nın, 2017 yılına ait “İyi
Tarım Uygulamaları Desteği” adı altındaki primin bütçede ödenek olmadığı gerekçesiyle
hâlâ Denizlili üreticilere ödenmediğine ilişkin açıklaması
GÜLİZAR
BİÇER KARACA (Denizli) – Teşekkür ederim Sayın Başkan.
“İyi
tarım uygulamaları prim desteği” adı altında meyvecilik ve kekik, lavanta, ada
çayı gibi tıbbi aromatik bitki üreticilerine her yıl ödenmekte olan ve 30
Temmuz-31 Ağustos tarihlerinde ödenen primler, “2017 iyi tarım uygulamaları”
adı altındaki prim, 2018 Ekim ayı ortasına gelinmiş olmasına rağmen, çevre
illere ödenmiş ama hâlâ Denizlili üreticilere ödenmemiştir. 2017 yılı dane
mısır prim destekleri, yine, buğday, arpa gibi ürünlerin ikinci icmal destek
primleri de Denizlili üreticilere hâlâ ödenmemiştir. Duyduk ki çiftçilerimize
gerekçe olarak “Bütçede ödenek yok.” diyormuşsunuz. Peki, Cumhurbaşkanlığında 9
kurula atanan 76 kurul üyesine yıllık 10 milyon 756 bin lira ödenek var, 2019
yılı bütçesinden 11 milyon ek ödenek var ancak çiftçilerimize yok mu? O zaman
soruyoruz: Kurul üyelerine, yandaş kurul üyelerine olunca ödenek var,
çiftçimize yok mu? 
BAŞKAN
– Teşekkür ederim. 
Sayın
Gültekin…
8.- Niğde Milletvekili Selim Gültekin’in, 8-14 Ekim tarihleri arasında
düzenlenen Amatör Spor Haftası’nın amacının gençleri ve çocukları amatör spora
yönlendirerek sağlıklı bir nesil yetiştirmek olduğuna ilişkin açıklaması
SELİM
GÜLTEKİN (Niğde) – Sayın Başkan, değerli milletvekilleri; Gençlik ve Spor
Bakanlığı ile Türkiye Amatör Spor Kulüpleri Konfederasyonu tarafından 2013
yılında hayata geçirilen ve her yıl geleneksel olarak düzenlenen Amatör Spor
Haftasını 8-14 Ekim tarihleri arasında tüm yurtta kutluyoruz. 
Amatör
Spor Haftası’nın amacı, geleceğimizin teminatı olan gençlerimizi ve
çocuklarımızı amatör spora yönlendirerek daha sağlıklı bir nesil
yetiştirmektir. Bu sayede de genç neslimizin sigara, alkol, uyuşturucu ve
teknoloji bağımlılığı gibi kötü alışkanlıklardan uzaklaştırılarak sporun birçok
branşına yönlendirilmesi sağlanacaktır. AK PARTİ, her zaman, gençlerimizin
önünü açacak bu tür spor aktivitelerine destek vermiştir, vermeye de devam
edecektir. 
Genel
Kurulu saygıyla selamlıyorum.
BAŞKAN
– Teşekkür ederim.
Sayın
Erdoğan…
9.- Ankara Milletvekili Asuman Erdoğan’ın, 4-6 Ekim tarihleri arasında
İzmir’in Çeşme ilçesinde düzenlenen ve Türkiye’nin dönem başkanı olduğu Asya
Parlamenterler Asamblesi Sosyal ve Kültürel İşler Daimi Komitesi toplantılarına
ilişkin açıklaması
ASUMAN
ERDOĞAN (Ankara) – Sayın Başkan, değerli milletvekilleri; 4-6 Ekim tarihleri
arasında, İzmir Çeşme’de, Türkiye’nin dönem başkanı olduğu Asya Parlamenterler
Asamblesi (APA) Sosyal ve Kültürel İşler Daimi Komitesi’yle 1’inci Yürütme
Komiteleri Toplantılarını gerçekleştirdik. 
APA
Komisyon üyesi milletvekillerimiz Çiğdem Erdoğan Atabek ve Sayın Vecdi Gündoğdu
katıldı. Türkiye’nin ev sahipliğinde çok verimli geçen ve ülkemiz için hayırlı
sonuçlar getireceğini umduğum bu toplantılarda ilk günkü oturumda okunan taslak
bildirilerde Asya’da kültür mirasının korunması, Asya’nın bilgi ve iletişim
teknolojilerine entegrasyonu, Asya’da sağlık hakları iş birliği, Asya’da göçmen
işçi haklarının artırılması ve korunması, yolsuzlukla mücadele, APA kadın
parlamenterlerinin durumu, Asya’da yasal seviyede kültür ürünleri
kaçakçılığıyla mücadele, Asya’da yasa dışı uyuşturucu trafiğine yönelik etkin
mücadele; Suriye, Irak, Yemen, Myanmar sınırlarındaki insani felakete yönelik
insani yardım konuları işlendi. 
İkinci
gün gerçekleştirilen oturumda ise Asya’da bütünleşik enerji piyasası, çevre
problemleri, ekonomik büyümenin sürekliliği, yoksulluğun ortadan kaldırılması,
sürekli büyüme hedeflerinin gerçekleştirilmesi için APA parlamenterlerinin
üzerine düşen rol, Asya’da herkes için su ve sağlık konuları taslak bildiride
işlendi. 
Son
olarak belirtmek isterim ki taslak bildirinin içerisine, Türkiye’nin Suriyeli
sığınmacılara sağladığı olanaklar için teşekkür ve tebrik ile APA’ya üye 42
ülkede FETÖ’nün terör örgütü olarak tanınması hususları da dahil edildi. 
(Mikrofon
otomatik cihaz tarafından kapatıldı) 
BAŞKAN
– Peki, teşekkür ederim. 
Sayın
Kaya…
10.- Trabzon Milletvekili Ahmet Kaya’nın, Doğu Karadeniz Bölgesi’nde
yaşanan taşkın, sel, heyelan olaylarından zarar gören vatandaşların bir an önce
yaralarının sarılmasını beklediğine ilişkin açıklaması
AHMET
KAYA (Trabzon) – Teşekkürler Sayın Başkan.
Doğu
Karadeniz Bölgemizde sıklıkla meydana gelen taşkın, sel, heyelan gibi olaylar
üzülerek söylüyorum ki yaşamımızın önemli bir parçası hâline geldi. Geçtiğimiz
günlerde etkili olan şiddetli yağış nedeniyle Trabzon ilimizin Araklı ilçesi
başta olmak üzere bölgemizde birçok yerleşim yerinde büyük hasarlar oluştu.
Derelerde meydana gelen taşkın sebebiyle Araklı Ayvadere ve Kaşıkçı
Mahallelerimizde ev ve iş yerleri sular altında kalan, yolları çamurla kaplanan
vatandaşlarımız, bir an önce yaralarının sarılmasını ve devletin kendilerine
yardım elini uzatmasını beklemektedir. 
Her
felaket sonrasında vatandaşlarımıza “yaralarınızı saracağız, sizlere destek
olacağız” sözü verip sonra ortada görünmeyenleri göreve çağırıyor, mağdur
vatandaşlarımıza verdikleri sözlerini ivedilikle yerine getirmelerini talep
ediyoruz.
BAŞKAN
– Teşekkür ederim.
Sayın
Tanal…
11.- İstanbul Milletvekili Mahmut Tanal’ın, 10 Ekim 2015 tarihinde
Ankara Tren Garı önünde yaşanan katliamda hayatını yitirinleri saygıyla
andığına ilişkin açıklaması
MAHMUT
TANAL (İstanbul) – Teşekkür ederim Değerli Başkanım.
Bugün
10 Ekim. Bundan tam üç yıl önce Ankara Tren Garı’nda toplanan 103 barış ve
özgürlük âşığı insanımız kana bulandı. Başkentin en işlek caddesi kıyamet
yerine döndü. En küçüğü henüz 8 yaşındaydı. O günkü acı ve çaresizliği,
kulakları sağır eden çığlıkları unutmak mümkün değil. Katliamın mağdurları ise
hâlen adaletin yerini bulacağı günü bekliyor. 
Engellerle
başlayan anma alanına çakmak, şarj aleti, kalem alınmadı. Üç yıl önce yapılması
gereken ancak yapılmayan emniyet araması, bugün Gar katliamı anmasında mağdur
ailelere terörist muamelesi yaparcasına şiddetliydi. Bu emniyet araması üç yıl
önce bugün yapılsaydı belki o bomba patlamayacaktı. Bugün ailelerin zor girdiği
alana üç yıl önce bombacılar bile daha kolay girmişti. 
Katliamda
hayatını kaybedenleri, bu hain terör saldırısının faillerini hâlâ
bulamayanları, gereken cezayı vermeyenleri unutmayacağız, unutturmayacağız. 
Yaşamını
yitirenleri saygıyla ve rahmetle anıyorum.
Teşekkür
ederim.
BAŞKAN
– Teşekkür ederim.
Sayın
Şahin…
12.- Balıkesir Milletvekili Fikret Şahin’in, Balıkesir’in Ayvalık
ilçesinin turizm açısından uluslararası üne sahip olduğuna, Altınova
Mahallesi’nde demir cevheri arama ve çıkarma faaliyeti planlandığına ama
projenin bölgeye hiçbir yarar sağlamayacağına ilişkin açıklaması
FİKRET
ŞAHİN (Balıkesir) – Teşekkür ederim Sayın Başkan.
Ayvalık
ilçemiz, doğasıyla, deniziyle, arkeolojik potansiyeliyle turizm açısından hem
ulusal hem de uluslararası üne sahip, ülkemizin en tanınmış ve en güzel
bölgelerinden biridir.
Ayvalık’ın
sahip olduğu bu doğal güzellikler içinde Altınova Mahallesi’nde, deniz
tabanından eksi 22 metre koda kadar, tarama ve sondaj yöntemiyle demir cevheri
arama ve çıkarma faaliyeti planlanmaktadır. 
Projenin
gerçekleştirilmesi esnasında deniz dibi taranacağı ve denize sürekli malzeme
akacağı için deniz canlılarının yaşam alanları bozulacak ve bu bölgede deniz
yaşamı son bulacaktır. Maden arama sahası, Bergama, Truva, Asos gibi zengin
arkeolojik alanların arasında yer almaktadır ve ilgili bölgede, deniz altında
batıklar olduğu da bilinmektedir. 
Ayrıca,
Ayvalık Adaları Tabiat Parkı, Sarımsaklı Tabiat Parkı da proje alanına oldukça
yakın noktadadır. Gerek yaşadığımız bölgede gerek ülkemizde vahşi madenciliğin
yarattığı yıkımlar ortadayken ilgili proje bölgeye hiçbir yarar sağlamayacak,
aksine, sıkıntılar gittikçe artacaktır. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
Sayın
Kılıç…
13.- Kahramanmaraş Milletvekili İmran Kılıç’ın, 8-12 Ekim Ahilik
Haftası’nı tebrik ettiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
8-14
Ekim, Aile aynı zamanda Ahilik Haftası’dır. Haftayı tebrik ediyorum. Aile,
insanı hayata gözlerini açtığında sarıp sarmalayan, koruyup kollayan, bağrına
basan o eşsiz birlikteliğin adıdır. Duyduğumuz ilk güven, tattığımız ilk huzur,
yaşadığımız güven ortamıdır. Bu yuvada annemiz yalnız olmadığımızı, babamız da
kimsesiz olmadığımızı hissettirerek “Yanında biz varız.” derler. Bu yuvanın
penceresinden dünyayı görür, orada çocukluluğumuzu yaşar, gençliğimizi tadar,
yetişkin olur, hayata hazırlanırız. Vefayı, ahlakı, inancı, erdemi ilk orada
öğreniriz. Kültürü, geleneği, değerleri ilkin ailemizden miras alırız.
Sorumluluğu, duyguları öğrenir, alışkanlıkları orada kazanırız. Aile, hayat
kaynağımızdır. Ailenin hiçbir ferdi, bir diğerine şiddet uygulamasın, orada
huzurumuz daim olsun. Sağlam milletler, sağlam ailelerden oluşur. 
BAŞKAN
– Teşekkür ederim. 
Sayın
Barut…
14.- Adana Milletvekili Ayhan Barut’un, Adana Havaalanı’nın kapatılacağı
iddialarının doğru olup olmadığını Ulaştırma ve Altyapı Bakanından öğrenmek
istediğine ilişkin açıklaması
AYHAN
BARUT (Adana) – Sayın Başkan, Ulaştırma ve Altyapı Bakanına sormak istiyorum:
Adana’mızın havalimanı vardır. Bunun yerine, Mersin ili sınırlarında verimli
tarım arazileri ve kuş cenneti bölgesinin göç yolu üzerinde temeli atılan
Çukurova Bölgesel Havaalanı Projesi kamuoyunda yoğun olarak tartışılmaya devam
etmektedir. Bu girişimin ardından sürekli olarak Adana Havalimanı’nın
kapatılacağı konuşuluyor. Havaalanımızın kapatılmasını istemiyoruz. Adana Havaalanı’mız,
milyonlarca yolcunun kullandığı, uzun yıllardır bölgeye hizmet veren, dünyanın
en güvenli havalimanlarından biridir. Önemi bu kadar ortadayken Adana
Havaalanı’mızın kapatılacağı iddiaları doğru mudur? Kent merkezinde çok değerli
arazi üzerinde kurulu havalimanımızın kapatılıp yerine alışveriş, ticari merkez
ve konut projeleri yapılacağı gerçek midir? Havaalanımızın geleceğiyle ilgili
haklı endişelerimizi giderecek bir açıklama yapacak mısınız?
Teşekkür
ediyorum.
BAŞKAN
– Teşekkür ederim.
Son
söz, Sayın Hakverdi…
15.- Ankara Milletvekili Ali Haydar Hakverdi’nin, 10 Ekim barışı
savunmak için Ankara’ya gelenlerin IŞİD tarafından katledilişinin 3’üncü yıl
dönümünde olayın yaşandığı yere anıt yaptırılmasını ölen ve yaralananların
aileleri adına Hükûmetten talep ettiğine ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan.
Bugün
10 Ekim, tam üç yıl önce barışı savunmak için Ankara’ya gelenler, IŞİD
katilleri ve teröristleri tarafından katledildi ve 100 canımızı kaybettik, yüzlerce
de orada yaralı verdik. Barışı savunmak için gelen Dursun Akalın şöyle diyordu:
“Ankara’daymış barış, alıp getirmek gerek. Ben gidiyorum, kalanlara selam
olsun. Getirebilirsem barışı, kızıma sefa olsun.” Bugün, bu katliama göz yuman
bir yetkili, ihmali olan bir tek devlet yetkilisi yargı önüne çıkarılmamıştır.
Bugün Ankara’ya gelen ailelerin insani ve vicdani bir talebi var, oraya anıt
yapılması. Üzerinizde ah çok, en azından bu ailelerin bu talebini yerine
getirmenizi buradan, Hükûmetten talep ediyorum aileler adına. 
BAŞKAN
– Teşekkür ederim.
Değerli
milletvekilleri, şimdi söz talebinde bulunan sayın grup başkan vekillerimize
söz vereceğim.
İlk
söz, İYİ PARTİ Grubu adına Grup Başkan Vekilimiz Sayın Yavuz Ağıralioğlu’na
ait.
16.- İstanbul Milletvekili Yavuz Ağıralioğlu’nun, Doğu Türkistan
meselesiyle ilgili hassasiyetin duyulabilir hâle getirilmesinin zorunluluk
olduğuna, FETÖ davaları nedeniyle yaşanan mağduriyetin ancak adaletin hızlı bir
şekilde çalıştırılmasıyla engelenebileceğine ilişkin açıklaması
YAVUZ
AĞIRALİOĞLU (İstanbul) – İki husus arz edeceğim hem Genel Kurulun vicdanına hem
de milletimize emaneten. Doğu Türkistan’la alakalı ciddi, her geçen gün daha
sarsıcı hâle gelen kötü haberler duyuyoruz. Doğu Türkistan’la ilgili
devletimizin hassasiyetini, ciddiyetini herkese gösterebilecek ciddi bir
inisiyatif geliştirilmelidir. Sınırımızda bir hareketliliğin 4 milyon misafiri
ağırlamamıza sebep olduğu netameli zamanlarda yurdumuzu açtığımız
misafirlerimize gösterdiğimiz hassasiyetin çok daha fazlasını göstermek
mecburiyetinde olduğumuz kardeşlerimize, Doğu Türkistan Türklüğüne, Çin’den
gelecek birkaç milyar dolar için bigâne kalamayız. Doğu Türkistan meselesi
üzerinde hiçbir siyasi, iktisadi beklentinin orada yaşananlara bigâne kalmamıza
fırsat vermesine, bizim insanlığımızın orada ölmesine müsaade edemeyiz. Açık
bir cezaevi hâline dönüştürülen tüm Doğu Türkistan’ın içinde yaşatılmaya
çalışıldığı ağır şartları, Orta Doğu’da stratejik ortağımız tarafından terk
edilmişliğimize alternatif ararken Çin’e yaslanıp göz ardı edemeyiz. Bu
meseleyle ilgili hassasiyetlerimizi, orada yaşayan, orada zulme maruz kalan
kardeşlerimizin mukavemetini artıracak şekilde duyulabilir hâle getirmek
zorundayız. Hassasiyetle hem Meclisimizin hem devletimizin, Hükûmetimizin bu mevzunun
üzerinde durmasını talep ediyoruz İYİ PARTİ Grubu olarak.
Bir
husus daha arz edeceğim. FETÖ davaları dolayısıyla takipsizlikle nihayetlenen
dosyaların görevlerine iade süreçlerinin çok sağlıklı şekilde yönetilmesi
lazım. Devletimize olan, devletimizin adaletine olan itimadın örselenmemesi
gerekiyor. Bu mevzuda ciddi mağduriyetler oluşmaya başladı. Devleti yaşatan şey
adalettir. Devletin adaletle milletini yönetebilmesine fırsat verecek olan…
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – Tamamlayayım Başkanım, istirham ederim.
BAŞKAN
– Sayın Ağıralioğlu, buyurun.
YAVUZ
AĞIRALİOĞLU (İstanbul) – Bu mevzudaki suistimallerin önüne geçilmesinin yolu,
adaleti hızlı bir şekilde çalıştırmaktır. 16 bin kişiyi geçtiği söylenen mağduriyetin
bir an önce devlet tarafından giderilmesi lazımdır. Bu mevzudaki ciddiyet,
evvelen namlu kendisine doğrultulmuş olduğu için Hükûmetin boynuna borçtur. Bu
mevzuda hassasiyet talep ediyoruz.
Teşekkür
ederim.
BAŞKAN
– Teşekkür ederim.
İkinci
söz, Milliyetçi Hareket Partisi Grubu adına Grup Başkan Vekilimiz Sayın Erhan
Usta’ya ait.
Buyurun
Sayın Usta.
17.- Samsun Milletvekili Erhan Usta’nın, 10 Ekim Kerbelâ’da Hazreti
Hüseyin ve yol arkadaşlarının şehadetinin 1338’inci yıl dönümünde şehitleri
rahmetle andığına, 10 Ekim 2015’te Ankara Tren Garı önünde yaşanan patlamada
hayatını kaybedenlere rahmet dilediğine, Irak’ta ebeveynleri IŞİD’e katıldığı
için Bağdat’tan Ankara’ya getirilen 17 Türk çocuğu gibi hemşehrisi 2 çocuğun da
Türkiye’ye getirilmesine, televizyon dizilerinde ayrıştırıcı dil kullanılmaması
gerektiğine ve taşeronlarla ilgili yapılan düzenlemede mağduriyetler
yaşandığına ilişkin açıklaması
ERHAN
USTA (Samsun) – Teşekkür ederim Sayın Başkan.
Bugün,
10 Ekim 680 Kerbelâ’da Hazreti Hüseyin ve yol arkadaşlarının şehadetinin
1338’inci yıl dönümü. Ben burada, başta Hazreti Hüseyin Efendimiz olmak üzere
bütün şehitleri rahmetle anmak istiyorum, Cenab-ı Allah onların makamlarını
yüksek kılsın.
Tabii,
Hazreti Hüseyin’in duruşu, Hazreti Hüseyin’in şehadeti haksızlık karşısında
susmamasındandır, haksızlığa boyun eğmemesindendir. O, hiçbir zaman davasından
dönmedi, kendi konforunu düşünmedi. O acılar, masumların çığlığıdır, asil bir
duruştur. Kendilerini tekrar rahmetle anmak istiyorum.
Sayın
Başkan, 10 Ekim 2015’te -az önce arkadaşlar tarafından da ifade edildi-
biliyorsunuz, Ankara Gar Meydanı’nda bir patlama oldu. Ben, bu patlamada
hayatını kaybeden insanlarımıza Allah’tan tekrar rahmet diliyorum, ailelerine
başsağlığı diliyorum. Buna ilişkin daha önceden de mesajlarım olmuştu. Buradan,
terörü doğrudan veya dolaylı olarak destekleyen kim varsa onları da
lanetliyoruz ve burada devletimiz aslında güzel de çalışmıştır. Mahkemesi de
sonuçlanmıştır, failler de bulunmuştur. Diğer, belki failleri bulunamayan olaylar
varsa onların da bir an evvel açıklığa kavuşturulması yerinde olacaktır. 
IŞİD’e
katılan bazı Türk ailelerinin çocukları Bağdat’tan biliyorsunuz -17 çocuğumuz-
getirildi. Bağdat’ta yetimhanede kalan çocuklardı. Ancak bunların dışında,
215’i 3 yaş altında, 213’ü de 3 yaş üstünde olmak üzere toplam 418 çocuğumuz,
yine Bağdat’taki alıkonma kamplarında bulunmaktadır. Bunların diğerlerinden
farkı, bunların yanında annelerinden veya babalarından birinin olmasıdır. Ancak
biz biliyoruz ki, bizim de takip ettiğimiz, benim hemşehrim olan 1 çocuk daha
vardı, 2 çocuk vardı hatta, onlar hem annesini hem babasını kaybetmiş. Ancak bu
alıkonma kampında bu çocuklar da. Bu çocuklarımızın da yine bu 17 çocuğumuz
gibi Türkiye'ye getirilmesine yönelik diplomatik çalışmaların en hızlı şekilde
yapılması lazım. 
(Mikrofon
otomatik cihaz tarafından kapatıldı) 
BAŞKAN
– Sayın Usta’nın mikrofonunu açalım değerli arkadaşlar. 
Devam
edin. 
ERHAN
USTA (Samsun) – Nihayetinde, annesi babası suç işlemiş olsa da bu çocuklar
bizim çocuklarımızdır, çocuklarımızı toplumumuza kazandırmamız lazım.
Anneanneler, babaanneler sürekli bize müracaat ediyor çocukların Türkiye'ye
getirilmesi için. Ben bu vesileyle Bağdat Büyükelçimizi de tebrik etmek
istiyorum, bu başarılı operasyondan dolayı. 
Şimdi,
onun haricinde, bir televizyon dizisinde Çerkezleri ve Çerkez kadınlarını
aşağılayıcı bazı sözler sarf edildiğini öğrenmiş bulunuyoruz. Sosyal medya bu
konuda bir hassasiyet gösterdi. Tabii, bu tür ayrıştırıcı dilden televizyon
dizilerinin uzak durması lazım. Tabii, bunun haricinde, televizyon dizilerinde
çok ciddi problemler var, bunları daha önceden burada gündeme getirdik. Yani
Türk ahlakına, örfüne, âdetlerine uygun olmayan bir kısım meseleler de var. Ama
onun dışında, böyle, bir grubu veya milletimizin şerefli bir üyesini, bir
kesimini de bu şekilde tahkir edici sözlerin hiçbir şekilde olmaması lazım. Bu
anlamda da özür dilenmesi gerektiğini düşünüyorum. 
Sayın
Başkan, biliyorsunuz, taşeronlara ilişkin bir KHK yapıldı. Bu KHK’yle kadro
verildi ancak bundan daha önceden de…
(Mikrofon
otomatik cihaz tarafından kapatıldı)
BAŞKAN
– Sayın Usta, tamamlayın lütfen.
ERHAN
USTA (Samsun) – Teşekkür ederim.
Taşeronlara
ilişkin kadro verildi ancak burada bir kısım mağduriyetler olduğunu daha
önceden de ifade ettik. Özellikle yüzde 70 barajına takılan bir kısım şoförler
veya hastanede çalışan bazı alım ihalelerinin -insan gücü ihalesi ile makine
ihalesinin- aynı anda yapılmış olmasından kaynaklanan bir kısım sıkıntılar
vardı. Bu sıkıntıların aşılması lazım. Diğer arkadaşlara nasıl kadro verdiysek
bunlar da, şoförler ve diğer yüzde 70’e takılan insanlar da bu kadroları hak
ediyorlar. 
Aynı
zamanda bu 4 Aralık kıstası… Biliyorsunuz, sadece bir gün kıstas alınmıştı.
Bunun çok haksız bir uygulama olduğunu daha önceden de ifade ettik. Yıllarca
çalışmış olmasına rağmen bir şekilde 4 Aralıkta çalışmıyorsa bunlar kadro
alamadı veya 4 Aralık sonrası. Yani bu 4 Aralık meselesinde buradaki
mağduriyeti de giderecek yeni bir düzenleme yapılmasının ben çok önemli
olduğunu, hem adalet hem de bu anlamda insanlarımızın mağdur edilmemesi
açısından önemli olduğunu ifade etmek istiyorum.
Genel
Kurul saygıyla selamlarım.
BAŞKAN
– Teşekkür ederim.
Halkların
Demokratik Partisi Grubu adına Grup Başkan Vekilimiz Sayın Ayhan Bilgen…
Buyurun
Sayın Bilgen.
18.- Kars Milletvekili Ayhan Bilgen’in, modern parlamentonun iki temel
esprisi olduğuna, gece yarısı evlerin basılmasının bir güvenlik politikası olup
olmadığını öğrenmek istediğine, 10 Ekim Ankara Garı katliamının Van’da
anılmasına izin verilmediğine, Çorlu tren faciasıyla ilgili Meclisin inceleme
yapmaktan imtina etmemesi gerektiğine, ders kitaplarında gerçekler yazılmadığı
sürece Kerbelâ’yı anmanın yeterli olmadığına ve 11 Ekim Hikmet Kıvılcımlı’yı
47’nci ölüm yıl dönümünde saygıyla andığına ilişkin açıklaması
AYHAN
BİLGEN (Kars) – Sayın Başkan, dün burada bir İç Tüzük güncellendi en azından ve
İç Tüzük konuşmalarında da neredeyse bütün hatipler parlamento tarihinden,
parlamentonun öneminden söz etti. 
Hepimiz
biliyoruz ki ilk parlamento, modern parlamentonun belki başlangıcı sayılan
Magna Carta ve İngiltere deneyiminin iki temel esprisi vardır. Yani kralın
yetkilerini sınırlandırma konusunda iki önemli nokta: Birisi, kime savaş ilan
edileceğine, kimin düşman kabul edileceğine halk ve onun temsilcileri karar
verir, kral tek başına karar veremez. İkincisi de ne kadar vergi salınacak,
kimden ne kadar vergi alınacak ve vergi nereye harcanacak; buna yine halk karar
verir. Demokrasinin, parlamentonun bütün marifeti, bütün kerameti bu iki
yetkiyle başlar. 
Şimdi
iki vaka söyleyeceğim çok uzatmadan. Birisi, dün gerçekleştirilen gözaltı
uygulamaları ve bugün 10 Ekim anmalarındaki muameleyle ilgili. Gece yarısında
evler basılıyor; çalışan, hayatı normal devam eden insanların bir yere kaçma
durumu yok, suç işleme, suçüstü durumu yok ama evlerindeki baskınlarda evleri
darmadağın edilmekle kalınmıyor, bazı evlerde çocukların başına silah dayamak
gibi çocuğun psikolojisinde hayat boyu geçmeyecek travmalar yaşanıyor. Şimdi,
bu bir güvenlik politikası mıdır? Bu, toplumda öfke ve nefreti artırmaktan
başka neye hizmet eder? Münferit olaylarsa, kişisel hatalarsa bile bunun
takibi, denetlenmesi, cezalandırılması gerekmez mi? Yani bu tip vakalar… 
Bugün,
işte, 10 Ekim Ankara’da anıldı, başka şehirlerde anıldı ama Van’da anılmasına
izin verilmedi, müdahale edildi; milletvekilimiz, danışmanlar, birçok kişi şu
anda hastanede. Yani dolayısıyla bu güvenlik politikalarını Meclisin
izlemesini, denetlemesini kendimize dert edinmek zorundayız ki burada gerçekten
bir Parlamento olup olmadığı konusunda net bir tablo çıksın.
(Mikrofon
otomatik cihaz tarafından kapatıldı)
BAŞKAN
– Sayın Bilgen’in mikrofonunu açalım arkadaşlar.
Devam
edin.
AYHAN
BİLGEN (Kars) – Ekonomik sorunlarla ilgili de çok somut bir örnek paylaşacağım.
Çorlu
tren faciasıyla ilgili olay yeri tutanağının imzalayıcısı 2 isim, bilirkişi
olarak imza atıyorlar. Birisi, Profesör Bekir Sıddık Binboğa Yarman, diğeri
Profesör Doktor Mustafa Karaşahin. Bu 2 kişi de sinyalizasyon hizmeti veren
firmada çalışıyorlar. Şimdi, bir kazanın sebebi ile sonucu üzerindeki
bilirkişi, aynı kişi olursa bunun bir güvenilirliği olabilir mi? Bizim
paralarımızın nereye harcandığı ya da canlarımızın nerede kaybolduğu konusunda
Meclis, bir araştırma, inceleme yapmaktan nasıl imtina eder?
İki
anmayla bitireceğim Sayın Başkan, süreyi çok suistimal etmeden. Birisi, diğer
yöneticilerimizin de paylaştığı Kerbelâ konusu. Elbette ki Kerbelâ, insanlık
tarihinin, İslam tarihinin, Orta Doğu’nun en utanç verici vakalarından
birisidir ama bu ülkede hâlâ ders kitaplarında Emeviler, İslam devleti olarak
anılıyorlar. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi Sayın Bilgen.
AYHAN
BİLGEN (Kars) – Şimdi, Kerbelâ’nın failleri, aynı zamanda Emevi devletinin
kurucusu olarak bilinen isimler değil mi? Ders kitaplarımızı güncellemek, ders
kitaplarımızı hiç olmazsa gerçeklerin yazıldığı yerler hâline getirmek
konusunda bir çaba sarf etmedikçe Kerbelâ’yı anmak yeter mi? Başka vakalar var
Emeviler için, Harre olayı gibi; Emeviler Dönemi’nde Medine’de bir sürü kadına
tecavüz edildiği bilinen bir vaka ama bizim kitaplarımız hâlâ böyle anıyor.
Son
anma da Hikmet Kıvılcımlı’yla ilgili. Yarın, Hikmet Kıvılcımlı’nın ölüm yıl
dönümü, 47’nci yıl. Hikmet Kıvılcımlı, Türkiye tarihine damga vuran, tarih,
toplum tezleriyle herkese örnek bir siyasetçi, bir düşün insanıdır. En azından
“Eyüp” konuşması, bugünlerde ekonomik kriz, alın teri, emek konusunda galiba
herkes için ibret dolu mesajlar içeriyor. Ben bir kez daha kendisini saygıyla
anıyorum.
Teşekkür
ediyorum.
BAŞKAN
– Teşekkür ederim.
Söz
sırası Cumhuriyet Halk Partisi Grubu adına Grup Başkan Vekilimiz Sayın Özgür
Özel’de.
Buyurun
Sayın Özel.
19.- Manisa Milletvekili Özgür Özel’in, Cumartesi Annelerinin yapmış
olduğu barışçıl eylem engellendikçe seslerini Meclise taşıyacaklarına, 10 Ekim
Ankara Garı katliamının 3’üncü yıl dönümüne, Türkiye İşçi Partisinin 1973’ten
sonra ilk kez Meclis çatısı altında Barış Atay ile Erkan Baş tarafından temsil
edileceğine, 8 Ekim Bahçelievler katliamının 40’ıncı yıl dönümüne ilişkin
açıklaması
ÖZGÜR
ÖZEL (Manisa) – Teşekkür ederim Sayın Başkan.
Önce
bir sözü tutarak güne başlayalım: Cumartesi Annelerinin yapmış oldukları
barışçıl eylem engellendikçe, onların sesini Meclise taşıyacağımıza Sayın Genel
Başkanımız söz vermişti. 706’ncı haftada Cumartesi Anneleri, iki yıl arayla 2
evladı gözaltında kaybolan Feriye-Osman Efeoğlu çiftinin yirmi altı yıl önce
gözaltında kaybettikleri küçük oğulları Ayhan Efeoğlu için adalet istedi.
“Ayhan Efeoğlu, Yıldız Teknik Üniversitesi öğrencisiydi. 26 Ekim 1992 tarihinde
üniversite önünde sivil polisler tarafından gözaltına alındı. İstanbul Emniyeti
TEM Şubesine götürüldü. Onu devletin ilgili tüm kurumlarına soran ailesine
gözaltında olmadığı cevabı verildi. 2011 yılında eski özel harekâtçı Ayhan
Çarkın, Ayhan Efeoğlu’nun gözaltındayken işkenceyle öldürüldüğüne tanık
olduğunu ve onu bizzat elleriyle gömdüğünü söyledi. Ayhan Efeoğlu’nu işkenceyle
sorgulayan ve bedenini kaybeden polislerin de isimlerini açıkladı. Bu itiraflar
sonucunda Efeoğlu ailesinin, dosyanın yeniden açılması, etkin ve bağımsız bir
soruşturma yapılarak oğullarının gömüldüğü yerin tespiti ve ceza adaletinin
sağlanması talebi bugüne kadar gerçekleşmedi. Ayhan Efeoğlu’nun gözaltında
kaybedilmesinde sorumluluğu olan tüm görevlilerin adil bir yargılama faaliyeti
sonucunda cezalandırılmasını istiyoruz. Bu konuda yargıyı göreve davet
ediyoruz.” diyor Cumartesi Anneleri.
Cumartesi
Annelerini şeytanlaştıranlar, umut ediyorum bu kendi iktidar dönemlerinden çok
önceki bir dönemde olmuş ve kendi genel başkanlarının defalarca çağırıp
dinlediği ve grupta sorunlarını dile getirdiği Cumartesi Annelerinin
haykırışına şimdi bir başka bakıyorlardır. Ayhan Efeoğlu…
(Mikrofon
otomatik cihaz tarafından kapatıldı) 
BAŞKAN
– Sayın Özel, devam edin.
ÖZGÜR
ÖZEL (Manisa) – Teşekkür ediyorum Sayın Başkan. 
Sayın
Başkan, bugün 10 Ekim, Ankara Gar katliamının 3’üncü yıl dönümü. Dönemin
Başbakanının “öfkeli Sünni gençler” dediği, soruşturma raporuna, yargılama
dosyasına giren raporlarda önlerine görülmez bir koridor açılarak Suriye
sınırından buraya kadar geldikleri belli olan 2 cani, üç yıl önce 103 barış
güvercinini parçalara ayırdı ve o günlerden geriye “Oylarımız anketlere bakınca
artıyor.” diyen devrik bir Başbakan, gazetecilerin istifa sorusuna pişkince
gülen bir seçim bakanı, yargılanmayan kamu görevlileri, adalet arayışından
vazgeçmeyen aileler, yakınlar ve yüreği yanan bizler kaldık. Bugün, tüm
engellemelere rağmen çok sayıda milletvekilimizin gayretleri, çabalarıyla üç
yıl sonra olayın olduğu yerde bir saygı duruşunu gerçekleştirmek ve
kaybettiklerimizi anmak, adalet talebimizi haykırmak mümkün oldu. 
(Mikrofon
otomatik cihaz tarafından kapatıldı) 
BAŞKAN
– Sayın Özel, devam edin. 
ÖZGÜR
ÖZEL (Manisa) – Eğer Türkiye, 10 Ekim katliamının peşini bırakırsa, kendisini
patlatan 2 kişi ve ona yardım yataklık eden birkaç kişi dışında bu işin siyasi
ve idari sorumlularını yargılamazsa ve bizler o gün söylenen kardeşlik, birlik,
beraberlik, barış türkülerini bırakırsak o zaman o 103 kişi boşu boşuna ölmüş
olur ama eğer o bombalar patladığı andaki dayanışma, birlik, beraberlik
duyguları hayata geçmeye devam ederse, tüm baskılara rağmen birlikte devam
edebilirsek o 2 cani parçalandığıyla kalır. 
Bugün
27’nci Dönemin İkinci Yasama Yılının ikinci haftası. Bir hoş geldin dememiz
gerekiyor CHP olarak. Türkiye İşçi Partisi, 1973’ten sonra ilk kez bu çatının
altında temsil ediliyor. 2 milletvekilimiz, Barış Atay ve Erkan Baş, TİP’i
temsil edecekler bundan sonra. 
(Mikrofon
otomatik cihaz tarafından kapatıldı) 
BAŞKAN
– Sayın Özel, toparlamanız için bir dakika daha veriyorum. 
Buyurun.

ÖZGÜR
ÖZEL (Manisa) – Elbette farklı partilerdeyiz, siyasi yelpazede Cumhuriyet Halk
Partisinin daha solunda bulunan bir parti. Meclise renk katacak, Meclise güç
verecek ve Mecliste temsil edilen diğer 8 siyasi partiyle birlikte 9’uncu parti
olarak, her zaman savunduğumuz her fikrin özgürce savunulabilmesi ve kaliteli
yasamaya toplumun tüm kesimlerinin katkısına katkı sağlayacak Türkiye İşçi
Partisine hoş geldin diyoruz, başarılar diliyoruz. 
Ancak
kötü bir tesadüf var; Türkiye İşçi Partisi bugün burada ama bugün Bahçelievler
katliamının da 40’ıncı yıl dönümü -dündü 40’ıncı yıl dönümü, dün akşamdı- ve
TİP üyesi 7 kişi hunharca katledilmişti Bahçelievler’de. Adalet ve Kalkınma
Partisi iktidarı ise 2012 yılında kabul edilen üçüncü yargı paketiyle
Bahçelievler katliamının faillerini tahliye etmişti. 
Bugün,
hem katliamda hayatını kaybedenleri anarak hem de terör kimden, nereden ve ne
şekilde gelirse gelsin bunun bir insanlık suçu olduğunun bir kez daha altını
çizerek yüce Meclisi saygıyla selamlıyoruz. (CHP sıralarından alkışlar) 
BAŞKAN
– Teşekkür ederim Sayın Özel. 
Söz
sırası, AK PARTİ Grup Başkan Vekilimiz Sayın Muhammet Emin Akbaşoğlu’nda. 
Buyurun
Sayın Akbaşoğlu. 
20.- Çankırı Milletvekili Muhammet Emin Akbaşoğlu’nun, kabul edilen TBMM
İçtüzüğü’ne katkıda bulunanlara teşekkür ettiğine, Kerbelâ şehidi Hazreti
Hüseyin başta olmak üzere Ankara Garı’ndaki patlama sonucunda vefat edenlere
Allah’tan rahmet dilediğine, terörle mücadele konusunda kararlı olunduğuna,
Enflasyonla Topyekûn Mücadele Programı kapsamında açıklanan kararların
hayırlara vesile olmasına ilişkin açıklaması
MUHAMMET
EMİN AKBAŞOĞLU (Çankırı) – Teşekkür ediyorum Değerli Başkanım. 
Çok
değerli arkadaşlar, evet, dün hep beraber bir güzel çalışma örneği ortaya
koyduk ve Meclisin çalışma usul ve esaslarını belirleyen İç Tüzük’ü birlikte
geçirdik. Ben bu vesileyle katkıda bulunan bütün arkadaşlarımıza teşekkür
ediyorum, Meclis İçtüzüğü hayırlı ve uğurlu olsun. 
Evet,
bugün gündem dışı konuşmalarda da gündeme gelen iki önemli husus var; bir
tanesi, Kerbelâ şehidimiz Hazreti Hüseyin Efendimiz ve diğeri, Ankara
Garı’ndaki patlama sonucunda vefat eden vatandaşlarımız. Terörle ilgili bu
saldırılara maruz kalan vatandaşlarımızı da anarak ben bütün şehitlerimize
Allah’tan rahmet ve mağfiret, bütün gazilerimize sağlık, sıhhat, afiyet
dileklerimi ifade ediyorum. 
Aynı
şekilde, terörle mücadele konusunda da son derece kararlı olunduğunu, her türlü
teröre karşı mücadele edildiğini, bu konuda mutlaka faillerin hukuk önünde
hesap verdiğini ve vereceğini buradan kararlı bir şekilde beyan etmek
istiyorum. Bunun hep beraber Meclisçe de takipçisi olacağımızda bir şüphe söz
konusu bulunmamaktadır. Yürütme erki de buna ilişkin üzerine düşen hassasiyeti
ortaya koymaktadır.
(Mikrofon
otomatik cihaz tarafından kapatıldı)
BAŞKAN
– Bir saniye Sayın Akbaşoğlu, devam edin.
MUHAMMET
EMİN AKBAŞOĞLU (Çankırı) – Dün Yeni Ekonomi Programı çerçevesinde Enflasyonla
Topyekûn Mücadele Programı kapsamında açıklanan kararların da ülkemiz ve aziz
milletimiz için nice hayırlara ve güzelliklere vesile olmasını temenni ediyor,
hepinize hürmetlerimi sunuyorum.
BAŞKAN
– Teşekkür ederim Sayın Akbaşoğlu.
ÖZGÜR
ÖZEL (Manisa) – Sayın Başkanım…
BAŞKAN
– Buyurun Sayın Özel.
ÖZGÜR
ÖZEL (Manisa) – Grup Yönetim Kurulu üyelerimiz şimdi bir durumu önüme
getirdiler, yoksa söz aldığımda… İzin verirseniz kısaca bir bilgi vermek ve
sizden bir talepte bulunmak istiyorum.
BAŞKAN
– Buyurun.
21.- Manisa Milletvekili Özgür Özel’in, yoklamada yaşanan sıkıntıya
ilişkin açıklaması
ÖZGÜR
ÖZEL (Manisa) – Sayın Başkanım, sizin de çok hassas olduğunuz bir konuda son
derece sıkıntılı bir durumla karşı karşıya Meclisimiz. Biraz önce ilk oylamada
sayı bulunamadı, ikinci oylamaya geçildi. İkinci oylamada -geçmiş dönemlerden
el verdiğince edindiğimiz tecrübeye göre- olağanüstü bir pusula başvurusu
vardı, 40’a yakın pusula geldi ve pusula veren bazı arkadaşların her gün burada
yoklama girmekte son derece etkin arkadaşlar olduğunu gördüğüm için, hakkımız
olan bir denetimi talep ettim ve elektronik girenler ile pusula verenlerin
listelerini aldım. Şimdi isimlerini söylemek istemiyorum çünkü seçmenleri
önünde rencide olabilirler ama sizin en hassas olduğunuz konu bu, geçmiş
dönemde biliyorum bir cumartesi oturumundan. Maalesef, pusula veren
arkadaşlardan 11’i 1’er tane, 1 arkadaşımız da 2 tane yani hem elektronik
sisteme girmiş hem pusula vermiş, 1’i de 2 pusula birden vermiş. Oysaki siz 8
pusulayı görünce haklı olarak, iyi niyetle pusula tayinini bile bırakmıştınız
nasılsa rakam oldu diye ama görüyoruz ki pusula ile elektronik oylama arasında
inanılmaz mükerrerlikler var ve dilim varmıyor söylemeye ama bu Meclise
yakışmayacak büyük bir usulsüzlük yapılmış diyelim. 
Birleşime
ara vermenizi, bu durumu tahkik etmenizi talep ediyorum efendim. 
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün, yoklamada yaşanan
fazla pusulayla ilgili hususu değerlendireceğine ilişkin açıklaması 
BAŞKAN
– Sayın Özel, ben o elinizde bulunan evrak ve diğer şeyleri tahkik edeceğim. Bu
oylamayı durdurduğumda yaklaşık 30’a yakın bir pusula gelmişti, ben de 192
kişinin sisteme girdiğini, okuduğum arkadaşlarımın sayısını gördüğümde doğal
olarak arkadaşlarımıza itimatla da bunu gerçekleştirdik. Fazla sayıda bir pusula
vardı, Meclisin süresini almamak için onları okumaktan imtina ettim. Ancak ben
bu hususu değerlendireceğim ara verdiğim zaman. 
İzin
verirseniz ben de bu konuda bir şeyler söylemek istiyorum. Onu da ben tahkik
edip gerekli işlemleri de yapacağım. 
ERHAN
USTA (Samsun) – Sayın Başkan…
BAŞKAN
– Buyurun Sayın Usta.
V.- AÇIKLAMALAR (Devam)
22.- Samsun Milletvekili Erhan Usta’nın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
ERHAN
USTA (Samsun) – Şimdi, bana göre, sonucu değiştirecek bir şey değil bu. Yalnız,
tabii, böyle bir şey yapıldıysa bu yanlıştır. Ancak, şimdi, Özgür Bey öyle bir
şekilde ortaya koydu ki yani muhtemelen çok yeni milletvekili arkadaşlarımız
var. Sistemde…
ÖZGÜR
ÖZEL (Manisa) – Hiç öyle değil, çok deneyimli arkadaşlar var. 
ERHAN
USTA (Samsun) – Hayır, hayır. Eskileri bilmiyorum ben. 
Şimdi,
sistemde de problem var. Mesela biz burada karşılaştık, pusula veren
arkadaşlarımız var… Bilmiyorum ben listede kimin olduğunu ancak böyle bir şey
olabilir. Böyle bütün bir Meclisi itham etmek çok doğru bir şey olmadı. Eğer
böyle bir şey varsa buna idare baksın veya siz bakın ama bütün herkesi, pusula
veren veya burada yoklamaya giren herkesi itham altında bırakacak böyle bir
davranışı doğru bulmadığımı da ifade etmek isterim. 
Teşekkür
ederim. 
ÖZGÜR
ÖZEL (Manisa) – Sayın Başkan, müsaadenizle cevap vermem gerekiyor. 
BAŞKAN
– Ben inceletiyorum şimdi arkadaşlarıma. 
Buyurun
Sayın Özel.
23.- Manisa Milletvekili Özgür Özel’in, yoklamada yaşanan sıkıntının vahim
olduğuna ve bu konunun bir an önce tahkik edilmesi gerektiğine ilişkin
açıklaması
ÖZGÜR
ÖZEL (Manisa) – Sayın Başkanım, birinci husus şu: Ben isimleri zaten özellikle
okumadım ama isimleri ilan her zaman sizin tarafınızdan yapılır, istenirse de
hemen okuruz, sorun yok. 
METİN
NURULLAH SAZAK (Eskişehir) – Okusun Başkanım. 
ÖZGÜR
ÖZEL (Manisa) - Zaten bazı yeni arkadaşların yaşadığı mesele ile bazı başka
şeyleri ayırt edebilecek tecrübedeyiz sekizinci yılımızda.
Burada,
ben öyle kişilerin pusula verdiğini gördüm ki -burada göreceksiniz- bu
arkadaşlar Adalet ve Kalkınma Partisi Grubunu sürükleyen arkadaşlar, yoklamaya
sokan, getiren, götüren, o işe bakan. O arkadaşlar pusula verince istedim ve
götürdüm dedim ki, isimlerini de söyledim: “Şu 3’üne bakın, bunların girememiş
olması mümkün değil.” Adamlar günde 20 kere giriyorlar, gözü kapalı giriyor
şifreyi. Şimdi, bu ortaya çıktı. 
Sayın
Başkanım, kesinlikle sizi eleştirmek için değil ama Ayşe Nur Bahçekapılı’nın
yönettiği bir oturumdan sonra bu fecaati siz ortaya çıkardığınızda zaten şöyle
bir karar alındı: İlk önce, Meclis bürokrasisi elektronik listeyle pusulaları
karşılaştıracaktı. O yapılmadığı için, otomatikman pusula okumaya geçince ben
pusula karşılaştırmasını kendim yaptım ve doğrudan 11 yoklama kendi düştü ama
şunu bilmiyoruz: Geri kalan, yoklamayı tamamlayan 16 kişiden kaçı salondaydı?
Çünkü, o 8’incide kesildi. 
Mesele
son derece vahimdir -buradaki isimleri göreceksiniz- ve bu konuyu bir an önce
tahkik etmek lazım. 
BAŞKAN
– Merak etmeyin, gereğini yapacağım. 
ÖZGÜR
ÖZEL (Manisa) – Devam etmekte olan oturumun varlığı tartışmalı bir kere, belki
de zaten… 
BAŞKAN
– Sayın Özel, ben arkadaşlarımdan zaten oy pusulalarını saklamalarını istedim,
hepsi elimizde, birazdan onları tahkik edeceğiz, şimdi inceletiyorum. Ben de
bir işlem başlatacağım bu konuda, merak etmeyin. Gereğini yapacağım. 
MEHMET
DOĞAN KUBAT (İstanbul) – Değerli Başkanım, konuyla ilgili 60’a göre bir dakika
söz alabilir miyim. 
BAŞKAN
– Buyurun Sayın Kubat. 
24.- İstanbul Milletvekili Mehmet Doğan Kubat’ın, yapılan yoklamada
sistemden kaynaklanan problem nedeniyle sisteme giremediğine ve pusula vermek
durumunda kaldığına, bazı vekillerin de sisteme giremediğini düşünerek pusula
verdiğine, Başkanlık Divanının çek ettikten sonra pusulanın birini geçerli
saydığına ve teamülün bu yönde olduğuna ilişkin açıklaması
MEHMET
DOĞAN KUBAT (İstanbul) – Teşekkür ediyorum. 
Değerli
Başkanım, Sayın Cumhuriyet Halk Partisi grup başkan vekili de buradaki
yoklamaların şeklini çok iyi bilir. Yapılan oylamada, ikinci oylamada
elektronik olarak sisteme giren 192 arkadaşımız vardı ama ben dahi, bu sisteme
her zaman girebilen birisi olarak bugün giremedim, bir problem var cihazda ve
pusula vermek durumunda kaldım. Bazı arkadaşlarımız sisteme girmeye çalışıyor
fakat giremediğini düşünerek pusula veriyor, kürsü bunu “check” ediyor -aynı
kişi adına 2 tane yoklama listesi elinde, pusula elinde, ki teamülümüz böyledir-
bunu “check” ettikten sonra oyun 1’ini geçerli sayar, pusulanın. Siz de zaten
kürsüde o 192 elektronik oyun üstüne, 200’e tamamlanıncaya kadar burada tek tek
ayağa kaldırmak suretiyle yoklama işlemini tekemmül ettirdiniz.
(Mikrofon
otomatik cihaz tarafından kapatıldı)
BAŞKAN
– Tamamlayın.
Buyurun.
MEHMET
DOĞAN KUBAT (İstanbul) – Teşekkür ederim.
Dolayısıyla
yoklama işlemi tekemmül ettirildi. Yani 11 arkadaşımızın hem elektronik cihaza
girip hem pusula vermesi yadırganacak bir durum değil. Netice itibarıyla bunun
denetimini sizin Başkanı olduğunuz Başkanlık Divanı zaten resen yapıp varsa… 
ÖZGÜR
ÖZEL (Manisa) – 11’i de var.
MEHMET
DOĞAN KUBAT (İstanbul) – Olabilir, bunlar daha önce de yaşanmış, dolayısıyla
hani işin bu aşamasında oturuma gölge düşürecek bir beyanla… Özgür Başkan
aslında bunu yapmak istememiştir, ben inanıyorum ama bunlar her zaman
karşılaştığımız, sizin de grup başkan vekilliği yaptığınız dönemde de çok çok
iyi bildiğiniz, zaman zaman olan hadiselerdir. Dolayısıyla kürsü bunu tetkik
edip gerekli kararı verecektir.
Saygılar
sunuyorum.
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkanım…
BAŞKAN
- Bu konuda bir işlem yapacağım.
ÖZGÜR
ÖZEL (Manisa) – Sayın Başkanım, haklısınız da…
BAŞKAN
– Özgür Bey, buyurun.
25.- Manisa Milletvekili Özgür Özel’in, bir milletvekilinin iki pusula
vermesinin hata olamayacağına ve kanun koyanların kanuna uymaması hâlinde bu
Meclisten bir şey beklenemeyeceğine ilişkin açıklaması
ÖZGÜR
ÖZEL (Manisa) – Sayın Başkanım, meselenin kendisi şu: 200 milletvekili
tutmamış, ikinci oylamaya girmiş, iktidarın sorumluluğunda Meclisi çalıştırmak,
Milliyetçi Hareket Partisi kendi takdirinde olmak üzere yoklamaya girmiş, onlar
olmasa sayı tam sınırda ve birileri, AKP Grubunun en kıdemlileri tesadüfen
bugün hem girememiş hem pusula vermiş. Sayın Doğan Kubat, şimdi mesela bir
başkası için sorduğumda -göstereceğim şimdi- bu arkadaş aynı gün iki pusulayı
imzalayıp verir mi? Böyle hata olur mu? Ben biliyorum ki birilerinin cebinde
hazır pusulalar var, geçen sefer defalarca suçüstü oldu, onu buradaki arkadaşın
yerine de vermiş, o arkadaş gitmiş oradan elektronik de girmiş. Ve biz bunu defalarca
suçüstü yaptık, Sayın Levent Gök bu konuda çok büyük bir mücadelenin
temsilcisidir, insanıdır bu işte. Bu Meclis her şeyi yapar; yoklamada, oylamada
hile yapamaz. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Kanun koyanların kendileri kanuna uymazlarsa bu Meclisten kimse
bir şey beklemez, böyle bir saçmalık olmaz.
BAŞKAN
– Sayın Özel, ben birazdan…
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Sayın Akbaşoğlu, tartışmayı bir bitirelim. Ben bu konuda arkadaşlarımın
gerekli notları almasını istiyorum. Bu konuda, bir ara verip, beraber bir
değerlendirmede bulunacağız yani bir işlem yürüteceğiz elbette.
Buyurun.

26.- Çankırı Milletvekili Muhammet Emin Akbaşoğlu’nun, gerekli
incelemenin yapıldığına ve oturuma gölge düşürecek beyanlara gerek olmadığına
ilişkin açıklaması
MUHAMMET
EMİN AKBAŞOĞLU (Çankırı) – Siz aslında gerekli her şeyi açıklamanızda
söylediğiniz için ben konuşmayı da zait buluyorum. Gerekli inceleme zaten
yapılıyor ve yapılacak; herhangi bir problem söz konusu değil. Yani bizim
söyleyeceğimiz bu. Net bir durum ortada, oturuma gölge düşürecek beyanlara
gerek yok.
Teşekkür
ediyorum.
BAŞKAN
– Değerli arkadaşlar, birazdan bu konuda arkadaşlarımla bir tespiti tekrar
yapacağız, sizlerin bilgilerinize de sunacağım.
Ben
de bugün gündeme gelen iki konuyla ilgili görüşlerimi açıklayacağım, ondan
sonra birazcık da ara verelim Meclis çalışmalarına.
VI.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, 10 Ekim Ankara Garı
katliamının 3’üncü yıl dönümünde devletin acı çekenlerin yanında olması
gerektiğine, 10 Ekim 680 tarihinde Kerbelâ’da Hazreti Hüseyin ve 72 yol
arkadaşının şehit edilmesiyle yaşanan acının tüm dünyanın ortak acısı olduğuna,
Hazreti Hüseyin’i ve hayatını kaybeden yârenlerini saygıyla andığına ilişkin
konuşması 
BAŞKAN
– Bugün, 10 Ekim katliamının yıl dönümünde, Türkiye Cumhuriyeti tarihinin en
ağır katliamlarından birinin yıl dönümünde ölenleri saygıyla anmaya
çalışıyoruz. “Anmaya çalışıyoruz.” diyorum zira ortak acılarımız olması gereken
konular konusunda Türkiye’de hâlâ belli hassasiyetlerle herkes kendi
pozisyonuna göre tavır almaya çalışıyor. Oysa bir ulus olmanın en önemli koşulu
acılarda, sevinçlerde ortak olmaktır. Gar katliamında hayatını kaybeden 103 kişinin
tümü orta gelirli ya da alt gelir grubuna mensup insanlar; demokrasi, barış ve
özgürlük mitingi için Ankara’da toplandılar, ben de o toplantıya giderken
patlama oldu ve patlama olduğu zaman ilk alana giren milletvekillerinden bir
tanesiyim. Gördüğümüz manzara korkunçtu. 
Değerli
milletvekilleri, acıların ortak olmasından bahsediyoruz. Evet, ulus olarak,
bizim, bu tür katliamlarda ya da başka olaylarda hayatını kaybedenlerin hepsi
ortak acımızdır. Örneğin Başbağlar katliamında hayatını kaybeden yurttaşlarımız
ortak acımızdır. Uludere’de hayatını kaybeden yurttaşlarımız ortak acımızdır.
Ankara Garı’nda patlayan ve daha sonra Ankara’da iki ayrı yerdeki
patlamalardaki bütün yurttaşlarımızın acısı ortak acımızdır. İstanbul’da bir
yılbaşı gecesi meydana gelen patlamada hayatını kaybeden yurttaşlarımızın acısı
ortak acımızdır.
Şimdi,
bu acıları anmakta devletin ailelere yardımcı olması ve acıları hafifletmesi
gerekir. Bugün, Ankara’da ve başka illerimizde yaşadığımız kimi sıkıntıların
olmasını ben kesinlikle akla ve mantığa sığdırmıyorum. Devlet, acı çeken
herkesin yanında olmalı ve onların anmalarına özellikle önem vererek ailelerin
yanında olmalıdır değerli arkadaşlarım. Bu bakımdan, anmalar sırasında yaşanan
kimi sıkıntıların devletimize hiç yakışmadığını ifade etmek isterim. Devlet,
acıları ortadan kaldırmak, sorumlulardan hesap sormak ve ulusumuzun ortak
acısını paylaşmak durumundadır.
Değerli
milletvekilleri, bundan tam bin üç yüz otuz sekiz yıl önce, 10 Ekim 680
tarihinde Kerbelâ Çölü’nde hayatını kaybeden Hazreti Hüseyin ve 72 yârenin
acısı tüm dünyanın ortak acısıdır, az önce bahsettiğim acılar gibi.
Kerbelâ,
erdemli, ilkeli, dürüst, şefkatli, mert ve yiğit bir kahramanın, zamanın zalim
diktatörü tarafından altı aylık süt emen çocuğuna varıncaya kadar bütün
yakınlarıyla birlikte acımasızca şehit edildiği günün adıdır; bir kahramanın,
zalime boyun eğmektense, onursuzca yaşamaktansa, hayatı pahasına ona boyun
eğmeyerek onurluca ölmeyi seçtiği günün adıdır. Mazlumun zalime, öldürülenin
öldürene, kanın kılıca galip geldiği günün adıdır. Kerbelâ, bu destanın
yazıldığı çölün adıdır. İmam Hüseyin, bu destanı asil kanıyla yazan erdemli,
ilkeli, yürekli ve fedakâr kahramanın adıdır. Dünyanın neresinde bir zulüm
varsa orası Kerbelâ’dır. Nerede hayrın ve şerrin kavgası varsa orası
Kerbelâ’dır. Kerbelâ bir semboldür, insanlık onurunun can vererek galip
gelmesidir; zulmün bedel ödenerek lanetlenmesidir. Orada İmam Hüseyin değil,
insanlık onuru katledilmiştir. İmam Hüseyin’in şehadeti de insanlık onurunun
zaferidir. 
Hazreti
Hüseyin’i, hayatını kaybeden yârenlerini bir kez daha saygıyla andığımı ifade
ediyor, birleşime on beş dakika ara veriyorum. 
Kapanma Saati: 15.41
ÜÇÜNCÜ
OTURUM
Açılma
Saati: 16.04
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN – Değerli
milletvekilleri, Türkiye Büyük Millet Meclisinin 6’ncı Birleşiminin Üçüncü
Oturumunu açıyorum.
3.- Oturum Başkanı TBMM Başkan Vekili Levent Gök’ün, yapılan yoklamayla
ilgili detaylı inceleme yapmak üzere konuyu Başkanlık Divanına götürerek karar
alacağına ilişkin açıklaması
BAŞKAN – Değerli
milletvekilleri, yaptığımız yoklamayla ilgili Sayın Özgür Özel’in dile
getirdiği konu tarafımızca inceleniyor. Bu konuda yaptığımız araştırmada daha
geniş bir araştırmaya ihtiyacımız var. Bu konuda kimi arkadaşlarımızın oy
pusulası gönderdiğini, sisteme girdiğini biz de müşahede ediyoruz. Okumadığımız
pusulalar içerisinde burada olan arkadaşlarımızın da olduğunu ben tespit ettim.
Bu konuyu detaylı bir şekilde incelemek ve sonuçlandırmak üzere konuyu bütün
detaylarıyla Başkanlık Divanına götürerek oradan bir karar alacağımı
bilgilerinize sunuyorum. 
Görüşmelere
devam ediyoruz. 
Gündeme
geçiyoruz. 
Başkanlığın
Genel Kurula sunuşları vardır. 
İYİ PARTİ
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Samsun Milletvekili Bedri Yaşar ve arkadaşları
tarafından, döviz kurundaki artışların önlenmesi, siyasi, iktisadi ve hukuksal
uygulamaların yarattığı neticelerden biri olan "ekonomik kriz"
gerçekliğiyle mücadele edilmesi, ortak akılla hareket ederek derinleşen
ekonomik krizin önüne geçilmesi ve ekonomik çözüm modeli geliştirilip uygulanmasının
araştırılması amacıyla 14/8/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (10/106) ön
görüşmelerinin, Genel Kurulun 10 Ekim 2018 Çarşamba günkü birleşiminde
yapılmasına ilişkin önerisi
10/10/2018
Türkiye Büyük Millet Meclisi Başkanlığına
Danışma Kurulu
10/10/2018 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul

 Grup
Başkan Vekili
Öneri:
Samsun
Milletvekili Bedri Yaşar ve arkadaşları tarafından döviz kurundaki artışların
önlenmesi, siyasi, iktisadi ve hukuksal uygulamaların yarattığı neticelerden
biri olan “ekonomik kriz” gerçekliğiyle mücadele edilmesi, ortak akılla hareket
ederek derinleşen ekonomik krizin önüne geçilmesi ve ekonomik çözüm modeli
geliştirilip uygulanmasının araştırılması amacıyla 14/8/2018 tarihinde (004
numaralı araştırma önergemiz) Türkiye Büyük Millet Meclisi Başkanlığına verilmiş
olan Meclis araştırması önergesinin diğer önergelerin önüne alınarak
görüşmelerinin 10/10/2018 Çarşamba günkü birleşimde yapılması önerilmiştir.
BAŞKAN – Değerli
milletvekilleri, okunan önerinin gerekçesini açıklamak üzere öneri sahibi
olarak İYİ PARTİ Grubu adına Samsun Milletvekilimiz Sayın Bedri Yaşar. 
Buyurun. (İYİ
PARTİ sıralarından alkışlar) 
İYİ PARTİ GRUBU
ADINA BEDRİ YAŞAR (Samsun) – Sayın Başkan, değerli milletvekilleri; ben de
sözlerime Kerbelâ şehitlerini rahmetle anarak başlıyorum. Aynı zamanda, her ne
şart altında olursa olsun, terörle mücadelede kaybettiğimiz gerek güvenlik
güçlerimizi gerek vatandaşlarımızı, korucularımızı, tüm şehitlerimizi rahmetle
anıyorum; gazilerimize de hayırlı uzun ömür ve sağlık diliyorum. 
Türkiye’de hâkim
güç yapısının yani Hükûmetin ekonomik gerekçelere kayıtsız kaldığı bir dönemin
içerisindeyiz. Ekonomide bardağın dolu tarafının kalmadığı bir sürece doğru
hızla gitmekteyiz. Kredi derecelendirme kuruluşları kredi notunu düşürmekte ve
yatırım yapılabilirlik durumunu da bir alt seviyeye çekmektedir. Yatırımcı
bankalar, Türkiye ile Güney Afrika ve Brezilya’yı aynı riskli gelişen üç piyasa
arasında sıralamıştır. 
Küresel kurumlar
dışında ulusal kuruluşlarımız da ekonominin kötüye gidişine dair maalesef
farklı şeyler söylemiyor. Düzenli olarak TÜİK’in ölçtüğü Ekonomik Güven Endeksi
son beş yılın en düşük seviyesini görmüştür. 
Ekonominin
krizde olduğunu gösteren bir başka gösterge de Türk lirasının olağandışı değer
kaybıdır. Türk lirası 2018’de Amerikan doları karşısında yaklaşık yüzde 50
değer kaybetmiştir. Böylece Türk lirası, Arjantin pesosundan sonra, en fazla
değer kaybeden, en kötü performans gösteren para birimleri arasında yerini
aldı. Türk lirasındaki düşüş, dolar ve euro cinsinden borcu bulunan özel sektörü
etkilemekle birlikte ülkenin tümünü ekonomik bir kaosa doğru sürüklemektedir.
2010 yılının başlarında “1 TL 1 dolar olur mu?” tartışmalarının yapıldığı
Türkiye’de ne yazık ki dolar bugün 6 TL’yi geçmiştir. Ağustos 2013’te 1,90
seviyelerinde olan dolar kuru son beş yıldır istikrarlı bir biçimde
yükselmektedir. Türk lirasını gelişmekte olan ülke paraları içinde en çok değer
kaybeden para birimi hâline getiren bu sürece etki eden faktörlerin tespitinin
yapılarak çözümünün sağlanması, titizlikle sürdürülmesi gereken ivedi bir
çalışmayı zorunlu kılmaktadır. 
Ekonomide cari
açık ve vergi sistemi gibi bir türlü çözülemeyen yapısal sorunlar Türk lirasını
giderek daha kırılgan hâle getirmiştir. En son mayıs ayında açıklanan
Türkiye'nin cari açığı son on iki ayda 57 milyar 637 milyon dolara çıkmıştır.
Bu dönemde uluslararası doğrudan yatırımların girişinde ise büyük azalma
olmuştur. 2017’de uluslararası doğrudan yatırımlar yüzde 19 azalırken 2018’in
ilk altı ayında yüzde 20 azalmıştır. Türkiye'nin tüketerek ve dış borçla
büyüyen ekonomisi son dönemde çift hanelere çıkan enflasyonla alarm vermeye
başlamıştır. Eylül ayında enflasyon yıllık yüzde 24, üretici endeksinde yüzde
46’lara ulaşmıştır. Sayın Cumhurbaşkanımızın ifadesiyle, ne Merkez Bankasının
verdiği kur hedefleri, büyüme hedefleri ne de enflasyon hedefleri maalesef
tutmamıştır. Kurda tarihî seviyeler ve enflasyonda yükseliş trendinin devam
etmesi hâlinde Türkiye açısından en korkulan senaryo, hem bankacılık sektörü
hem de reel sektörü içine alan bir kredi krizi yaşaması ihtimalidir. Zira Türk
şirketlerinin yurt dışı kaynaklı borçları artan döviz kurlarıyla birlikte çok
ağır bir yüke dönüşmüş durumdadır. Dolar kurundaki her 1 kuruşluk artışın
toplam dış borç miktarını 4,2 milyar TL artırdığı ne yazık ki göz ardı edilemeyecek
ölçüde önemli bir husustur. Şirketlerin yüksek faiz nedeniyle yeni yatırım
yapmadığı, yüksek enflasyon nedeniyle üretim maliyetlerinin yükseldiği ve
tüketici taleplerinin düştüğü böyle bir ortamda Türkiye'nin ekonomide yükseliş
başarısı gösteremeyeceği aşikârdır. Bu nedenle, ciddi bir yavaşlamayla birlikte
kurdaki yükselişin kredi krizine dönüşmesi hâlinde acil kaynak bulunması
gerekecektir. 
Açıkladığımız
nedenlerle, döviz kurundaki artışların önlenmesi, siyasi, iktisadi ve hukuksal
uygulamaların yarattığı neticelerden biri olan ekonomik kriz gerçekliğiyle
mücadele edilmesi, ortak akılla hareket edilerek derinleşen ekonomik krizin
önüne geçilmesi ve ekonomik çözüm modeli geliştirilip uygulanması şarttır.
Bugün de görüyoruz, bizler McKinsey gibi danışman firmaların marifetiyle Türk
ekonomisini düzlüğe çıkarmaya çalışıyoruz.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
BEDRİ
YAŞAR (Devamla) – Ben şunu ilave etmek istiyorum: Bu yüce Meclisin değerli
üyelerinin ekonomik krizin çözümüne yönelik bir araştırma komisyonu oluşturarak
bu işe bir katkı sağlayacağı, çözümü Mecliste aramanın, Mecliste bulmanın daha
doğru olacağı kanaatindeyim. Yüce Türk milleti de biz milletvekillerinden bu
çatı altında bu önemli soruna müşterek bir çözüm bulmamızı bekliyor.
Sayın
Cumhurbaşkanımızın Meclisin açılış konuşmasında da belirttiği gibi, gelin hep
beraber ülkenin sorunlarına bir çözüm bulalım diyorum. Biz de buradan muhalefet
olarak diyoruz ki: Ülkenin içinde bulunduğu bu durum itibarıyla her türlü iş
birliğine hazırız. Bırakın sağda, solda danışmanlar aramayı, yüce Meclisin bu
soruna çözüm bulacağına canıgönülden inanıyorum. Bu önergeye ben sizlerin
“evet” oyu vermenizi bekliyorum, hepinizi saygıyla selamlıyorum. (İYİ PARTİ
sıralarından alkışlar)
BAŞKAN –
Teşekkür ederim Sayın Yaşar. 
Milliyetçi
Hareket Partisi Grubu adına Samsun Milletvekilimiz, Grup Başkan Vekilimiz Sayın
Erhan Usta. 
Buyurun Sayın
Usta. (MHP ve AK PARTİ sıralarından alkışlar)
Süreniz üç
dakika. 
MHP GRUBU ADINA
ERHAN USTA (Samsun) – Teşekkür ederim Sayın Başkan.
Sayın Başkan,
değerli milletvekilleri; hepinizi saygıyla selamlarım. 
Ben bu grup
önerisi vesilesiyle dün sayın bakanlar tarafından açıklanan Enflasyonla
Topyekûn Mücadele Programı’na ilişkin birkaç değerlendirme yapmak, görüşlerimi
sizlerle paylaşmak istiyorum.
Tabii ki
Hükûmetin enflasyonla mücadele anlamında bir kısım gayretler içerisinde
olmasını takdirle karşıladığımızı öncelikle ifade etmem lazım. Hep bu kürsüden
-izleyen arkadaşlarımız bilirler- enflasyonun ciddi bir sorun olduğunu ve
enflasyonun Türkiye’de yükseleceğini ve bunun da problemleri büyüteceğini
buradan defalarca söylemiş bir milletvekiliyim. 
Türkiye çeyrek
yüzyıl kronik yüksek enflasyondan ciddi sıkıntı çekti. 2000 yılında
başlattığımız programın adı “Dezenflasyon Programı”ydı esas itibarıyla yani
enflasyonla mücadele, enflasyonu aşağıya çekme programıydı. Tabii enflasyonla
mücadelede ciddi bir mesafe alındı ancak enflasyonda bir bozulma başladığında,
geçmişte bazı sayın bakanların “Ya, 1 puan, 2 puan enflasyon yüksek gelse ne
olacak?” deyip enflasyonu küçümseyici tavırlarını da ciddi şekilde eleştirmiş
bir milletvekiliyim. Şimdi, bu anlamda enflasyon meselesi son derece önemli bir
meseledir. Enflasyon her şeyi bozar, gelir dağılımını bozar, piyasadaki bütün
makro dengeleri bozacak bir husustur. Tabii, önümüzdeki sıkıntı, durgunluk
içerisinde enflasyon sıkıntısı Türkiye açısından, bu da ayrı bir konu. 
Şimdi programa
dönecek olursak, sayın bakanların dün açıkladığı programın özü şu: Belli
mallarda belli firmaların en azından yılbaşına kadar fiyatlarında yüzde 10
indirim yapması veya artışa gitmemesi şeklinde bir program. Tabii, bu gayreti
de yine takdirle karşılamakla birlikte, bunun ne kadar kalıcı olacağını, ne
kadar sürdürülebilir olduğunu görmemiz lazım. Tabii, hakikaten ne kadar malda
yüzde 10 bir düşüş olacağını bilmiyoruz, yüzde 10 aylık düşüş önemli bir
şekilde enflasyon rakamını geriye çekebilir, bu önemli bir şey olabilir. Tabii
buradan da en fazla işçiler ve memurların aylıkları etkilenecektir çünkü
yılbaşında enflasyon farkı verecektik, o ayrı bir bahis. Ancak burada, bu, çok
sürdürülebilir bir şey değil yani hem talep tarafında hem de maliyet tarafında
enflasyonu ortaya çıkaran nedenlerin üzerine gitmemiz lazım.
Bir tane örnek
vermek istiyorum: Aralık ayından bu yana elektrik fiyatlarında konutta,
meskenlerde artış yüzde 44,2; bunu anlayabiliyoruz çünkü kurda bir artış var,
maliyetler artıyor, burada bir artış yapılıyor ancak sanayi tarafına
geldiğimizde artış yüzde 70,9. Burada şunu söylemiyorum, konutta yüksek artırın
demiyorum. Şimdi, enflasyon nedir? Maliyet enflasyonu tarafından baktığımızda
girdi maliyetlerinin, üretim maliyetlerinin artması. Şimdi, sanayide elektrik
fiyatında yüzde 70,9’luk bir artış yaparsak yılbaşından bu yana, bu üretimi
yapan kişiye “Sen bunu ucuza sat.”ı nasıl diyebileceğiz? Dolayısıyla maliyetler
üzerinde en belirgin belirleyici de esas itibarıyla kurdur, zaten biliyoruz.
Kurdaki bu yüksek artıştan dolayı, kur-enflasyon geçişkenliğinden dolayı
enflasyonda ciddi bir bozulma olmuştu.
(Mikrofon
otomatik cihaz tarafından kapatıldı) 
ERHAN USTA
(Devamla) – Bir dakika alabilir miyim?
BAŞKAN – Buyurun
Sayın Usta. 
ERHAN USTA
(Devamla) – Bir defa, ilk yapılması gereken işlerden bir tanesi de -az önce
söylediğim gibi- girdi maliyetlerine bir bakılması lazım. Girdi
maliyetlerindeki aşırı şişmeler, oralardaki artışlar enflasyona neden oluyor.
Diğer şey de kur tarafından… Yani kura istikrar kazandırmamız lazım -kuru
aşağıya çekecek politikaları uygulamaya mutlak suretle koymak gerekiyor- ve
kuru aşağı çekmemiz lazım. Kur buralarda sabitlendiği zaman bile -daha yükseğe
gitmesinden bahsetmiyorum- enflasyon üzerinde hâlâ bozucu etkisi olacaktır. 
Diğer tarafında
da işin talep kısmı vardır. Talebi kısıcı tedbirlerin alınması lazım veya arz
tarafında bir sıkıntı varsa, üretim tarafında bir sıkıntı varsa ki Türkiye’de
bu maalesef var, buralarda -tabii, çok kısa sürede bunların hepsini toparlamak
mümkün değil- üretim artışını sağlayacak, özellikle fiyat artışlarının çok
yüksek olduğu, kısılabilir, esnekliği olan mallarda talebi de belli ölçüde
kısıcı tedbirler almak lazım. Bu bağlamda, hemen otomobille ilgili olanı
söyleyeyim, otomobilde vergi azaltılması Türkiye’ye hizmet etmeyecektir;
Almanya’daki, Japonya’daki otomobil fabrikalarına hizmet edecek bir şeydir.
Yapılan o vergi indiriminin de yanlış olduğunu ifade etmek isterim.
Genel Kurulu
saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Usta.
Halkların
Demokratik Partisi Grubu adına Mersin Milletvekilimiz Sayın Rıdvan Turan
konuşacak.
Buyurun Sayın
Turan. (HDP sıralarından alkışlar)
HDP GRUBU ADINA
RIDVAN TURAN (Mersin) – Sayın Başkan, değerli milletvekilleri; Genel Kurulu
saygıyla selamlıyorum.
Önce, bu
yaşananın bir kriz olup olmadığı konusunda netleşmek lazım galiba. Ben bunun
bir kriz olduğu kanısında değilim kişisel olarak. Türk lirası yılbaşından beri
yüzde 60 civarında değer kaybetti, 57 milyar doları aşan bir cari açıktan
bahsediyoruz, enflasyon yüzde 18 seviyesine çıkmış, 24 Haziran seçimlerinden
önce 340 dolara denk gelen asgari ücret 240 dolara düşmüş. Bu arada, çok sayıda
şirket konkordato ilan etmiş, bir kısmı iflasını açıklamış, yüz binlerce işçi
kapının önüne konulmuş. Bunun yaratmış olduğu sosyal hadiselerle beraber,
toplumsal hadiselerle, toplumun genel manada yoksullaşmasıyla beraber, siyaset
alanındaki faşizan uygulamalarla beraber değerlendirildiğinde bu bir kriz falan
değildir arkadaşlar; bu, memleketin AKP eliyle topyekûn çökertilmesidir. Önce,
eşyayı tabiatıyla, ismiyle çağırmak gerekiyor.
Berat Albayrak
birtakım yeni terminolojiler katıyor. Bunlardan bir tanesi dengeleme. Dengeleme
falan değil. Yani ortada çok açıkça ortaya çıkan, iktisadi manada krizden çok
daha öte sonuçlar doğuracak bir durumla karşı karşıyayız. Dolayısıyla bugün bu
öneriyi tartışıyorsak bu krizin sebeplerine ilişkin de üç beş laf etmenin
kişisel olarak anlamlı olacağı kanısındayım. Arkadaşlar, kriz inzibati
tedbirlerle, aynı, Enflasyonla Topyekûn Mücadele Programı’nda olduğu gibi,
“Yılbaşına kadar şu mala, bu mala zam yapmayın.” türünden inzibati önlemlerle,
pazar gezen belediye başkanlarının “Fiyatları yükseltmeyin, canınızı yakarım.”
sözleriyle engellenecek durumda değil. Burada ciddi, devasa bir ekonomi politik
sorun var. 
Sorunun birinci
maddesi şu: Bu durumla neden karşı karşıya kaldık? Çünkü yüksek cari açığa
dayalı bir hormonlu büyüme modelini AKP iktidarı başından beri bir ekonomik
büyüme, refahın artması gibi bize sundu. Oysa bu büyümenin esbabımucibesi,
uluslararası alanda bol miktarda olan kredinin ülkeye çekilmesi ve burada da
özellikle, AKP’nin destek kıtası olan yeni bir inşaat baronları sınıfı
yaratılmak suretiyle betona gömülmesi oldu. İlginç bir istatistikten
bahsedeyim. Türkiye’de dökülen beton her sene Konya Ovası’nı kaplayacak
miktarda. Bu süreç içerisinde memlekete 600 milyar dolar para gelmiş. Sormak
istiyorum, bu 600 milyar doları ne yaptınız arkadaşlar? Köprüler, otoyollar,
hazine garantili şehir hastaneleri, yapılan şeyler bunlar. Katma değer
yaratıcı, insana, bilime, eğitime önem veren bir biçimde bunlar harcanmadı. 
(Mikrofon
otomatik cihaz tarafından kapatıldı)
BAŞKAN – Peki,
devam edelim.
Bir dakika daha
veriyorum.
RIDVAN TURAN
(Devamla) – Bakın, 600 milyar dolar gibi bir para bizim gibi başka ülkelere de
gitti ama onlar istihdam yaratıcı önlemlerle bu problemden bir ölçüde kurtulmuş
durumdalar.
Bir başka
sebebi, Kürt meselesinin çözümsüzlüğü başta olmak üzere bölgedeki jeopolitik
risklerdir. İşte bu inşaat sektörü Orta Doğu’yu paylaşılması gereken bir pasta
olarak gördü ve buna ilişkin de iktidar militarist politikalarıyla bir yayılma
hedefi güttü.
Değerli
arkadaşlar, üçüncü sebep de memlekette demokrasinin olmayışıdır. Gazetecilerin,
yazarların cezaevinde olması, muhalefetin olduğu gibi derdest edilip cezaevine
tıkılmış olması, düşünen insanların dışarıya bırakılmamış olmasıdır,
çalışmalarının engellenmiş olmasıdır. 
Dolayısıyla bu
politik mevzular, bu ekonomi politik ana perspektif görülmeden krize ilişkin
yapılacak çalışmalar anlamlı olmayacaktır. Yapılan şey, kanseri yara bandıyla
tedavi etmeye çalışmaktır. Bu açıdan, bizim Halkların Demokratik Partisi Grubu
olarak bu önergeyi desteklediğimizi ifade etmek istiyorum.
Teşekkürler.
(HDP sıralarından alkışlar) 
BAŞKAN –
Teşekkür ederiz Sayın Turan.
Cumhuriyet Halk
Partisi Grubu adına Denizli Milletvekilimiz Sayın Haşim Teoman Sancar. 
Buyurun Sayın
Sancar. (CHP sıralarından alkışlar) 
CHP GRUBU ADINA
HAŞİM TEOMAN SANCAR (Denizli) – Sayın Başkan, değerli milletvekili
arkadaşlarım; ülkenin tarihi boyunca geçirdiği en büyük ekonomik darboğazlardan
birisini maalesef yaşamaktayız. Sayın Cumhurbaşkanı da dâhil kim ne derse desin
herkes evindeki, hanesindeki, ocağındaki, çevresindeki ateşin farkında. On altı
yıllık AKP iktidarının her seçimde “Biz seçildikten sonra ekonomik refah
gelecek, biz seçildikten sonra ekonomik olarak rahatlayacağız.” demesinden
sonra, on altı yıl sonra bu ülkeye getirdiği ekonomik bir terim var:
Konkordato. Bravo, tebrik etmek lazım, millet sayenizde konkordatoyla tanıştı!
Denizli’mizde, Ege Bölgemizde mesleğimiz gereği takip ediyoruz –üzülerek- ve
düne kadar harıl harıl ticaret yapan, devletine, milletine vergi veren iş
adamlarımız adliye koridorlarında avukatlarıyla beraber konkordato
kuyruklarında dilekçe veriyorlar. Bu anlamda, maalesef, ekonominin krizini
yaşıyorsak çözümü üzerine de artık iktidar partisinin adım atması mecburi hâle
gelmiştir. Evet, döviz yükseldi, faizler yükseldi; bu anlamda Türkiye’nin
8’inci büyük ekonomisine sahip Denizli’mizde iş adamlarımız, tekstilcilerimiz,
ihracatçımız ve Denizlili müteahhitlerimiz çok büyük bir darboğaz
yaşamaktadırlar. Bu ekonominin yönetilememesinin sonucunda sadece konkordato
ilan eden iş adamları değil, onların taşeronları, duvarcıları, betoncuları,
sıvacıları, elektrikçileri, sucuları ve birçok iş emekçisi arkadaşımız mağduriyet
yaşayarak bu anlamda iflasın eşiğine gelmişlerdir. Yaşadığımız ekonomik ortamda
hâlâ ısrarla TOKİ Başkanının televizyonlara çıkıp “Biz bu anlamda konut
satışlarımızı artıracağız.” demesine anlam verebilmek mümkün değil. 
Değerli
arkadaşlar, Denizli’de TOKİ’yle rekabet etmek mümkün değil, Türkiye’de TOKİ’yle
rekabet etmek mümkün değil. Müteahhitlerimize verdiğiniz konut kredisi faizi
2,48, TOKİ’nin sattığı konutların konut kredisi faizi 0,98. TOKİ’nin ürettiği
konut da Denizli’deki müteahhitlerimizin ürettiği konut değil mi? 1.200 tane
rezidans yapan bir TOKİ 0,98’den faiz verecek, Denizli’de arsasına, tapusuna,
bileğine, riskine, ipoteğine rağmen çalışan Denizlili müteahhit kardeşimiz
2,98’le, 2,58’le, 2,48’le daire satacak. İşte, ekonominin bugününe rağmen hâlâ
devletin müteahhitliğini sürdürmeye, vatandaşın müteahhitliğini bitirmeye çaba
gösteren bir zihniyet var. Acilen bu anlayıştan geri dönülmeli ve artık
Türkiye’de sivil esnafın, sivil müteahhidin, sivil iş adamının, yerli iş
adamının…
(Mikrofon otomatik
cihaz tarafından kapatıldı) 
BAŞKAN – Sayın
Sancar, toparlayalım, selamlayalım. 
HAŞİM TEOMAN
SANCAR (Devamla) – Toparlıyorum efendim. 
Yerli iş
adamımızın kalkınması ve bu sektörün de rahatlamasına çaba harcamak lazım
gelmektedir. Bu vesileyle önerge doğrudur, yerindedir. Yarından itibaren
doların düşürülmesi, TOKİ’nin ortadan kaldırılması ya da gerçek anlamda iştigal
alanına geri dönmesini önemle arz ediyoruz. 
Değerli
arkadaşlar, TOKİ’nin şu anda, yarın sabahtan itibaren yapması gereken bir iş
var. 54 bin öğrenci Denizli’mize kayıt olmaya geldi, Denizli’mizde 54 bin yatak
kapasiteli yurt yok. O zaman, TOKİ yarından itibaren gariban vatandaşlarımızın
aslan gibi üniversite kazanan çocuklarına yurt yapmaya başlayacak, Denizlili
müteahhitlerimiz de konutlarını 0,98’den satarak inşallah, Denizli ekonomisini
ve Türkiye’de aynı anlayıştaki tüm ekonomik düzeni canlandıracaktır, bu da
mutlaka ve mutlaka sizlerin gayretiyle olacaktır. 
Bu vesileyle
ticaret ve ekonomide on altı yıl sonra ortaya çıkan bu terimin ortadan kalkması
sizlerin elindedir. Gelin, hep beraber TOKİ’ye konkordato ilan edelim,
Denizlili ve Türkiye’deki tüm müteahhit kardeşlerimizi el birliğiyle kurtaralım
diyorum, Meclisimizi saygıyla sevgiyle selamlıyorum. 
Sağ olun. (CHP
sıralarından alkışlar) 
BAŞKAN –
Teşekkür ederim Sayın Sancar. 
Adalet ve
Kalkınma Partisi Grubu adına Aydın Milletvekilimiz Sayın Mustafa Savaş. 
Buyurun Sayın
Savaş. (AK PARTİ sıralarından alkışlar) 
AK PARTİ GRUBU
ADINA MUSTAFA SAVAŞ (Aydın) – Sayın Başkan, değerli milletvekilleri; İYİ
PARTİ’nin vermiş olduğu grup önerisi üzerine aleyhte söz almış bulunmaktayım.
Genel Kurulu saygıyla selamlıyorum. 
2008 yılında
yaşanan ve tüm dünyayı etkileyen ekonomik kriz sonrasında Amerikan Merkez
Bankasının piyasaya likidite enjekte etmesiyle birlikte gelişmekte olan
ülkelere önemli oranda döviz girişi olmuştur. “Parasal genişleme dönemi” olarak
adlandırılan bu dönemde, gelişmekte olan ülkeler düşük faizli dış kaynağa kolay
bir şekilde erişmiştir. Parasal genişlemenin sona ermesi ve Amerikan Merkez
Bankasının faiz artırımına başlamasıyla birlikte, gelişen ekonomilerden döviz
çıkışı yaşanmaya başlamış ve faiz artırımlarının devam etmesi nedeniyle de
gelişen ekonomiler bu durumdan olumsuz etkilenmiştir. Bu nedenle, ülkelerin
yurt dışından yeni kaynak temini zorlaşmıştır. Amerikan Merkez Bankasının faiz
artırımına devam etmesi nedeniyle de gelişen ülkelerin para birimlerinde değer
kayıpları yaşanmaktadır. Bu kayıp sadece Türkiye’ye özgü değildir. Ülkemiz bu
olumsuz gelişmeden diğer gelişen ekonomilere göre daha fazla etkilenmiştir ama
bu etkilenme hiçbir ekonomik gerekçeye dayanmamaktadır. 
Ayrıca, reel
sektörün dış borcunun yüksekliği ve bu borcun yönetilemez olduğu yönünde de bir
algı operasyonu yürütülmektedir. Şunun bilinmesini isterim ki reel sektörün dış
borcu yönetilebilir düzeydedir, reel sektörün dış borcunun yüzde 83’ü 2 bin
firma üzerindedir. Bu firmaların büyük bir bölümü ithalat, ihracat yapan ve
döviz riskini yönetmekte uzmanlaşmış kurumsal firmalardır, kur atağını da
profesyonelce yönetmektedirler. Kısa vadede yani bir yıl içerisinde
ödeyecekleri borç ile alacakları arasında negatif bir durum bulunmamaktadır.
Diğer taraftan, bankacılık sektörünün de döviz açık pozisyonu bulunmamaktadır. 
Değerli
milletvekilleri, kredi derecelendirme kuruluşlarının kararlarına gelince de bu
kararların her zaman objektif kararlar olmadığına yönelik bir örnek vermek
istiyorum.
Güney Afrika ve
Türkiye aynı ülke grubunda değerlendirilmektedir. Güney Afrika’nın büyüme oranı
yüzde 1,3 iken Türkiye’nin geçen yılki büyüme oranı yüzde 7,4’tür. Kamu
borçlarının millî gelire oranı ise Güney Afrika’da yüzde 52,7 iken Türkiye’de
bu oran yüzde 28,3’tür. İşsizlik oranları ise bizde yüzde 10, Güney Afrika’da
ise yüzde 27,5’tur. Bütün bunlara rağmen Güney Afrika yatırım yapılabilir bir
ülke, Türkiye ise yatırım yapılamaz bir ülke olarak değerlendirilmiştir. Bunlar
objektif kararlar değildir. 
(Mikrofon
otomatik cihaz tarafından kapatıldı)
BAŞKAN – Devam
edin lütfen.
MUSTAFA SAVAŞ
(Devamla) - Bu ekonomik ve siyasi operasyonlarla, devlet yönetimi el
değiştirsin, Türkiye Cumhuriyeti devleti yolundan sapsın, milletimiz büyük
Türkiye idealinden uzaklaşsın istiyorlar. Güçlü Meclis, siyasi istikrar ve
güçlü ekonomiyle bu oyunların da üstesinden geleceğiz. Hazine ve Maliye Bakanlığımızın
açıkladığı yeni ekonomi programıyla almış olduğu tedbirler, Merkez Bankası ve
Bankacılık Düzenleme ve Denetleme Kurulunun aldığı çok önemli kararlarla bu
süreci de aşacağız. Çünkü Türkiye ne 2002 öncesi Türkiye ne de bankacılık
sektörümüz o zamanki sektör. 
Önergenin
aleyhinde olduğumu belirtir, Genel Kurulu saygıyla selamlarım. (AK PARTİ
sıralarından alkışlar)
BAŞKAN
– Teşekkür ederiz Sayın Savaş.
ÖZGÜR
ÖZEL (Manisa) – Karar yeter sayısı istiyoruz.
BAŞKAN
– Sayın milletvekilleri, öneriyi oylarınıza sunacağım, bu arada karar yeter
sayısı talebi var, karar yeter sayısını arayacağız. 
Öneriyi
kabul edenler… Etmeyenler… 
Değerli
arkadaşlar, Divanımızda karar yeter sayısı bakımından bir tereddüt hasıl oldu,
elektronik cihazla oylama yapacağız.
İki
dakika süre veriyorum.
(Elektronik
cihazla oylama yapıldı) 
BAŞKAN
– Değerli milletvekilleri, karar yeter sayısı yoktur. 
Birleşime
on dakika ara veriyorum. 
Kapanma Saati: 16.34
DÖRDÜNCÜ
OTURUM
Açılma
Saati: 16.50
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN – Değerli
milletvekilleri, Türkiye Büyük Millet Meclisinin 6’ncı Birleşiminin Dördüncü
Oturumunu açıyorum.
Az önce yapılan
oylamada, İYİ PARTİ grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Yapılacak oylama
için iki dakika süre veriyorum.
(Elektronik
cihazla oylama yapıldı) 
BAŞKAN – Değerli
milletvekilleri, öneri kabul edilmemiştir; karar yeter sayısı vardır. 
Halkların
Demokratik Partisi grubunun… 
ÖZGÜR ÖZEL
(Manisa) – Sayın Başkan…
BAŞKAN – Özür
dilerim Özgür Bey, şunu bir okuyayım, ondan sonra söz vereyim size. 
ÖZGÜR ÖZEL
(Manisa) – Tabii, tabii…
BAŞKAN -
Halkların Demokratik Partisi grubunun İç Tüzük’ün 19’uncu maddesine göre
verilmiş bir önerisi vardır; okutup işleme alacağım ve oylarınıza sunacağım.
Buyurun. 
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, 10 Ekim 2015 gar
patlamasının tüm boyutlarıyla araştırılması amacıyla 10/10/2018 tarihinde
Türkiye Büyük Millet Meclisine verilmiş olan Meclis araştırması önergesinin ön
görüşmelerinin, Genel Kurulun 10 Ekim 2018 Çarşamba günkü birleşiminde
yapılmasına ilişkin önerisi
10/10/2018
Türkiye Büyük Millet Meclisi Başkanlığına
Danışma Kurulu
10/10/2018 Çarşamba günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ayhan
Bilgen
 Kars
 Grup
Başkan Vekili 
Öneri: 
10 Ekim 2018
tarihinde Mersin Milletvekili Grup Başkan Vekili Fatma Kurtulan ve Kars
Milletvekili Grup Başkan Vekili Ayhan Bilgen tarafından -590 grup numaralı- 10
Ekim 2015 gar patlamasının tüm boyutlarıyla araştırılması amacıyla Türkiye
Büyük Millet Meclisine verilmiş olan Meclis araştırması önergesinin, diğer
önergelerin önüne alınarak, görüşmelerinin 10/10/2018 Çarşamba günkü
birleşiminde yapılması önerilmiştir. 
BAŞKAN –
Teşekkür ederim.
Sayın Özel,
sisteme girmişsiniz.
Buyurun. 
V.- AÇIKLAMALAR (Devam)
27.- Manisa Milletvekili Özgür Özel’in, kanun tekliflerinin komisyonlara
havale sürecinde yaşanan adaletsizliğin Meclis Başkan Vekili olarak Levent Gök
tarafından incelenip açıklanması gerektiğine ilişkin açıklaması
ÖZGÜR ÖZEL
(Manisa) – Sayın Başkanım, bugün bütün grupları ilgilendiren bir gelişmeyle
karşı karşıyayız. Elimizde Sayın Mustafa Yel ve Sayın Atay Uslu
milletvekillerimiz tarafından verilmiş bir kanun teklifi var, Trafik Kanunu’yla
ilgili. Bu teklif Meclis Başkanlığına bugün verilmiş, bugün de doğrudan esas
komisyona ve tali komisyonlara havalesi yapılmış, bundan doğal bir şey yok ama
sıkıntı şu: Elimde emeklilikte yaşa takılanlarla ilgili, partimiz tarafından
ilki 17 Ağustos günü -Ömer Fethi Gürer tarafından- verilmiş bugüne kadar 5
kanun teklifi var. İYİ PARTİ’nin, Milliyetçi Hareket Partisinin, Halkların
Demokratik Partisinin bu konuda kanun teklifleri var, hiçbirisi ilgili
komisyonlara havale edilmemiş. Meclis Başkanı, havale etmemeyi, yasamaya bir engel
çıkarma, Adalet ve Kalkınma Partisinin, dolayısıyla bugün iktidarı elinde
bulunduran partinin milletvekillerinden gelenlere geçiş önceliği ama muhalefet
partilerine bir ön kesme, engel olma olarak kullanmaktadır. Emeklilikte yaşa
takılanlar -ki bütün gruplar bu konuda hassasiyet gösteriyor bu örnek-
komisyona geldiğinde Adalet ve Kalkınma Partisi dışında büyük bir birliktelik
var, herkesin gözü burada, fiilî olarak yasama hakkımız gasbediliyor, kırk beş
günlük süre başlamamış oluyor, komisyonu toplantıya çağırsan komisyonun
gündeminde bu yok ama bugün AK PARTİ’nin verdiği teklif var. Bu nasıl oluyor?
Bu nasıl eşitlik? Bu nasıl demokrasi? Bu nasıl hakkaniyet? Darbecilik
diyorsanız doğrudan doğruya milletvekillerinin ve grupların yasama hakkına
Meclis Başkanı Binali Yıldırım eliyle engel olma. 
Bakın, şöyle
diyor Binali Yıldırım, aha da çizgiyi buradan çekmiş: “Bu taraf, makbul, yasama
yapabilecek, teklif verebilecek milletvekilleri; bu taraf, eğer iktidar partisi
evet demiyorsa beyhude çabalayacak milletvekilleri. Biz Mecliste yasa yaparız,
siz gidin kumda oynayın.” diyor bu kadar insana. Şimdi, parti grupları, herkes
incelesin bu durumu. Takdir her birinin ayrı ayrı kendi gruplarındadır ama bu
kabul edilebilir bir şey değil. Bu nasıl Meclis, bu nasıl demokrasi? Akıl
almıyor. 
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Sayın Başkanım, müsaadenizle toparlayayım.
BAŞKAN – Buyurun
Sayın Özel.
ÖZGÜR ÖZEL
(Manisa) – Sayın Başkanım, bu durumun tarafınızdan da incelenmesini ve kanun
tekliflerinin komisyonlara havale sürecinde böyle bir adaletsizliğin... Bir gün
iki gün değil, üç aydır bekleyen teklif var; bir günde havale olan teklif var.
Binali Bey buna ne diyor bilmiyorum ama böyle tarafsızlık olmaz, böyle Meclis
Başkanlığı olmaz. Bu konuda sizin tarafınızdan konunun incelenip ivedilikle bir
açıklamanın -Meclis Başkanının sorumluluğunda olan bu konu için- Genel Kurula
ve gruplara yapılması gerekmektedir. 
Çok teşekkür
ediyorum. (CHP ve İYİ PARTİ sıralarından alkışlar) 
BAŞKAN –
Teşekkür ederim.
VI.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Levent Gök’ün, milletvekilleri
tarafından verilen kanun teklifleri arasında sıralama yapılmasının son derece
hatalı olduğuna, Meclis Başkanlığının tarafsız olması gerektiğine ve bu konuyu
takip edeceğine ilişkin açıklaması
BAŞKAN – Sayın
Özel, bahsettiğiniz konuyla ilgili ben de görüşlerimi açıklamak isterim.
Değerli
milletvekilleri, Anayasa değişikliğinden sonra, bildiğiniz gibi, kanunların
yapım sürecinde milletvekillerine kanun teklif etme hak ve yetkisi verildi.
Hükûmet, Bakanlar Kurulu kaldırıldığı için Bakanlar Kurulundan gelecek
tasarılar artık sistemimizde yok, sadece milletvekillerinden gelecek kanun
teklifleri. Dolayısıyla bu konuda her partiden, gerek AK PARTİ’den gerek
Cumhuriyet Halk Partisinden gerekse Halkların Demokratik Partisinden gerekse
Milliyetçi Hareket Partisinden ve gerekse İYİ PARTİ’den verecek
arkadaşlarımızın verdiği her türlü kanun teklifinin her biri değerlidir, her
birinin önceliği en az diğerleri kadar vardır. Kanun teklifleri arasında bir
sıralama yapılması son derece hatalıdır ve bu konuda Meclis Başkanlığımızın da
tarafsız ve adil olması sistemin gereğidir. Bu konuyu, ifade ettiğiniz konuyu
ben derhâl Meclis Başkanımız Sayın Binali Yıldırım’la görüşeceğim ve tüm
milletvekillerimizin kanun tekliflerinin komisyonlara havalesi konusunda bizler
de ayrı bir titizlikle konuyu değerlendiririz. Böyle bir sıkıntının bundan
sonra yaşanmaması gerekir çünkü sistem artık kanun tekliflerinin milletvekilleri
tarafından verilmesine döndüğü için her bir milletvekilinin hakkının, hukukunun
korunması gerekir. Bu konuyu yakından takip edeceğimi bilgilerinize sunarım. 
Teşekkür ederim.

VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, 10 Ekim 2015 gar
patlamasının tüm boyutlarıyla araştırılması amacıyla 10/10/2018 tarihinde
Türkiye Büyük Millet Meclisine verilmiş olan Meclis araştırması önergesinin ön
görüşmelerinin, Genel Kurulun 10 Ekim 2018 Çarşamba günkü birleşiminde
yapılmasına ilişkin önerisi (Devam)
BAŞKAN - Bu
arada Sayın Çepni’den özür diliyoruz. 
Az önce
okuduğumuz Halkların Demokratik Partisi Grubunun önerisini açıklamak üzere
İzmir Milletvekilimiz Sayın Murat Çepni’yi kürsüye davet ediyorum. 
Buyurun Sayın
Çepni. (HDP sıralarından alkışlar) 
Süreniz beş
dakika. 
HDP GRUBU ADINA
MURAT ÇEPNİ (İzmir) – Başkan, milletvekilleri ve değerli halkımız; bundan tam
üç yıl önce Ankara’da yani yanı başımızda bir katliam gerçekleşti. IŞİD
tarafından gerçekleştirilen bu katliamda 103 insanımız vahşice öldürüldü.
Öncelikle, onların anısı önünde saygıyla eğiliyorum ve anılarına bağlı
kalacağımıza buradan bir kez daha söz veriyorum. 
Evet, üç yıl
önce emek, barış ve demokrasi talebiyle KESK, DİSK ve TMMOB’un çağrısıyla
Ankara’da bir araya gelen on binlerce emekçiye yönelik IŞİD’li 2 teröristin ve
vahşi katilin saldırısı sonucunda büyük bir katliam gerçekleşti. Fakat, bu
katliamı özel ve özgün yapan şeylerden bir tanesi de şu: Evet, cumhuriyetin en
büyük kitle katliamlarından bir tanesi ama bunun karşısında üç yıldır
yaşananlar, katliam anında ve sonrasında yaşananlar, çok daha özellikle
üzerinde durmamız gereken ayrıntılar, esaslar.
Evet, o gün
hepimiz oradaydık; bu coğrafyada emekten, barıştan ve demokrasiden yana olan
herkes oradaydı, on binlerce emekçi oradaydı, on binlerce barışsever oradaydı.
Katliamın gerçekleştiğinin hemen anında, polis, katliama uğrayan, yerde yaralı
yatan ve onlara yardımda bulunmaya çalışan insanların üzerine gaz sıktı. Aynı
zamanda, ambulanslar geç geldi. Gelen ambulanslar da polis tarafından
engellendi. Yine hemen devamında da katliamdan sağ kurtulabilenler hak arama
mücadeleleri sürecinde engellendi, gözaltına alındı, hatta tutuklandı. 
Mahkeme üç yıl
sürdü, geçtiğimiz günlerde mahkeme sonuçlandı, 19 IŞİD’liye ceza verildi fakat
bu üç yıl içerisinde aileler, katliamdan sağ kurtulanlar ve o gün orada olanlar
üç yıl boyunca anmalarını gerçekleştiremediler. İlk kez bugün Ankara Garı
önünde bir anma gerçekleştirildi, kitlesel bir anma gerçekleştirilebildi. Yani
bu şu anlama geliyor: 103 insan vahşice katlediliyor, canlı bombalarla
katlediliyor ve bu insanlar, ölen insanlarını anmak, acılarını paylaşmak için
bir araya gelemiyorlar; bir araya geldiklerinde ise karşılarında devlet
güçlerini buluyorlar. 
Yine, mahkeme
sonucunda 19 IŞİD’liye ceza verildi fakat bütün bu sorgulamalar sürecinde
mahkemeler bir tiyatro biçiminde gerçekleştirildi yani hiçbir gerçek suçlu
orada yargılanmadı; bir tek siyasi sorumlu yargılanmadı, o gün Ankara’da
sorumlu olan hiçbir devlet görevlisi, güvenlik görevlisi de yargılanmadı,
sorgulanmadı, fikrine dahi başvurulmadı. 
Şimdi, bu
katliamı yaratan koşullara bakmak gerekiyor. Bu katliam hangi koşullarda
gerçekleşti? Başta Kürt sorunu olmak üzere bunun çözümü konusunda, çözüm
koridorlarında, çözüm aldatmacası sürecinde elde etmek istediği oy
potansiyelini elde edemeyen AKP iktidarı “Devlet bekası.” diyerek bir savaş
konseptini devreye soktu. Bunda en etkili sonuçlardan bir tanesi de 7 Haziranda
HDP’nin aldığı seçim başarısıydı. Aslında HDP’nin seçim başarısı Türkiye'nin
dört bir tarafında emekten, barıştan, özgürlükten yana olanların bir araya
gelişiydi tıpkı 10 Ekimde bir araya gelenler gibi. 10 Ekimde bir araya gelenler
de Karadeniz’den Diyarbakır’a kadar, Ege’den Akdeniz’e kadar, ülkenin dört bir
tarafından emek, barış ve demokrasi talep eden insanlar toplamıydı, tıpkı 7
Haziranda HDP’nin seçim zaferinde olduğu gibi.
Evet “devlet
bekası” diyerek tanımlanan şey, aslında AKP'nin yeni savaş konseptiydi. Yani
kitlelerin, ezilenlerin ve emekçilerin savaş siyasetiyle teslim alınamadığı
koşullarda “çözüm” diye çözüm koridorlarında oyalanamadığı koşullarda ve bunun
kendilerine oy olarak dönmediği koşullarda yeni bir konsept devreye soktular.
Tabii, bu konsept, geçmişten devraldıkları konseptti, bunu zirveye taşıdılar.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
MURAT ÇEPNİ
(Devamla) – Şimdi, bugün biz bu katliamı yeniden anmak ama aynı zamanda bu
katliamın sorumlularından hesap sormak için bir aradayız. Bugün Ankara'da
anmaya polis saldırdı, yine aynı zamanda Van’da da saldırdı ve gözaltılar var.
Evet, bu topraklarda hak isteyen, özgürlük isteyen, demokrasi talep eden kim varsa
vatan haini ilan edilmeye çalışılıyor. Kim sizden değilse, kim AKP'li değilse
düşmanlaştırılıyor. 
AKP'nin en iyi
başardığı şeylerden bir tanesi, gerçekleri ters yüz etmektir, demokrasiyi ters
yüz etmektir, ekonomik kriz var, “Yok.” demektir. “Açılım” “demokrasi”
“özgürlük” dediğimiz şeylerin hepsi de AKP'nin kendine oya tahvil edebildiği ne
varsa bunlar. Dolayısıyla biz bugün 10 Ekim şehitlerini anarken aynı zamanda
Kerbelâ şehitlerini de anıyoruz ve modern Yezitlere karşı da mücadelemizi
yükselteceğimizi buradan bir kez daha ilan ediyoruz. 
Teşekkür ederim.
(HDP sıralarından alkışlar) 
BAŞKAN –
Teşekkür ederim Sayın Çepni. 
Cumhuriyet Halk
Partisi Grubu adına İstanbul Milletvekilimiz Sayın Ali Şeker…
Buyurun Sayın
Şeker. (CHP sıralarından alkışlar) 
CHP GRUBU ADINA
ALİ ŞEKER (İstanbul) – Sayın Başkan, değerli milletvekilleri; 10 Ekim Ankara
katliamının 3’üncü yıl dönümündeyiz. 103 canımızı kaybettik ve 600’e yakın
yurttaşımız da yaralandı. “Emek” “barış” “demokrasi” “özgürlük” diyen,
Türkiye’nin dört bir yanından gelen, “barış” diye haykıran insanlar göz göre
göre katledildi. 
Bu
katliam 2013 yılından beri bilinen bir katliamdı, hazırlıkları bilenen ve
olacağı bilenen bir katliamdı. Biz Suruç’a gittiğimizde, o katliamı işleyen
Dokumacılar grubunun daha büyük katliamlara hazırlandığını; İstanbul’da,
Ankara’da daha büyük katliamlar olacağını, IŞİD Adıyaman raporunda, CHP Grubu
olarak bu Meclise sunduk ama sizler görmediniz, duymadınız, görmek istemediniz
ve göz göre göre Gaziantep’ten Ankara’ya kadar âdeta özel olarak, korunarak,
açılan bir koridordan gelenler ve Meclisin etrafında tur attıktan sonra oradan
gar önüne gideceği bilindiği için oradaki polisler çekilerek, orada “barış.”
diyenler ölüme terk edildi. Orada Terörle Mücadele Şubesine, Emniyet kendi içinde
bu raporları, bu bilgileri sözüm ona aktarmadı ve o gün görev yapan ve
yargılanması gereken Ankara Emniyet Müdürü ve görevli yetkililer hakkında
soruşturma izni verilmedi. Niye verilmedi? Çünkü bunlar araştırıldığında,
bunlar soruşturulduğunda işin ucu Adalet ve Kalkınma Partisine varacaktı; işin
ucu “Ya 400 vekil ya kaos.” diyenlere varacaktı; işin ucu AKP üyesi olan o
hücrenin içerisindeki militanlara varacaktı. Ve o militanlar maalesef göz göre
göre bu katliamı işlediler. 
Barıştan
neden bu kadar korkuyorsunuz? Barıştan neden bu kadar nefret ediyorsunuz?
Ülkemize barış gelirse elinizi dayayıp propaganda konuşması yapacağınız şehit
cenazeleri gelmeyecek diye mi? Barış gelirse vatandaşlar artık işsizlik,
ekonomik kriz, yoksulluk gibi gerçek sorunlarıyla ilgilenmeye başlayacak diye
mi? Siz her ne kadar üç maymunu oynamak isteseniz de önünüze konulan tüm grup
önerilerini reddederek bu katliamın üzerini örtebileceğinizi düşünseniz de 10
Ekim katliamı ve AKP dönemi yaşanan tüm puslu saldırılar bir gün aydınlanacak
ve sizin bugün koruyup kolladığınız, yargıdan kaçırmak istediğiniz tüm failler
tek tek hesap verecek. Araştırma önergelerini sürekli reddetmeniz
suçluluğunuzun kabulüdür, bunun bir itirafıdır. 
10 Ekim
unutulacak bir katliam değil, cumhuriyet tarihinin en büyük katliamı ve o gün
gazetelerin manşetlerinde “Ya 400 vekil olacak ya ülke yanacak.” dediğinin
gerçeğe vardığı günler. Ve bunun gerçek sorumluları hesabını verecek.
(Mikrofon
otomatik cihaz tarafından kapatıldı) 
BAŞKAN – Sayın
Şeker, bir dakika süre veriyorum, devam edin.
ALİ ŞEKER
(Devamla) – Bugün İdlib’teki IŞİD terör örgütü mensubu Selefi militanlar
Türkiye’ye gelmenin yolunu aramaktadır. 
Ve ben buradan
uyarıyorum: O Selefi örgütler yarın bir gün yeni kaos planlarının militanı
olarak mı bu ülkeye sokulacak ve yeni planlarda görev mi alacak? Ben
yetkilileri, sorumluları bugünden uyarıyorum.
10 Ekimde
kaybettiklerimizi bir kez daha saygıyla anıyor, önlerinde hürmetle eğiliyorum.
(CHP ve HDP sıralarından alkışlar) 
Barış hepimizin
talebidir. Anılarını yaşatacağız. Barışı bu ülkede hâkim kılacağız. (CHP ve HDP
sıralarından alkışlar) 
BAŞKAN –
Teşekkür ederim Sayın Şeker.
Adalet ve
Kalkınma Partisi Grubu adına Erzurum Milletvekilimiz Sayın Selami Altınok.
Buyurun Sayın
Altınok. (AK PARTİ sıralarından alkışlar) 
AK PARTİ GRUBU
ADINA SELAMİ ALTINOK (Erzurum) – Sayın Başkan, değerli milletvekili
arkadaşlarım; hepinizi en derin saygı ve hürmetle selamlıyorum.
2015 10 Ekim
günü meydana gelen menfur terör olayını biz de partimiz adına şiddetle ve
nefretle kınıyoruz. Her türlü terör olayını, her türlü insanlığa karşı yapılmış
terör olayını kınıyoruz. Ancak 10 Ekim menfur saldırısını anlatmaya geçmeden,
Türkiye Cumhuriyeti devletine, 2015 Temmuz 20’sinden itibaren asimetrik bir
terör saldırısıyla memleketimizde 7 Haziran seçimlerinden sonra 1 Ekime giden
süreçte seçimlerin demokratik bir ortamda…
ALİ ŞEKER
(İstanbul) – Niye araştırmıyorsunuz?
SELAMİ ALTINOK
(Devamla) -…yapılmasına karşı bir topyekûn saldırı başladı. Hepinizin malumu
olduğu üzere…
SERPİL
KEMALBAY PEKGÖZEGÜ (İzmir) – Önlem niye almadınız?
MAHMUT TANAL
(İstanbul) – Emniyet Genel Müdürü değil miydiniz siz?
ALİ ŞEKER
(İstanbul) – Niye araştırmadınız?
İBRAHİM AYDEMİR
(Erzurum) – Dinle kardeşim, dinle ya!
SELAMİ ALTINOK
(Devamla) – Emniyet Genel Müdürü değildim Mahmut Bey, haberin olsun. 
MAHMUT TANAL
(İstanbul) – Neydiniz peki siz? 
SELAMİ ALTINOK
(Devamla) – Tarihleri karıştırmayın. 
BAŞKAN – Sayın
Hatip, Genel Kurula hitap edin.
MAHMUT TANAL
(İstanbul) – İçişleri Bakanı mıydınız? 
SERPİL KEMALBAY
PEKGÖZEGÜ (İzmir) – Önlem alsaydınız. 
BAŞKAN -
Karşılıklı tartışmayalım arkadaşlar. 
Buyurun. 
SELAMİ ALTINOK
(Devamla) – Asimetrik bir terör saldırısı başlatıldı. Bu asimetrik terör
saldırısının… Malumunuz olduğu üzere Suruç’ta 33 vatandaşımızın katledilmesi,
peşine Ceylânpınar’da 2 polis memurumuzun gece şehit edilmesi, daha sonra 6
Eylül tarihinde Dağlıca’da PKK terör örgütü tarafından yapılan menfur saldırıda
16 kahraman askerimizin şehit edilmesi, iki gün sonrasında Iğdır’da yine PKK
terör örgütü tarafından yapılan saldırıda 13 kahraman polis memurumuzun şehit
edilmesi… 
VELİ AĞBABA
(Malatya) – Şehrin göbeğinde hem de şehrin göbeğinde!
SELAMİ ALTINOK
(Devamla) – …o süreç, 1 Kasımda Türkiye’de demokratik seçimlerin sağlıklı bir
şekilde yapılamaması ve Türkiye’de kaos ortamının doğmasına zemin hazırlamak
için yapılmış bir sürü asimetrik terör saldırısıdır. 
TURAN AYDOĞAN
(İstanbul) – 5 puanlık ölümler bunlar, 5 puanlık ölümler! 
ERKAN BAŞ
(İstanbul) – 400 vekil için 400.
İBRAHİM AYDEMİR
(Erzurum) – Dinle kardeşim, konuşuyor…
ALİ ŞEKER
(İstanbul) – Saldırıdan sonra oylarınız arttı mı? 
İBRAHİM AYDEMİR
(Erzurum) – Dinle, öğren ya!. Niye müdahale ediyorsun?
SELAMİ ALTINOK
(Devamla) – Değerli arkadaşlar, 10 Ekim…
ERKAN BAŞ
(İstanbul) – Ver 400’ü bitsin.
BAŞKAN – Değerli
milletvekilleri, sayın hatibi dinleyelim lütfen. 
SELAMİ ALTINOK
(Devamla) – Dinlerseniz hepinize cevabım var. 
BAŞKAN – Siz
Genel Kurula hitap edin Sayın Altınok. 
ALİ ŞEKER
(İstanbul) – Araştıralım. 
SERPİL KEMALBAY
PEKGÖZEGÜ (İzmir) – Niye araştırmadınız? 
SELAMİ ALTINOK
(Devamla) – Hepinize de cevabım var arkadaşlar.
SERPİL KEMALBAY
PEKGÖZEGÜ (İzmir) – Araştırma önergelerini niye reddettiniz? 
SELAMİ ALTINOK
(Devamla) – Beni bu laf kalabalığıyla susturamazsınız. (AK PARTİ sıralarından
alkışlar) 
BAŞKAN – Sayın
Altınok, karşılıklı konuşmayalım, Genel Kurula hitap edelim. 
MAHMUT TANAL
(İstanbul)- 5 puanlık bunlar. 
ALİ ŞEKER
(İstanbul) – Araştıralım. 
SELAMİ ALTINOK
(Devamla) – Biz gayet saygılı bir şekilde sizleri dinliyoruz, sizler de bizi dinlemeyi
öğreneceksiniz. 
BAŞKAN – Sayın
Altınok, lütfen siz karşılıklı konuşmayın, hitap edin Genel Kurula. 
SELAMİ ALTINOK
(Devamla) – Değerli arkadaşlar, 10 Ekim 2015 tarihinde 12.00-16.00 saatleri
arasında Ankara Tren Garı’ndan Sıhhiye Meydanı’na kadar “Savaşa inat, barış
hemen şimdi.” sloganı ile toplantı ve gösteri yürüyüşü yapılacağı bildiriminde
bulunulmuş ve valilik makamınca da bu talep kabul edilmiştir. 
(Mikrofon
otomatik cihaz tarafından kapatıldı) 
BAŞKAN – Sayın
Altınok, süreniz bitti. Ben bir dakika daha ilave ediyorum, lütfen toparlayın. 
SELAMİ ALTINOK
(Devamla) – Toplanma noktasında 10 bin civarında insan toplanmış, saat
10:04:29’da birinci, 10:04:32’de de ikinci bir patlama meydana gelmiş, bu
patlamalarda 102 vatandaşımız hayatını kaybetmiş, 417 vatandaşımız da
yaralanmıştır. 
TURAN AYDOĞAN
(İstanbul) – O tarihte İçişleri Bakanı ben miydim?
SELAMİ ALTINOK
(Devamla) – İçişleri Bakanıydım, evet.
TURAN AYDOĞAN
(İstanbul) – Niye söylemiyorsun?
BAŞKAN – Sayın
Altınok, siz…
SELAMİ ALTINOK
(Devamla) – İçişleri Bakanıydım ve en iyi şekilde yaptım…
TURAN AYDOĞAN
(İstanbul) – Onun için mi o kadar insan öldü?
SELAMİ ALTINOK
(Devamla) – …ve bu Türkiye Cumhuriyeti devletinde demokratik bir şekilde 1
Kasım seçimlerinin yapılmasını sağladım ben. (AK PARTİ sıralarından alkışlar,
CHP ve HDP sıralarından gürültüler) 
TURAN AYDOĞAN
(İstanbul) – Senin sorumluluğunda…
ALİ ŞEKER
(İstanbul) – En büyük katliam yaşandı.
SELAMİ ALTINOK
(Devamla) – Türkiye Cumhuriyeti devletinde o terör saldırılarına karşı…
ERKAN BAŞ (İstanbul)
– Türkiye Cumhuriyeti tarihinde daha büyük katliam olmadı. 
SELAMİ ALTINOK
(Devamla) – …birilerinin desteklemesine karşı 1 Kasımda adam gibi seçim
yapılmasını sağladım ben, tamam mı? (CHP ve HDP sıralarından gürültüler)
ERKAN BAŞ
(İstanbul) – En büyük katliamın üstüne seçim yaptın değil mi?
BAŞKAN – Değerli
arkadaşlar…
ERKAN BAŞ
(İstanbul) – Kan üstüne seçim yaptın, kan!
VELİ AĞBABA
(Malatya) – Katilleri saldın!
BAŞKAN – Sayın
milletvekilleri… Sayın milletvekilleri…
SELAMİ ALTINOK
(Devamla) – Hepinize cevabım var, hepinize cevabım var. Hiç canınızı sıkmayın,
hepinize cevabım var. 
ERKAN BAŞ
(İstanbul) – Ne? Gaz mı atacaksın, bomba mı atacaksın, ne cevap vereceksin?
VELİ AĞBABA
(Malatya) – Katilleri saldın, katilleri!
SELAMİ ALTINOK
(Devamla) – Ben PKK terör örgütüne karşı da…
ERKAN BAŞ
(İstanbul) – Biz oradaydık; gazla, bombayla cevap verdin bize.
SELAMİ ALTINOK
(Devamla) – …FETÖ terör örgütüne karşı da DHKP-C’ye karşı da IŞİD’e karşı da en
büyük mücadeleyi verdim…
VELİ AĞBABA
(Malatya) – Onların sorumlusu sensin!
SELAMİ ALTINOK
(Devamla) – …bundan sonra da AK PARTİ olarak vermeye devam edeceğiz. Bunlardan
korkmayız biz, bunlardan korkmayız biz. (AK PARTİ sıralarından alkışlar, CHP ve
HDP sıralarından gürültüler)
(Mikrofon
otomatik cihaz tarafından kapatıldı) 
ERKAN BAŞ
(İstanbul) – Korkmayacaksın tabii; bizim gazımız, bombamız yok ki, silah sende,
bomba sende! 
BAŞKAN – Sayın
Altınok, süreniz doldu, teşekkür ederim, sağ olun.
Sayın Özel, bir
talebiniz var.
Buyurun.
V.- AÇIKLAMALAR (Devam)
28.- Manisa Milletvekili Özgür Özel’in, nereden gelirse gelsin terörün
karşısında olduklarına, 103 kişinin hayatını kaybetttiği Ankara Garı
katliamının 3’üncü yıl dönümünde, bombanın patlamasına engel olamamış dönemin
İçişleri Bakanı olarak Selami Altınok’un öz eleştiri yapması gerektiğine
ilişkin açıklaması
ÖZGÜR ÖZEL
(Manisa) – Sayın Başkan, öncelikle bugün anmaya gittik hep birlikte, 103
canımız hayatını kaybetmiş, 103 barış güvercini; anmada 1 tane AK PARTİ’li, 1
tane bakan, 1 tane eski bakan görmedik. Terör nereden gelirse gelsin karşıyız,
IŞİD’den geldiği zaman anmaları unutuyorsunuz, anmaya gelmiyorsunuz. Kürsüye
çıkıyorsunuz, dönemin sorumluluk sahibi bakanı olarak bir öz eleştiri yapmak
yerine meydan okuyorsunuz, övünüyorsunuz, “Adam gibi seçim yaptırdım.” diyorsunuz.
7 Haziran ile 1 Kasım arası yaşananlar ve o IŞİD’in önüne açılan koridor
İçişleri Bakanlığının o zamandaki raporlarında yer aldı. İnsanın, bir acının
yıl dönümünde, o bombanın patlatılmasına engel olamamış İçişleri Bakanı olarak
hiçbir şey yapmasa edepten dolayı susması lazımdır. (CHP sıralarından alkışlar)

BAŞKAN –
Teşekkür ederim.
Sayın Akbaşoğlu,
yerinizden buyurun efendim.
29.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET EMİN
AKBAŞOĞLU (Çankırı) – Değerli Başkanım, değerli arkadaşlar; bugün grup başkan
vekillerine söz verdiğinizde, hem Kerbelâ şehidimiz Hazreti Hüseyin (RA)
hakkında hem de Ankara Garı’nda vefat eden vatandaşlarımız hakkında biz gerekli
açıklamaları yapmıştık grubumuz adına biliyorsunuz. Bugün de Değerli Bakanımız
ne söylüyor kimse dinlemeden cevap vermek ve bir ezberi tekrarlamak sadedinde
yaklaşımlar söz konusu oldu. Yani ne dediğini biz doğru dürüst duyamadık,
arkadaşların duyması mümkün değil. Dolayısıyla gerekli bütün mücadelelerin
yapıldığını ve her türlü hukuki süreçlerin takip edildiğini değerli eski
bakanımız ve şimdiki milletvekilimiz beyan etti.
Şunu da
hatırlatmak isterim ki: Anma törenleriyle ilgili hemen bu patlama olayının
akabinde hem Sayın Cumhurbaşkanımız hem Başbakanımız hem Bakanımız ve bütün
güvenlik bürokrasisi de vatandaşlarımızın acısını paylaşmak ve bir Fatiha’yla
ruhlarını mesrur etmek üzere sıcağı sıcağına orada bulunmuşlar ve her fırsatta
da ister a ister z, nereden gelirse gelsin her türlü terörün karşısında
olunduğu geçmişte hükûmetimiz şu anda da ilgili kabinemiz tarafından açıklığa
kavuşturulmuştur ve ister FETÖ ister IŞİD ister PKK ister PYD ister alfabenin
farklı harflerinden müteşekkil her türlü terörü lanetlediğimiz ve terörün
başını ezdiğimiz ve ezeceğimiz muhakkaktır. Bu konuda kararlıyız, bundan herkes
emin olsun. 
Teşekkür ederim.
(AK PARTİ sıralarından alkışlar) 
BAŞKAN –
Teşekkür ederim. 
Sayın Bilgen,
siz de yerinizden söz talep etmişsiniz. 
Buyurun. 
30.- Kars Milletvekili Ayhan Bilgen’in, "Kokteyl terör"
açıklamasının neye dayanılarak yapıldığını ve içinde kimlerin olduğunu öğrenmek
istediklerine, katliamların yaşanmasının nedeninin önceki her katliama gerekli
müdahalenin gerekli soruşturmanın yapılmaması olduğuna ilişkin açıklaması
AYHAN BİLGEN
(Kars) – Sayın Başkan, bir miting düzenlenirken tertip komitesine, eğer bir
tehdit, bir risk varsa, bir istihbarat alınmışsa galiba bilgi verilmesi bir
tedbir açısından son derece anlamlıdır. Kapalı salon toplantılarımızda bile
bazen “İhbar var.” denilerek salon boşaltılıyor, arama yapılıyor ve “Bu, tedbir
için yapıldı.” deniyor. Şimdi, istihbarat olduğunu galiba reddeden yok. Telefon
dinlemeleri ayyuka çıktı. Daha önceki, 7 Haziran seçiminden önceki Diyarbakır
patlamasında hayatını kaybeden insanlarımız var ve aynı ailelerden hem Suruç’ta
hem gar katliamında hem daha sonra başka patlamalarda da aynı isimler var.
Dolayısıyla, burada, hadi kastı geçtik, hiç olmazsa bir ihmal, bir tedbirsizlik
yok mu? 
Sonrasına
gelelim. “Kokteyl terör” diye bir kavramı Türkiye kamuoyu duydu. “Kokteyl
terör” dediğinizde elbette somut bir iddiaya dayanırsınız, birbiriyle ilişkili,
amaçları örtüşen, eylemleri örtüşen, örgütsel yapıları örtüşen yapılardan
bahsediyor olmanız lazım. Böyle bir açıklama en üst düzeyden yapıldıysa neye
dayanılarak yapıldı? Bu kokteylin içinde kim vardı? O günlerde örgüt ismi
sayıldı çünkü ve bugüne kadar hâlâ ciddi bir idari soruşturma ve yargılama
süreci konusunda nasıl bir süreç işlenmiş, biz bunu duymak isteriz, bunu
öğrenmek isteriz, bilmediğimiz bir şey varsa bundan haberdar olmak isteriz. 
Değerli
arkadaşlar, biraz önce de ifade ettim, güvenlik politikalarının parlamenter
izlemesine dair dünyada mekanizmalar var. Güvenlik politikaları bütün dünyaya
ayan ama bize gizli. Böyle bir Parlamento olmaz. Eğer bilmememiz gereken bir
şeyse bunun gerekçesini açıklayacaksınız, yok eğer bütün insanlığın bilmesi
gereken bir vahim durum varsa bunun karşısında birlikte tavır alacağız. Sondaki
katliamlar önceki her katliamın gerekli müdahalesi, gerekli soruşturma süreci
işlemediği içindir.
Teşekkür
ediyorum.
BAŞKAN –
Teşekkür ederim.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekilleri Mersin Milletvekili Fatma
Kurtulan ve Kars Milletvekili Ayhan Bilgen tarafından, 10 Ekim 2015 gar
patlamasının tüm boyutlarıyla araştırılması amacıyla 10/10/2018 tarihinde
Türkiye Büyük Millet Meclisine verilmiş olan Meclis araştırması önergesinin ön
görüşmelerinin, Genel Kurulun 10 Ekim 2018 Çarşamba günkü birleşiminde
yapılmasına ilişkin önerisi (Devam)
GARO PAYLAN
(Diyarbakır) – Karar yeter sayısı istiyoruz efendim.
BAŞKAN – Peki,
teşekkür ederim.
Değerli
milletvekilleri, Halkların Demokratik Partisi Grubunun önergesini oylarınıza
sunacağım ancak karar yeter sayısı talebi var, o sayıyı da arayacağım: Öneriyi
kabul edenler… Etmeyenler… 
Değerli
arkadaşlarım, arkadaşlarımız arasında tenakuz oluştuğundan oylama için iki
dakika süre veriyorum.
(Elektronik
cihazla oylama yapıldı)
BAŞKAN – Değerli
milletvekilleri, öneri kabul edilmemiştir, karar yeter sayısı vardır.
Sayın
milletvekilleri, şimdi Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, Türkiye Büyük Millet Meclisi gündeminin "Genel
Görüşme ve Meclis Araştırması Yapılmasına Dair Öngörüşmeler" kısmında yer
alan eczacılara yönelik şiddet olaylarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/92) ön görüşmelerinin, Genel
Kurulun 10 Ekim 2018 Çarşamba günkü birleşiminde yapılmasına ilişkin önerisi
10/10/2018
Türkiye Büyük Millet Meclisi Başkanlığına
Danışma Kurulu
10/10/2018 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Türkiye
Büyük Millet Meclisi gündeminin "Genel Görüşme ve Meclis Araştırması
Yapılmasına Dair Öngörüşmeler" kısmında yer alan eczacılara yönelik şiddet
olaylarının araştırılarak alınması gereken önlemlerin belirlenmesi amacıyla
(10/92) esas numaralı Meclis araştırması önergesinin görüşmesinin Genel Kurulun
10/10/2018 Çarşamba günlü (bugün) birleşiminde yapılması önerilmiştir.
BAŞKAN
– Teşekkür ederim.
Değerli
milletvekilleri, şimdi önerinin gerekçesini açıklamak üzere, öneri sahibi
adına, Cumhuriyet Halk Partisi Grubu adına Ankara Milletvekilimiz Sayın Gamze
Taşcıer’i kürsüye davet ediyoruz.
Buyurun
Gamze Hanım. (CHP sıralarından alkışlar)
Süreniz
beş dakika.
CHP
GRUBU ADINA GAMZE TAŞCIER (Ankara) – Teşekkür ederim Sayın Başkan.
Sayın
Başkan, değerli milletvekilleri; ben de sözlerime tarihimizin en büyük
katliamlarından biri olan 10 Ekim 2015’te yaşanan bu katliam sonucunda
hayatlarını kaybeden canlarımızı saygı, sevgi ve rahmetle anarak başlamak
istiyorum ve her sabahın bir sahibi var, sorarlar bir gün, sorarlar diyorum.
Değerli
arkadaşlar, bu beş dakika içinde aslında hepimizi yakından ilgilendiren bir
sorunu anlatmaya çalışacağım. Öncelikle, derdimiz bağcıyı dövmek değil bir
sorunu birlikte çözebilmek. “Her şeyin başı sağlık.” diyoruz, ancak sağlık
hizmeti veren kişilerin sağlığını koruyamıyoruz. Daha geçen hafta İstanbul’da
Doktor Fikret Hacıosman, hastası tarafından öldürüldü. Bu hastalıklı sorun tüm
dünyada yaşanıyor elbet ancak dünya bunun için mücadelede bizden daha somut,
daha önemli ve daha sistemli adımlar atıyor. Peki, bizde durum ne? İlgili
yasaya göre kasten ağır yaralama suçundan üç yıla kadar hapis cezası
verilebiliyor. Görev başındaki doktor kamu görevlisi pozisyonundaysa uygulanan
suçlarda ceza yarı oranında artırılıyor. Son beş yılda 60 bin sağlık
çalışanının görevi başında şiddete maruz kaldığını hatırlarsak bu cezanın
yetersiz olduğu pekâlâ anlaşılmaktadır. 
Değerli
milletvekilleri, sağlıkta şiddetle mücadele için maalesef akla ilk gelen
güvenlik önlemleri. Ancak siz her bir doktorun başına bir polis de dikseniz,
her bir eczanenin önüne bekçi de koysanız bu sorunun çözümü olamaz, bizim
sistemli ve bütüncül bir çözüm önerisine ihtiyacımız var. Sağlık çalışanı ile
hastanın karşı karşıya gelmeyeceği bir sistem var etmek zorundayız. Hekimin o
reçeteyi yazamayacağını hastanın bilmesi gerekiyor. Yani eğitim gibi, sosyal
sorumluluk projeleri gibi konunun taraflarını kapsayıcı etkinlikler yapılmalı.
Oturalım, kafa kafaya verip konuşalım, sağlıkta şiddet yasasını çıkartalım, bir
Meclis araştırması komisyonu kuralım. Burada meslek örgütlerinin, sivil toplum
kuruluşlarının, konunun uzmanlarının görüşlerini alalım ve dünya örneklerini
inceleyelim. Ama yapmamız gereken şey, öncelikle sorunların nedenini tespit
etmek. Sinekle mücadele edeceğimize bataklığı nasıl kuruturuz ona bakalım. 
Her gün ortalama
30 sağlık çalışanı şiddete uğruyorsa, bunların içinde hayatını kaybedenler de
varsa gereken, daha çok yapmamız gereken iş var demektir. Tabii, siyasetin de
bu anlamda dilinin önemli olması gerektiğini de vurgulamak gerekir. Ülkenin hekimlerini
itibarsızlaştırmaya yol açacak açıklamalar yapılıyor maalesef; bunlar doğru
değil. Hasta ile doktoru karşı karşıya getirecek bir açıklama sürekli
gördüğümüz cinayetlerin artmasına sebep olacaktır. Bu anlamda da siyasilerin
daha sorumlu olması gerektiğini düşünüyoruz. 
Ben önergemi
eczacılara yönelik şiddet özelinde tüm sağlık çalışanları için hazırladım.
Bakın, hekim hastayı görmeden reçete yazmadığı için, eczacı reçetesiz ilaç
vermediği için, devlet tarafından hastaya çıkarılan muayene ücretleri ve ilaç
katılım payları hastaya yüklendiğinde sorumlusu sağlık çalışanı olarak
görüldüğü için yani özetle, sağlık çalışanları yasa koyucunun düzenlediği
kuralları uyguladığı için bu saldırılara maruz kalıyor. Bu sorunu çözmek için
birlikte adım atmazsak sonuçları sadece beni değil, hepimizi etkileyecek. 
Adalet ve
Kalkınma Partisi içerisinde sağlıkçı milletvekilimiz var ve geçtiğimiz hafta
Sağlık Bakanı Sayın Koca da yasamanın ilk gündemlerinden birinin sağlıkta
şiddet olacağını söyledi. Dert bizde, derman ellerimizde. Gelin, bu derdi hep
birlikte çözelim. Artık yeter, sağlıkta şiddet sona ersin.
Hepinizi sevgi
ve saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Taşcıer. 
Öneri üzerinde
İYİ PARTİ Grubu adına Antalya Milletvekilimiz Sayın Tuba Vural Çokal. 
Buyurun Sayın
Çokal. (İYİ PARTİ ve CHP sıralarından alkışlar) 
Süreniz üç
dakika. 
İYİ PARTİ GRUBU
ADINA TUBA VURAL ÇOKAL (Antalya) – Sayın Başkan, değerli milletvekilleri;
ülkemizde sağlık çalışanlarının hasta yakınları tarafından şiddet ve tehdide
maruz kaldıklarını sıklıkla görmekteyiz. Biz hekimler, sabah işe gitmek için
evinden çıkıp iş yerinde şifa vermek için çabaladığımız insanlar tarafından
öldürülmeyi kabul etmiyoruz. Sağlık kurumlarında şiddetin kanıksanmasını, normalleştirilmesini
kabul etmiyoruz. Sağlığı korumak, hayat vermek üzere kurulmuş bir mesleğin
mensuplarının görevi başında öldürülmesini kabul etmiyoruz. 
Bu
süreci hazırlayan nedenleri biliyoruz. 2003 yılında Sağlıkta Dönüşüm Programı
ilk uygulanmaya başlandığı zamandan bu yana doktorlar olarak söylüyoruz; bu
program piyasa odaklı bir programdır, bu program sağlık hizmetine meta, hastaya
müşteri olarak yaklaşmaktadır, bu programda nitelik değil nicelik esastır,
bütün bunlar hekim ile hastasını karşı karşıya getirir. 
Çok
üzülerek söylüyorum ki yine biz hekimler haklı çıktık. Sağlıkta Dönüşüm
Programı’nın uygulanmasının başlamasından bu yana sağlık alanında giderek artan
şiddet olayları artık dayanılmaz bir noktaya geldi çünkü bu programın
kışkırttığı yüksek hizmet talebi toplumda beklenti oluşturmakta fakat
hastanelerdeki yığılmalar, hekim sayısının yetersizliği, iş yükünün fazla
olması toplumda oluşturulan yüksek beklenti algısını doyuramamaktadır. 
Hastayı
müşteri olarak gören bu uygulamalara tüm STK’ler karşı çıkmasına rağmen Sağlık
Bakanlığı hâlâ biz sağlıkçılara kulaklarını tıkamaya devam etmektedir. Sağlıkta
Dönüşüm Programı’ndan vazgeçilmesi gerekmektedir. Sağlık çalışanlarına yönelik
hürmetsiz, itibarsızlaştırıcı, hekim ve hastayı karşı karşıya getirici
söylemlerden bir an önce vazgeçilmelidir. 
İş
yeri şiddetini konu alan çalışmalara baktığımız zaman, sağlık çalışanlarının
şiddete uğrama riskinin diğer hizmet sektörlerinden 16 kat daha fazla olduğunu
açıkça görmekteyiz. Şiddet olasılığı yüksek birimlerde ekstra güvenlik
önlemleri alınmalıdır. Güvenliğin olaydan sonra değil, olay esnasında müdahale
edebilmesi için her serviste, katlarda gezici güvenlik görevlilerinin bulunması
ve güvenlik görevlilerinin yetkilerinin artırılması gerekmektedir. En önemlisi,
sağlık çalışanlarına şiddet uygulamış ve şiddet uygulamaya meyilli
vatandaşların güvenlik görevlileri gözetiminde doktorlar tarafından muayene
edilmesi bir nebze de olsa sağlık çalışanlarının güvenliğini sağlayacak ve
sağlık çalışanlarının daha güvenli çalışmasına sebep olacaktır. Sağlık
Bakanlığı, sağlık kurumlarının, sağlık personelinin ve sağlık kurumlarında
bulunan hastaların güvenliğini sağlamak zorundadır. 
Değinmek
istediğim bir başka sorun: Sosyal paylaşım ağlarında dolaşan ve doktorlara
yapılan saldırıları onaylayan paylaşımlar sağlık alanındaki şiddet olaylarını
sıradanlaştırmaktadır. İnternet ortamının sağladığı imkânlar dâhilinde daha
fazla tıklanma ve kâr etmek amacıyla “Hastanede dehşet.” başlığıyla yapılan
haberler okuyucuyu soruna yönelik çözüm geliştirebilecek bir bakış açısından
yoksun bırakmaktadır. 
Sözlerimi
bitirirken, gazetecilikte daha yoğun kullanılan “vakayiadiye” diye bir kavram
vardır, “sıradan olay” demektir.
(Mikrofon
otomatik cihaz tarafından kapatıldı)
BAŞKAN –
Sözlerinizi tamamlayınız, buyurun.
TUBA VURAL ÇOKAL
(Devamla) – Sağlık çalışanlarına yönelik saldırı artık sıradan bir olay hâline
geldi. Değerli milletvekilleri, ülkemiz, sağlık çalışanlarının can güvenliği
olmadığı az sayıdaki ülkelerden biri hâline geldi. Doktorluk, hemşirelik,
ambulans şoförlüğü, radyologluk, laborantlık riskli meslekler arasına girdi. 
Değerli
milletvekilleri, kendisi de meslektaşımız olan Sağlık Bakanıyla birlikte bir an
önce gerekli adımları atmalıyız. Yasal düzenlemeler Meclise gelmeli, doktorun
ve hastanın birbirini anlamalarını sağlayacak çalışmalar yapılmalıdır. 
Ben hayatını
kaybeden kıymetli meslektaşlarıma Allah’tan rahmet, yakınlarına başsağlığı
diliyorum. Uğradıkları saldırılar sonucu yaralananlara acil şifalar diliyorum.
Ve biz hekimler yaşatmak için yaşamak istiyoruz diyorum.
Hepinize
teşekkür ediyorum, saygılar sunuyorum. (İYİ PARTİ ve CHP sıralarından alkışlar)
BAŞKAN –
Teşekkür ederim Sayın Çokal.
Öneri üzerinde
Milliyetçi Hareket Partisi Grubu adına Ankara Milletvekilimiz Sayın Nevin
Taşlıçay konuşacaktır.
Buyurun Sayın
Taşlıçay. (MHP sıralarından alkışlar)
MHP GRUBU ADINA
NEVİN TAŞLIÇAY (Ankara) – Sayın Başkan, kıymetli milletvekilleri; bugün
Cumhuriyet Halk Partisi Grubunun sağlıkta şiddetin mağdurlarından olan
eczacılara yönelik şiddetin araştırılması için verdiği araştırma komisyonu
kurulması önerisi üzerine Milliyetçi Hareket Partisi Grubu adına söz almış
bulunmaktayım. Hepinizi saygıyla selamlıyorum.
Antik
Çağ’dan itibaren politik düşünce geleneğinde politikanın temel görevinin
şiddete karşı sözü tesis etmek olduğu kabul edilmiştir. Biz de bu sebeple
“şiddet”le yan yana yer alan “kadın, çocuk, yaşlı, sağlık” gibi kavramlar
özelinde her türlü şiddetin karşısında olarak çalışmalarımızı sürdürüyoruz.
Şiddetin dini, cinsiyeti, mesleği elbette yoktur ancak “şiddet” kavramı başka
bir kavramla yan yana gelerek toplumun gündemini fazlaca meşgul etmeye
başladığında tehlike çanları daha çok çalmaktadır. Her türlü şiddetin
karşısında olarak son günlerde yaşanan sağlıkta şiddet odaklı olayları kınıyor
ve tüm sağlık camiasına geçmiş olsun dileklerimi iletiyorum. 
Her
türlü şiddet vakası gibi, bir eczacı olarak eczacılıkta şiddetin çözüm
merkezinin de yüce Meclis olmasının zaruretini önemsiyorum. Bu vesileyle 2013
yılı Ocak ayında yayımlanan “Sağlık Çalışanlarına Yönelik Artan Şiddet
Olaylarının Araştırılarak Alınması Gereken Önlemlerin Belirlenmesi Amacıyla
Kurulan Meclis Araştırma Komisyonu Raporu”nu önemsiyoruz. Öncelikli olarak
oradaki önerilerin ne denli gerçekleştiğini ve neden gerçekleşemediğini
inceleyerek vakit kaybetmeden hepsinin hayata geçirilmesi için çalışmalara
başlanması gerektiğini düşünüyoruz. 
Şiddet,
tarihsel olarak Benjamin ve Kant gibi düşünürlere göre genetiktir ve öğrenme
sürecine dayanır, maalesef bugünden yarına çözümlenebilecek bir konu da
değildir. Şiddetin oluşumunun sebepleri konunun uzmanları tarafından ele
alınmalı, önlenmesi noktasında kararlı politikalar hayata geçirilmelidir. Ancak
şiddet özelinde bu çalışmalar yapılırken özellikle sağlıkta şiddet konusunda
2013’teki bu komisyonun önerilerini tekrar gündeme almamız gerektiğini ve
araştırma komisyonu kurulmasının faydalı olacağına inandığımızı ifade ederek
sözlerime son vermek istiyorum. (MHP sıralarından alkışlar) 
BAŞKAN
– Teşekkür ederim Sayın Taşlıçay.
Öneri
üzerinde Halkların Demokratik Partisi Grubu adına Diyarbakır Milletvekilimiz
Sayın Semra Güzel…
Buyurun
Sayın Güzel. (HDP sıralarından alkışlar) 
HDP
GRUBU ADINA SEMRA GÜZEL (Diyarbakır) – Sayın Başkan, değerli milletvekilleri;
Halkların Demokratik Partisi Grubu adına söz almış bulunmaktayım. Konuşmama
başlamadan önce, bundan üç yıl önce IŞİD terör örgütünün karanlık güçlerle
bağlantılı olarak Ankara Garı’nda gerçekleştirdiği katliamın yıl dönümünde
yaşamını kaybeden barış güvercinlerini saygıyla anıyor, katliamı
gerçekleştirenler başta olmak üzere bu katliama ortak olanları, göz yumanları
kınıyor ve lanetliyorum. O gün garda biz de Yezit’i tanıdık diyorum. 
Değerli
milletvekilleri, AKP Hükûmetinin ülke çapında toplumun tüm muhalif kesimlerine
uyguladığı ve artık bir yönetim biçimi hâline getirdiği şiddet politikalarının
yansımalarını sağlık alanında ölüm ve yaralanmalarla sonuçlanan şiddet
vakalarında görüyoruz. Geçtiğimiz hafta bir meslektaşımız daha şiddete kurban
gitti. İstanbul’da özel bir hastanede çalışan Doktor Fikret Hacıosman hastası
tarafından silahla vurularak öldürüldü. Birçok meslektaşımız hastalarını hayata
bağlamak için çaba sarf ederken hastaları tarafından hayattan koparıldılar.
Yine, geçtiğimiz günlerde Tarsus’da bir eczacı arkadaşımız ve personeli,
hastaya eş değer ilaç vermek istemesi üzerine hasta tarafından silahla
yaralandı. Peki, bunun sorumlusu sadece hastalar mı yoksa hasta ile sağlık
emekçilerini karşı karşıya getiren bozuk sağlık sistemi midir? 
İktidarın yanlış
sağlık politikaları ile “sağlıkta dönüşüm” adı altında hayata geçirdiği
düzenlemeler nedeniyle ne yazık ki sağlık emekçilerini hasta ve hasta
yakınlarıyla karşı karşıya getiren akıl dışı bir sağlık sistemiyle karşı
karşıyayız. Söz konusu düzenlemelerle hasta ve hasta yakınlarında müşteri
memnuniyeti algısı oluşturulmuş ve tıbbi gereklilik dikkate alınmadan
istedikleri her tetkikin, her ilacın hemen karşılanması yönünde bir beklentiye
sokulmuştur. Mevcut sağlık sistemiyle bu beklenti karşılanamıyor arkadaşlar.
Dolayısıyla, vadedilen ile gerçekleşen hizmet arasındaki farkın faturası da
şiddet olarak sağlık emekçilerine ödetiliyor. 2013-2017 yılları arasında 51.348
sağlık emekçisi maruz kaldıkları şiddet nedeniyle Sağlık Bakanlığına şikâyette
bulundu. 
Bu şiddet
politikalarının yansımalarından eczacı arkadaşlarımız da nasibini alıyor.
Reçetesiz ilaç vermedikleri için, muayene ücretleri reçete ücretiyle birlikte
tahsil edildiği için şiddete maruz kalıyorlar ve eczacı arkadaşlarımızın maruz
kaldıkları şiddet nedeniyle başvuruda bulunabilecekleri “beyaz kod” uygulaması
gibi bir mekanizma dahi yok. 
Değerli
milletvekilleri, “sağlıkta dönüşüm” adı altında sağlığı piyasalaştıran, sağlık
emekçilerini köleleştiren ve itibarsızlaştıran uygulama ve düzenlemelerle
sağlık emekçileri gittikçe ağırlaşan iş yüküne, 7/24 esnek, kuralsız, altmış
dört saate kadar uzayan mesailerle baskı altında çalışmaya maruz bırakılıyor.
Beş dakikada bir verilen randevu sisteminin sunulan hizmetin niteliği açısından
da nasıl kötü sonuçlar doğurduğunu artan şiddet vakalarından ve
komplikasyonlardan görebiliyoruz. 
(Mikrofon
otomatik cihaz tarafından kapatıldı)
BAŞKAN – Buyurun
Sayın Güzel, bir dakika ilave ediyorum.
SEMRA GÜZEL
(Devamla) – Tüm bunların sonucunda da bozuk bir sağlık sistemi, tedavi olamayan
hastalar, sağlık emekçilerine yönelmiş öfke ve şiddet açığa çıkıyor. Peki,
iktidar ne yapıyor? Sağlık emekçilerine yönelik artan şiddet olaylarını
önleyici düzenleme ve tedbirleri hayata geçirmek yerine şiddeti normalleştiren,
sağlık emekçilerini hedef gösteren söylemlerde bulunarak sorunun asıl kaynağı
olan kendi yanlış politikalarının üzerini örtmeye çalışıyor. Bu nedenle
sağlıkta yaşanan şiddetin birinci derece sorumlusu iktidar ve Sağlık
Bakanlığıdır. Sağlık ortamında yaşanan şiddet, hasta ya hasta yakınlarından sağlık
emekçilerine yönelse de aslında burada asıl hedefin sağlık sistemi olduğunu
görebiliyoruz. Artan şiddet vakalarından Türk Ceza Kanunu’ndaki şiddetle ilgili
mevcut yasaların yeterli olmadığını görüyoruz. İktidar ve Sağlık Bakanlığı
Sağlıkta Dönüşüm Programı’nı durdurup “Sağlıkta tasarruf veya kâr da olmaz.”
diyerek mevcut neoliberal politikalarından bir an evvel vazgeçmeli ve sağlık
hizmetlerinin sunulduğu alanı da sağlık değerlerinin temeli olan demokratik,
barışçıl bir güven ortamına dönüştürmelidir. 
(Mikrofon
otomatik cihaz tarafından kapatıldı)
SEMRA GÜZEL
(Devamla) – Ana dilde kamu hizmeti acilen hayata geçirilmelidir. Daha önce
partimizin Parlamentoya sunduğu sağlıkta şiddet yasa tasarısını ve verilen bu
önergeyi bir an evvel gündeme almanızı ve her kurumda şiddeti önlemeye yönelik
birimlerin oluşturulmasını talep ediyoruz.
Genel Kurulu
selamlıyorum. (HDP sıralarından alkışlar)
BAŞKAN –
Teşekkür ederiz Sayın Güzel.
Sayın
Kabukcuoğlu, Dünya Ruh Sağlığı Günü nedeniyle bir söz talebiniz var, tam da bu konuyla
ilgili çünkü bu şiddeti yapanların ruh sağlığından hepimizin elbette şüphesi
var. 
Size 60’a göre
bir dakika yerinizden söz veriyorum.
V.- AÇIKLAMALAR (Devam)
31.- Eskişehir Milletvekili Arslan Kabukcuoğlu’nun, 10 Ekim Dünya Ruh
Sağlığı Günü’nün bu yılki temasının "Değişen Dünyada Gençler ve Ruh
Sağlığı" olarak belirlenmiş olmasının genç ve dinamik bir nüfusa sahip
ülkemiz açısından güzel bir tesadüf olduğuna ilişkin açıklaması
ARSLAN
KABUKCUOĞLU (Eskişehir) – Teşekkür ederim Sayın Başkanım.
Sayın Başkan,
değerli milletvekilleri; bugün 10 Ekim. 10 Ekim tarihi 1992 yılından bu yana
Dünya Ruh Sağlığı Günü olarak kutlanmaktadır. Bilindiği gibi, Dünya Sağlık
Örgütü, sağlığı “Yalnızca bir hastalık veya sakatlık durumunun olmaması değil,
bedensel, ruhsal ve sosyal olarak tam bir iyilik hâli” olarak tanımlamaktadır.
Ben bu özel
günde buradan bir söz vererek küçük de olsa bir adım atmak istiyorum. Bundan
sonra “ruh hastası” “şizofren” “deli” “kaçık” gibi ifadeleri gerçek
rahatsızlıkları ifade etmek dışında olumsuz, aşağılayıcı anlamlarda katiyen
kullanmayacağıma, ruhsal rahatsızlıklara da en az bedensel rahatsızlıklar kadar
dikkat ve hassasiyet gösterilmesi için gönüllü bir ruh sağlığı elçisi olarak
davranacağıma huzurlarınızda söz veriyorum. (CHP sıralarından alkışlar) 
(Mikrofon
otomatik cihaz tarafından kapatıldı) 
ARSLAN
KABUKCUOĞLU (Eskişehir) - Dünya Ruh Sağlığı Günü’nün bu yılki temasının
“Değişen Dünyada Gençler ve Ruh Sağlığı” olarak belirlenmiş olması ülkemiz
açısından çok güzel bir tesadüf olmuştur. 
BAŞKAN –
Teşekkür ederim. 
ARSLAN
KABUKCUOĞLU (Eskişehir) – Genç ve dinamik bir nüfusa sahip olan ülkemizde
gençlerin…
BAŞKAN – Artık
diğer konuları bir başka zaman ifade edersiniz. 
Çok teşekkür
ederim.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin "Genel
Görüşme ve Meclis Araştırması Yapılmasına Dair Öngörüşmeler" kısmında yer
alan eczacılara yönelik şiddet olaylarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergesinin (10/92) ön görüşmelerinin, Genel
Kurulun 10 Ekim 2018 Çarşamba günkü birleşiminde yapılmasına ilişkin önerisi
(Devam)
BAŞKAN –
Cumhuriyet Halk Partisi Grubunun önerisi üzerinde Adalet ve Kalkınma Partisi
Grubu adına Hatay Milletvekilimiz Sayın Hacı Bayram Türkoğlu konuşacaktır.
Buyurun Sayın
Türkoğlu. (AK PARTİ sıralarından alkışlar) 
AK PARTİ GRUBU
ADINA HACI BAYRAM TÜRKOĞLU (Hatay) – Sayın Başkan, değerli milletvekili
arkadaşlarım; ben de Cumhuriyet Halk Partisinin verdiği grup önerisi üzerine AK
PARTİ Grubumuz adına söz almış bulunuyorum. Yüce heyetinizi saygıyla sevgiyle
selamlıyorum. 
Öncelikle, Çok
Değerli Başkanım, yeni görevinizde başarılar diliyorum; inşallah hep birlikte
ülkemiz adına yararlı nice yasaları çıkartmamız mümkün olur. 
Değerli
milletvekilleri, “Halk içinde muteber bir nesne yok devlet gibi / Olmaya
cihanda devlet bir nefes sıhhat gibi.” Şüphesiz, başımız çok daraldığında, bir
yakınımızla hastaneye düştüğümüzde veya kendimiz hastaneye başvurduğumuzda
hayatımıza nefes katan sağlık çalışanlarımızın şiddete maruz kalmasını kabul
etmek nefes alan, yaşayan hiçbir insanımız için mümkün değil. Biz de olaya
böyle bakıyoruz. Bu uğurda çalışırken, hayatımıza nefes verirken hayatlarını
kaybeden sağlık çalışanlarımıza Allah’tan rahmet diliyorum, yaşayan ve yaralı
kalan gazi sağlıkçılarımıza da şifalar diliyorum. 
Evet, çok
değerli milletvekilleri, bugün, eczacılar ve eczaneler üzerindeki önergeyle,
tüm sağlık çalışanlarımızın çalışırken maruz kaldığı şiddet üzerinde grup
önerisi verildi. 
Tabii, burada
çok yönlü bakmamız gereken konular var. Meclisimiz bu konuda duyarlı, AK PARTİ
Grubu olarak bizler de duyarlıyız. Zaman zaman bölgemizde sağlık
kuruluşlarımızı da ziyaret ederek hekimimizden eczacımıza, serbest çalışan
eczanelerimize, diş hekimlerimize varıncaya kadar onların dertleriyle hemdert
olup, onlarla bir şekilde sohbet halindeyiz; dertlerin, sıkıntıların yerinde
tespitleri ile çözüm yolları konusunda da ilgililerle paylaştıklarımız oluyor. 
Türkiye'de
25.880 serbest çalışan eczanemiz var, onlarla da çok yakından alakadar ve
ilgiliyiz, çalışmalarını takip ediyoruz.
(Mikrofon
otomatik cihaz tarafından kapatıldı) 
BAŞKAN – Sayın
Türkoğlu, bir dakikada toparlayalım.
HACI BAYRAM
TÜRKOĞLU (Devamla) – Kamuda çalışan eczacılarımızın da hassaten problemlerini
biliyoruz, özlük haklarındaki taleplerini biliyoruz, şu anda mali problemler
yönünden ne gibi sıkıntılara düçar kaldıklarını biliyoruz ama boş da
durmuyoruz. Tabii, bunun çözüm merkezi de bir bakıma Meclisimiz. Biz Sağlık
Komisyonumuzla, SGK ve Aile ve Sosyal Politikalar Bakanlığımızla yine konuları
zaman zaman paylaşıyoruz, bundan sonra da paylaşmaya devam edeceğiz. 
MAHMUT TANAL
(İstanbul) – Destek var mı yok mu Sayın Türkoğlu?
GARO PAYLAN
(Diyarbakır) – Meclis ne yapsın?
HACI BAYRAM
TÜRKOĞLU (Devamla) – Desteğimiz elbette olacak yani sağlık çalışanlarımızı,
eczacılarımızı, diş hekimlerimizi bir tarafa bırakmak mümkün değil. 
Biliyorsunuz
ki ülkemizin içinde bulunduğu şartlarda, işin güvenlik politikası ve güvenlik
boyutu bir yana, öbür taraftan, mali kazanımlar ve mali haklar yönünden de…
(Mikrofon
otomatik cihaz tarafından kapatıldı) 
HACI
BAYRAM TÜRKOĞLU (Devamla) – …meseleye topyekûn birlikte bakmamız gereken bir
husustur. Evet, güvenlik yönüyle özellikle zaman zaman ilçelerde ve illerde il
emniyet teşkilatımızla, jandarmamızla bu konuları paylaşıyoruz. Mahalde hizmet
eden, görev yapan nöbetçilerimizin güvenliğinin tesisi konusunda da tedbir
almalarını söylüyoruz ve zaman zaman da tedbir alıyorlar. 
BAŞKAN
– Teşekkür ederiz Sayın Türkoğlu.
Selamlayalım
Genel Kurulumuzu.
HACI
BAYRAM TÜRKOĞLU (Devamla) – Ben konuşmamı sonlandırırken… Aslında bu, üç beş
dakikaya sığacak bir konu değil, uzun bir konu. 
CENGİZ
GÖKÇEL (Mersin) – Vallahi çok haklısın, biz de sığdıramıyoruz. Artık birileri
duyar inşallah.
HACI
BAYRAM TÜRKOĞLU (Devamla) – Değerli meslektaşım da oradan bakıyor “Biraz daha
ileri fasılda, işte konuları anlat, aktar.” meselesinden ama hakikaten bu, üç
beş dakikada ifade edilebilecek bir konu değil. 
CENGİZ
GÖKÇEL (Mersin) – Siz istediniz.
HACI
BAYRAM TÜRKOĞLU (Devamla) – Biz konuların yakinen farkındayız. İnşallah bundan
sonra da… 
Bakın,
biz 2014’te burada Eczacılar Yasası’nı çıkarttık. İktidar ve tüm muhalefetimizin
ortak katılımıyla, Türk Eczacılar Birliği Merkez Heyeti, çalışan serbest
eczacılarımız, kamu eczacılarımız, bakanlığımız, birlikte bir taslak üzerinde
çalışarak bir gelişim yaptık. Burada, Meclisimizde oy birliğiyle iktidar ve
muhalefet olarak geçirdik. Bundan sonra da yürüyüş sistemimiz benzer şekilde
olacak. 
Ben
eczacılarımıza, diş hekimlerimize ve doktorlarımıza, hülasa tüm sağlık
çalışanlarımıza sağlıklı, huzurlu çalışmalar diliyor, hepinizi en derin saygı
ve sevgiyle selamlıyorum. (AK PARTİ sıralarından alkışlar) 
Teşekkür
ederim.
BAŞKAN
– Teşekkür ederim.
Tabii,
kürsüde konuşurken bu kürsüdeki konuşma dakika ve sürelerinin düşürülmesi ya da
düşürülmemesi konusunu dikkatlerinize sunuyorum. Bu, herkese bazen yetmiyor.
(CHP sıralarından alkışlar) Ama Meclis tartışma ortamıdır. Başkanlık olarak
milletvekillerimizin görüşlerini ifade etmeleri için, İç Tüzük’ün verdiği
mümkün olan yetkileri özgürce kullanmaları açısından biz de haklarımızı onlar
adına, lehlerine kullanarak konuşmalarını tamamlamalarını arzu ediyoruz.
Teşekkür ederim.
Değerli
milletvekilleri, Cumhuriyet Halk Partisi grup önerisi üzerindeki görüşmeler
tamamlanmıştır.
Öneriyi
oylarınıza sunacağım.
ÖZGÜR ÖZEL
(Manisa) – Karar yeter sayısı…
BAŞKAN – Sayın
Özel, karar yeter sayısı mı istiyorsunuz?
ÖZGÜR ÖZEL
(Manisa) – Evet efendim.
BAŞKAN – Karar
yeter sayısı arayacağım.
Kabul edenler…
Öneriyi kabul etmeyenler…
ÖZGÜR ÖZEL
(Manisa) – Sayın Başkan, komple kabul ediyor. Biz daha çoğuz. (CHP ve HDP
sıralarından alkışlar)
GARO PAYLAN
(Diyarbakır) – Biz daha fazlayız. Hayırlı olsun, hayırlı olsun.
BAŞKAN – Değerli
arkadaşlarım, bir elektronik oylamayla sizlerin oylarınızı alacağım ama…
VELİ AĞBABA
(Malatya) – Başkanım, bunlar Kızılay’dan geliyor, Kızılay’dan.
MAHMUT TANAL
(İstanbul) – Efendim, muhalefet 306 milletvekili zaten. Belli, çoğunluktayız
biz. 
BAŞKAN – Bir
saniye, değerli milletvekilleri, karar yeter sayısı…
MAHMUT TANAL
(İstanbul) – Muhalefette 306 milletvekili var.
BAŞKAN – Sayın
Tanal, karar yeter sayısı bakımından bir yanlış algılama var kimi
milletvekillerimiz arasında. Karar yeter sayısının oluşması için, bir kere,
Anayasa’mıza göre en az 151 sayısının bulunması gerekiyor. Dolayısıyla bir
tarafın diğer tarafa çoğunluğunun ötesinde, aradığımız sayı her zaman 151’dir. 
MAHMUT TANAL
(İstanbul) – Kapıları kapatalım Başkanım o zaman.
BAŞKAN – Şimdi,
ben, Divanımızda tereddüt hasıl olduğundan iki dakika süreyle elektronik
sistemle karar yeter sayısı arayacağım.
Oylamayı
başlatıyorum.
(Elektronik
cihazla oylama yapıldı)
BAŞKAN – Değerli
milletvekilleri, karar yeter sayısı bulunamamıştır.
Birleşime on
dakika ara veriyorum.
Kapanma Saati: 17.56
BEŞİNCİ
OTURUM
Açılma
Saati: 18.12
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN – Değerli
milletvekilleri, Türkiye Büyük Millet Meclisinin 6’ncı Birleşiminin Beşinci
Oturumunu açıyorum.
Cumhuriyet Halk
Partisi grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Oylama için iki
dakika süre veriyorum.
Oylama işlemini
başlatıyorum.
(Elektronik
cihazla oylama yapıldı) 
BAŞKAN – Değerli
milletvekilleri, karar yeter sayısı vardır, öneri kabul edilmemiştir.
Değerli
milletvekilleri, alınan karar gereğince, gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz. 
1’inci sırada
yer alan, Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu’nun görüşmelerine başlıyoruz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (x)
BAŞKAN –
Komisyon? Yerinde. 
Komisyon Raporu
5 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklifin tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Bana ulaşan söz
sıralarına ve sayın milletvekillerinin adlarına göre teklifin tümü üzerinde ilk
söz İYİ PARTİ Grubu adına Ankara Milletvekilimiz Sayın Durmuş Yılmaz’a aittir. 
Sayın Yılmaz,
buyurun. (İYİ PARTİ sıralarından alkışlar)
Süreniz yirmi
dakika Sayın Yılmaz.
İYİ PARTİ GRUBU
ADINA DURMUŞ YILMAZ (Ankara) – Efendim, ben de yüce heyetinizi selamlayarak
konuşmama başlamak istiyorum. Konuşmama başlamadan önce ben de Kerbelâ
şehitlerine ve Ankara’da meydana gelen olayda hayatını kaybeden
vatandaşlarımıza iyilikler diliyorum, mekânları cennet olsun. Allah bütün
iyiliklerini kabul etsin diye dua ediyorum. 
Değerli
milletvekilleri, serbest piyasa ekonomilerinde devresel hareketler vardır. Bu
devresel hareketler örneğin genişlemeyle başlar. Bu genişleme esnasında ya bir
yanlış politika uygulaması ya yanlış bir karar ya da uygulanan politikanın
dozunun yanlış hesaplanması neticesinde birtakım arızalar çıkar ve bunun
sonucunda da ekonomi yavaşlamaya girer, yavaşlayan ekonomi daralır, daralmanın
arkasından da yanlış politikaların bedeli ödendikten sonra tekrar işler düzene
girer ve bunun sonunda tekrar bir ekonomik büyüme başlar. Şu anda yaşadığımız
tam da budur. IMF programının uygulanması aşamasında iktidara gelen bugünkü AK
PARTİ maalesef ekonomiyi bugün, aldığı noktaya getirmiştir. Lütfen, konuşmamı
siyasi bir partinin siyasi konuşması olarak almayın, bu son derece ciddi bir
konudur. Bizim burada sizi ikna edebilecek gücümüzün, kabiliyetimizin
olmadığını ben son iki aydır görmüş durumdayım.
BAŞKAN – Sayın
Yılmaz, bir saniye…
Değerli
arkadaşlarım, salonda ciddi bir uğultu var, sayın hatibi biz bile buradan
duymakta zorluk çekiyoruz. 
İSMET YILMAZ
(Sivas) – CHP’den geliyor.
BAŞKAN – Lütfen,
birbirimize saygı gösterelim ve sayın hatibi dinleyelim. 
Sayın Yılmaz,
buyurun.
DURMUŞ YILMAZ
(Devamla) – Dolayısıyla, benim söyleyeceklerime, bize inanmayın, inanmamaya
devam edin ama kendi grubunuzda kendi yöneticilerinize lütfen sorun. “Nereden
başladık ve nereye geldik? Neyi devraldık? Bugün geldiğimiz nokta nedir?” Bu
soruları sorun. Bizim grubumuzun ekonomiyle ilgili verdiği araştırma önergesine
AK PARTİ milletvekilinin verdiği bir cevap var, her şey keşke onun söylediği
gibi olsaydı vallahi ben de bugün evime rahatlıkla gider, rahatlıkla uyur ve
torunumun, çoluğumun çocuğumun istikbalinin emniyette olduğunu düşünürdüm. Ama
inanın, mesele o beyefendinin anlattığı gibi değil. Bir sorun geldi, kapımızın
önünde durdu, ben “Bir cisim yaklaşıyor.” demiştim, o cisim bize çarpmak üzere;
bunu böyle bilesiniz. 
Şimdi, 2001
krizine giden yolda ne olmuştu? Şeffaflık ortadan kaybolmuştu, hesap
verilebilirlik yoktu, denetim ve kontrol ortadan kalkmıştı ve dolayısıyla bu
süreçte biz “28 Şubat” diye de bir olay yaşadık. Bunun sonucunda ekonomi
gerçekten şirazesi çıkmış bir ciltli kitap gibi darmadağın oldu ve bunun
sonucunda da bildiğimiz 2001 krizini yaşadık. Bu krizin sonuncunda zamanın
hükûmeti elini taşın altına koydu ve ekonomiyi tekrar rayına oturtmak için
birtakım tedbirler aldı. Ne yaptı? 5018 sayılı Yasa’yı uygulamaya koydu, bu
Meclisten geçirdi; Bankacılık Düzenleme ve Denetleme Kurumunu kurdu, Bankacılık
Kanunu’nu geçirdi ve ondan sonra da oturdu bu ekonominin tekrar rayına
oturabilmesi için IMF’yle bir anlaşma yaptı, bu anlaşma sonucunda ihtiyaç
duyulan kredi alındı. Bunun üzerine Merkez Bankası Yasası değiştirildi ve
Merkez Bankası bağımsız hâle geldi. 2002’nin sonuna geldiğimizde işler yavaş
yavaş rayına girmeye başlamıştı. Ki o dönem bir erken seçim yapıldı, o erken
seçimin sonunda AK PARTİ iktidara geldi. AK PARTİ iktidara geldiğinde elinde
hazır, uygulanabilir, hatta uygulanması sekiz aydır devam eden IMF sponsorlu,
IMF destekli bir program buldu. Bu programa da sahip çıktı ve bunu benimsedi ve
uygulanabilecek en iyi şekilde de uygulamaya gayret etti. O günkü koşullar
sizleri bu ortaya konulan anlaşma ve bu anlaşmanın kriterlerine uymaya zorladı.
Bunun siyasi nedenleri, vesaireleri var, oralara girmiyorum. Ancak bütün
bunlara rağmen, Sayın Cumhurbaşkanımız geçen hafta Kızılcahamam’da dedi ki: “En
büyük icraatlarımızdan biri Türkiye’yi IMF boyunduruğundan kurtarmak oldu, IMF
defterini kapattık. Şu an yaptığımız ülkemize yatırımcı çekmek. Varsa yatırım
yapmak isteyen buyursun gelsin.” Yani buradan şu anlaşılıyor, aynı konuşmanın
içerisinde dedi ki: “Biz iktidara geldiğimizde bir borç bulduk kucağımızda ve
bu borcu da çalıştık, ödedik.”
Arkadaşlar,
insaflı olalım; bu, gerçek değil; bu, hakikatin tamamı değil; bu, hakikatin
yarısı. Gerçek hakikat şu: Evet, AK PARTİ iktidara geldiğinde 17’nci, 18’inci
ve 19’uncu IMF anlaşmaları var idi. 18’inci ondan önceki üçlü koalisyonun
yaptığıydı, sekiz aylık uygulaması vardı ama 19’uncu program tamamen AK
PARTİ’nin kendi isteği, arzusu ve iradesiyle yaptığı bir anlaşmaydı.
Dolayısıyla ben, birinciyi, 17’nciyi çıkarıyorum, geriye kalan 18’inci ve
19’uncuya baktığımızda şunu görüyoruz: Bu 2002’nin ikinci ayından 2005’in
ikinci ayına üç yıllık bir dönem, 19’uncu da 2005’in beşinci ayından 2008’in
beşinci ayını kapsayan bir dönem, toplamda altı yıl IMF’yle birlikte bu ülkenin
ekonomisini yönettiniz. IMF her üç ayda geldi, verilen ev ödevlerinin yapılıp
yapılmadığını kontrol etti, eğer yapıldıysa ortaya konulan 30 milyon 315 bin “SDR”
denilen özel çekme hakkını -ki bunun karşılığı da üç aşağı beş yukarı o günkü
kurdan 28 milyar dolarlık bir tutardı- peyderpey ev ödevi yapıldıkça serbest
bıraktı.
AK PARTİ olarak,
bu paranın 4 milyarını önceki üçlü koalisyon kullanmıştı ama geriye kalan 24
milyarın tamamını siz kullandınız. Dolayısıyla, iktidara geldiğinizde
kucağınızda bir borç bulmadınız, bulduğunuz bir program vardı, bu programı
uyguladınız. Seçeneğiniz neydi? Seçeneğiniz şuydu: “Biz bu programı kabul
etmiyoruz. IMF boyunduruğuna girmek istemiyoruz. Ekonomimizin yönetimine IMF’yi
ortak etmek istemiyoruz.” deyip, yırtıp çöpe atabilirdiniz. 
İkinci
seçeneğiniz şuydu: “Biz bu programa baktık, inceledik. Bunun uygun yerleri de
var ama uygun olmayan yerleri de var. Dolayısıyla biz bunu tadil ederiz, tadil
ettikten sonra uygulamaya geçeriz.” diyebilirdiniz, bir pazarlık
yapabilirdiniz. Bu da yapılmadı. Yapılan şuydu: Noktasına, virgülüne
dokunulmadan bu program uygulamaya konuldu ve uyguladınız ve bu paraları da siz
harcadınız. Bana göre de o paraları düzgün harcadınız, doğru harcadınız. Ama
niye bugün bunları söylemek yerine, sanki IMF’yle anlaşmayı siz
uygulamamışsınız gibi, bu harcamaları siz yapmamış gibi topluma yanlış bilgi
veriyorsunuz. Bunun hiçbir kimseye faydası yok. 
Dolayısıyla
söylemek istediğim şu: Siz, 2002’de bir IMF programıyla iktidara geldiniz ama
bugün aradan geçen on altı yılın sonucunda ülkeyi getirdiğiniz nokta 2002’deki
durumdur. Bütün makroekonomik göstergeleri alt alta yazdığımızda, iki tanesi
hariç diğerleri gerçekten 2002’de devraldığınız makroekonomik göstergelerin
aynısı. 2002 yılında enflasyon… Örneğin 2002’nin sonunda TÜFE yüzde 29,75; ÜFE
yüzde 30,84. Bugün geldiğimiz nokta itibarıyla sizin yüzde 30,84 olarak
aldığınız Toptan Eşya Üretici Fiyatları Endeksi yüzde 46. Onun neredeyse 1,5
katı. Onun dışında faizlere baktığımızda faizde şunu görüyoruz: 11 Kasım 2002
tarihinde, seçimlerin hemen arkasında, Merkez Bankasının gecelik borç alma
faizi yüzde 44’tü, borç verme faizi yüzde 51. Bir haftalık repo işlemlerinde yüzde
44 ve açık piyasada piyasa yapıcı bankalara verilen faiz de yüzde 47 idi. Bugün
sanayicinin, tüccarın, iş adamının muhatap olduğu faiz yüzde 40’lara dayanmış
durumda. Onun dışında ne iddianız vardı? İddianız şuydu: “Biz iktidara
geldiğimizde Merkez Bankasının -amiyane tabirle- kasası boştu, bizim o zaman
altın dâhil toplam rezervimiz 27 milyar dolardı. Biz bugün -konuşmayı
yaptığınız 2013, 2014, 2015 vesilesiyle- işte 70 milyara, 80 milyara, 90
milyara çıkardık ve bir noktadan sonra da biz bunu 120, 130 milyar dolara
çıkardık.” dediniz. Evet, bu rezervler bu noktalara, dediğiniz noktalara geldi
fakat o günkü rezerv ile bugünkü rezervin arasında bir fark var. O günkü altın
dâhil 27 milyar dolarlık rezervin tamamı kullanılabilir ve Türk lirası
karşılığı olarak satın alınmış bir rezervdi ama şu andaki 80, 90 milyar dolar
civarında olduğu söylenen –ki öyledir- rezervin sadece 17,5 milyar doları –iki
hafta önceki rakamı veriyorum- TL karşılığı alınmış rezerv, geriye kalanı
bankacılık sisteminden uygulanan para politikası gereğince alınmış borç. Eğer
sistemde bir arıza çıkarsa bankacılık sistemi bunu otomatik olarak geri
çekecektir. Bu, uygulanan zorunlu karşılığa dayalı bir para politikasının
sonucunda ortaya çıktı.
Onun dışında, ne
iddia ettiniz 2002’de? “Efendim, devlet görevini yapmıyordu, devlet
vatandaşından bir sürü para toplamıştı, konut edindirme yardımı diye bir şey
ortaya koydu, vatandaşın parasını aldı ödemedi, biz iktidara geldik bunu
tasfiye ettik.” Evet, doğru, gerçekten tasfiye ettiniz. Ama bugün itibarıyla
sizin de biriktirdiğiniz bir borç var, o da: İhracatçıya ödemeniz gereken KDV,
40 milyar doları aştı. Yani değişen bir şey yok, sıkıntı aynen devam ediyor. 
Onun dışında,
2002 yılında bankacılık sistemimiz içerisinde 20 küsur banka battı. Bunların
yeniden rehabilitasyonu bu ülkeye o günkü millî gelirinin üçte 1’i kadar bir
maliyete sebep oldu. Bugün geldiğimiz nokta itibarıyla aynı durum belki
telaffuz edilmiyor fakat şunun üzerinde lütfen durun: Bizim bugün reel
sektörümüz çok daha borçlu, hane halkımız çok daha borçlu ve beyefendi buradaki
konuşmasında dedi ki: “Bütün bunlar uluslararası standartlara göre de
yönetilebilir.” İspanya’yla, Portekiz’le, Doğu Avrupa’daki ülkelerle
karşılaştırdığınızda bu rasyolar gerçekten düşük. Ama şunu unutuyorsunuz: O
ülkelerin millî gelirleri bizim aşağı yukarı 3-3,5 katımız, ayrıca o ülkelerin
bir referans noktası var. Avrupa Birliğinin içerisinde, Almanya’nın riskinin
biraz üstünde bir riskle bu işleri çevirmeye çalışıyorlar ama bizim böyle bir
şeyimiz yok. Dolayısıyla bizim riskimiz kendimize ait. 
Ben bugün size
hemen şunu söyleyeyim: Biraz önce bir kamu bankası, yurt dışına yapacağı
ödemeleri, kredi kartlarını, vesairesini teminat göstererek ve bu teminat da
sattığı tahvili satın alan bankanın yurt dışı hesabında olmak koşuluyla -onun
üzerine herhangi bir denetimi, kontrolü yok- 300 milyon dolarlık on yıllık bir
tahvil sattı. On yıllık Amerikan kâğıdının şu andaki getirisi yani maliyeti
yüzde 3,25. Bizim bu bankamızın aldığı on yıl vadeli 300 milyon kredinin maliyeti
yüzde 12,75 ve üstelik alacaklarını da buraya teminat olarak veriyor. Ve banka
kendi kredibilitesiyle uluslararası piyasalara çıkamıyor. Bu sadece oraya ait
bir şey değil. Ülke tamamen tefeci piyasasına düşmüş vaziyette. 
Ben bakıyorum
oraya, beş dakika kaldı, dolayısıyla toplamak istiyorum. Siz bizim
dediklerimizi kabul etmiyorsunuz. Lütfen, siz AK PARTİ’liler ne yapın edin,
bizim bu tarafın dediklerini kabul etmiyorsunuz, dinlemiyorsunuz ama kendi
grubunuza, Sögütözü’ndeki genel merkezinize gittiğinizde oradaki yetkilileri
bir çağırın, deyin ki: “Arkadaş, Türkiye’nin bilançosu nedir? Şunu bize bir
söyleyin. Muhalefet bunu diyor, bunun neresi ne kadar doğru, ne kadar yanlış?
Gerçekten böyle bir şey var mı?” İnşallah olmaz ama göreceksiniz bu ülke IMF’nin
kapısına dayandı. Kurtarmak için zaman var mı? Bunun için zaman hâlâ var ama
para lazım buna. Danışmanlık hizmeti satın aldığı şirketten bu parayı
sağlayamaz. Dolayısıyla bu parayı nereden bulacaksınız? Bu son derece önemli.
IMF büyük sermayenin temsilcisi. Bir ülkeye geldiği zaman büyük sermayenin
çıkarlarını düşünür ve ona göre plan, proje koyar önünüze, nitekim 2001
krizinde olduğu gibi. 
Şu anda can
havliyle fiyat artışlarını vesaireyi ortadan kaldırabilmek için birtakım
tedbirler alıyorsunuz. Bu tedbirlerin ekonomi kitabında hiç yeri yok. Bunlar
narh ekonomisiyle, kontrollerle vesaireyle çözülecek işler değil. Bunun
sonucunda, bakın, kendi elinizle kıtlık ekonomisi yaratacaksınız ve bunun
sonucunu da hep birlikte ödeyeceğiz. O nedenle, yapılması gereken şey, önce
gerçek bir resim çekmek. Şu anda biz -siz biliyor musunuz bilmiyorum, biz
muhalefet olarak bilmiyoruz- Türkiye’nin toplam bilançosunun aktifinde,
pasifinde ne var bilmiyoruz. Mesela kamu-özel iş birliğiyle ilgili olarak 2019
yılı bütçesine konulacak olan rakam konusunda herhangi bir bilginiz var mı?
Bize bu konuda bir bilgi verebilir misiniz? Bunu ancak biz şöyle öğreneceğiz
anlaşıldı ki çünkü başta söylediğim iddianız şuydu… Cenab-ı Hak kulunu
iddiasıyla denermiş, şu anda siz bu iddialarınızla deneniyorsunuz. Şeffaflık,
hesap verebilirlik, denetim, kontrol vesaire ortadan kalkmış vaziyette. Biz el
yordamıyla gidiyoruz.
Kamu-özel iş
birliğiyle ilgili olarak bizim bildiğimiz şu: 59 milyar dolarlık bir anlaşma
var, yapım anlaşması; bunun karşılığında 133-134 milyar dolarlık kamu
gelirlerinden feragat ediliyor ama bunun zaman içerisinde nasıl yayıldığı,
hangi tarihte neyle karşılayacağımız belli değil. Gördük ki 2018 yılı bütçesine
köprüler için, diğer alımlar için 6,2 milyar TL’lik karşılık koyduk. Biz
bunları bilmiyoruz, bizim size söylediğimize de siz inanmıyorsunuz, elinizin
tersiyle itiyorsunuz. 
Yani beyefendi
öyle bir resim çizdi ki ben ona inanmak isterim, vallahi inanmak isterim,
billahi inanmak isterim ama öyle değil iş. Bak kapınıza kriz geldi dayandı, bu
sizi götürdüğü gibi bizi de götürecek, bizim çoluğumuzun çocuğumuzun rızkına da
sebep olacak. Onun için, Söğütözü’ne gittiğinizde -buraya getirmiyorsunuz-
oradaki yöneticilerinize sorun “Neydi şu durum?” diye, bizim önümüze bir koyun.
Mesela, dediğim gibi, kamu-özel iş birliğiyle ilgili bu ülkenin yüklendiği yük
nedir ve hangi zaman dilimindedir? Eğer ödenemezse ne olacak? Ve bunun
arkasından Düyun-ı Umumiye de gelir, bunu laf olsun diye söylemiyorum, bunu
inanarak söylüyorum. İnşallah beni yalancı çıkarırsınız, ben de gelir burada
özür dilerim ama öyle değil. Siz şu anda mart ayındaki seçime kadar ayağınızı
sürüyorsunuz ama bu sizi oraya götürmeyebilir; götürse bile mart ayından sonra
mutlaka bir kaynak bulmak için bir yere gideceksiniz, gideceğiniz yer de
IMF’dir. Dolayısıyla bugünden gerekli tedbirleri alın ki daha güçlü bir
pazarlık yapabilmek için masaya oturmanın imkânlarını arayın. 
Sonuç olarak
şunu söylüyorum: Bugün 2002’de ne devraldıysanız, bir iki tane gösterge hariç,
ona geri döndünüz. Bunun adı krizdir; “Kriz yok.” demek bizatihi krizdir,
krizin kendisidir. 
Hepinizi
saygıyla selamlıyorum. (İYİ PARTİ ve CHP sıralarından alkışlar) 
BAŞKAN – Sayın
Yılmaz, teşekkür ederim.
Teklifin tümü
üzerinde Milliyetçi Hareket Partisi Grubu adına İstanbul Milletvekilimiz Sayın
İsmail Faruk Aksu.
Buyurun Sayın
Aksu. (MHP ve AK PARTİ sıralarından alkışlar) 
MHP GRUBU ADINA
İSMAİL FARUK AKSU (İstanbul) – Sayın Başkan, sayın milletvekilleri; 5 sıra
sayılı Türkiye Kalkınma Bankası Anonim Şirketi Hakkında Kanun Teklifi’nin tümü
üzerine Milliyetçi Hareket Partisi Grubu adına söz aldım. Genel Kurulu ve aziz
Türk milletini saygıyla selamlıyorum. 
10 Ekim 680’de
Peygamber Efendimiz’in “reyhanım” dediği mübarek torunu Hazreti Hüseyin ile
yanında bulunan 70 kişi Kerbelâ’da şehit edilmiştir. Burada İslam’ın kanı
dökülmüş, ehlibeyte kıyılmış, Efendimiz’e en acımasız ve bağışlanmaz ihanet
edilmiştir. Kerbelâ, asırlardır kanayan bir yara, Müslümanların ortak
hafızasında yer etmiş derin bir acı, yankıları hâlâ devam eden büyük bir
dramdır. Kerbelâ’da yaşananlar asla hatırdan çıkmayacak, hafızalardan
silinmeyecektir. Bu vesileyle, başta Hazreti Hüseyin Efendimiz olmak üzere tüm
Kerbelâ şehitlerini rahmetle anıyorum. 
Değerli
milletvekilleri, görüşmekte olduğumuz kanun teklifini üç ana başlık altında
değerlendirmek mümkündür. Bunlardan birincisi bankanın yapısının
değiştirilmesine, ikincisi bir kalkınma fonu kurulmasına, üçüncüsü ise
personele ilişkin hükümlerdir. 
Mezkûr kanun
teklifiyle Türkiye Kalkınma Bankası Anonim Şirketinin Türkiye'nin büyümesinde
ve kalkınmasında daha etkin bir paydaş hâline gelmesi için yeniden
yapılandırılması amaçlanmaktadır. Teklif, banka yapısının değiştirilerek diğer
kamu bankaları gibi düzenlenmesini, yeni bir kalkınma fonu ile fona bağlı alt
fonlar kurulmasını ve fonların şirketlere iştirak edebilmesini öngörmekte,
ayrıca personelin istihdam ve nakline ilişkin hükümlerden oluşmaktadır. 
Kanun teklifinin
gerekçesinde, çağdaş kalkınma ve yatırım bankası araçları kullanılarak
ülkemizin kalkınma hedefleri doğrultusunda yatırım ve projelerin
desteklenmesinin amaçlandığı belirtilmektedir. Kalkınma ve yatırım
bankacılığının bu konuda ileri diğer ülke örneklerindeki gibi uluslararası
alanda aktif bir hâle, ülke kalkınmasına daha fazla katkı sağlayacak bir duruma
getirilmesi ve elde edilecek fon kaynaklarının da etkin bir şekilde
kullanılması hedeflenmektedir. 
Değerli
milletvekilleri, üretim meselesi Türkiye'nin kuşkusuz en önemli sorunlarından
birisidir. Yatırımları ve üretimi artırmak, ülkemizin kalkınması, milletimizin
refahının temini bakımından üzerinde önemle durulması gereken bir husustur.
Milliyetçi Hareket Partisi olarak bu çerçevede yapılacak olan her türlü
gayreti, çalışmayı önemsiyor ve destekliyoruz. Zira aziz Türk milletinin her şeyin
en iyisine layık olduğuna inanıyor, vatanın hangi köşesinde yaşıyorsa yaşasın
her vatandaşımızın kamu hizmetlerine kaliteli ve hızlı bir şekilde erişmesini
temin etmenin devletin en önemli görevlerinden olduğunu düşünüyoruz. Türkiye
Kalkınma Bankası Anonim Şirketi Hakkında Kanun Teklifi’ni de ülkemizin
kalkınmasına katkı sağlamaya dönük bir girişim, bir arayış olarak
değerlendiriyoruz. 
Kalkınma
Bankası, bilindiği gibi, 1975’te Devlet Sanayi ve İşçi Yatırım Bankası olarak
kurulmuş, 1988’de Türkiye Kalkınma Bankası adını almıştır. Aynı zamanda
bankanın sanayi sektörü yanında diğer sektörlere de finansman desteği sağlama
imkânı o tarihte getirilmiştir. 1999’da çıkan 4456 sayılı Kanun’la yapılan
düzenleme yürürlüğe girdiğinden bugüne dünyadaki ve ülkemizdeki bankacılık
sisteminde ve anlayışında meydana gelen gelişmeler ve bankanın hedeflerindeki
değişmeler doğrultusunda Kalkınma Bankasının mevcut konumunun yeterli olmadığı
açıktır ve bu yönde yeni düzenlemelerin yapılması da tabiidir. 
Kalkınma
bankaları üretici sektörlere ve altyapı yatırımlarına çoğunlukla teknik ve
idari destekle birlikte uzun vadeli sermaye sağlayan yerel, ulusal, bölgesel ya
da çok uluslu finansal kurumlardır. 5411 sayılı Bankacılık Kanunu’nun 3’üncü
maddesinde kalkınma ve yatırım bankası “…mevduat veya katılım fonu kabul etme
dışında; kredi kullandırmak esas olmak üzere faaliyet gösteren ve/veya özel
kanunlarla kendilerine verilen görevleri yerine getiren kuruluşlar ile yurt
dışında kurulu bu nitelikteki kuruluşların Türkiye'deki şubelerini ifade eder.”
şeklinde tanımlanmıştır. 
Kalkınma
finansmanı kurumları ise yatırım yaparak piyasa ilkelerine göre faaliyet
yürüten kurumlardır. Genel olarak kalkınma finansmanı kurumlarını
faaliyetlerine göre, sermaye yapılarına göre ve hitap ettikleri alana göre
tasnif etmek mümkündür. Bunlar doğrudan devletin ekonomi politikaları ve
planlarını destekleyen kurumlar olduğu gibi, bazı sektörleri veya kurumları
destekleyen veya yatırım bankacılığı hizmeti sunan kurumlar şeklinde de
olabilmektedir. 
Bilindiği üzere,
üretimin zayıf olduğu bir ekonomide vatandaşın geliri azalmakta, tasarruflar
artırılamamakta ve finansman sıkıntısı çekilmektedir. Milliyetçi Hareket
Partisi olarak istikrarlı ekonomik büyümenin sağlanması ve güçlü bir üretim
ekonomisinin tesisi suretiyle üreten, istihdam yaratan ve üretilen değerden bu
süreçte yer alan her kesimin katkısı ölçüsünde adil pay almasını sağlayan,
yoksulu gözeten, gelir dağılımını adaletli kılan bir sosyal refah düzeni
oluşturmak temel hedefimizdir. Bu çerçevede ileri teknolojiye dayalı, yüksek
ihracat kapasitesine sahip, istihdam yaratan sanayi yatırımlarına ucuz ve uzun
vadeli kaynak sağlayacak yatırım bankacılığını desteklemekteyiz. Seçim
beyannamemizde kamu bankalarının tarım sektörünün modernleşmesi, sanayi üretiminin
artırılması, bölgeler arası gelişmişlik farklarının giderilmesi ile tarımsal
üretime, küçük ve orta ölçekli işletmelere, ileri teknolojik yatırımlara destek
verecek şekilde hizmet vermelerinin sağlanacağı, bu kapsamda Türkiye Kalkınma
Bankasının yeniden yapılandırılarak KOBİ finansmanında etkin bir şekilde
kullanılması ile bölgeler arası gelişmişlik farklılıklarının giderilmesine
yönelik projeleri desteklemesinin temin edileceği yer almıştır. 
Sağlıklı bir
yatırım, üretim, ihracat ve istihdam zinciri oluşturulabilmesi açısından
yatırımlara uzun vadeli finansman sağlayan kalkınma bankacılığının
geliştirilmesini önemli görüyoruz. Bu kapsamda üretimde nitelikli kapasite
oluşturulması, rekabet gücünün artırılması, ölçek ekonomilerine ulaşılması ve
sermayenin tabana yayılması amacıyla yatırım projelerine uzun vadeli finansman,
sermaye ve teknik yardım sağlanması, bu kapsamda altyapı, çevre, enerji,
araştırma ve geliştirme yatırımları, sektörel verimlilik ve rekabeti artıracak
yatırımlar, küçük ve orta boy işletmelere ilişkin finansman uygulamaları ve
bölgesel gelişmişlik farklılıklarının giderilmesine katkı sağlayacak
yatırımlara destek verilecek olmasını önemli görüyoruz.
Değerli
milletvekilleri, kanun teklifiyle Türkiye Kalkınma Bankası bünyesinde tüzel
kişiliği haiz Türkiye Kalkınma Fonu kurulmakta, fonun çalışma usul ve
esaslarının Türkiye Kalkınma Fonu İçtüzüğü’yle belirlenmesi hükme
bağlanmaktadır. Kalkınma Fonu’nun alt fonlar kurabileceği de teklifte yer
almaktadır. Bu yapı içerisinde kurulan Kalkınma Fonu ile alt fonların ve
bunların oluşturdukları iştiraklerin denetimi ise önem arz etmektedir. Teklifin
ilk hâlinde fon aracılığıyla kurulu şirketlere iştirakler hâlinde sermayesinin
yarısından fazlasının kamuya ait olduğu şirketlere ilişkin hükümlerden istisna
edilmesi yönündeki düzenleme, Anayasa’nın 165’inci maddesine aykırı olacağı
yönündeki çağrımız üzerine komisyonda değiştirilmiş ve bunlar da Sayıştayın
denetimi kapsamına alınmıştır. Diğer taraftan, bankanın ancak kanunla ve
Cumhurbaşkanı kararıyla ve kaynağı tahsis edilen konularda
görevlendirilebileceği belirtilmektedir. Burada da amacın, bankaya gelişigüzel
görev verilmemesi, bankacılığın gerekleri dışında siyasi saiklerle bir
yönlendirmenin olmaması, programlı bir şekilde kaynağı ayrılmış konularda bankanın
görevlendirilmesinin mümkün olabileceği hüküm altına alınmaktadır. 
Kanun
teklifinde, bankanın diğer kamu bankaları olan Ziraat Bankası ve Halkbank gibi
özerk bir yapıya kavuşturulması hem teşkilat yapısının hem de personel
durumunun buna göre tanzim edilmesi öngörülmektedir. Bankanın yeni yapılanması
sonucu personelin tamamen İş Kanunu’na tabi olması, mevcut personelin
isterlerse yeni statüde kendi kurumlarında devam etmelerine, isterlerse de
başka kurumlara nakline imkân sağlamaktadır. Bununla birlikte, bankada çalışan
uzmanların kamu kurum ve kuruluşlarına nakli konusunda bir ilave düzenleme
ihtiyacı olduğunu değerlendiriyoruz. Kalkınma Bankasına öteden beri alınan
uzman yardımcıları, kendi mevzuatı çerçevesinde belli bir yetişme döneminden
sonra hazırladıkları tezin kabulü ve yeterlilik sınavını geçmeleri hâlinde
uzman olmakta ve hizmetine devam etmektedir. Bunlar, her ne kadar Devlet
Memurları Kanunu’nun 36’ncı maddesinde düzenlenen “kariyer uzmanlık” tanımı
içerisinde sayılan uzmanlardan olmamakla beraber, mesleğe alınmaları,
yetiştirilmeleri, öğrenim durumları ve nitelikleriyle, yaptıkları işler
bakımından bunlarla bir paralellik arz etmektedir. 
Bu sebeple,
ülkemizdeki en önemli sorunlardan birisinin beşerî kaynak israfı olduğu da
dikkate alındığında, bankadaki uzman personelin diğer kurumlara nakli
sırasında, gittiği kurumlardaki kariyer uzmanlıklara denk hâle getirilmesi
gerektiğini değerlendiriyoruz. Bu durum, hem ilgililerin muhtemel
mağduriyetlerinin önüne geçecek hem de yetişmiş personelin kamuya olan
katkısının artmasına imkân sağlayacaktır. 
Değerli
milletvekilleri, Türkiye’nin uluslararası rekabet gücü yüksek bir ekonomiye
kavuşması şüphesiz hepimizin arzusudur. Milliyetçi Hareket Partisi olarak bu
anlayışla seçim beyannamemizde katılımcı kalkınmayla millet-devlet buluşmasının
önemine vurgu yaptık. Toplumun topyekûn üretime katılması, katıldığı oranda
üretimden pay alması ve ortaklık anlayışına dayanan katılımcı kalkınmayla doğal
ve beşerî kaynakların harekete geçirilmesinin mümkün olacağını, esnaf,
sanatkâr, çiftçi, ev kadını ve gençlerin atıl kaynakları harekete geçirecek
yöntemlerle üretime daha aktif bir şekilde katılabileceklerini düşündük ve
katılımcı kalkınma anlayışını öngördük. Unutulmamalı ki nimet ve külfet
paylaşımında adil olacak bir yönetim düzeninin tesisi zor dönemlerde millet
olarak kenetlenebilmeyi ve devlete güçlü bir güveni tesis edecektir. 
Türkiye’nin
büyüme ve kalkınma hedefini sekteye uğratmadan yoluna devam etmesi, 2023, 2053
ve 2071 hedeflerini gerçekleştirebilmesi için bir yandan güvenliğini tehdit
eden unsurlarla mücadele edilirken, diğer yandan sosyoekonomik sorunların
çözülmesi ve adalet anlayışının egemen kılınması gerekmektedir. Üreten bir
ekonomi için üretim ve istihdam sağlamaya dönük yatırımlar teşvik edilerek
katma değerli ve teknoloji yoğun yenilikçi bir üretim ekonomisi tesis
edilmelidir. Buna göre yatırım teşviklerinin birimler bazında tematik olarak
verilmesi, belirli yörelerimizin sektörel cazibe merkezi hâline getirilmesi,
GAP, DAP, DOKAP, KOP gibi bölgesel kalkınma projelerinin hızla tamamlanması
bölge ve ülke kalkınmasına katkı sağlayacak, insanlarımızın refah düzeyini
yükseltecektir. 
Bugün Türkiye
ekonomi üzerinden jeopolitik sonuçlar doğurması umulan bir tehditle karşı
karşıyadır. Papaz Brunson’un bahane olarak kullanıldığı ABD yaptırım kararları,
Irak, Suriye, Doğu Akdeniz, Ege ve Karadeniz’deki millî çıkarlarımızı terk
etmemiz ve dünyada dönüşümün yaşandığı bir süreçte jeopolitik olarak geri
çekilmemiz için ülkemize karşı sürdürülmektedir. Ekonominin gereklerinden
bağımsız, psikolojik operasyonlara dayalı bir yapı oluşturulmak suretiyle,
Türkiye ekonomik bir darboğaza sürüklenmek, toplumda bir panik havası
oluşturulmak, neticede ise buradan bir hesap görülmek istenmektedir. 
Şüphesiz
ki Türkiye ekonomisinin kendi dinamiklerinden kaynaklanan sorunları vardır. Son
dönemde TL’nin değer kaybetmesiyle enflasyonda görülen artışlar ekonomimiz
açısından dikkate alınması gereken önemli bir durum teşkil etmektedir.
Türkiye
ekonomisinde başta büyüme olmak üzere olumlu gelişmeler olduğu gibi, hâlâ
yapılması gereken işlerin, alınması gereken tedbirlerin olduğu da bir
gerçektir. Özellikle dar ve sabit gelirli vatandaşlarımızın geçim şartları
giderek ağırlaşmaktadır. Yurt içi tasarruflar yetersiz olduğu için yurt
dışından getirilen kaynakların firma ve hane halklarına kredi olarak verilmesi,
ayrıca büyük firmaların doğrudan yurt dışından da borçlanmaya gitmeleri
Türkiye’nin dış borcunu artırmış, reel sektör firmalarının hem borcu hem de
döviz cinsinden açık pozisyonu yükselmiştir. Bu dönemde kullanılan yaklaşık 600
milyar dolarlık dış kaynağa rağmen ülkemizin üretken yatırım kapasitesinde bu
düzeyde bir artış da gerçekleşmemiştir. Fiyatlar genel düzeyindeki sürekli
artış, ekonomide geleceğe yönelik beklentileri olumsuz hâle getirmek suretiyle
yatırım kararlarının ertelenmesine ve dolayısıyla büyüme ve istihdamın
istenilen ölçüde artmamasına neden olabilecektir. 
Şüphesiz
dışa açık ve rekabetçi bir yapı içerisinde dünya ekonomisiyle bütünleşerek
bölgesel ve küresel gelişmelerin önde gelen belirleyicileri arasında yer almak
Türkiye’nin vazgeçilmez önceliğidir. Bu kapsamda, bilgi çağının gereği olarak
bilgi üretiminin desteklenmesi, kolay ve spekülatif kazanç sağlayan, ranta
dayalı bir tüketim ekonomisi yerine teknolojik gelişmeyi, yenilikçiliği,
verimliliği ve istihdamı esas alan bir üretim ekonomisinin oluşturulması
zorunludur.
Ekonomik
sorunların çözümü için bölgesel ve küresel siyasi risklere bağlı
kırılganlıkların önüne geçmek gerekmekte, buysa ihtiyaç duyulan yapısal
reformların bir an evvel yapılmasını gerektirmektedir. Bu çerçevede,
milletimizin karşı karşıya olduğu borçluluk, geçim sıkıntısı ve fakirliğe çare
olacak acil önlemlerden oluşan rahatlatıcı politikalar ile Türkiye’yi geleceğe
taşıyacak, teknoloji yoğun yatırım ve üretimi destekleyecek kalkınma
politikaları eş zamanlı olarak hayata geçirilmelidir. 
Bu ortamda
kaynakların amaca yönelik olarak rasyonel şekilde kullanılması da önem arz
etmektedir. Devletin ekonomideki kaynak tahsisine yön vererek üretimi artıracak
altyapı yatırımlarına öncelik vermesi, özel sektör yatırımlarının da değişik
enstrümanlar kullanılarak daha rekabetçi ve kaliteli üretime yönlendirilmesi
gerekmektedir. 
Önümüzdeki
dönemde temel ekonomik hedeflerden birisi olan enflasyonun düşürülmesi ve
bozulan beklentilerin düzeltilmesi için yapılan girişimlerin ve ortaya konulan
projelerin iş çevrelerince ve toplumun tüm kesimlerince desteklenmesi hâlinde
umuyoruz ki beklenen fayda ve sonuç elde edilebilecek, sıkıntılı süreç şüphesiz
ki daha hızlı aşılacaktır. 
Ancak, bu
süreçte Türkiye’nin ekonomi cephesinin düşürülerek ortaya çıkan mağduriyet ve
kayıpların siyasi tepkiye dönüştürülmek istenmesi doğrudan doğruya milletimize,
ülkemizin itibar ve saygınlığına zarar vermektedir. Türkiye ekonomik fırtınaya
tutulduğu andan itibaren fırsatçılık yapan, kârına kâr katan, haksız kazanç ve
servet edinenlerden hesap sorulmalıdır. Ekonomideki olumsuz gelişmelerden,
fiyatlar genel seviyesindeki artıştan en çok dar ve sabit gelirli
vatandaşlarımız etkilenmektedir. Bu sebeple asgari ücretli işçi, memur, küçük
esnaf ve çiftçimizin bu süreçte desteklenmesi gerekmektedir. Kuşkusuz ki her
durumda hâline şükreden, “Bir lokma, bir hırka.” diyen, müşfik, elinde avucunda
bir şey kalmamış insanlarımız ekonomik çilelere, fahiş zamlara, anormal fiyat
artışlarına katlanmak zorunda kalmamalıdır. Beklentimiz ve gayretimiz nimet ve
külfetin toplum kesimleri arasında hakça dağıtılmasıdır. Bu süreçte harekete
geçen sinsi fırsatçılar yetkililerce belirlenmeli, piyasa kurallarına, millî
hasletlerimize ve ticaret ahlakına aykırı davranarak stokçuluk yapanlar ve
yabancı ülkelere sermaye kaçıranlar bulunmalı ve bu karanlık niyetliler mutlaka
deşifre edilmelidir. 
Bu düşüncelerle
kanun teklifinin yatırım ve üretimi artırmasını, milletimizin huzur ve refahına
katkı sağlamasını diliyor, Milliyetçi Hareket Partisi adına sizleri saygıyla
selamlıyorum. (MHP sıralarından alkışlar) 
BAŞKAN –
Teşekkür ederim Sayın Aksu. 
Sayın Tanal, bir
söz talebiniz vardı, buyurun. 
V.- AÇIKLAMALAR (Devam)
32.- İstanbul Milletvekili Mahmut Tanal’ın, Türkiye Kalkınma Bankası
Anonim Şirketi Hakkında Kanun Teklifi görüşülürken Genel Kurul salonunda TBMM
Plan ve Bütçe Komisyonu Başkan Yardımcısının bulunmasının konuyla ilgisini
öğrenmek istediğine ve emsal olmaması açısından tüm yetkililerin uyarılması
gerektiğine ilişkin açıklaması
MAHMUT TANAL
(İstanbul) – Değerli Başkanım, şu anda Türkiye Kalkınma Bankası Anonim Şirketi
hakkında kanun teklifini görüşüyoruz. Burada, İç Tüzük’te Türkiye Büyük Millet
Meclisine girecek olan bürokratların meslek, nitelik ve vasıfları açık ve net
yazılı. Hatta dün, İç Tüzük burada tartışılırken orada tek tek yine tahdidi
olarak sayılmıştı. Burada ancak Kalkınma Bankasının yetkilileri ve Maliye
Bakanlığından veya Hazineden birilerinin, üst düzeyde yetkililerin oturması
gerekirken şu anda Türkiye Büyük Millet Meclisi Genel Kuruluna giren
bürokratların arasında Türkiye Büyük Millet Meclisi Bütçe Başkan Yardımcısı
bulunmakta. 
Şimdi, Türkiye
Büyük Millet Meclisi Bütçe Başkanlığının Kalkınma Bankası kanunuyla ne alakası,
ilgisi var? Yani herhâlde burası… Milletvekilleri nasıl olsa bu işi araştırmaz,
bilmez… Milletvekillerini, Parlamentoyu itibarsızlaştırmadır. Bunu şiddetle
kınıyorum. Bunun bir daha emsal olmaması açısından tüm yetkilileri uyarmanızı
istirham ediyor, saygı ve hürmetlerimi sunuyorum. 
BAŞKAN –
Teşekkür ederim Sayın Tanal. 
ZÜLFÜ DEMİRBAĞ
(Elâzığ) – O konuda ihtisas sahibidir, çağrılmıştır. Ne var yani? 
ÖZGÜR ÖZEL
(Manisa) – Yok öyle, yok. 
VI.- OTURUM BAŞKANLARININ KONUŞMALARI (Devam)
5.- Oturum Başkanı TBMM Başkan Vekili Levent Gök’ün, Meclis İçtüzük’ü
değişikliğinden sonra Genel Kurul çalışmalarına katılacak olanlarla ilgili
boşluk doğduğuna ve hassasiyet nedeniyle TBMM Plan ve Bütçe Komisyonu Başkan
Yardımcısının Genel Kurul salonu dışına çıkarıldığına ilişkin açıklaması
BAŞKAN – Değerli
Tanal, değerli milletvekilimiz, bu Meclis İç Tüzük’ünün değişikliklerinden
sonra yeni uyguladığımız sistemde doğal olarak katılanlarla ilgili bir boşluk
da olduğu ortada. Ben, hassasiyet nedeniyle arkadaşımızı Genel Kurul salonu
dışına çıkardım. Ayrıca, bu tip uygulamalarda neler olup olmadığını geçmişe
doğru da inceliyorum ama doğrusunu hep birlikte, beraber yapacağız. Şu anda
katılan arkadaşlarımızın tümü yasal olarak katılması mümkün olan arkadaşlarımız.
O arkadaşımız şu anda tarafımca dışarı çıkarılmıştır. 
ÖZGÜR ÖZEL
(Manisa) – Sayın Başkan, kısa bir söz rica edeceğim. 
BAŞKAN –
Buyurun. 
V.- AÇIKLAMALAR (Devam)
33.- Manisa Milletvekili Özgür Özel’in, İstanbul Milletvekili Mahmut
Tanal’ın yaptığı uyarıda haklı olduğuna ve Genel Kurulda komisyona ayrılan
sıralardaki oturma yeri eksikliğinin ivedilikle giderilmesi gerektiğine ilişkin
açıklaması
ÖZGÜR ÖZEL
(Manisa) – Sayın Başkan, Sayın Tanal’ın yaptığı elbette son derece haklı bir
uyarı, gereğini de yaptınız. Kimsenin, bürokrat arkadaşımızın yetkinliğiyle,
varlığıyla değil ama bir rejime kasteden sistem değişikliği getirildiğinde
kendi getirdikleri sisteme uyacak arkadaşlar, onun lâmı cimi yok, bunu iktidar
partisi için, 1’inci grup için söylüyorum.
İkincisi, burada
bir komisyon sırası var, komisyon sırasında 10 tane oturma yeri var. Sayın
Başkanım, bir hususu ifade etmek istiyorum. Şimdi, burada komisyona ayrılan
yerler var, ben bunu daha önce Binali Bey’e, Sayın Başkana da söyledim. 10
kişilik yer ayrılmış durumda. Oysa yeni madde ihdası her zaman talep
edilebilir. Yeni madde ihdas etmek istediğimizde siz çağıracaksınız, komisyon
oraya gidecek. Komisyonlar 26 kişi ve 10 kişilik oturma yeri var.
GARO PAYLAN
(Diyarbakır) – Plan Bütçe 30.
ÖZGÜR ÖZEL
(Manisa) – Plan Bütçe Komisyonunda 30. Ve yarın öbür gün bu durum olduğunda,
Binali Bey tabii, şakacı bir üslupla diyor ki: “Ya, gelirler, kimi ayakta durur
ama…” Böyle metrobüs tipi bir yasama yapamayız. Bu eksikliğin ortadan
kaldırılması gerekiyor, ona bir kez daha dikkat çekiyoruz.
Tabii -iş böyle-
Meclisin tasarımında bile bu kadar özensiz davranılınca Başkanlık tarafından,
bu sefer metrobüs tipi yasamaya alışınca boş bulunan yere de aklına esen
oturmaya başlıyor, böyle bir şey yok, kimin oturacağı belli, kimin
oturamayacağı belli. Çağırıldığımızda da yeni madde ihdası için orada gidip
ayakta duracak hâlimiz yok. Bu yüzden bu eksikliğin Genel Kurul salonunda
ivedilikle giderilmesi gerekir.
Teşekkür
ediyorum.
VI.- OTURUM BAŞKANLARININ KONUŞMALARI (Devam)
6.- Oturum Başkanı TBMM Başkan Vekili Levent Gök’ün, komisyon
sıralarının komisyon üye sayısı kadar artırılmasının bir zaruret olduğuna
ilişkin açıklaması
BAŞKAN –
Teşekkür ederim Sayın Özel.
Yani bu talebi
hep beraber değerlendirmiştik. Sayın Meclis Başkanı da bu konuda bir talimat
verdi ama elbette komisyonlara ayrılan sıra ile komisyonların üye sayıları
arasındaki fark şık değil değerli arkadaşlarım. Bunlar Meclisimizin itibarına
da yakışmıyor. Komisyon sıralarının komisyon üye sayıları kadar artırılması bir
kere bir zaruret, burada ciddi bir iş yapıyoruz. Bu konuda Meclis Başkanımızla
tekrar görüşerek bu konunun acil ve ivedi bir şekilde çözülmesi konusunda biz
de elimizden geleni yapacağız. Meclisimizin itibarına uymadığını hepimiz
biliyoruz.
CAHİT ÖZKAN
(Denizli) – Sayın Başkan…
BAŞKAN - Sayın
Özkan, buyurun.
V.- AÇIKLAMALAR (Devam)
34.- Denizli Milletvekili Cahit Özkan’ın, komisyon sıralarındaki
eksikliğin sistemin işleyişine herhangi bir engel teşkil etmeyeceğine, fizikî
imkânlar el verdiği ölçüde yeniden düzenleneme yapılabileceğine ilişkin
açıklaması
CAHİT
ÖZKAN (Denizli) – Teşekkürler Sayın Başkan.
Tabii, Sayın
Grup Başkan Vekilinin hassasiyeti normal bir hassasiyettir ancak Parlamentonun
çalışma düzenine baktığımız zaman, parlamenter sistem 1876’lardan beri bir
şekilde sistemimizin içerisinde, dünden bugüne şu Parlamentonun da oturma
düzeninde biliyorsunuz ki farklılık vardı. 1990’lardaki oturma düzeni
değişikliğinden sonra ancak bakanlar kurulunun ayrı bir yere oturması ve
komisyon için de ayrı bir yer yapıldı; ondan önce burası aynen komisyonda
olduğu gibi grup başkan vekili, grup başkanı, milletvekilleri, komisyon
başkanları ve hükûmet üyelerinin de -eski sistemde- bir arada faaliyet
gösterebilecekleri ve milletvekili sıfatıyla faaliyet gösterebilecekleri bir
yerdi. Bu noktada, ayrı bir yer olsa belki çok daha iyi olabilir, burada buna
hep birlikte karar vereceğiz ancak sistemin işleyişine herhangi bir engel
teşkil edecek bir durum söz konusu değildir. 90’lardan önce eğer oturuyor
olsaydık zaten komisyon üyeleri de eski oturma düzeninde karışık oturuyorlardı.
Onun için madde ihdasında da olsa mevcut durum bir engel teşkil etmeyecek ancak
Sayın Başkanın ifade ettiği husus da hep birlikte değerlendirilerek fizikî
imkânların el verdiği ölçüde yeniden düzenlenebilir.
Teşekkür
ediyorum. 
BAŞKAN – Değerli
arkadaşlar, bu konu görüşüldü, Meclis Başkanı Sayın Binali Yıldırım da bu
konuda bir talimat verdi ama bunu bir an önce çabuklaştırmamız gerektiği çok
açık.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN - Değerli
arkadaşlarım, şimdi, Halkların Demokratik Partisi Grubu adına söz isteyen
İstanbul Milletvekilimiz Sayın Erol Katırcıoğlu. 
Buyurun. (HDP
sıralarından alkışlar) 
HDP GRUBU ADINA
EROL KATIRCIOĞLU (İstanbul) – Sayın Başkan, değerli üyeler; hepinizi saygıyla
selamlıyorum. 
Sayın Özgür
Özel, demin Meclisle ilgili olarak bir kelime kullandı, yeteri kadar özenli
olmadığımıza dair. Doğrusunu isterseniz özensizlik o kadar diz boyu ki bu
Mecliste -ben yeni gelmiş bir arkadaşınız olarak söyleyebilirim- bakın, bugün
konuştuğumuz yasa teklifinin önerisini yapan iki arkadaşımız hâlâ burada yoklar
ve hâlâ baktığınızda sandalyelerin hemen hemen tümü boş. 
Bunun bir tek
anlamı var -özellikle AK PARTİ’li arkadaşlara söylüyorum- bunu böyle
düşünmeseniz de arkadaşlar, bu şu demek: “Biz çoğunluğuz, gerektiğinde geliriz,
belirleriz buradaki oylamayı ve çeker gideriz.” Böyle düşünmeseniz de
yaptığınızın bu olduğunu lütfen bir kere daha düşünün derim ben.
Şimdi,
arkadaşlar, tabii, Kalkınma Bankasıyla ilgili olarak söz aldım. Bu çok hızla
elimize gelmiş olan bir yasa teklifiydi ve yine hızla bir değerlendirmeden
sonra buraya gelmiş oldu fakat konuşulacak o kadar çok konu vardı ki bunu Plan
ve Bütçe Komisyonundaki toplantılar sağlamadı, doğrusunu isterseniz. Şimdi,
ben, mesela birtakım sorular ortaya atacağım ve cevap bekliyorum tabii ama
cevabı verecek olan insanlar burada olmadığı için… Yani, aslında, belki, hani
ola ki burada bazı arkadaşlarımız, Adalet ve Kalkınma Partisine mensup
arkadaşlar, yasalar nasıl saraydan buraya geliyorsa, belki buradan da bazı
düşünceler saraya gider umuduyla birkaç cümle söyleyeceğim. 
Kalkınma
Bankasına geçmeden önce, Sayın Bakan Albayrak geçenlerde enflasyonla mücadeleyle
ilgili olarak ortaya attı ve ilginçtir bütün yandaş medya tarafından da
alkışlarla karşılandı fakat içi o kadar boş, altı o kadar boş bir öneriyle
gelindi ki insan şunu sormadan edemiyor: Ya, bu arkadaşlar iktisat bilmiyorlar
mı hakikaten? Olabilir mi bu? Ben olamayacağını düşünüyorum çünkü Adalet ve
Kalkınma Partisi mensupları arasında iyi iktisatçıların olduğunu da biliyorum
ben. Gelen öneri, aşağı yukarı şöyle bir öneri, diyor ki: “Yılbaşına kadar
şirketlerle anlaştık, yüzde 10 indirim yapacağız.” Fiyatları indirecekler yüzde
10. 
Peki,
arkadaşlar, ya indirmezlerse ne yapacaksınız? Öyle ya, ne yapacaksınız? Ceza mı
vereceksiniz? Ceza veremezsiniz çünkü ortada bir kanun yok. İnsanları
dayanışmaya davet edebilirsiniz ama -kusura bakmayın- ülkeyi öylesine böldünüz
ki böyle bir dayanışmayı üretme şansınız da yok. 
Dolayısıyla
da, arkadaşlar, bakın, kolektif aksiyon iki araçla gerçekleşir. Biri kanun ve
cezayla, bir diğeri de dayanışma, eğer bir ulussa, ulusun ortak biz duygusuyla,
paylaşmasıyla ilgili olabilir. Bakıyorum, önerinin hiçbirinde bunlar yok.
Dolayısıyla bizim yüzde 10 indirim yapmak durumunda bunu destekleyen
şirketlerin yapmadıkları takdirde ne yapacaklarıyla ilgili hiçbir bilgimiz yok.
Yani sonuç olarak ne kanun var ne bir dayanışma önerisi var, sadece ve sadece
TOBB’un, işte, TÜSİAD’ın vesaire, birtakım iş örgütlerinin temsilcileriyle
yapılan görüşmeler sonucunda bir anlaşmaya varılmış olduğu bilgisi var.
Tabii,
bizim ülkemizi hepiniz biliyorsunuz. Hemen arkasından büyük sermaye grupları
destek beyanlarında bulundular. Bu da güzel bir şey sonuç olarak. Gerçekten
yüzde 10 fiyatlarını indirecek olurlarsa bu, Türkiye açısından iyi bir şey olur
ama yapmayacaklar arkadaşlar. Bu, iktisadi kurallara aykırı bir şey. 
Yine
iktisattan bahsedelim. Bu, ancak şöyle olabilirdi: İktisat teorisinde “gelirler
politikası” diye bir politika vardır. Bu politika, enflasyonla mücadelede
kullanılan bir politikadır ve biz de esasında Türkiye olarak geçmişte kullandık
bu politikayı ve bu politika, esas itibarıyla bir uzlaşmaya dayanır. Yani
üretim faktörlerinin temsilcileriyle bir uzlaşma üretmeye dayanır. Yani
işçilerle anlaşacaksınız, işverenlerle anlaşacaksınız, devletle anlaşacaksınız
ve dolayısıyla da bir anlaşmayla “Biz fiyat artırımlarını durdurduk ya da şu
kadar indirdik ya da şundan fazla artırmayacağız.” diyebilirsiniz ve bunu her
ay “check” ederek gerçekten buna uyulup uyulmadığını denetleyebilirsiniz ve
böylelikle de enflasyonla mücadelede bir başarı elde edebilirsiniz ama
arkadaşlar, dikkat edin, burada da önemli şart, uzlaşma. Yani toplumdaki farklı
kesimlerin, ekonomide faktör temsilcileri arasında bir uzlaşma gerekiyor.
Doğrusunu isterseniz, bu uzlaşmaya tabii ki… Ben Sayın Albayrak’ın ekibi içinde
gelirler politikasını bilmeyen kimsenin olduğunu sanmıyorum. Bu, öyle
bilinmeyecek ayrıntı bir bilgi değil. Bunu herkes biliyor. Ama arkadaşlar,
mesele bu değil bence. Benim anladığım, benim okumam, meselenin bu olmadığı
yönünde. Mesele ne diye baktığımızda, benim gördüğüm kadarıyla bu şöyle bir
şey… 
Ha,
pardon, bir şey daha söyleyeceğim. Bu yüzde 10 indirimle ilgili olarak önemli
olan… Ki birazdan Kalkınma Bankasıyla ilgili olarak konuşurken de bağlantı
kuracağım. Fiyatlarını yüzde 10 indireceğini söyleyen şirketler dünyasında
rekabet bozulur. Çünkü yüzde 10 indirebilecek olan vardır kâr marjından, yüzde
10 indiremeyecek olan vardır. Dolayısıyla da yüzde 10 indiremeyecek olan, iflas
eder. Dolayısıyla da onun pazarını diğer rakibi alır. Dolayısıyla rekabet
ilişkisi ve düzeni bozulur.
Sayın
Cumhurbaşkanı buraya geldi açılışta, biliyorsunuz, serbest piyasayı öven bir
konuşma yaptı ama bu, serbest piyasa değil. Kimse kusura bakmasın, böyle
serbest piyasa olur mu? Ama illa serbest piyasa olması gerektiğini de söylemek
istemiyorum ben. Yani ekonomide iradi kararlar da pekâlâ olabilir ama o iradi
kararların gerçekten danışılarak üretilmiş olması lazım ya da arkasında
toplumsal bir meşruiyet olarak yapılabilmesi lazım. Ben bunu görmüyorum ve
görmediğimden dolayı da bu adımın başarılı bir adım olma ihtimalini çok fazla
görmüyorum.
Dolayısıyla da
sonuç olarak bu başarılı olma şansı olmayan öneri niçin ortaya atıldı diye
baktığınızda, ben şöyle düşünüyorum: Biliyorsunuz, mart ayında yerel seçimler
var ve şu cümleyi söyleyebilmek istiyor Hükûmet yıl sonunda… Çünkü,
hatırlayacaksınız, bu yüzde 10 fiyat indirimleri yılbaşına kadar olacak,
gönüllü olacak vesaire vesaire… Bu, şu demek: Eğer enflasyon, yıl sonu
itibarıyla, şu anda beklenenden daha düşük bir seviyedeyse o zaman şunu söyleme
şansı olacak iktidarın: “Görüyorsunuz, ekonomiyi kontrol altına aldık. Bakın,
dövizi nasıl aldık. Döviz 6’lar civarında dolaşıyor ama sonuç olarak büyük
dalgalanmalar yok.” Dolayısıyla her şey yolunda izlenimini uyandırmak istiyor
bu Hükûmet çünkü, benim anladığım kadarıyla, yerel seçimler onlar için de
hayati. Bizim için de hayati, doğrusunu isterseniz. Çünkü bu sistemle gitmek
konusunda kararlısınız ve anlıyorum ki inanıyorsunuz da bunlara. Demin Durmuş
Yılmaz’ın söylediklerine tümüyle katılıyorum. Buna inanıyorsunuz da ama bu yol,
yol değil. Nasıl anlatmak lazım bilmiyorum. 
Yani
ben şunu çok isterdim doğrusu, bu programı ya da bu enflasyonla mücadele
programını önümüze getiren kadroyla bire bir konuşabilmeyi çok isterdim.
Gerçekten neyi nasıl düşündüklerini anlamak isterdim ve şu soruların cevabını
vermelerini isterdim: Ya yüzde 10’a uymazlarsa ne yapacaksınız? Kaldı ki -bir
başka soru daha soracağım- “Yılbaşına kadar.” deniyor. Ne olacak yılbaşından
sonra? Yani yılbaşına kadar yapacağız bunları, sonra program bitecek. Peki,
enflasyon kontrol altına alınmış mı olacak? Bilmiyoruz, onu yaşayarak
göreceğiz. 
Dolayısıyla
arkadaşlar, özetle, iktisadi perspektif olarak mevcut Hükûmet, tümüyle kendini
yerel seçimler bağlamında bir yere oturtmaya çalışıyor, ekonomideki çılgın
gidişi bir ölçüde de olsa kontrol altına aldığını söyleyebileceği bir yere
doğru ekonominin götürülebilmesini istiyor. Bu da yılbaşına kadar olacak olan
bir süre gibi gözüküyor. Dolayısıyla da “Neden yüzde 10 indirimler yılbaşına
kadar olacak?” sorusunun cevabını da böylelikle bulabiliriz. Yanılıyor
olabilirim, bunu yaşayarak göreceğiz. Ben de buradayım, sizler de buradasınız;
bunları tekrar konuşacağız. 
Şimdi, Kalkınma
Bankası meselesine gelecek olursak, tabii, Kalkınma Bankasıyla ilgili teklifi
okuduğumda ben şöyle düşündüm -bir süre önce yine burada yaptığım bir konuşmada
bunun altını çizmiştim- ve kendi kendime şunu söyledim: Hah, nihayet Hükûmet,
imalat sanayisinin önemini kavramış bir yerden bir teklif getirmiş. Çünkü on
altı yıl boyunca imalat sanayisinin gayrisafi millî hasıla içindeki payları
giderek düşüyor arkadaşlar, ki imalat sanayisi döviz yaratan bir sanayidir.
Tarım da aynı şekilde, tarımın da gayrisafi millî hasıla içindeki payı düşüyor,
inşaatın aleyhine olmak üzere. Dolayısıyla da şöyle düşündüm: Bu Kalkınma
Bankası, evet, güzel, KOBİ’leri destekleyecek, şunlar bunlar… İyi bir şey
olacak diye düşünmeyi çok istedim ama teklifin tümünü okuduğumda, tümünü
okuduğunuzda ve yaptığımız tartışmalardan, meselenin sadece ve sadece bir
kalkınma bankası ihtiyacını karşılamak üzere önerilmiş bir teklif olmadığını
anladım ya da anlıyorum, öyle okuyorum. 
Şimdi, kalkınma
konusuyla ilgili birkaç cümle daha edeyim, sekiz dakika vaktim var. 
Evet, Türkiye,
doğrusu, şunu yeteri kadar tartışmış bir ülke değildir. Yani 1980’lerde serbest
piyasa ekonomisini kabul ettik dedik ama serbest piyasa ekonomisinin nasıl bir
ekonomi olduğuyla ilgili olarak çok da fazla bir fikrimiz yoktu ama işte öyle
veya böyle bunca zaman geçti ve bir şeyler öğrendik sonuç olarak. Ama yine de
geldiğimiz yer itibarıyla baktığımızda, hâlâ gelişmiş ülkeler sınıfında
değiliz. Bu, hepimizi ilgilendiren, hepimizi “Nasıl yaparız da bunu aşarız?”
sorusunun cevabını vermeye iten bir durum. 
Benim geçmişte
yaptığım bir hesaba göre, bizim Avrupa Birliği ülkeleriyle aynı gelir düzeylerine
ulaşabilmemiz için yıl itibarıyla yüzde 7 büyümemiz lazım ve bu, bizim otuz yıl
daha beklememizi gerektiriyor. Dolayısıyla da müthiş bir açık var ve
dolayısıyla da “kalkınma” diye bir meselemiz var gerçekten. Bunun da doğrudan
doğruya piyasa ekonomisiyle olmadığını da biliyoruz, olmayacağını da biliyoruz.
En azından 2008 krizi bilmeyenlere de anlattı bunu ki bu piyasa ekonomisiyle bu
işler kendi başına olmaz. Dolayısıyla da iradi kararlara ihtiyaç var, tabii ki
var, tabii ki Kalkınma Bankası gibi bankaya da ihtiyaç var. Ama arkadaşlar,
dediğim gibi, biraz baktığımızda bunun birazdan arkadaşlarım da maddeler
üzerinde konuşurken daha ayrıntısına girecekler ama ben çok kabaca söyleyeyim
size, benim altının çizilmesi gerektiğini düşündüğüm şey, kaynağının nereden
geldiği belli olmayan bu bankanın ki muhtemelen ya da büyük bir ihtimalle
bütçeden gelecek olan bir kaynağı olacak, dolayısıyla da vergilerle sermayesi
desteklenmiş bir kurum olacak, bu kurum. Ve bu kurum -öyle yazıyor- kâr
maksimizasyonunu dikkate almadan kendi kaynaklarını transfer edecek, ihtiyacı
olanlara. Ben bunu tartışırken Plan ve Bütçede sordum, bir cevabını alamadım
doğru dürüst.
Kâr
maksimizasyonu, bildiğiniz gibi, verimliliğin gerçekleşebilmesi için
işletmelerin uyması gereken bir kural, bir ilke. Ha, buna uymayabilirsiniz,
dersiniz ki satış maksimizasyonu yapmak istiyorum, fayda maksimizasyonu yapmak
istiyorum dersiniz ama bir şeyi maksimize etmeye çalıştığınız için. Niçin?
Çünkü kaynaklarınızı verimli kullanmanın bir yolunu bulmanız lazım. Fakat
anlaşılıyor ki burada böyle bir ihtiyaç yok. Ve bu ihtiyaç olmadığı için de
benim anladığım kadarıyla -yine şurada notlarımda olacak- birçok muafiyetle
birlikte kurulmuş bir bankayla karşı karşıyayız. Birkaç tanesini okuyayım,
mesela SPK’ye ödenecek kurul ücretleri ödenmeyecek, damga vergisinden muaf
olacak, her türlü harçtan muaf olacak, banka ve sigorta muameleleri vergisinden
muaf olacak, gelir vergisinden, kurumlar vergisinden istisna olacak, Bankacılık
Kanunu’ndan da istisna olacak! Ne kuruyoruz arkadaşlar? Böyle bir şey olur mu?
Nasıl bir şey bu? 
Amaç olarak da
yazılan, altyapı yapacak, çevreye yatırım yapacak, enerji, konut... Niçinse
konut? Yani konut, bu bankaya mı kaldı? Her neyse... AR-GE, verimlilik artışı,
KOBİ’ler en son, bölgesel gelişmişlik farkları ve döviz kazandırıcı
faaliyetler.
Şimdi,
arkadaşlar, benim anladığım, bu şöyle bir banka olacak: Tamamen
Cumhurbaşkanının elinin altında, adı Kalkınma Bankası olmakla birlikte finans
piyasalarını kontrol eden ve finans piyasalarında karşılaştıkları bankacılığın
zorluklarını aşmanın yolu olarak tümüyle Cumhurbaşkanı tarafından kullanılacak
olan bir araç olarak düşünülmüş bu. Yani biliyorsunuz, arkadaşlar, zaman zaman
Sayın Cumhurbaşkanı, bankacılık sektörüyle ilgili olarak sıkıntılar dile
getirir. Mesela, benim hatırladığım bir tanesi, kredi çağırmalarıyla ilgili
olarak galiba İhracatçılar Meclisinde yaptığı bir konuşmada “Bu, gayriahlaki,
gayrimillî bir davranıştır; kredileri geri çağıramazsınız.” diyerek tavır aldı.
Fakat açıktır ki arkadaşlar, Türkiye'nin mevcut sanayi yapısı öyle bir yapı ki
burada bankacılığı özel olarak ele alıp konuşmamız lazım. 
Bakın, 2017
yılında Rekabet Kurumu, 12 bankaya aralarında anlaşıp faizleri belirlediklerine
dair bir dava açtı ve bu dava sonucunda 1,1 milyar Türk lirası ceza kesti. Yani
heyula gibi bir bankacılık sistemi var, özellikle KOBİ’ler bundan
yararlanamıyorlar çünkü risk değerlendirmesi vesaire türünden zorluklarla
karşılaşıyorlar ve dolayısıyla da gerçekten de yatırım fonlarından bir pay
almaya çalışan KOBİ’lerin ciddi bir sıkıntısı var; geçmişte daha da fazlaydı,
şimdi de devam ettiği kanaatindeyim.
Dolayısıyla da
bir yanıyla baktığımızda, onlara çare olabilecek olan bir şey gibi gözüküyor
ama esasında, bu, ancak ve ancak şöyle olabilirdi: Gerçekten özerk, belli bir
yönetimi olan, belli bir programa bağlanmış -ki benim anladığım kadarıyla yine
zamanımız yetmeyeceği için üstünde daha fazla konuşamayacağım- ama Kore’deki
örnekler dikkate alınarak kurgulanmış olan bir şey bu, ki görünüş itibarıyla bazı
benzerlikler taşısa da Kore’deki bankacılıkta şu gördüğümüz örneğin bir ilgisi
yok. 
Dolayısıyla da
ben özetle, bu bankanın kuruluşuyla ilgili olarak önce gayet olumlu bir bakış
açısıyla konuya yaklaştığımda ve teklifi okudukça geldiğim yerde, özellikle,
fon meselesi var, fonun kullanımı meselesi var ve arkadaşlar, bütün bunlar
doğrudan doğruya piyasadaki rekabet konularına değen konular. Yani siz aynı iş
kolundaki bir şirkete bir kredi vereceksiniz, aynı sektörde çalışan diğer
firmaya vermeyeceksiniz; bu, o sektördeki rekabet düzeyini bozar. Biz bu
çalışma sırasında sorduk Sayın Muş’a, Rekabet Kurumuyla hiç görüştünüz mü diye,
“Hayır.” dedi. Arkadaşlar, devlet yardımları ve devlet destekleri, özellikle,
Avrupa Birliğiyle ilgili olarak baktığımızda bizim çok belalı bir konumuzdur.
Çünkü bizim Türkiye olarak kulak arkası yaptığımız konulardan bir tanesidir bu,
tıpkı İhale Kanunu gibi bir şey bu. 
Dolayısıyla da
arkadaşlar, evet, anlıyorum ki Hükûmet ciddi bir sıkıntı içinde ama bunu da
itiraf etmiyor çünkü itiraf ederse biliyor ki önümüzdeki seçimlerde tepetaklak
gidecek. Onun için, durumu idare etmek istiyor ve durumu idare etmenin
araçlarından birinin de -anladığım kadarıyla- Kalkınma Bankası ve Kalkınma
Bankası aracılığıyla iş dünyasını manipüle etmek, iş dünyasında istediği, uygun
bulduğu kişi ve kurumları desteklemek, bulmadıklarını da desteklememek
biçiminde tabii… Sonuç olarak, iyi kötü işleyen serbest piyasa ekonomimizin de
sonu olacak, en azından olabilecek, böyle bir etki üretebilecek olan bir bankayla,
bir banka girişimiyle karşı karşıyayız. 
Yani yine, olan
olacak tabii ki. Sizler şimdi, birazdan geleceksiniz, bir ıslık ötecek, herkes
gelecek ve buradan bu yasayı geçireceksiniz ama emin olun, bu bizi bir yere
götürmez. Ben ilk konuşmamda da buraya geldiğimde… Yıllar içinde öğretim
üyeliği yapmış bir insan olarak, Meclisi merak eden bir insan olarak geçmişte
gelmişliğim de vardır. Ama gördüğüm şey, gördüğüm tablo, hepimizin düşünmesi
gereken bir tablo. Demin bir hadise yaşadık arkadaşlar, Cumhuriyet Halk
Partisinin bir önerisi vardı…
(Mikrofon
otomatik cihaz tarafından kapatıldı) 
BAŞKAN –
Buyurun, sürenizi bir dakika uzatıyorum. 
EROL KATIRCIOĞLU
(Devamla) – …sağlık çalışanlarına yapılanlarla ilgili olarak, Adalet ve
Kalkınma Partisinden bir arkadaş geldi buraya, bir konuşma yaptı. Ben yanımdaki
arkadaşıma dedim ki: “Ya, galiba, AK PARTİ de herhâlde bizi destekleyecek, bu
öneriyi destekleyecek.” Ama gördüğüm şey: Oylamaya geçince hepiniz “hayır”
dediniz. Bu, sizin anlayışınıza tuhaf gelmiyor mu? Bana tuhaf geliyor. Yani bu,
bizim parti aidiyetlerimizin, fikirlerimizin çok önünde olduğunu söylüyor. Bu,
iyi bir şey değil arkadaşlar çünkü burası, ortak fikri bulmaya çalışan
insanların topluluğu olması lazım, mekânı olması lazım. Ama yani burada herkes kendi
partisine göre, kendi partisinin talepleri doğrultusunda davranırsa ortak aklı
bulamayız. 
Sayın
milletvekilleri, dolayısıyla da gerçekten aranızda bulunduğum süre içinde bu
durumu görmekten dolayı çok rahatsızım, eğer sizler de rahatsızsanız oturup konuşalım.
Teşekkür ederim.
Sayın Başkan,
teşekkür ederim. (HDP sıralarından alkışlar)
BAŞKAN –
Teşekkür ederim Sayın Katırcıoğlu.
Şimdi teklifin
tümü üzerinde Cumhuriyet Halk Partisi Grubu adına Ankara Milletvekilimiz Sayın
Bülent Kuşoğlu. 
Buyurun Sayın Kuşoğlu.
(CHP sıralarından alkışlar)
CHP GRUBU ADINA
BÜLENT KUŞOĞLU (Ankara) – Sayın Başkan, değerli milletvekilleri; hepinizi
saygıyla selamlıyorum. 
Ben bu dönem ilk
defa kürsüye çıktım. Yeni dönemimizin hayırlı uğurlu olmasını diliyorum. (CHP
sıralarından alkışlar) 
Bugün özel bir
gün hem Kerbelâ şehitlerimizi hem de 10 Ekim Gar katliamındaki kayıplarımızı
rahmetle anıyorum.
Sayın Başkanım,
bir tartışma açmak istemiyorum ama -cevap vermeniz de mümkün değil- teklif
sahiplerinin burada bulunmaması çok garip değil mi? Yani bir kanun yapıyoruz,
ilgili teklif sahipleri burada değil. Tabii ki “Komisyon, teklifi
sahipleniyor.” diyoruz ama Komisyonun sahiplenmesi ayrı, teklif sahiplerinin de
nezaketen en azından burada bulunmaları gerekirdi. 
MAHMUT TANAL
(İstanbul) – Eskiden genel müdürler gelirdi, şimdi genel müdür yardımcıları
gelmiş.
BÜLENT KUŞOĞLU
(Devamla) - Biz kanun yapıyoruz, yeni dönemde daha iyi bir Meclisle kanun
yapacağımızı söylüyoruz, erkler ayrılığı, güçler ayrılığı ilkesini benimsemiş
vaziyetteyiz “Daha katı bir şekilde burada uygulayacağız.” dedik ama yeni
dönemde hem Komisyonda -ki biz Komisyonda 2 kanun teklifi görüştük şimdiye
kadar- hem de burada yapılmakta olan bu yasama çalışmalarının geçmiş dönemlere
göre çok daha eksik olduğunu görüyorum. Geçmiş dönemlerde çok önemli
eksiklerimiz vardı ama maalesef bu dönemde daha da fazla eksiklik söz konusu.
Bu şekilde devam etmek mümkün değil. 
RECEP ÖZEL
(Isparta) – Kanun sahibi orada. Nejat Koçer’in imzası var. Nejat Bey’in imzası
var. 
BÜLENT KUŞOĞLU
(Devamla) – Yok, 2 arkadaşımızın imzası var, onların yok.
RECEP ÖZEL
(Isparta) – Var, var. 
BÜLENT KUŞOĞLU
(Devamla) – Onlar daha sonra katılmış vaziyete. 
BAŞKAN – Sayın
Kuşoğlu, siz Genel Kurula hitap edin. 
Değerli
arkadaşlar, lütfen sayın hatibi dinleyelim. 
BÜLENT KUŞOĞLU
(Devamla) – Değerli arkadaşlar, konu o değil ama bizim doğru dürüst yasa
çıkarmamız lazım, Parlamento olarak doğru dürüst çalışmamız lazım, etkili
olmamız lazım, bu ülkenin ihtiyacı olan kanunları yapmamız lazım. Artık 600
kişiden oluşuyoruz, yapacağımız kanunların bir anlamı olmalı, bir yararı
olmalı, etkisi olmalı. Onun için de tabii ki daha fazla tartışabilir bir
ortamda, konuşabilir bir ortamda bunları çıkarmamız gerekiyor ama böyle bir
ortam olmadığını görüyoruz. 
Şimdi, değerli
arkadaşlarım, burada geçmiş dönemlerde aramızda bakanlık yapmış olan değerli
arkadaşlarımız var, tecrübeli arkadaşlarımız var, yeni katılmış olan
arkadaşlarımız var. Sizler, bizler, hepimiz siyasi bir irade koyarak geldik
seçildik, seçilmişleriz biz burada. Ama ülkeyi kim yönetiyor? Burada birinci
parti olan, şu anda iktidar olan AK PARTİ midir? AK PARTİ milletvekilleri
midir? İktidar mıdır? İktidar mısınız değerli arkadaşlarım? Değilsiniz, şu anda
iktidar, AK PARTİ değil; Cumhurbaşkanlığı ve onun atadığı bürokratlar,
bakanlar; atanmışlar, seçilmişler değil. Böyle bir usul olabilir mi? İktidar,
şu anda atanmışlardan oluşuyor, atanmış bürokratlardan ve atanmış bakanlardan
oluşuyor, siyasi iradeleri yok. Siyasi irade yok, bakın, ne kadar önemli bir
konu. Siyasi iradeleri olmayan bakanlar, bürokratlar. Sizlerin siyasi iradesi
var, seçilmiş insanlarsınız ama onların yok. Böyle bir eksiklikle bizim bu
Cumhurbaşkanlığı hükûmet sistemi içerisinde kanun yapmamız, etkili olmamız
mümkün müdür? Bir iktidarın… Biliyorsunuz geçmiş dönemde hükûmet programı
vardı, bir hükûmet programı yapılırdı, atanan bakanlar -tabii, siyasi iradesi
olan bakanlardı bunlar- o hükûmet programına katkı sunarlardı, bir ortak hedef
oluşturulurdu, ortak hedefleri vardı. Şimdi hükûmet programı da yok, ortak
hedefler de yok, siyasi irade de yok, tabii, bir de başbakanlık yok. Yani bütün
bunları koordine eden, iki bin yıllık devlet geleneğimiz olan bir
başbakanlıktan da yoksunuz. Neden biz başbakanlığı kaldırdık? Başbakanlık kötü
müydü? Çok başarılı bizde başbakanlar var, veziriazamlar, sadrazamlar var. Biz
başbakanlığı neden kaldırdık? Böyle doğru bir iş yaptık mı yani? Hiç kimse de
bunu sorgulamadı. Şimdi geldik bir sıkıntı içerisinde, siyasi iradeden yoksun
-maalesef- ortak hedeflerden yoksun -maalesef- bir sistemle, başbakanlığın
olmadığı bir sistemle çalışmaya, kanun yapmaya çalışıyoruz, hiçbir anlamı yok.
Kanun teklifini verenler yok, Hükûmet yok, siyasi irade yok; gerektiği şekilde
kanun teklifleri tartışılmıyor. Böyle garip bir yasama yapma şekli. 
MAHMUT
TANAL (İstanbul) – Genel müdür, müsteşar yok, bakan yardımcısı yok.
SÜREYYA
SADİ BİLGİÇ (Isparta) – Sayın Tanal, insicamı bozma lütfen. 
BÜLENT
KUŞOĞLU (Devamla) – Değerli arkadaşlarım, derin bir ekonomik kriz yaşıyoruz,
ciddiye almamız gereken bir dönemdeyiz. Çok ciddiye almamız gereken bir dönem
bu çünkü cumhuriyet tarihinin en derin krizlerinden birini yaşıyoruz şu anda.
Bu krizin yapısal sebepleri var. Biraz sonra anlatacağım. Bu krizin küresel
sebepleri var, küresel ekonomiye uyum sağlayamamamızdan kaynaklanan sebepleri
var. Onun için bir sağlam yol haritası çıkarmamız, o yol haritasının
detaylandırılması, o yol haritasına göre güven verilmesi, bize borç vereceklere
güven verilmesi ve tüm bunlara uygun uzun vadeli çözümler üretilmesi lazım.
Şimdi,
bu getirilen, Kalkınma Bankasıyla ilgili kanuna bakıyorum. Bu ciddiyette değil
maalesef. Ben de sevindim. Gerçekten on yıldır özellikle Kalkınma Bankası
pasivize edilmiş vaziyetteydi, aktif durumda değildi, on yıldır özellikle. Ha
şimdi birdenbire Kalkınma Bankasıyla ilgili bir kanun getirince “Ya iyi oldu,
Kalkınma Bankası kanunu çıkarılıyor, iyi olacak.” diye düşündüm ama bir kere
Bankacılık Kanunu’na tabi olmayan, bankacılık mevzuatına tabi olmayan bir banka
kuruyoruz. Allah aşkına, böyle bir yapı olabilir mi? Bankacılık mevzuatına tabi
olmayan bir banka…
Öncelikle
diyoruz ki: Bu ekonomik krizimizin yapısal sebepleri var. Yapısal sebeplerin
başında da hukuk geliyor, hukuka uymamak geliyor. Hukuka uymadığımız için,
birçok konuyu hukuk dışına ittiğimiz için biz krizdeyiz diyoruz, bunu kabul
ediyoruz. Hukuk reformu yapılması lazım, yapısal reformların başında geliyor,
sonra da eğitim geliyor ya da eğitim daha önce geliyor, bilmiyorum, artık o
tartışılabilir. Böyle bir durumdayız. Hukuka uygun olmayan, Bankacılık
Kanunu’nun uygulanmadığı, birçok kanundan muaf olan bir banka yaratmaya
çalışıyoruz. Niye? Keyfî olarak kullanalım diye. Olmaz ki, bu çalışmaz ki. Bu
kriz ortamında en önemli zarar, sıkıntı buradan gelecektir. Biz bir taraftan
Kalkınma Bankası kuruyoruz, aktif hâle getiriyoruz diye sevinirken tam tersi
bir durumla karşı karşıya kalıyoruz.
Değerli
arkadaşlar, bakın, kalkınma bankaları var, bütün dünyada kalkınma bankaları var
“development banking” “investment banking” diye ama büyüme bankacılığı yoktur.
Bizim getirdiğimiz büyüme bankacılığı. Ya biz ne olursa olsun büyüyelim
anlayışıyla getirilmiş bir yapı bu. Bu anlayışla bu işin, bu krizin çözümlerini
üretemeyiz. 
Şimdi, bu saatte
hepimizin dikkati dağıldı. Bir anekdot anlatayım. Sınav yapılıyor bir kurumda.
İlk kişiye soruyorlar “2+2 kaç eder?” diye, “5” diyor; diyorlar ki: “Coşkunuzu
anlıyoruz ama bize sayı saymasını bilen birisi lazım. Böyle 5 cevabı
yanlıştır.” İkincisini alıyorlar, ona soruyorlar “2+2 kaç?” “3” diyor; “Siz
yaptığımız her şeyi küçültürsünüz, siz bize lazım değilsiniz.” diyorlar. Üçüncü
kişiyi alıyorlar “2+2 kaç?” “4” diyor kendisinden emin bir vaziyette; “Biçimsel
mantığa dayalı düşünce kalıplarını aşmanız lazım, artık biraz farklı düşünmeniz
lazım.” diyorlar, almıyorlar onu da. Dördüncü kişi geliyor “2+2 kaç eder?” diye
soruyorlar, “Size kaç lazım?” diyor. 
Değerli
arkadaşlar, bize “2+2=4 eder.” diyen ve bunu kabul eden yöneticiler lazım.
Doğru dürüst bu konuda karar vermemiz lazım. (CHP sıralarından alkışlar) Hani
bir ara vardı ya kediye “kedi” demek, kediye “kedi” diyeceğiz. 2+2=4 ediyorsa 4
edecek. Bunlara doğru dürüst cevap verebilen yöneticiler lazım bize. Bu işin
çözümüyle ilgili, bunları görecek, anlayacak bir hükûmet lazım bize. Bu gerçeği
gören, gerçeğe göre hareket eden bir hükûmet lazım, bu işleri ciddiye almamız
lazım. 
Şimdi, geçen
yıllarda bu kürsüye çıktığım zaman, özellikle Plan ve Bütçe Komisyonundan gelen
af teklifleriyle ilgili olarak, vergi ve prim affıyla ilgili olarak buraya
çıkıyor, konuşma yapıyorduk. Burada da o dönemde bakanlar da oturabiliyordu
kanun tasarılarıyla ilgili olarak. “Sayın bakanım, bunları getiriyorsunuz ama
bunun haricinde asıl getirmeniz gereken yapısal reformlar. Bir an önce getirin,
bakın bir krize doğru gidiyoruz.” dediğimiz zaman “Siz karışmayın, kriz falan
yok, biz yapısal reformları da yaparız.” diyorlardı. Şuradan bana özellikle
vergi ve prim aflarıyla ilgili olarak laf atan bir bakanı çok iyi hatırlıyorum.
“Onları da yaparız biz. Siz karışmayın bu işlere, siz bilmezsiniz.” diyen bakanları
çok iyi hatırlıyorum maalesef Sayın Bakanım. Sizi kastetmiyorum tabii. Sağ
olun, siz her zaman için hassas oldunuz bizlere karşı da. 
SÜREYYA SADİ
BİLGİÇ (Isparta) – Beni de kastetmiyorsun değil mi? 
BÜLENT KUŞOĞLU
(Devamla) – Siz de Başkanım hassassınız tabii. 
Bu yeni sistemde
bu hassasiyeti maalesef hiç göremiyoruz. Bakanlar, biraz önce bahsettiğim gibi,
burada değiller; siyasi irade burada, dolayısıyla gerekeni yapamıyor. “Hükûmet”
dedi biraz önce Erol Hocam da konuşurken, “hükûmet” ya da “bakanlar kurulu”
diyor konuşmacılar. Bundan sonra hükûmet de yok, bakanlar kurulu da yok; bir
Kabine var, atanmış Kabine, bizimle de diyaloğu yok, nelere ihtiyaçları
olduğunu bilmiyoruz. 
Daha dün,
biliyorsunuz, bir düzenleme yapıldı, Enflasyonla Topyekûn Mücadele Programı.
Şimdi, orada diyor ki: “KDV iadeleri hemen yapılacak.” Ne kadar peki biriken
KDV iadeleri? Ben rakamı bilmiyorum, Komisyonda da şimdiye kadar bu konu
gündeme gelmedi -geçen yıl geldiğinde bir rakam vardı, hatırlıyorum- ama demin
Sayın Yılmaz 40 milyar dolar dedi, yani 200 milyar lirayı aşan bir rakam söz
konusu. Peki, nasıl yapılacak bu KDV iadeleri, bu kadar büyük bir meblağ nasıl
ödenecek? 200 milyarın üzerinde bir meblağ. Zaten hazinede para varsa kriz yok
demektir. Nasıl ödeyecekler? Yani bir şeyler yapılıyorsa anlamı olması lazım ve
bize de bunun hesabının veriliyor olması lazım değerli arkadaşlarım, yok böyle
bir şey. 
Şimdi, deniliyor
ki: “Yıl sonundan önce elektrik ve doğal gaza zam yapılmayacak.” Yıl sonuna ne
kadar var? İki buçuk ay var. Yani “İki buçuk ay için zam yapmayacağız ama iki
buçuk ay sonra zam yapacağız.” demektir bu. Böyle bir açıklama olur mu Allah
aşkına? “İki buçuk ay için doğal gaz ve elektriğe zam yok ama ondan sonra
zamlar var.” demektir, herkes bunu böyle algılar. Böyle bir açıklama, böyle bir
Enflasyonla Topyekûn Mücadele Programı mı olur? 
“Fiyatlar yüzde
10 düşürülecek.” Siz, hepiniz biliyorsunuz, bir yerde, bir mağazada indirim
varsa önce fiyatları yükseltmişlerdir, ondan sonra yüzde 50 indirim
yapmışlardır. İsterseniz devlet olarak talimat verelim, bütün işletmeler yüzde
50 indirim yapsın ama çıkarırlar fiyatı, sonra indirirler. Tabii ki kendisi
için rasyonel olanı, kârlı olanı, kazançlı olanı yapacaktır, yani bunlar iş mi?

Şimdi, kredi
faizleri yüzde 10 düşürülecekmiş. Enflasyonunuza ve Merkez Bankası faizlerine
bakın, enflasyon ile Merkez Bankası faizini mukayese edin, faizlerin ne kadar
düşmesi gerektiğini bulun. Bunun bir mantığı var mı? Yani yaptığımız işlerin
hakikaten bir mantığının olması lazım, Hükûmet tarafından yapılan işlerin. Ben
de “Hükûmet” diyorum ağız alışkanlığı, “Kabine” diyeyim, belki “Kabine” daha
doğru bir kelime; Kabine tarafı… Ama bu yaptıklarının hesabını da bu Meclise,
bu yüce Meclise verebilmeleri lazım. Böyle bir bağlantımız da yok maalesef. 
Şimdi, bu
kanunda çok önemli konular var. Bir tanesi -diğer arkadaşlarımız da sıraları
gelince maddelerde açıklayacaklar ama- mesela 3’üncü madde diyor ki: “Banka;
kanun ya da Cumhurbaşkanlığı kararnamesiyle…” Bakın “…kanun ya da
Cumhurbaşkanlığı kararnamesiyle görevlendirilebilir.” Görevlendirme de paraya
müteallik konular. Paraya müteallik konularda görevlendirilebilirmiş.
Değerli
arkadaşlarım, paraya müteallik konularda, bütçe yapmada yani bir yere kaynak
aktarmada yetkili olan Türkiye Büyük Millet Meclisidir, Parlamentodur,
sizsiniz. Bu yetkimizi hiç kimseye devredemeyiz, Cumhurbaşkanına da
devredemeyiz. Bu, tarihten gelen, tarihsel bir yetki, Parlamentonun yetkisinde
olması gereken bir konu; bu, Anayasa’ya aykırı. Böyle bir yetkiyi bu kanunla
devredemeyiz, bu yanlıştır, bu yanlış bir düzenlemedir. Buna Komisyonda da
itiraz ettik, dikkate alınmadı ama bunu bu şekilde çıkarırsak Anayasa’ya aykırı
bir iş yapmış oluruz, geleceğe yönelik de vebal üzerimizde kalır; bunu
yapmamamız lazım. Bu, Parlamentonun, Türkiye Büyük Millet Meclisinin yetkisi
olan bütçe yapma hakkının başkasına verilmesidir, doğru değildir. Bu yetkiyi
paylaşmayalım 3’üncü maddede. 
Çok önem
verdiğim bir diğer konu –çok zamanımız kalmıyor- 7’nci maddenin (2)’nci
fıkrası. “5411 sayılı Bankacılık Kanunu’nun 53’üncü maddesinin birinci fıkrası
Kalkınma Bankası için uygulanmaz.” diyor. Değerli arkadaşlarım, banka
kuruyorsunuz ama bu banka karşılık ve teminat ayırmayacak ya da yönetim kurulu
kararıyla karşılık ve teminat ayıracak kendi keyfine göre. Bankanın yönetimine
bırakıyoruz bu karşılık ayırma keyfiyetini, böyle bir şey olamaz. Eğer
uluslararası düzeyde bu Kalkınma Bankası geçerli olacaksa, bir anlamı olacaksa
Kalkınma Bankasına hayatiyet kazandırmamızın, uluslararası piyasalarda bu banka
dikkate alınacaksa, uluslararası raporlamalara göre, uluslararası standartlara,
denetim standartlarına göre, raporlama standartlarına göre dikkate alınacaksa
böyle bir maddenin olmaması lazım çünkü bu tespit edilir ve bankanın durumuyla
ilgili raporlar dikkate alınmaz ya da olumsuz alınır, hiçbir faydası olmaz.
Bunlar yanlış, hatalı işler, bunlar muhakkak düzeltmemiz gereken konular. 
Ve
biraz önce söylediğim gibi, bu kanunun özellikle 3’üncü maddesi -ona dikkatle
bakın lütfen- Anayasa’ya aykırı, Anayasa’nın 2’nci, 87’nci ve 161’inci
maddelerine aykırılık teşkil ediyor. Biraz sonra herhâlde Kaboğlu Hocam bir
anayasa profesörü olarak bununla ilgili ayrıntılı bilgi verecek, bunun ciddiye
alınması gerekir muhakkak. 
Değerli
arkadaşlar, bu kanunla Kalkınma Bankasına hayatiyet kazandırıyoruz, bir de fon
kuruyoruz. Peki, biraz önce söylediğim gibi, kaynağı ne bunun, bu fonun ve
bankanın, sermaye artırımının kaynağı ne? Dediler ki: “Hazine.” E, Hazinede,
biraz önce söylediğim gibi, kaynak yok, Hazine zaten sıkıntı içerisinde. Peki,
nereden olacak? Bu başka bir anlama geliyor. Biz daha Türkiye Varlık Fonu’nu
hayatiyete geçirememişken bu şekilde Türkiye Kalkınma Fonu kurup sıkıntıya boşu
boşuna girmeyelim, bunlar yanlış işler. Ha, biz bu Kalkınma Bankasını ve
Kalkınma Fonu’nu farklı amaçlar için kullanacağız.” diyorlarsa onu bilmiyorum,
o da büyük bir yanlışlıktır. 
İşsizlik
Fonu’yla ilgili olarak, bu kanun teklifinin görüşmeleri sırasında Komisyonda
tartışmalar oldu. İşsizlik Fonu’nun yasa dışı kullanılması söz konusu. Daha
önce bunlar gazetelerde yer aldı, yazıldı, köşe yazıları yazıldı, hiçbirisiyle
ilgili kabineden bir cevap gelemedi maalesef, gelmedi. Maalesef yanlış işler
yapılıyor bu konularda. Bu konularla ilgili olarak Kabineyi uyarıyorum. Değerli
arkadaşlar, sizleri de uyarıyorum, bu konuların farkına varın lütfen. Yanlış,
kanuna uygun olmayan işler yapılıyor. Bir krizle mücadele böyle olmaz. Krizin
özellikle 2 tane sebebi var. Bir tanesi üretim ekonomisinin olmaması, tüketim
ekonomisinin olması yıllardan beri, aldığımız borçların tüketime gitmesi,
üretime gitmemesi. Bir diğeri de küresel ekonomide meydana gelen değişiklikleri
takip edememesi Türkiye’nin. Türkiye’deki ekonomi yönetimi maalesef onu takip
edemedi. 
Özellikle
2013’te Amerika parasal daralmaya gidiyorum dediği hâlde biz tuttuk… Yani
parasal daralmanın anlamı, faizlerin artıyor olması, paranın daha zor bulunacak
olmasıdır. Bunu çok net ifade ettiler. Ama biz 2013’ten sonra daha fazla
dövizle borçlandık, daha fazla özellikle KÖİ yatırımlarını, bu kamu-özel iş
birliği çerçevesinde daha fazla yatırımı devreye soktuk, daha fazla borçlandık
-bakın rakamlara- ve döviz geliri olmayan işletmelerin borçlanmasına izin
verdik. Bu tür hatalar yaptı o tarihte Hükûmet. Bunların sonucunda bu noktaya
gelindi, bu kriz oluştu. Şimdi, üretimi olmayan, sadece tüketen, aldığı
borçları tüketime yatıran bir ekonomi, küresel gelişmeleri takip etmeyen,
gelecekte ne olacağını görmeyen, ufku olmayan…
(Mikrofon
otomatik cihaz tarafından kapatıldı)
BÜLENT KUŞOĞLU
(Devamla) – Sayın Başkanım, bir dakika müsaade eder misiniz.
BAŞKAN – Sayın
Kuşoğlu, bir dakika ilave ediyorum, buyurun.
BÜLENT KUŞOĞLU
(Devamla) – Teşekkür ederim.
Değerli
arkadaşlarım, sonuç olarak bu yaptığımız işi daha ciddiye almamız gerektiğine
inanıyorum. Hem kanun çıkarma açısından hem de ekonomik krizle mücadele
açısından maalesef gereken hassasiyetin, ciddiyetin gösterilmediğini görüyorum.
Sizler de bunun farkındasınız. Bu konuda hep beraber Türkiye Büyük Millet
Meclisi olarak üzerimize vebal düşüyor, görev düşüyor. Hep birlikte bu
vazifemizi yerine getirmemiz lazım. 
Bu vesileyle
tekrar yeni döneminizin hayırlı uğurlu olmasını diliyorum. Saygılar sunuyorum.
(CHP sıralarından alkışlar)
BAŞKAN –
Teşekkürler Sayın Kuşoğlu.
Değerli
milletvekilleri, teklifin tümü üzerinde gruplar adına son konuşma Adalet ve
Kalkınma Partisi Grubu adına İstanbul Milletvekilimiz Sayın Mehmet Muş’a ait.
Buyurun Sayın
Muş. (AK PARTİ sıralarından alkışlar)
AK PARTİ GRUBU
ADINA MEHMET MUŞ (İstanbul) - Sayın Başkan, değerli milletvekilleri; ben de heyetinizi
saygıyla selamlıyorum.
Değerli
milletvekilleri, AK PARTİ Grup Başkanımız Sayın Naci Bostancı ve şahsımın
vermiş olduğu Türkiye Kalkınma Bankası Anonim Şirketi Hakkında Kanun Teklifi
üzerine AK PARTİ Grubu adına söz almış bulunmaktayım. Tekrar Genel Kurulu
saygıyla selamlıyorum.
Malumunuz 1 Ekim
itibarıyla yeni yasama yılı açılışımızı gerçekleştirdik. Öncelikle yeni yasama
yılımızın milletimize hayırlar getirmesini temenni ediyorum. Geçmiş dönemlerde
olduğu gibi yine sizlerin ve bizlerin gayretiyle bu kutlu çatı altında
milletimiz için önemli çalışmalar yapacağımıza yürekten inanıyorum.
Yeni hükûmet
sistemiyle, kanun yapma süreçlerinde her bir milletvekilimizin daha güçlü ve
daha etkin katkı sağlayacağı bir döneme girdik. Bu konuda tüm milletvekillerimizin
kanun yapım sürecindeki değerlendirmelerini ve eleştirilerini değerli
bulduğumuzu ifade etmek isterim. Yeni yasama yılımızın ilk kanun görüşmesine şu
anda gündemimiz olan Türkiye Kalkınma Bankası Anonim Şirketi Hakkında Kanun
Teklifi’yle başlıyoruz. Teklifimiz toplam 12 maddeden oluşmaktadır. Malumunuz
Plan ve Bütçe Komisyonunun değerli üyeleriyle teklifimiz derinlemesine
tartışıldı, Genel Kurula sizlerin huzuruna geldi. 
Bu kanun
teklifiyle temel olarak Türkiye Kalkınma Bankası Anonim Şirketinin Türkiye'nin
büyümesinde ve kalkınmasında daha etkin bir paydaş hâline gelmesi için yeniden
yapılandırılmasını amaçlamaktayız. Sizlere bu konuşma içerisinde evvela Türkiye
Kalkınma Bankasının kısa bir tarihinden ve mevcut yapısından bahsedeceğim, daha
sonra bu kanuni değişiklikle amacımızın ne olduğundan ve nasıl bir banka modeli
oluşturacağımızdan bahsedeceğim. Yine, bu yasa teklifiyle Türkiye Kalkınma
Bankasının bundan sonra hangi hedefleri, faaliyetleri yürüteceği ve
uluslararası kalkınma ve yatırım bankacılığı modeliyle ilgili birtakım
bilgileri siz değerli milletvekillerimizle paylaşacağım. 
Türkiye Kalkınma
Bankası Anonim Şirketi yurt dışında çalışan işçilerimizin tasarruflarını
yatırımlara dönüştürmek amacıyla 1975 yılında Devlet Sanayi ve İşçi Yatırım Bankası
-kısa adı DESİYAB- adıyla ve kanun hükmünde kararnameyle Sanayi ve Teknoloji
Bakanlığına bağlı bir kuruluş olarak kurulmuştur. 1988 yılında, diğer bir kanun
hükmünde kararnameyle bankanın unvanı “Türkiye Kalkınma Bankası Anonim
Şirketi”ne dönüştürülmüş ve sanayi sektörünün yanında diğer sektörlere de
finansman desteği sağlama imkânı getirilmiştir. 1989 yılında Yüksek Planlama
Kurulu kararıyla Türkiye Cumhuriyeti Turizm Bankası Anonim Şirketi bütün aktif
ve pasifleriyle birlikte Türkiye Kalkınma Bankasına devredilmiş ve turizm
sektörüne finansman sağlama imkânı oluşmuştur. 14/10/1999 tarihinde kabul
edilen 4456 sayılı Kanun’la bankanın kuruluşu kanunlaştırılmıştır.
Mevcut durumuyla
Türkiye Kalkınma Bankası, özel hukuk hükümlerine tabi ve anonim şirket şeklinde
Türkiye Cumhuriyeti Hazine ve Maliye Bakanlığının ilgili kuruluşu, bir kalkınma
ve yatırım bankasıdır. Sermayesinin yüzde 99,08’lik payı Hazineye, yüzde
0,92’lik kısmıysa halka açık olup gerçek ve tüzel kişilere bağlıdır. Verdiğimiz
kanun teklifinin 8’inci maddesiyle 4456 sayılı Türkiye Kalkınma Bankası Anonim
Şirketinin Kuruluşu Hakkında Kanun’un yürürlükten kaldırılmasını ve 2’nci
maddeyle de bankanın özerk bir yapıya kavuşturulmasını teklif etmiştik.
Böylelikle, bankanın özerk bir yapıya kavuşturulması ve daha etkin bankacılık
için gerekli altyapıyı hazırlamak amacıyla bankanın merkezi, amacı, kaynakları,
sermaye yapısı, organları, hesapları ve faaliyet konuları ile kârın dağıtımına
ilişkin hususların esas sözleşmede yer alacağı hüküm altına alınmıştır.
Değerli
milletvekilleri, 2008 küresel krizi sonrasında küresel ekonomide dengeler tam
anlamıyla oturmamıştır. Para politikasında normalleşmenin oluşturduğu
dengesizlikler ve ticaret savaşının giderek ivmelenmesi, küresel ekonomiye dair
belirsizlikleri giderek artırmıştır. Bu yönüyle, dünya ve özellikle Türkiye
yeni bir ekonomik süreçten geçmektedir. Yakın zamanda açıklanan orta vadeli
planla yeni ekonomik program anlayışı benimsenmiş ve yeni ekonomik modelin
uygulanması noktasında güçlü bir irade ortaya konmuştur.
Bu noktada,
kalkınma programlarının en önemli uygulayıcılarından biri olarak gördüğümüz
Türkiye Kalkınma Bankasının geçmiş pratiklerine bakarak kalkınma hedeflerine
ulaşmada, üzülerek ifade etmem gerekir ki etkin bir yer almadığını görmekteyiz.

Günümüzde
dünyada yaklaşık olarak 550 adet kalkınma bankası bulunmaktadır. Bunların 520
tanesi ulusal düzeyde faaliyet gösterirken geri kalanı ise bölgesel ve global
düzeyde faaliyet göstermektedir. Türkiye’de ise 52 banka içerisinden 13 tanesi
kalkınma ve yatırım bankasıdır. Bunlardan İller Bankası, Eximbank, Takasbank ve
Türkiye Kalkınma Bankası Anonim Şirketi olmak üzere 4’ü kamu sermayeli kalkınma
bankalarıdır. 
2017 yılı sonu
itibarıyla Türk bankacılık sektörünün aktif büyüklüğü 3.253 milyar Türk
lirasıdır, kredi büyüklüğü ise 2.112 milyar Türk lirası olarak gerçekleşmiştir.
Kalkınma ve yatırım bankaları toplam bankacılık sektörü içinde 162,7 milyar
Türk lirası aktif büyüklükle yüzde 5 paya; 126,7 milyar Türk lirası kredi
büyüklüğüyle de yüzde 6 paya sahiptir. Ayrıca, aynı dönemde Türkiye Kalkınma
Bankası ise 8,98 milyar Türk lirası aktif büyüklükle bankacılık sektöründe
binde 2,7 paya, kalkınma ve yatırım bankacılığı sektöründe ise yüzde 5,5 paya
sahiptir. Kredi büyüklüğü açısından 6,9 milyarlık payıyla bankacılık sektöründe
binde 3,2 paya ve kalkınma ve yatırım bankacılığı sektöründe yüzde 5,4 paya
sahiptir. Aktif büyüklüğü açısından Türkiye Kalkınma Bankasına kıyasla Eximbank
9,5 katı, İLBANK 2,8 katı, özel bir kalkınma ve yatırım bankası olan Türkiye
Sınai Kalkınma Bankası ise 3,5 katı; öz kaynak açısından da benzer şekilde
bankaya kıyasla Eximbank 5 katı, İLBANK 13 katı, Türkiye Sınai Kalkınma Bankası
ise 3 katı büyüklüktedir. Normalde diğer kalkınma ve yatırım bankalarına göre
daha kapsayıcı, daha geniş faaliyet alanına sahip ve Türkiye kalkınmasının öncü
kurumlarından biri olarak gördüğümüz Türkiye Kalkınma Bankasının daha lokalize
faaliyet gösteren bu bankalara karşı daha güçlü bankacılık verileri olmasını ve
diğer ülkelerin kalkınma bankalarıyla güçlü bir rekabet içerisinde olmasını
beklerdik. 
Mevcut
yapısıyla Türkiye Kalkınma Bankasını yurt dışındaki muadil bankalarla
karşılaştırdığımızda bankanın istediğimiz seviyelerde olmadığını net olarak
görmekteyiz. Türkiye Kalkınma Bankasına muadil ulusal kalkınma bankalarının
aktif büyüklük oranları, o aktif büyüklüğünün gayrisafi yurt içi hasılaya
oranları Çin’de yüzde 20, Almanya’da yüzde 15,4; Brezilya’da yüzde 12,7;
Kore’de yüzde 16, Rusya’da yüzde 3,7; Afrika’da yüzde 1,94; Polonya’da yüzde 4
iken Türkiye Kalkınma Bankasında ise yüzde 0,28’dir. 
Aynı
şekilde, Türkiye Kalkınma Bankasına muadil ulusal kalkınma bankalarının öz
kaynak/gayrisafi yurt içi hasıla oranları Çin’de yüzde 1,56; Almanya’da yüzde
0,94; Brezilya’da yüzde 0,92; Kore’de yüzde 2,05; Rusya’da yüzde 0,43; Güney
Afrika’da yüzde 0,75; Polonya’da yüzde 1,1 iken Türkiye Kalkınma Bankasında
yüzde 0,04’tür. 
Mevcut
hâliyle bankanın hem sermaye ve aktif büyüklük itibarıyla hem de etkin faaliyet
gösterememesi itibarıyla Türkiye’nin kalkınma süreçlerinde etkin bir rol
almadığını görmekteyiz. 
Banka
için öngördüğümüz misyon doğrultusunda mevcut kanunun ihtiyaca tam anlamıyla
cevap veremediği aşikârdır. Bu sebeple, bankanın gelişmiş ülkelerin önde gelen
kalkınma ve yatırım bankalarıyla eş değer etkinlikte hizmet sunabilmesi için
yasal düzenlemenin yapılması gerekliliği doğmuştur. Yeniden yapılandırma
süreciyle, önümüzdeki dönemlerde kalkınma hedefleri doğrultusunda Türkiye
Kalkınma Bankasının güçlü potansiyelini hayata geçirme arzusu içerisindeyiz. 
Dünya
örneklerine baktığımızda, kalkınma bankaları altyapı, sanayinin geliştirilmesi,
bölgesel gelişme, çevrenin korunması, inovasyon, ihracat ve kurumsal
işletmelerin geliştirilmesi gibi farklı amaçları merkeze alarak ülkelerin
kalkınma perspektiflerine yönelik faaliyet göstermektedirler. 
Bizim
bu kanun teklifiyle amacımız gelişmiş ülkelerdeki kalkınma bankaları
standardında bir kalkınma bankası oluşturmak iken, ne yazık ki birtakım medyada
“Yandaşlara para aktaracaklar.” tezviratlarıyla karşılaştık. Bakın, buradan
açıkça ifade ediyorum: Bu kanun teklifiyle daha güçlü ve daha etkin hâle
gelecek Türkiye Kalkınma Bankası, orta vadeli programlar ve kalkınma planları
çerçevesinde belirlenen sektörlere yönelik teknik destek ve finansman sağlayan
bir yapıya kavuşacaktır. Tek gayemiz, Türkiye’nin güçlü bir kalkınma hamlesi
gerçekleştirmesi ve Kalkınma Bankasının bu misyonda öncü bir rol üstlenmesidir.
Bu kanun teklifine yönelik bu tip çirkin ithamları Türkiye’nin kalkınmasını
istemeyen bazı çevrelerin sinsi bir algı operasyonu olarak değerlendirmekteyiz.

Banka, yeniden
yapılandırma süreciyle birlikte gelişmiş ülkelerdeki kamu sermayeli etkin
kalkınma ve yatırım bankalarında olduğu gibi altyapı, çevre, enerji, araştırma
ve geliştirme yatırımları, sektörel verimlilik ve rekabeti artıracak
yatırımlar, küçük ve orta boy işletmelere ilişkin finansman uygulamaları,
bölgesel gelişmişlik farklılıklarının giderilmesine katkı sağlayacak
yatırımlar, kalkınma programlarında belirtilen öncelikli sektörlere yapılacak
yatırımlar, döviz kazandırıcı faaliyetlere ilişkin yatırımlar ile benzer
alanlarda doğrudan veya diğer bankalar aracılığıyla kredi sağlayarak, fonlar
kurarak, garanti ve risk paylaşım programları geliştirerek veya diğer kalkınma
ve yatırım bankacılığı araçlarını kullanarak finansman sağlayabilecek bir
yapıya kavuşacaktır. Banka hâlihazırda yaklaşık 9 milyarlık aktif büyüklüğünün
yüzde 77’sini borç finansmanı olarak kullandırmaktadır. Kredilerin yüzde 58’i
yenilenebilir enerjiye, yüzde 18’i imalat sanayisine, yüzde 14’ü turizme, yüzde
2’si eğitim ve sağlık sektörlerindeki yatırımlara ve yüzde 8’i ise KOBİ’lere
verilmektedir. Mevcutta sektörlere yönelik belirli kaynak tahsisi planlaması
olmadan verilen borç finansmanı artık belirlenen kalkınma hedefleri doğrultusunda
sektörlere göre önceliklendirilecektir. 
Aynı şekilde,
yeniden yapılandırma süreci kapsamında 5’inci maddeyle orta ve uzun vadede ülke
kalkınmasına olumlu katkılar sağlayacak stratejik sektör ve yüksek teknoloji
yatırımları için alternatif finansman imkânları sağlaması amacıyla Türkiye
Kalkınma Bankası bünyesinde tüzel kişiliği haiz Türkiye Kalkınma Fonu
kurulmasını teklif ediyoruz. Fonun çalışma usul ve esasları Türkiye Kalkınma
Fonu İç Tüzüğü’yle oluşturulacaktır. 
Fonlar, kalkınma
bankalarının hem faaliyetlerini etkili bir şekilde yürütmeleri hem de özel
sermayeyi teşvik ve katalize ederek piyasayı yönlendirmek için kullandıkları en
temel araçlardır. Örneğin, Avrupa Yatırım Bankası Grubu girişimcilik ve
inovasyonu desteklemek için Risk Sermayesi Fonu ve KOBİ’lere yönelik çalışmak
üzere banka bünyesi altında Avrupa Yatırım Fonu kurmuştur. 
Banka, Türkiye
Kalkınma Fonu’nun yönetimini kendi içerisinde oluşturduğu profesyonel bir
ekiple ilerletecek olup fonun yönetim kurulu, yatırım komitesi ve danışma
kuruluyla fonun yönetimi desteklenecektir. Türkiye Kalkınma Fonu’nun bu kanun
teklifinde yer almasının sebebi, birçok gelişmiş ülkede stratejik olarak
gelişmesi istenen sektörlere kalkınma bankalarının fonlar aracılığıyla uzun
vadeli sermaye yatırımları yaparak hedeflenen ekosistemi desteklemeleridir. 
Bir üst fon
olarak kurulacak olan Türkiye Kalkınma Fonu girişim sermaye fonları, özel
şirketlere orta ve uzun vadeli sermaye yatırımları yapacaklardır. Fonun ve
bünyesindeki alt fonların çalışma usul ve esasları, organları, işleyiş
kuralları, raporlama esasları, fonun denetimi ve uygulamaya ilişkin diğer
hususlar fonun iç tüzüğüyle belirlenecektir. Her bir alt fon farklı yatırım
stratejisine ve yatırım komitesine sahip olarak kendi portföyünü
oluşturacaktır. Alt fonların yatırım portföyü öz kaynak veya borca dayalı
çeşitli finansal araçları kullanan Türkiye’de ya da yurt dışında kurulu yatırım
fonlarından ve fonlarla ortak yatırım yöntemi kullanılarak ya da doğrudan
şirketlerden oluşabilecektir. Hem banka faaliyetleriyle hem de fon
yöneticileriyle proje ve finansman sağlamanın yanında, projenin ilk aşamasından
son aşamasına kadar projenin içinde aktif rol oynayacak bir yapı
oluşturulacaktır. 
Verdiğimiz kanun
teklifinin 6’ncı maddesi Türkiye Kalkınma Fonu’na bazı istisnalar ve
muafiyetler getirirken 7’nci maddede Türkiye Kalkınma Bankasına da bazı
istisnalar ve muafiyetler getirmiştir. Bu iki madde kapsamında bankaya ve fona
çeşitli istisna ve muafiyetler teklif etmemizin maksadı, ticari amaçlı değil
ekonomik ve sosyal kalkınma amaçlı faaliyet yürüttükleri için ilave maliyet ve
gider oluşturacak kalemleri azaltmaktır. Dünyadaki örneklere baktığımızda,
kalkınma bankaları ağırlıklı olarak kamusal görevler üstlendiklerinden bu
görevlerini yerine getirebilmeleri için bu bankalara çeşitli muafiyet ve
istisnalar ile bazı imtiyazlar tanınmıştır. Örneğin, Kore Kalkınma Bankası
toplam 67 hüküm içeren Kore Bankacılık Kanunu’nun 20 maddesine tabi değildir.
Benzer şekilde, Almanya Federal Bankası, Federal Almanya Kalkınma Bankası vergilendirme,
bina inşaatları ve kiralaması konusunda Alman Merkez Bankası Bundesbank’la aynı
haklara sahiptir. Ülkemizde de Eximbank örneğinde olduğu gibi, kurumlar
vergisinden muaftır. Bankada kâr dağıtımı yapılmamaktadır. Ticaret kanunu
hükümleri, AB bankacılık düzenlemeleri ile birkaç hüküm dışında Alman
Bankacılık Kanunu Federal Almanya Kalkınma Bankasına uygulanmamaktadır. Az önce
burada getirilen eleştiriler doğrultusunda, aslında dünya örneklerinde var olan
uygulamaların benzerleri de şu an vermiş olduğumuz kanun teklifinde ortaya
konulmuştur.
Son olarak,
4’üncü madde, geçici madde 1 ve geçici madde 2’de personel rejimine yönelik
değişiklik yapılması teklif edilmiştir. Bankada Ağustos 2018 itibarıyla 481
kişi Emekli Sandığına tabi ve 5510 sayılı Kanun’a göre 59 kişi SGK
kapsamındadır. SGK’li personelden 34 kişi süreli sözleşmeli olarak istihdam
edilmektedir. Mevcut durumda, bankada çalışan toplam personelin yüzde 54’ü, 289
kişi hâlihazırda emekliliğe hak kazanmış durumdadır ve bunların büyük çoğunluğu
5434 sayılı Türkiye Cumhuriyeti Emekli Sandığı Kanunu hükümlerine tabidir.
Emekliliği hak etmiş olan uzman personel sayısı 118 kişi olup bunlardan 111
kişi Emekli Sandığına tabidir. Ağustos 2018 itibarıyla bankanın genel yaş
ortalaması 49’dur. İlgili maddelerle, banka personelinin İş Kanunu hükümlerine
göre istihdam edileceği ve personel istihdamına ilişkin hususlarda yönetim
kuruluna yetki verileceği düzenlemesi teklif edilmiştir. Bankada belli bir
tarihten sonra 4857 sayılı İş Kanunu hükümlerine tabi olmayan personel
çalışmaması, mevut personelden dileyenlerin Aile, Çalışma ve Sosyal Hizmetler
Bakanlığınca bir kamu kurumuna atanması ve bu atama işlemi gerçekleşinceye
kadar bankanın ihtiyaç duyduğu uygun işlerde görevlendirilmesi teklif
edilmiştir.
Bankanın yeniden
yapılandırılması amacıyla gerekli olan geçiş sürecinde hizmetin devamının
aksamaması için mevcut yönetim kurulu başkan ve üyelerinin görevlerinin genel
kurulca yenileri seçilinceye kadar devam etmesi hüküm altına alınmıştır. 
Değerli
milletvekilleri, Komisyon raporunda 3’üncü madde olarak ifade edilen, kanun ya
da Cumhurbaşkanlığı kararnamesiyle bankanın görevlendirilebileceğiyle ilgili
bir madde vardır; buna bazı eleştiriler getirilmiştir. Bakın, bu 2001 krizinden
sonra, kamu iktisadi teşebbüslerine o dönem hükûmet bir görevlendirme yapmak
istiyorsa kaynağını tahsis etmesi gibi bir zorunluluk getirilmişti. Çünkü
öncesindeki uygulamalarda kaynağı tahsis edilmeden bu kuruluşlar
görevlendirildiği için “görev zararı” diye ifade ettiğimiz bir durumla karşı
karşıya kalınıyordu. Şu an mevcut, zaten kamu iktisadi teşebbüslerinde olan bir
uygulama burada da 3’üncü madde aracılığıyla teklif edilmiştir. Yani kaynağı
tahsis edilmek suretiyle bankaya bir görev verilebilir ama bunun kaynağının
oluşturulması gerekmektedir yani cümlenin diğer kısmı kaynak kısmıyla
ilgilidir.
Yine,
karşılıklarla ilgili mesele… Aslında, biz bu meseleyi Komisyon aşamasında
detaylı, enine boyuna tartıştık fakat aynı madde burada tekrar tartışmaya
açıldığı için ben de birkaç kelam etmek istiyorum. Kalkınma Bankası “Kalkınma
ve Yatırım Bankası” olarak faaliyetlerine devam edecektir -uzun vadeli kredi
verir bunlar- ve beş ile on yıl arası krediler vereceklerdir. Normal ticari
bankalar daha kısa vadeli krediler vermektedir ve orada belirlenen süreler
vardır; işte, doksan gün kredinin geri dönmesinde bir problem yaşanırsa bu
takibe alınır, bununla alakalı karşılık ayrılır. Karşılık ayrılan bir kredinin
tekrar karşılıktan çıkartılabilmesi için belli bir prosedür uygulanır.
Dolayısıyla verdiğiniz on yıllık bir kredide üç ay ödemede sorun yaşadığınız an
buna hemen karşılık ayırdığınız, takibe aldığınız zaman bankanın rasyolarında
bir sıkıntı oluşabilir. Nihayetinde bu banka uluslararası fonlardan da istifade
edecektir. Dolayısıyla burada, banka yönetim kurulunun belirleyeceği oranlara
göre, belirleyeceği kıstaslara göre bir karşılık ayrılacaktır ve bu banka
bağımsız denetime tabi olacaktır. Hem Türkiye Kalkınma Fonu hem Türkiye
Kalkınma Bankası yurt dışına gittiği zaman, yurt dışından fon toplayacağı
zaman, bu raporlar önemli bir gösterge olacaktır.
(Mikrofon
otomatik cihaz tarafından kapatıldı) 
MEHMET MUŞ
(Devamla) – Sayın Başkan, toparlıyorum.
BAŞKAN – Tabii. 
MEHMET MUŞ
(Devamla) – Eğer bankanın rasyolarında ya da karşılıklarında en küçük bir tereddüt
oluşursa uluslararası kuruluşlardan bankaya bir kere fon akışı sağlanmaz. Her
şeyin ötesinde, uluslararası arenaya çıkacak olan bu bankanın ciddi bir
bağımsız denetime tabi olacağını buradan ifade etmemiz gerekir. Siz hiçbir şey
yapmasanız dahi, fon alacağınız zaman bağımsız denetim raporunu oraya götürmek
zorundasınız ve karşılıklar noktasında eğer zaten bir probleminiz varsa oradaki
hiçbir kuruluş size finansman sağlamaz. Kaldı ki aslında, böyle de otokontrol
bulunmaktadır. 
Bunları,
aslında, biz Komisyonda enine boyuna tartıştık ama tekrar açıldığı için burada
ifade etmek istedim.
Ben, sabırla
dinlediğiniz için tüm Genel Kuruldaki milletvekillerimizi saygıyla, hürmetle
selamlıyorum.
Teşekkür
ediyorum. (AK PARTİ sıralarından alkışlar)
BAŞKAN – Teşekkür
ederim Sayın Muş.
Değerli
milletvekilleri, teklifin tümü üzerinde gruplar adına sözler tamamlandı, şimdi
şahıslar adına konuşmalara geçeceğiz.
Şahıslar adına
ilk söz Konya Milletvekilimiz Sayın Abdüllatif Şener’in.
Buyurun Sayın
Şener. (CHP sıralarından alkışlar)
Süreniz on
dakika.
ABDÜLLATİF ŞENER
(Konya) – Sayın Başkan, sayın üyeler; heyetinizi saygıyla selamlıyorum.
Bugün üzerinde
görüşmelerimizin devam ettiği Türkiye Kalkınma Bankası hakkındaki kanun
teklifi, bu kriz ortamında Meclisimize konuyla ilgili olarak getirilen ilk
yasal düzenlemedir. 
Hepimizin kabul
etmesi gereken bir gerçek vardır. Bu gerçek, ülkede derin, ağır bir krizin
varlığıdır. Bütün sektörler bu krizden etkilenmişlerdir ve ayakta kalabilme
mücadelesi vermektedirler. Bu kriz ortamında bazı sorunların giderilmesi
amacına yönelik olarak getirilen bu kanun teklifi maalesef krizin genel olarak
önlenmesini veya etkisinin hafifletilmesini sağlayabilecek bir özelliğe sahip
değildir. Açıkçası bu yasa metnini incelediğimde, bu metnin olsa olsa bu krizi
bir fırsata çevirme niteliği taşıyabileceğini gördüğümü ifade edebilirim.
Neden? Çünkü önce yaşadığımız ekonomik tablonun ağırlığına ve derinliğine
bakmamız lazım. Bu ağırlık ve derinlikle bu yasal düzenlemeyi yan yana
getirdiğimizde ikisi arasında ciddi bir irtibatı, bir bağı göremeyiz.
Bildiğiniz gibi, dolar kuru fırladı ama Türkiye’de ekonomiyi yıllardır
dolarkolik hâline getiren bu Hükûmet ve iktidar nedeniyle pek çok iş adamı
batma noktasına geldi. İş yerleri kapanmaktadır, iş adamları intihar
etmektedir, fabrika yangınları Türkiye’nin dört bir tarafını sarmıştır ve
iflasların ötesinde, iş yerlerinin kapanmasının ötesinde, bugün piyasada bütün
sektörlerde işçi çıkarmaları vardır; herkes küçülmektedir, istihdam hacmini
daraltmaktadır çünkü gerçekten, bu krizin ağırlığı ve derinliği, daha önceki
krizlerle kıyaslanmayacak derecede büyüktür. 
2001
krizinde bankaların verdiği döviz kredisi yoktu değerli arkadaşlar ama şu anda,
Türk bankacılık sistemi içerisinde toplam kredilerin yüzde 35’i döviz kredisidir.
2001 krizine göre ne kadar derin ve ağır bir tabloyla karşı karşıya olduğumuzun
en açık göstergesi budur ancak piyasanın borçluluğu sadece ülke içerisindeki
bankalara karşı değil, yabancı finans kuruluşlarına, bankalara karşı da iş
adamları borçlanmış olduğundan, iç ve dış piyasaya, finans kuruluşlarına
piyasaların toplam 360 milyar dolar civarında borcu vardır. Böylesine derin bir
borçluluk nedeniyle, kur birden fırlayınca doları 2 liradan kredi olarak alan
veya 3 lirayken, bilemediniz, 4 lirayken kredi kullanan bütün iş adamları,
girişimciler hatta küçük esnaf zora girmiştir ve ekonomiyi dolarkolik hâle
getiren bu Hükûmet nedeniyle ekonomi bir girdabın içerisine girmiştir.
İflaslar, işsizlikler, artan enflasyon, fiyat artışları ülkeyi bir yangın yerine
çevirmiştir. Böylesine derin bir yangın bu ülkedeki bütün sektörleri
etkilemektedir. Sorun sadece iş adamlarının sorunu değildir, sorun aynı zamanda
çiftçinin sorunudur. Bu yüksek fiyat artışları nedeniyle sorun aynı zamanda tüm
tüketicilerin sorunudur, işsizlerin sorunudur, asgari ücretlilerin sorunudur;
emeklilerin, memurların sorunudur ve aynı zamanda esnafın sorunudur. Böylesine
derin, bütün sektörleri, bütün gelir gruplarını derinden yaralayan ve yok
etmeye yönelmiş olan bu ağır krizin Hükûmetin açıklamış olduğu birtakım
palyatif önlemlerle, tedbirlerle atlatılması da mümkün değildir.
Önce,
Hükûmet krizin olduğunu kabul etmedi; daha sonra, bu krizin dış kaynaklı
olduğunu söyledi. Ama dış kaynaklı olduğunu söylediği ülkeden bir şirketle
anlaşma yapmak suretiyle kriz danışmanlığına bu şirketi görevlendirdi. Çelişki
üstüne çelişki. Her gün bir paket açıklanıyor, her gün bir beyanda bulunuluyor
ama açıklanan bu paketlerin ve beyanların hiçbirinin Türkiye’deki bu ağır
sorunu çözmesi mümkün değildir. Cumhuriyet tarihi boyunca yaşadığımız en ağır
ekonomik kriz şu içine girdiğimiz krizdir. Bunu kabul etmeden alınacak hiçbir
tedbirin sorunu çözmesi mümkün değildir. Hükûmetin öncelikle “Kriz vardır.”
demesi lazım. 
İkinci adım
olarak “Evet, bu kriz vardır. Bu krizin sorumlusu biziz ve bu krizi çözeceğiz.”
demesi lazım. Ne varlığını kabul ediyor ne de sorumluluğu kabul ediyor.
Dünyanın hiçbir yerinde, her şeye yetkili olduğu hâlde, ülkedeki olumsuzluklar
nedeniyle kendisini sorumlu tutmayan bir hükûmeti ne Türkiye görmüştür ne de
dünyanın diğer ülkeleri görmüştür. Siz Hükûmetsiniz. Her geçen gün yetkinizi
artırmayı talep ettiniz. Ne istediyseniz bu halk verdi ve ülke böylesine cayır
cayır yanarken, bütün gelir grupları yanarken halkın duygularına, düşüncelerine,
sorunlarına sahip çıkmak gerekmektedir ve sorumluluğu da üstlenmek
gerekmektedir. Ama maalesef, sorumluluğunu kabul eden, “Ben sorumluyum.” diyen
bir Hükûmetle karşı karşıya değiliz.
Ve işte,
bakıyoruz, aradan iki ay gibi bir süre geçti. Maalesef, ekonomiyi krize sokan
bu iktidar, kriz ortamında uyguladığı politikalarla da sürekli yanlış
yapmaktadır yani ekonomiyi yönetememiştir, şu içinde bulunduğumuz krizi de
yönetememektedir. Her gün bir hata, her gün bir yanlış. Daha dün “enflasyonla
mücadele” diye bir paket açıkladılar. Önce krizin sorumluluğunu dış güçlere
yıkan iktidar, Hükûmet dünkü açıkladığı paketle de esnafa ve piyasaya yıktı
krizin sorumluluğunu. Hayır, bu krizin sorumlusu doğrudan doğruya Hükûmetin
kendisidir, esnaf değildir. Siz ekonomiyi doğru yapılandırmış olsanız dış
rüzgârlar burada kriz çıkarmaz. O bakımdan, sorumluluğu kabul etmeniz lazım.
Sorumluluk kabul edilmediği takdirde, sürekli kendi sefasını, lüksünü,
ihtişamını artırmakla meşgul bir iktidarı seyretmekten başka bu Meclis hiçbir şey
yapamaz. Meclisin el birliği yapması lazım, birlikte oturması, konuşması,
tartışması lazım -partiler arası bir farklılığı bu arada dile getirmeye de
gerek yok- tüm partilerin, Hükûmetin bu işin sorumlusu olduğunu Hükûmete kabul
ettirmesi lazım. Bunu kabul ettirmediğimiz takdirde iktidar milletvekilleri de
burada rahat oturamaz, tüm diğer partilerin milletvekilleri de rahat oturamaz
çünkü caddeye çıktıklarında, sokağa çıktıklarında, kentlere, kasabalara,
köylere gittiklerinde, hepsi yaşadıkları ıstırap, sıkıntı içerisinde,
milletvekillerini hesaba çekerler. Milletvekillerinin de Hükûmeti hesaba
çekmesi lazım. 
Şimdi, şu paket
değerli arkadaşlar… Değişik teknik laflar edildi, bunların hiçbirine bakmayın,
olay basit; sadece Kalkınma Bankası yeniden yapılandırılıyor, bir fon kuruluyor,
alt fonlar kuruluyor. Bu fonların birtakım şirketlerle ortaklık kurmasına imkân
sağlanıyor, bütün fonlar ve Kalkınma Bankası işlemleri hemen hemen tüm
vergilerden muaf hâle getiriliyor, teminatlardan muaf hâle getiriliyor, bazı küçük
istisnalar dışında devletin bütün denetim mekanizmalarının dışına çıkarılıyor
ve de personelin… 
MEHMET MUŞ
(İstanbul) – Sayıştay denetimi var.
ABDÜLLATİF ŞENER
(Devamla) – Alt fonların yaptığı işlemlerde Sayıştay denetimi de yoktur.
MEHMET MUŞ (İstanbul)
– Var.
ABDÜLLATİF ŞENER
(Devamla) – Onun dışında, Kalkınma Bankasındaki personelin hepsinin ya emekli
olarak çekip gitmesini veya başka kurumlara gitmesini sağlamaya yönelik
maddelerle dolu. 
(Mikrofon
otomatik cihaz tarafından kapatıldı) 
BAŞKAN – Sayın
Şener, toparlamanız için bir dakika söz veriyorum. 
ABDÜLLATİF ŞENER
(Devamla) – Yani yeniden kuracaklar, çok güvendikleri, emin bildikleri, sır
sahibi insanları yeniden personel olarak istihdam edecekler, vergiden muaf
tutacaklar, denetimden muaf tutacaklar, teminatlardan muaf tutacaklar ve sonra
değirmenin suyu nereden gelecek? Buraya konulacak para hiç kimsenin derdine
deva olmaz, hiçbir sektörü kurtarmaya yetmez. Koyacakları para 1-2 milyar Türk
lirasıdır, bilemediniz 3-5 milyar Türk lirasıdır ve bununla krize yönelik
olarak, genele yönelik olarak en küçük tedbir alınmaz. Bu para, doğrudan
doğruya denetimsiz, kontrolsüz, vergisiz, maliyetleri sıfır, birkaç kişiye
aktarılacak, birkaç kişinin cebine hazine emme basma tulumba gibi aktarılacak.
Bu teklifin başka bir amacı yoktur, yapabileceği de başka bir şey yoktur ve
abartılı teknik lafların hiçbir gerçekliği yoktur. O bakımdan, her krizde
kazananlar olur, kaybedenler olur; kriz zenginleri olur, krizden batanlar olur;
bu, kriz zenginlerini desteklemek için çıkarılmış bir metindir. 
Hepinize
saygılar sunuyorum. (CHP ve HDP sıralarından alkışlar)
BAŞKAN –
Teşekkür ederim Sayın Şener.
MEHMET MUŞ
(İstanbul) – Sayın Başkan... 
BAŞKAN – Buyurun
Sayın Muş.
MEHMET MUŞ
(İstanbul) – 60’a göre yerimden pek kısa bir söz talebim var. 
BAŞKAN –
Buyurun.
V.- AÇIKLAMALAR (Devam)
35.- İstanbul Milletvekili Mehmet Muş’un, Konya Milletvekili Abdüllatif
Şener’in 5 sıra sayılı Kanun Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, banka denetime tabidir. Devletin denetim sistemi
Sayıştay marifetiyle olur. Sayıştay denetim yapar, raporunu hazırlar, bunlar
Türkiye Büyük Millet Meclisine gelir. Bu kurum, hiçbir suretle Sayıştay
denetiminin dışında değildir. Türkiye Kalkınma Fonu da Sayıştay denetiminin
içindedir. Alt fonlarda şirketleri destekleme noktasında yapacağı yatırımlarda
bağımsız denetim raporları getirilecektir ve bağımsız denetim raporları
üzerinden yine Sayıştay denetimi yapılacaktır. Dolayısıyla burada bir denetim
dışına çıkartmak söz konusu değildir. 
Bir diğeri, ben
de bir teklif sahibi olarak, Sayın Şener de yukarıdaydı, Plan ve Bütçede de
tartıştık yani bir krizi fırsata çevirmek isteyenler var, onlar için
çıkartılacak bir düzenleme gibi lanse etti hadiseyi. Böyle bir şey kesinlikle
söz konusu değil. 
(Mikrofon
otomatik cihaz tarafından kapatıldı)
BAŞKAN – Devam
edin Sayın Muş, tamamlayın lütfen.
MEHMET MUŞ
(İstanbul) - Yaptığım konuşmada bankanın büyütülmeye, yeniden yapılandırılmaya
ihtiyaç duyduğunu, toplam bankacılık sektörü içerisindeki kredi ağırlığının
–bakın, yüzde değil- binde 3,2; küçük... Dolayısıyla biz istiyoruz ki banka,
muadillerine göre hareket edebilsin. Kaldı ki 2001’den sonraki Halk Bankası,
Ziraat Bankası, Vakıfbankı yapılandırma sürecinde bu banka yapılandırılmadı,
dışarıda kaldı, Emlak Bankası yapılandırıldı. Dolayısıyla yapılan düzenlemeler
aslında onlardan çok bağımsız düzenlemeler değil, onlara benzer düzenlemeler.
Çok geniş tartışmalar yaptık biz. Dolayısıyla böyle bir ihtiyaç hissettim. 
Teşekkür
ediyorum. 
BAŞKAN –
Teşekkür ederim. 
ABDÜLLATİF ŞENER
(Konya) – Başkan, söz alabilir miyim?
BAŞKAN – Sayın
Şener, buyurun, siz de yerinizden söz istemiştiniz. 
36.- Konya Milletvekili Abdüllatif Şener’in, İstanbul Milletvekili
Mehmet Muş’un yaptığı açıklamasındaki bazı ifadelerine ilişkin açıklaması
ABDÜLLATİF ŞENER
(Konya) – Sayın Başkan, bu kanun teklifini incelediğiniz zaman pek çok
noktasında sürekli, denetimlerin olmayacağıyla ilgili ifadeler var.
MEHMET MUŞ (İstanbul)
– Mesela?
ABDÜLLATİF ŞENER
(Konya) – Yani bankanın üzerindeki tüm kamu denetimleri ortadan kaldırılmıştır
sayılmak suretiyle ve ismen de sayılmıştır. Burada teklif sahibinin ısrarla
söylemeye çalıştığı, evet, pek çok denetim kalkmıştır, BDDK’nin, SPK’nin
vesaire ama burada “Sayıştay denetimi devam ediyor.” diyor.
MEHMET MUŞ
(İstanbul) – Hangi denetimler Sayın Başkan? “Pek çok denetim…” Hangi
denetimler?
BAŞKAN – Sayın
Muş, lütfen…
ABDÜLLATİF ŞENER
(Konya) – Ama Sayıştay denetimine de sınır getiriyor. Nasıl bir sınır
getiriyor? 
MEHMET MUŞ
(İstanbul) – Hangi denetimler, duymak istiyoruz.
ABDÜLLATİF ŞENER
(Konya) – Şirketler ve fonların denetimi, ilgili mevzuatı uyarınca düzenlenen
ve münhasıran Sayıştaya sunulan rapor üzerinden Sayıştayca…
(Mikrofon
otomatik cihaz tarafından kapatıldı) 
BAŞKAN – Sayın
Şener, ben anladım konuyu. Maddeler üzerindeki görüşmelerde bunları daha
açıklıkla anlatabilirsiniz. 60’a göre bir dakika söz verdim, tamamlandı ama
maddelerde daha ayrıntılı açıklamanızı bekliyorum. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN
– Sayın milletvekilleri, teklifin şahıslar adına konuşmalar bölümünde başkaca
söz talebi yok.
Şimdi,
sayın milletvekilleri, teklifin tümü üzerinde yirmi dakika süreyle soru-cevap
işlemi yapılacaktır. Bu sürenin yarısı sorular, yarısı da cevaplar için
kullanılacaktır. 
Sorulara
başlayalım.
Sayın
Özkan…
YÜKSEL ÖZKAN
(Bursa) – Sayın Başkan, sayın milletvekilleri; emeklilerin öncelikle ve önemli
talepleri: Dövizdeki son yükselişle ağırlaşan ekonomik koşullar sonucu
emekliler can çekişmektedir. Emekli maaşlarına seyyanen zam yapılmalıdır. 700
Türk lirasının altında maaşı olanların olduğunu unutmadan en düşük emekli maaşı
asgari ücretin altında olmamalıdır. İntibak yasası yeniden düzenlenmelidir.
Kalkınmadan pay emeklilere derhâl uygulanmalıdır. Sağlık alanında uygulanan
katkı ve katılım payına derhâl son verilmelidir. Emeklilikte yaşa takılanların
mağduriyeti derhâl giderilmelidir. İki dinî bayramda en az asgari ücret kadar
iki ikramiye verilmelidir. Emeklilere sendika kurma ve üye olma hakkı
tanınmalıdır.
Teşekkür ederim.
BAŞKAN – Sayın
Gürer…
ÖMER FETHİ GÜRER
(Niğde) – Teşekkür ederim Sayın Başkan.
Kalkınma
Bankasının mevcut durumunda bazı çalışanların -kariyer personelinin- mevzuattan
kaynaklanan ve geçmişten gelen problemlerinin geçiş hükümlerinin uygulanması
sırasında daha karmaşık ve çözümsüz hâle gelebileceği, kurumlar arası nakil
sırasında kendi statülerinden kaynaklı özlük haklarına sahip olmayacakları için
emsalleriyle ciddi ücret farklılığı oluşabileceği ifade edilmektedir. Bu
konuda, çalışanlar bir açıklık beklemektedir. Bankada istihdam edilmeyerek
uzmanlık, yeterlilik ve bilgi birikimleri açısından kamuya faydalı
olabilecekleri kapasitenin çok altında bir statüyle düz memur olarak havuza
gönderilmeleri ve atıl duruma düşürülmeleri… Hak kaybının ve mağduriyetin
önlenmesi için banka uzmanlarının kariyer uzman olarak değerlendirilmesi talep
edilmektedir. Bu düzenlemede bu durumlar dikkate neden alınmamıştır?
Teşekkür ederim.
BAŞKAN – Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Getirdiğiniz
kanun teklifiyle Türkiye’yi ekonomik krizden kurtarmak üzere kalkınma
bankacılığını geliştirmek istiyorsunuz. Yasa teklifinin amacı çok güzel, demek
ki ekonomik krizin olduğunu kabul ediyorsunuz. 
Osman Gazi,
Yavuz Sultan Selim gibi döviz bazında geçiş ücreti imzaladığınız
yap-işlet-devret projelerinin bedellerini Türk lirasına çevirmeyi düşünüyor
musunuz? 
Tarımda sürekli
ithalatçı politika izliyorsunuz, çiftçiye yönelik bir destekleme uygulayarak
döviz getirici önlemler almayı düşünüyor musunuz?
Katar’dan uçağı
hibe aldığınız söyleniyor ancak elde edilen bilgi ve belgeler, uçak parasının
ödendiği ve bakım için de bütçeden 100 milyon dolara yakın para çıkacağını
söylüyor. Madem ekonomik kriz var, uçağı geri vermeyi ya da satmayı düşünüyor
musunuz?
BAŞKAN – Sayın
Özen… Yok.
Sayın Barut…
AYHAN BARUT
(Adana) – Sayın Başkan, ülkemizde asgari ücretlinin, emeklinin, esnafın, sanayicinin,
üreticinin, emeklilikte yaşa takılanların, mevsimlik tarım işçilerinin çözüm
bekleyen sorunları olduğu gibi, Doğu Karadeniz Bölgemizde altı ay çalışıp on
iki ay ev geçindirmeye çalışan 9.500 ÇAYKUR mevsimlik işçisi vardır. ÇAYKUR
mevsimlik işçilerinin altı ay işli, altı ay işsiz kalmaları en çok aile içi
huzursuzlukla, geleceğinden endişe duyan çocukları ve kahrı çeken kadınlarımızı
çaresiz bırakmaktadır. Yetkililere sorarım: Bu emekçilerimizin yılın altı ayı
çalışıp 7 bin iş gününü doldurma şansları var mıdır? Aldıkları maaşla ev
geçindiremeyen bu insanlarımızın emekli olmasını beklemek bir mucizeyi beklemek
değilse nedir? ÇAYKUR mevsimlik işçilerinin boş kaldığı yılın diğer yarısında
diğer kamu kurum ve kuruluşlarında bulunan teknik, şoför, eksper, aşçılık gibi
alanlarda değerlendirilmeleri sağlanamaz mı? Ülke ekonomisine maliyeti 32
milyar doları bulan Suriyeli vatandaşlara para varken 9.500 kişinin…
(Mikrofon
otomatik cihaz tarafından kapatıldı)
BAŞKAN – Sayın
Tanal…
MAHMUT TANAL
(İstanbul) – Teşekkür ederim Değerli Başkan.
Bu teklifin
6’ncı maddesinin (1)’inci fıkrasında açık ve net “6362 sayılı Sermaye Piyasası
Kanunu ile bu Kanun uyarınca yürürlüğe konulan ikincil mevzuata tabi değildir.”
diyor, bir. İki: (3)’üncü fıkrası aynı şekilde, gelir ve kurumlar vergisinden
muaftır diyor. Bu muafiyet olması nedeniyle vergi müfettişleri de bunu
denetleyemeyecek çünkü vergiden muaf. (4)’üncü fıkraya baktığımız zaman,
Bankacılık Kanunu düzenlemesindeki denetimlerden muaf deniliyor. (5)’inci
fıkraya baktığımız zaman, sadece bankanın vermiş olduğu raporla Sayıştay
denetleyebilir diyor. Yani bağımsız olarak bunu denetleyemez ve bu anlamda
“Denetler.” diyen kanun teklifi sahibi arkadaşımız gelsin, bizi ikna etsin. 
Yani bunu tüm
milletvekillerinin ve kamuoyunun vicdanına bırakıyorum ben.
Teşekkür ederim.
BAŞKAN – Sayın
Aydoğan…
TURAN AYDOĞAN
(İstanbul) – Teşekkürler Sayın Başkanım.
Sayın
Cumhurbaşkanı Cumhurbaşkanlığı politika kurullarına 76 kişi atadı. Bu kişilerin
ekonomiden dış politikaya kadar birçok alanda Türkiye'nin temel politikalarını
belirleyeceği iddiası var. Bir kısmının iktidara yakın olmak dışında bir
yeterliliği olmayan, iktidar partisindeki görevleri önceki dönemlerde bitmiş
hatta bazıları hakkında FETÖ’cü olduğu iddiası bulunan kişilerin ülkenin temel
politikalarını nasıl belirleyeceği şüphe konusudur.
Meclisin artık
politika belirlemesinin istenmediği kesindir. Halk tarafından seçilmiş
vekillerin oluşturduğu Meclis ve Meclis komisyonlarının yerine, tek kişinin
üyelerini belirlediği yandaş kurullar tarafından temel politikaların
belirlendiği rejime “demokrasi” demenin de güç olacağı açıktır.
Bizler Mecliste
politika üretmeye devam edeceğiz. Demokrasi arayışına ilişkin çabalarımızı da
sürdüreceğiz. 
Teşekkürler
ediyorum Sayın Başkan. 
BAŞKAN – Sayın Tutdere…
ABDURRAHMAN
TUTDERE (Adıyaman) – Teşekkür ediyorum Sayın Başkan. 
Dönemin Bakanı
Sayın Veysel Eroğlu tarafından Adıyaman’da kamuoyuna açıklanan ve 2 Aralık 2018
tarihinde bitirilmesi hedeflenen Eğriçay Projesi, diğer adıyla Vadiyaman
Projesi’ne bugüne kadar kazma dahi vurulmamıştır.
Buradan Devlet
Su İşleri Genel Müdürlüğüne ve ilgili bakanlığa hatırlatmak isterim. Vadiyaman
Projesi’ne ne oldu? Bugüne kadar bu proje neden yapılmadı? Adıyaman’a
Eğriçay’dan çevreye yayılan kokular ne zaman sonlandırılacak? Bu kokular ne
zaman bitirilecek? 
BAŞKAN – Sayın
Ceylan…
ÖZGÜR CEYLAN
(Çanakkale) – Teşekkür ediyorum Sayın Başkan. 
Ülkemiz çok
derin bir krizden geçmektedir. Açıklanan orta vadeli plan ve enflasyonla
mücadele programı sorunları çözmekten çok uzaktır. İktidar McKinsey olayında
görüldüğü gibi şaşkınlık içerisinde ve savrulmaktadır.
Kalkınma
Bankasının yapısında yapılmak istenen bu değişiklik de halkın gerçeklerinden
uzaktır. Bu kanun, panik içerisinde, krizden çıkış için para bulmak adına Türk
varlıklarını yabancı yatırımcılara gerçek değerinin altında ve hızlı bir
şekilde satmak için mi yapılmaktadır? Apar topar Meclise getirilen bu
değişiklik yeterince düşünülmüş müdür? McKinsey vakasında yaşandığı gibi, bu
kanunu geçirirseniz AKP Genel Başkanı tarafından yarın cehaletle ve ihanetle
suçlanmayacağınızdan emin misiniz? 
Saygılarımla.
BAŞKAN – Sayın
Girgin…
SÜLEYMAN GİRGİN
(Muğla) – Sayın Başkan, kamu kurumlarında çeşitli unvanlarda teknisyen
yardımcısı, hizmetli, aşçı ve benzeri gibi görev yapan 111 bin yardımcı
hizmetler sınıfı personeli bulundukları sınıftan kaynaklı olarak birçok maddi
ve manevi mağduriyet yaşadıklarından hizmet sınıflarının değiştirilmesi
suretiyle bu mağduriyetlerinin giderilmesini beklemektedirler. Bilindiği gibi
2005 yılında memur sendikaları ile Hükûmet arasında imzalanan toplu görüşme
mutabakat metninde “Yardımcı hizmetler sınıfında çalışanların öğrenim
durumlarına göre, bir defaya mahsus olmak üzere sınavsız atanmalarının
sağlanması için çalışma yapılacağı” kararının yer alması, yardımcı hizmetler
sınıfı personelinin sınıf değişikliğine ilişkin beklentisini daha da
artırmıştır. Yardımcı hizmetler sınıfı kapsamındaki kadro unvanlarında görev
yapan devlet memurları bulundukları hizmet sınıfından kaynaklı olarak birçok
sorun yaşamaktadırlar. Yaşanan sorunları sıralayacak olursak; görevde yükselme
sorunu yaşamaktadırlar, maaş ve emeklilik hakları bakımından sorun
yaşamaktadırlar, görev tanımları bakımından sorun yaşamaktadırlar. 
(Mikrofon
otomatik cihaz tarafından kapatıldı) 
BAŞKAN
– Sayın Koncuk…
İSMAİL
KONCUK (Adana) – Sayın Başkanım, bildiğiniz gibi Adana, Çukurova gibi mümbit
bir ova üzerinde kurulmuş olmasına rağmen işsizlikte Türkiye’nin önde gelen
kentlerinden biri hâline geldi. 1 milyon 200 bin hektar alan Adana’da ya kullanılamaz,
ekilemez ya da ekilmesi mümkün olmayan arazi durumuna düştü. Köylerimizdeki
nüfus 2007’de yüzde 38 oranındayken aradan geçen süre içerisinde yüzde 12’ye
kadar düştü. Düşünebiliyor musunuz, Adana gibi mümbit bir arazide kurulmuş bir
ilde köylerdeki nüfusun oranı yüzde 12’ye düşmüş. Yani çiftçilerimiz âdeta
çiftçilik yapmaktan kaçar hâle gelmişler. Dolayısıyla Adana’nın da, eskinin
ağalarının, beylerinin şehri olan Adana’nın da ne hâle geldiğinin bilinmesini
istiyoruz.
BAŞKAN –
Teşekkür ederim.
Değerli komisyon
üyeleri, cevap işlemine başlıyoruz. 
Buyurun.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, kıymetli
milletvekilleri; hepinizi saygıyla selamlıyorum.
Öncelikle, bu
personele ilişkin bir bilgiyi paylaşmak istiyorum. Personelin özlük haklarına
ilişkin düzenleme, teklifin geçici 1’inci maddesinde yapılmakta ve 1/1/2021
tarihinden itibaren de personelin tamamının yani 4857 hükümlerine, İş Kanunu
hükümlerine tabi personel çalıştırılması öngörülmektedir. Diğer ilgili mevzuat
uyarınca istihdam edilen personelin ise nakil ve devrine ilişkin olarak
düzenlemeler de yapmış olduğumuz düzenlemenin içerisinde vardır ve personelin
bu noktada mağduriyet yaşamasına neden olacak herhangi bir boşluk
bulunmamaktadır. 
Sayın Tanal’ın
da gündeme getirmiş olduğu kariyer uzmanlıkla ilgili konu ise şudur: Bu
arkadaşlarımız mesleğe başlarken ihtisas personeli olarak mesleğe başladı ve
burada bir kariyer uzmanlık söz konusu değildi. Şimdi kendilerine tabii ki iki
seçenek sunuluyor: Bunlardan bir tanesi, İş Kanunu’na tabi olarak bankada işe
devam etmeleri ve banka yönetiminin de genel olarak arzu ettiği konu budur
çünkü banka, faaliyetlerine öncelikli olarak mevcut personeliyle birlikte devam
etmek istiyor. Ama burada kalıp, ki bugün diyelim 7 bin lira civarında ücret
alıyorsa burada bir ihtisas personeli, yeni düzenlemeyle piyasa şartlarına göre
banka bunlarla yeniden anlaşma yaptığında bu rakam çok daha yukarılara gidecek.
Burada bir tercih var. Ama arkadaşların başlangıçta, işe girişte de uzman
olarak girmedikleri bir noktada, bir kariyer uzmanlığına geçişle kendi
içerisinde de bir adaletsizlik oluşması noktasında bir talebi vardır. Bunu da
karşılamak mümkün değildir.
Tabii, Kalkınma
Bankasında neden bu düzenlemeye ihtiyaç olduğu noktasında birtakım
değerlendirmeler var ama şunu söyleyeyim: Dünyada yatırım ve kalkınma
bankaları, ülkelerin altyapı, sanayinin geliştirilmesi, bölgesel gelişme,
çevrenin korunması, inovasyon, ihracat ve kurumsal işletmelerin geliştirilmesi
gibi farklı amaçları merkeze alarak kalkınma perspektiflerine yönelik olarak
faaliyet gösteriyorlar. 
4456 sayılı
Kanun’un yürürlüğe girdiği tarihten bugüne ülkemiz ve dünyadaki bankacılık
sisteminde ve anlayışında meydana gelen gelişmeler ve bankanın stratejik
hedeflerindeki değişiklikler doğrultusunda mevcut kanunun mutlak surette
yeniden düzenlenmesi ihtiyacı vardı. Bu sebeple bankanın, gelişmiş ülkelerin
önde gelen kalkınma ve yatırım bankalarıyla muadil nitelikte etkin hizmet
sunabilmesi için bir düzenlemeye gidilmiştir, onun dışında başka bir şey
yoktur.
Bankanın altında
oluşturulan fonlarla ilgili olarak da temel amaç, burada fikriniz var ama bu
fikri hayata geçirmek için gerekli sermayeye ulaşamıyorsunuz. Banka, fonlar
aracılığıyla da, katılım fonları aracılığıyla da bu tarz inovatif, AR-GE’ye
dayalı fikirlerin ülkemizde hayata geçirilmesi noktasında bir ortak olarak
sermaye desteği sağlayacaktır ve sonrasında da, iş gerçekleştirildikten sonra
da belli bir süreç içerisinde bu şirketlerden çıkmayı planlamaktadır. 
Şunu söylemek
istiyorum: Burada en önemli konulardan bir tanesi, itirazlardan bir tanesi
denetimle ilgili husustu. Net bir şekilde altını çizmek lazım: Banka Sayıştayın
denetimindedir. Sanki burada Sayıştay denetimi yokmuş gibi bir algı yaratılmaya
çalışılıyor. Banka Sayıştayın denetimindedir. Fon Sayıştayın denetimindedir.
Sadece fonun iştirak etmiş olduğu bu tarz şirketler ve yatırımlar, bütün
dünyada olması gerektiği gibi bağımsız dış denetim şirketleri tarafından
denetlenecektir. Fakat burada kamunun denetiminin de devreye girmesi için,
hisse oranına bakılmaksızın bu iştiraklerin tamamına bağımsız dış denetim
raporlarının üzerinden Sayıştayın denetim yapması ve bu Sayıştayın yapmış
olduğu denetim raporlarının da Meclise ve dolayısıyla da Meclis Başkanlığı
üzerinden Plan ve Bütçe Komisyonumuza gönderilmesi öngörülmektedir. O yüzden de
Sayıştay denetimi yokmuş algısı yaratmak, maalesef, yanlıştan başka hiçbir şey
değil. 
MAHMUT TANAL
(İstanbul) – Raporlarla sınırlı Başkan, raporlarla.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Aynı şekilde mesela “Kurumlar
vergisine tabi değil.” denildi, hayır, banka kurumlar vergisine tabidir.
MAHMUT TANAL
(İstanbul) – E, yazıyor.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Orada kurumlar vergisine tabi
olmayan fondur, bu ikisini birbirine karıştırmamak lazım.
Türkiye Kalkınma
Bankasına sağlanan istisna ve muafiyetler eleştirildi fakat bunlarla fonun etkin
kullanımı, kaynak temin etmesi ve bankanın ulusal ve uluslararası piyasalarda
rekabetçi bir yapıya kavuşturulması hedeflenmektedir. 
Türkiye Kalkınma
Bankasına tanınan istisna ve muafiyetlerin benzerleri diğer kamu bankaları olan
Ziraat Bankası, Eximbank, Halkbank, Vakıfbank ve Emlak Bankasına da
tanınmıştır. Kamu bankalarına tanınan bu ayrıcalıklar, ülkemizin yatırım ve
kalkınma hedeflerinin gerçekleştirilmesinde Kalkınma Bankası açısından da büyük
önem arz etmektedir. Söz konusu muafiyetlere ilişkin, isteniyorsa,
arkadaşlarımıza hangi bankalar hangi muafiyetlerden faydalanıyorlar, soru-cevap
işlemi sonrası ara verdiğimizde bu listeleri de kendilerine takdim edebiliriz. 
Efendim, evet,
burada ben bir bakayım başka söylemem gereken, sizin itirazlarınız var mı.
Sorularınıza
devam edebilirsiniz, buyurun.
GARO PAYLAN
(Diyarbakır) – Onu Başkan takdir eder.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Süre var ya efendim.
ÖZGÜR ÖZEL
(Manisa) – Onu Başkan takdir eder.
BAŞKAN – Sayın
Başkan… Sayın Başkan…
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Ben ne bileyim, Başkan Sayın
Mahmut Tanal’ın takdirine uyduğu için bu sefer de benim takdirime uyar. 
BAŞKAN – Sayın
Başkan…
GARO PAYLAN
(Diyarbakır) – Başkan alışmış Başkanlığa da burada bir Başkan var.
BAŞKAN – Sayın
Başkan, siz konuşma hakkınızı kullandınız mı, on dakikalık süreniz vardı? Eğer
bıraktıysanız ben devam ederim arkadaşlarımla.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, şöyle: Ben direkt
teklife ilişkin, komisyon raporuna ilişkin gelen soruları cevaplandırdım.
BAŞKAN – O zaman
ben devam edeyim arkadaşlarımın sorularına.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Onun dışında Hükûmete yönelik
sorular var, onlara cevap vermeyeceğim.
BAŞKAN – Peki.
Değerli
arkadaşlarım, kalan süreye sayın milletvekillerinin sorularıyla devam edelim.
Sayın Tığlı…
NECATİ TIĞLI
(Giresun) – Teşekkür ediyorum Sayın Başkan.
Kanunun 7’nci
maddesinde bankanın kredilerinin 5411 sayılı Bankacılık Kanunu’nun Karşılıklar
Yönetmeliği esasları dışında tutulacak olması, verilen yatırım kredilerinin
vadelerinde ödenmemesi hâlinde banka yönetimine keyfî davranma serbestisi
sağlamaktadır. Bu çok sakıncalı olup bankacılık ilkeleriyle bağdaşmamaktadır. Böyle
bir durumda, bankanın kullandırdığı kredilerde firmaya göre keyfî davranış
uygulamasının önü açılmak mı istenmektedir?
Teşekkür
ediyorum Sayın Başkanım.
BAŞKAN – Sayın
Sümer… Yok.
Sayın Şimşek…
BAKİ ŞİMŞEK
(Mersin) – Teşekkür ediyorum Sayın Başkanım.
Sayın Başkan,
üniversite sınav sonuçları açıklanmış ve Kredi ve Yurtlar Kurumuna öğrencilerin
bir kısmı yerleştirilmiştir. Yalnız, binlerce öğrenci açıkta kalmıştır. Her gün
yüzlerce öğrenci bizleri arayıp yurt konusunda yardımcı olup olamayacağımızı
sormaktadır. Devletin birçok kurumunun misafirhanesi veya birçok kurumun buna
benzer tesisleri bulunmaktadır öğretmenevleri, polisevleri gibi. Gerekirse bu
süre içerisinde gerekli tedbirlerin alınarak bu kurumlara ait tesislerin
öğrencilerin hizmetine sunulmasını -inanın, kayıt yaptırmasına rağmen
çocuklarını okula gönderemeyen aileler var- veya bununla ilgili bazı yerlerde
gerekirse otellerin kiralanarak bedellerinin Kredi ve Yurtlar Kurumu tarafından
ödenmesini talep ediyorum. Meclisten bununla ilgili karar alınarak Kredi ve
Yurtlar Kurumuna ödenek aktarılmasını talep ediyorum. 
BAŞKAN – Sayın
Bilgiç, buyurun.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Teşekkür ediyorum Sayın
Başkan.
Karşılıklarla
ilgili olarak “Hiç karşılık ayrılmıyor.” gibi bir algının olması da doğru
değil. Burada bir muafiyet var, doğrudur ancak muafiyet, Türkiye Kalkınma
Bankasının kredilere hiç karşılık ayırmayacağı anlamına da gelmemektedir.
Sadece, ayrılacak karşılık oranı ve süreler konusunda banka yönetim kuruluna yetki
verilmektedir. Aynı şekilde, kanun teklifiyle, banka tarafından ayrılan
karşılıklar için 5411 sayılı Bankacılık Kanunu’nun 53’üncü maddesinin 2’nci
fıkrasında yer alan vergi istisnası imkânı da bankaya sağlanmıştır. Uzun vadeli
krediler ile kısa vadeli kredilerin sınıflandırılmasında farklılıkların
olmaması, on yıl daha uzun vadeli bir kredinin bir tek taksitinin doksan gün
gecikmesi nedeniyle tüm kredinin “donuk alacak” olarak sınıflandırılması
ihtimali yatırımcıları da darboğaza sokmaktadır. Bu istisnayla yatırımların
kısa vadeli ödeme güçlüğü nedeniyle olumsuz etkilenmesinin de önüne geçilmesi
planlanmaktadır. Zaten burada da bankanın bütün kayıtları da her üç ayda bir
hem uluslararası bir bağımsız denetim firması tarafından denetlenecek hem de
BDDK ve Sayıştay denetimlerine de tabidir. 
(Mikrofon
otomatik cihaz tarafından kapatıldı)
BAŞKAN – Bir
dakika daha verebilirim Sayın Bilgiç. Sözlerinizi tamamlarsanız…
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Tabii ki, teşekkür ediyorum Sayın
Başkan. 
Ayrıca, BDDK’nin
karşılıklara ilişkin mevzuatı yanında, BDDK’nin diğer düzenlemelerinin de halka
açık olması nedeniyle SPK mevzuatına ve ulusal ve uluslararası muhasebe
standartlarına da banka uygun davranmak zorundadır. Banka BDDK’nin belirlediği
formatta hazırladığı raporlar dışında UFRS yani Uluslararası Finansal Raporlama
Standartlarına da uygun finansal raporlar da hazırlayacaktır. 
BAŞKAN –
Teşekkür ederim. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Çok teşekkür ediyorum Başkan.

Sadece şunu
söyleyeyim: Bu kredi kullanımları da Eximbank ve İller Bankasında da aynı
şekilde uygulanmaktadır. 
Teşekkür ederim.

BAŞKAN –
Teşekkür ederim, sağ olun. 
Sayın
milletvekilleri, teklifin tümü üzerindeki görüşmeler tamamlanmıştır. 
Maddelerine
geçilmesini oylamaya geçmeden önce bir yoklama talebi bulunmaktadır, bir
önergeyle bildirdiler. Yoklama talebi için arkadaşlarımızın isimlerini okuyarak
tespitlerini de yapacağım. 
Sayın Özel?
Burada. 
Sayın Adıgüzel?
Burada. 
Sayın Gaytancıoğlu?
Burada. 
Sayın Barut?
Burada. 
Sayın Kaya?
Burada. 
Sayın Tanal?
Burada. 
Sayın Aydoğan?
Burada. 
Sayın Hürriyet?
Burada. 
Sayın Bülbül?
Burada. 
Sayın Ünver?
Burada. 
Sayın Girgin?
Burada. 
Sayın Karabat?
Burada. 
Sayın Tığlı?
Burada. 
Sayın Kaboğlu?
Burada. 
Sayın Özdemir?
Burada. 
Sayın Tutdere?
Burada. 
Sayın Kayışoğlu?
Burada. 
Sayın
Bakırlıoğlu? Burada. 
Sayın Baltacı?
Burada. 
Sayın Süllü?
Burada. 
Evet, 20 sayısı
bulundu. 
III.- YOKLAMA
BAŞKAN – Değerli
arkadaşlarım, yoklama talebini yerine getiriyorum. Elektronik cihazla
yapacağımız yoklama talebinde üç dakikalık süre veriyorum. 
(Elektronik
cihazla yoklamaya başlandı)
BAŞKAN – Değerli
milletvekilleri, elektronik cihaza giremeyen üyelerimizin pusula gönderme
durumları söz konusu olabilir ancak kimse de salondan ayrılmasın. Pusula
getiren milletvekillerimizin sadece kâtip üyelere kendilerini tanıtarak
pusulalarını vermelerini rica ediyorum ve kimse salondan ayrılmasın. Bu
pusulaların her biri tek tek kontrol edilecektir.
(Elektronik
cihazla yoklamaya devam edildi)
BAŞKAN – Değerli
milletvekilleri, toplantı yeter sayısı yoktur.
Birleşime on beş
dakika ara veriyorum.
Kapanma Saati: 20.49
ALTINCI
OTURUM
Açılma
Saati: 21.13
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN – Değerli
milletvekilleri, Türkiye Büyük Millet Meclisinin 6’ncı Birleşiminin Altıncı
Oturumunu açıyorum.
III.- YOKLAMA
BAŞKAN - 5 sıra
sayılı Kanun Teklifi’nin maddelerine geçilmesinin oylamasında toplantı yeter
sayısı bulunamamıştı. 
Şimdi, yoklama
işlemini tekrarlayacağım.
Yoklama için üç
dakika süre veriyorum, yoklama işlemini başlatıyorum. 
(Elektronik
cihazla yoklamaya başlandı)
BAŞKAN – Sayın
milletvekilleri, elektronik sisteme giremeyen milletvekili arkadaşlarımızın
pusula göndermeleri mümkündür. Ancak pusula gönderen arkadaşlarımızın hiçbiri
salondan ayrılmasın, her biri hakkında tekrar yoklama yapacağız ve tutanağı
öyle tutacağız. 
(Elektronik
cihazla yoklamaya devam edildi)
BAŞKAN – Değerli
milletvekilleri, toplantı yeter sayısı vardır.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN –
Teklifin maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir. 
Değerli
milletvekilleri…
MAHMUT TANAL
(İstanbul) – Sayın Başkan…
BAŞKAN – Buyurun
Sayın Tanal, özür dilerim, ben görmedim sizi. 
MAHMUT TANAL
(İstanbul) – Değerli Başkanım, teşekkür ederim. 
Biraz önce
yoklamaya geçtik, Milliyetçi Hareket Partisine güvenerek AK PARTİ
milletvekilleri Genel Kurula gelmiyorlar. Yani Milliyetçi Hareket Partisi AK
PARTİ’nin bu eksiğini gediğini nereye kadar kapatacak?
FUAT KÖKTAŞ
(Samsun) – Ya, sana ne, sana ne!
MAHMUT TANAL
(İstanbul) – Şimdi oylamaya girdiler, toplantı yeter sayısı var yani on beş
dakikamızı aldılar. (AK PARTİ ve MHP sıralarından gürültüler) 
BAŞKAN
– Değerli milletvekilleri, kanun teklifinin görüşülmesine devam ediyoruz. 
Komisyon?
Yerinde. 
Şimdi
kanun teklifinin birinci bölümünün görüşmelerine başlıyoruz. 
Birinci
bölüm 1 ila 5’inci maddeleri kapsamaktadır. 
Şimdi
birinci bölüm üzerinde söz isteyen değerli milletvekillerimize söz vereceğim. 
Değerli
milletvekilleri, birinci bölümde İYİ PARTİ Grubu adına Bursa Milletvekilimiz
Sayın İsmail Tatlıoğlu söz istemiştir. 
Buyurun
Sayın Tatlıoğlu. (İYİ PARTİ sıralarından alkışlar) 
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Türkiye Büyük Millet
Meclisinin çok saygıdeğer mensupları; hepinizi şahsım ve partim adına saygıyla
selamlıyorum. 
Bugün
Sayın Bostancı ve Sayın Muş’un Türkiye Kalkınma Bankasının, Türkiye Kalkınma ve
Yatırım Bankasına dönüşümüyle ilgili kanun teklifinin maddelerini görüşüyoruz.
Ama bugün renkli bir gündü ve bugünün 10 Ekim olması vesilesiyle bir iki konuya
hemen değinmek istiyorum: Kerbelâ’yı, 2015 Ankarasını ve de son dönemlerin
mütefekkiri Nevzat Kösoğlu’nu rahmetle anıyoruz. 
Aslında
bugün şöyle bir şey de var: AK PARTİ sanki Türkiye Büyük Millet Meclisini
protesto ediyor gibi geldi. Gerçekten, baktım ben gün içinde, Milliyetçi Hareket
Partisi sözcüsü konuşurken teklifin sahipleri yok, AK PARTİ sıralarında 19 kişi
var, HDP konuşurken 26, CHP konuşurken 34 kişi. 
Esasında
konuya verilen, atfedilen önemle beraber bir algı da var, şöyle bir algı var:
Bence ne AK PARTİ ne de muhalefet Parlamentoda AK PARTİ’nin çoğunluk
olmadığının farkında değil. O nedenle, iyiyi yapmaya, kötüyü engellemeye bu
Parlamentonun gücü yeter. Parlamentoyu tek başına 1’inci parti üzerinden
sorgulamanın çok doğru olmadığı kanaatindeyim. 
Şimdi,
Türkiye Kalkınma ve Yatırım Bankası dönüşümü, esasında 1975 yılında kurulmuş,
sonra 1988 yılında Kalkınma Bankasına dönüşmüş ve bugün de Yatırım Bankasına
dönüştürülen bir bankayı konuşuyoruz. Bu cihetle doğru tespit şudur, şahsi
kanaatimiz ve partimizin kanaati: Türkiye’nin bir yatırım bankasına ihtiyacı
vardır. Böyle düşünülmüştür, zamanında böyle dönüştürülmüştür ama işlevsiz hâle
getirilmiştir. Banka bugün 500 milyon lira sermayeli ve ödenmiş sermayesinin 12
katı kredi hacmiyle çok da işlevli bir banka değildir. Esasında Türkiye gibi
ülkelerin kalkınmadan ziyade yatırım bankacılığı üzerinden sektörlerine destek
vermesi çok önemlidir. Geçmiş dönemlerde Sayın Erdoğan’ın da gündeme getirdiği
faiz tartışmaları esasında yatırım bankacılığıyla ilgilidir. Yatırımların uygun
finansmanı yatırım bankacılığıyla olur ve bu cihetle bu bankaya muafiyetler
tanınması, vergi muafiyeti tanınması, karşılıkların ayrılmaması, maliyetlerin
düşük hesaplanması ucuz kredi açısından çok doğru bir tutumdur ve bu, doğru bir
yaklaşımdır. 
Ancak kanunun
başlangıç maddelerine baktığımızda çok açık söylemek gerekirse şöyle bir şey
var: Kanun sahipleri bizden bir uçak satın alma izni istiyor ama bu uçağın
kargo uçağı mı, yolcu uçağı mı olduğu yok bu metinde. Bu uçağın kaç kişilik
yolcu taşıyacağı, uzak mesafeye mi gideceği yoksa kısa mesafeye mi yolculuk
yapacağı, ne tip bir uçak olduğu konusunda hiçbir bilgi yok. Mesela, bu
bankanın sermaye miktarı yok ve sermayenin nereden karşılanacağı da yok.
Muhtemeldir ve eğer öyle olursa, İşsizlik Fonu’ndan aktarımlar söz konusu
olursa -çok samimiyetle söylüyorum- Türkiye 1980’ler ve 1990’lardan sonra
ikinci defa tasarruf atağında kendi vatandaşlarını mağdur etmiş olur. Zaten 110
milyar liralık İşsizlik Sigortası Fonu’nun 10 milyar, 11 milyar civarı maalesef
kamu finansmanı için, bankaların finansmanı için kullanıldı ve bu, piyasa faiz
haddinin çok daha altında bir faiz geliriyle kullanıldı. Bu nedenle,
insanlarımızın ümit bağladığı tasarruf fonlarını ve İşsizlik Fonu’nu ve benzeri
fonları yine kamu harcamaları içerisinde çarçur etmenin ciddi bir sıkıntısını
yaşayabiliriz. Ayrıca, maddelerde bunun Cumhurbaşkanlığı kararnamesiyle
kalkınma planı, stratejik planlar doğrultusunda kaynak yapılacağından
bahsediliyor. 
Çok değerli
arkadaşlar, bu kanun teklifine baktığınızda, ilk başında biz de Plan ve Bütçe
Komisyonunda tartışmaya başladığımızdan itibaren şöyle görüyoruz ve bunu diğer
kanunlarda da böyle gördük: Şimdi, Türkiye’de yeni olarak AK PARTİ-MHP ittifakı
Cumhurbaşkanlığı hükûmet sistemine geçti, evet ancak yeni sistemin işleyişinde
çok ciddi sıkıntı var. Zaten Türkiye'nin, Parlamentonun kanun yapma kalitesi
düşük, bu çok daha fazla düşüyor. Bakın, bu kanun teklifi geldi, bu
görüşülürken kanun teklifini verenler 4 ayrı değişiklik önergesi verdiler. Bu
nedenle, hızlı ve aceleci tavrımız nedeniyle kötü bir kanun yapma sürecindeyiz.
Bunun bize şöyle bir yükü olur, hepinizin buradan dikkatini çekmek istiyorum:
Eğer biz kanun yapma sürecinde Parlamentoya saygın davranmazsak parlamenterler
olarak bürokrasinin nobranlığına maruz kalırız ve yürütmeye daha yakın olan
bürokratlar siyasete ve parlamenterlere gerçekten nobran davranırlar ve bir gün
buraya hizmetlilerini gönderip “Bu kanunu bir bitir, gel.” diyebilirler. Bakın,
Komisyonda olan bürokratlar bugün burada yok ve ne yazık ki -Sayın Muş’a
teşekkür ederim, o geldi, Sayın Bostancı da geldi şimdi ama- uzun görüşmeler
sırasında kanun teklifinin sahipleri yok burada. Bunun saygınlıkla ilgili
olduğunu düşünüyorum. 
Şimdi, diğer
yandan, “Bu kalkınma planı ve stratejik planlar doğrultusunda kaynak tahsisi
yapılacak.” diyor ama şunu görmemiz lazım: Türkiye'de yaklaşık üç yıldır orta
vadeli planda ve mali planda ve Merkez Bankası hedeflerinde ve bir on yıldır
kalkınma planlarında gerçeklik bitmiştir. Hele Merkez Bankasının sanki yazılımı
var, enflasyon hedefi yüzde 5. Yıl 2015, yüzde 5; yıl 2016, yüzde 5; yıl 2017,
yüzde 5. Yani sadece yılı değiştiriyorlar ve biz bunu sorgulamıyoruz. İşte,
Parlamento burada, bizden öncekiler de burada. Bunu sorgulayabildiniz mi? Bunun
maliyetinin ekonomiye ne olduğunu görebildik mi? Göremedik. Ekonomiyi konuşmayı
çok özlemişiz ve konuşuyoruz. Çok net bir gösterge belirtmek istiyorum
ekonomide: Lütfen iki yıllık tahvil faizlerini takip edin, ekonominin bütün
röntgeni buradadır, yüzde 27. Biraz önce Sayın Durmuş bir krediden söz etti.
Bir bankanın uluslararası sendikasyon için çıktığı, kredi almak için çıktığı
piyasadan yüzde 12,5’la kredi aldığını söyledi, bu bir felaket.
Bakın, 2001’de
Türkiye Cumhuriyeti, New York Borsasından yüzde 11’le borçlandı, New York
Borsasında yüzde 11’le tahvil sattı. Bugün yüzde 11’in üzerinde bir faizle
kredi alan bir Türkiye var. Yani döviz dengelenir bir şekilde, fiyatlar
dengelenir bir şekilde ama faiz eritir, bütün kazanç, birikimlerimizi götürür;
götürdü zaten, 6.800 dolara düştük fert başına millî gelir olarak. Bu
fakirleşmenin nedeni var, bu bir sonuç. Bu sonuç nereden kaynaklanıyor? İnanın
bugün bu kanunların yapımına karşı gösterdiğimiz duyarlılık işte bunun bir
nedenidir. Şu Parlamentoya, şu Parlamentonun yaptıklarına, bu görev, bu
fonksiyonlara bizim sahip çıkmamız lazım.
(Mikrofon
otomatik cihaz tarafından kapatıldı) 
BAŞKAN – Sayın
Tatlıoğlu, sözlerimizi toparlayalım isterseniz. 
İSMAİL TATLIOĞLU
(Devamla) – Toparlıyorum. 
BAŞKAN - Bir
dakika veriyorum. 
Buyurun. 
İSMAİL TATLIOĞLU
(Devamla) – Bir kere, bakın, dedim ki… Milliyetçi Hareket Partisinin sayın grup
başkan vekili enflasyonla ilgili haklı olarak farklılıklardan bahsetti. Bakın,
bütçe geliyor, gelin bu bütçeyi, bu Meclis olarak, Türkiye’yi bu krizinden çıkarabilecek
bir mali plan hâline getirelim. Milliyetçi Hareket Partisinde de Cumhuriyet
Halk Partisinde de AK PARTİ’de de HDP’de de ve İYİ PARTİ’de bunu yapabilecek
kadrolar var. Bu bütçenin çıkmasına tek başına AK PARTİ’nin sayısı yetmiyor.
Gelin bunun olduğu gibi geçmesine göz yummayalım, buna müdahil olalım;
aklımızla müdahil olalım ve buradan ciddi bir mali plan çıkaralım. Buna
gücümüzün yeteceğine inanıyorum. Biz yatırım bankasının yanındayız, doğru
buluyoruz ama içi açık değil. O nedenle bunun daha sağlıklı bir şekle
dönüşmesini gerçekten arz ederiz.
(Mikrofon
otomatik cihaz tarafından kapatıldı) 
İSMAİL TATLIOĞLU
(Devamla) – Bir de teklif sahiplerinin tekliflerine saygı göstermesini
diliyoruz.
Hepinize
saygılar sunuyorum. (İYİ PARTİ sıralarından alkışlar) 
BAŞKAN –
Teşekkür ederim Sayın Tatlıoğlu. 
ÖZGÜR ÖZEL
(Manisa) – Sayın Başkan, pek kısa bir söz talebim var İç Tüzük 60’a göre.
BAŞKAN – Buyurun
Özgür Bey.
V.- AÇIKLAMALAR (Devam)
37.- Manisa Milletvekili Özgür Özel’in, Türkiye Kalkınma Bankası Anonim
Şirketi Hakkında Kanun Teklifi’nin tek sahibinin Berat Albayrak olduğuna
ilişkin açıklaması
ÖZGÜR ÖZEL
(Manisa) – Sayın Başkan, biraz önce hem Sayın Bülent Kuşoğlu hem de biraz önce
dinlediğimiz değerli hatip bir vurgu yapıyorlar, teklif sahiplerinin tekliflerine
sahip çıkmadığıyla ilgili. Bu eksiklik de teklife daha sonra imza koyan bir
arkadaşın, bir milletvekili arkadaşımızın bulunmasıyla gideriliyor falan ama
burada bir gerçeği unutuyoruz. Bu teklifin bir tane sahibi var Anayasa’ya
aykırı olarak, o da Berat Albayrak. Bundan kırk beş gün önce “Kalkınma
Bankasını yeniden yapılandırmak için çalışmalarımızı yapıyoruz, inşallah ekim
ayının başında Mecliste görüşülecek.” dedi. Bu bir itiraf, bu Sayın Berat
Albayrak’ın iş dünyasına karşı verdiği bir müjde ama kuvvetler ayrılığının
ayaklar altında olduğunun, 16 Nisanda rejime kasteden Anayasa değişikliğinin,
iktidar partisinin söylediği savlarla değil göstermelik düzenlemelerle ve
esasen arkasından dolaşılarak…
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Pardon Başkanım, tamamlayayım.
BAŞKAN –
Buyurun.
ÖZGÜR ÖZEL
(Manisa) – Bu düzenlemelerin, rejime kasteden Anayasa değişikliğinden sonra,
metinde yazdığı gibi değil, yine buraya geldiğimizdeki gibi Anayasa’ya
uymayarak Anayasa’yı fiilî duruma uydurmuşlardı. Yani birisi Anayasa’ya
uymuyordu, Anayasa’yı ona uydurdular ama bu Anayasa’ya da uymuyorlar. Kişinin
üzerine dikilen elbise bir sene sonra bir yanı bol, bir yanı dar ve şu anda,
birileri Meclise burada yasamacılık oynattırıp kendileri oradan millî irade
üzerinde tahakküm kuruyorlar. Berat Albayrak “Kalkınma Bankasını yeniden
yapılandırıyoruz, inşallah 1 Ekimde Meclise sevk edeceğiz.” dedikten sonra -ben
o gün basın toplantısı düzenlemiştim- biz ne söylersek söyleyelim, iki
milletvekili ne imza atarsa atsın, imzalar işaret fişeği, bir grup başkan
vekili, bir grup başkanı. Bu şu demek: Ey ahali, teklife yukarıdan talep var,
en üst düzeyde sahip çıkıyoruz. Biz bunu anlıyoruz ama demokrasi tarihi bunu
affetmez. 
Teşekkür
ediyorum. (CHP sıralarından alkışlar)
BAŞKAN – Sayın
Akbaşoğlu, buyurun. 
38.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET EMİN
AKBAŞOĞLU (Çankırı) – Bu düşüncelere biz katılmıyoruz Sayın Başkan.
ÖZGÜR
ÖZEL (Manisa) – Berat Bey’e had bildirin o zaman. Allah’ın teknisyeni gelmiş,
bize şey yapıyor. 
MUHAMMET
EMİN AKBAŞOĞLU (Çankırı) – Şu bir gerçektir ki tabii ki yürütmeyle yasamanın
ayrılığı, bunların birbirine karşıtlığı manasına gelmiyor. Kuvvetler ayrılığı
kuvvetlerin aynı zamanda uyumudur da. Burada millet menfaatini, devlet
işleyişini gözetmek hepimizin vazifesidir. Dolayısıyla bu kanun teklifinin
sahibi Ankara Milletvekili Naci Bostancı Bey ve İstanbul Milletvekili Mehmet
Muş Bey’dir. Bu çalışmalarla ilgili Mehmet Muş Bey grup adına da teklif sahibi
olarak biraz evvel görüşlerini yüce Meclisin bilgisine sunmuştur; gelişimini,
amacını, hedeflerini vuzuha kavuşturmuştur. Dolayısıyla bu konuda herhangi bir
problem söz konusu değildir. 
Teşekkür
ederim. 
BAŞKAN
– Peki, teşekkür ederim.
ÖZGÜR
ÖZEL (Manisa) – Sayın Başkan, tutanağa geçsin, bir daha aynı şeyleri
tekrarlamayayım. 
“Kalkınma
Bankasında yeni dönem. 
Hazine ve Maliye
Bakanı Berat Albayrak'ın açıklamaları sonrası, bankanın yeniden
yapılandırılmasına yönelik çalışmalar hız kazandı, yasal altyapı
değişikliklerinin Bakanlık tarafından ekimde Meclise sunulması bekleniyor.”
Ve bu, bütün
Türkiye’nin bildiği bir şey. Saygı duyduğumuz mevkidaşlarımız göz göre göre
“Şimdi böyle bir şey yok, teklifin sahibi biziz.” derse akıl alır bir şey değil
bu. Birbirimizi kandırmayalım. Ya da şunu yapın: Sayın Berat Albayrak’ı -bir
teknisyendir- Meclise, Meclisin bir grubuna, Meclisin tümüne istikamet
dayatması konusunda had bildirin o zaman; bu kadar. (CHP sıralarından alkışlar)

BAŞKAN –
Teşekkür ederim, sağ olun.
Buyurun Sayın
Akbaşoğlu.
MUHAMMET EMİN
AKBAŞOĞLU (Çankırı) – Şöyle, sadece tutanağa geçsin diye ifade etmek istiyorum,
açmaya da gerek yok. 
BAŞKAN – Yo,
açalım lütfen. 
MUHAMMET EMİN
AKBAŞOĞLU (Çankırı) – Gerek yok.
BAŞKAN – Hayır,
hayır, rica ediyorum, açalım.
MUHAMMET EMİN
AKBAŞOĞLU (Çankırı) – Vakit kaybetmeye gerek yok.
BAŞKAN – Peki,
buyurun o zaman. 
MUHAMMET EMİN
AKBAŞOĞLU (Çankırı) – Şöyle: Sonuç itibarıyla ben ilk konuşmamda söyleyeceğimi
söylediğim için aslında Özgür Bey de ilave bir şey söylemedi, tekrarını yaptı.
Vakit kaybetmeye gerek yok, beyanlar açıktır, vuzuha kavuşmuştur. 
Teşekkür ederim.

BAŞKAN – Peki,
teşekkür ederim.
ÖZGÜR ÖZEL
(Manisa) – Sayın Başkan, aynen okudum da o sırada soru geldi diğer Grup Başkan
Vekilimizden, “Kim yazmış, Sözcü mü yazmış?” dedi. Haberin kaynağı A Haber.
Hemen A Haberin sitesine bakın. Haberin kaynağı A Haber, tarihini de veririm. 
BAŞKAN – Peki,
teşekkür ederim.
Bu konuşmaların
hepsi kayıtlara geçmiştir.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Söz
sırası, Milliyetçi Hareket Partisi Grubu adına Kayseri Milletvekilimiz Sayın
Mustafa Baki Ersoy’da.
Sayın Ersoy, on
dakika süreniz var, buyurun. (MHP sıralarından alkışlar)
MHP GRUBU ADINA
MUSTAFA BAKİ ERSOY (Kayseri) – Sayın Başkan, değerli milletvekilleri;
görüşülmekte olan 5 sıra sayılı Türkiye Kalkınma Bankası Anonim Şirketi
Hakkında Kanun Teklifi’nin birinci bölümüyle ilgili olarak Milliyetçi Hareket
Partisi Grubu adına söz almış bulunmaktayım. Genel Kurulu saygıyla
selamlıyorum.
Değerli
milletvekilleri, ilk olarak, Genel Kurulda görüşülmekte olan bu kanun
teklifinin milletimize hayırlı olmasını temenni ederek sözlerime başlamak
isterim.
Kalkınma
Bankası, bilindiği gibi, 1975’te “Devlet Sanayi ve İşçi Yatırım Bankası” olarak
kurulmuş, 1988’te “Türkiye Kalkınma Bankası” adını almıştır. Aynı zamanda
bankanın sanayi sektörü yanında diğer sektörlere de finansman desteği sağlama
imkânı o tarihte getirilmiştir. 1999’da çıkan 4456 sayılı Kanun’la yapılan
düzenleme yürürlüğe girdiği günden bugüne, dünyadaki ve ülkemizdeki bankacılık
sisteminde ve anlayışında meydana gelen gelişmeler ve bankanın hedeflerindeki
değişimler doğrultusunda mevcut konumun yeterli olmadığı açıktır ve bu yönde
yeni düzenlemelerin yapılması da tabiidir.
Bankanın
gelişmiş ülkelerdeki kamu sermayeli etkin kalkınma ve yatırım bankalarının
işlevleri örnek alınmak suretiyle altyapı, çevre, enerji, konut, araştırma ve
geliştirme yatırımları, söktörel verimlilik ve rekabeti artıracak yatırımlar,
küçük ve orta boy işletmelere ilişkin finansman uygulamaları, bölgesel
gelişmişlik farklılıklarının giderilmesine katkı sağlayacak yatırımlar,
kalkınma programlarında belirtilen öncelikli sektörlerde yapılacak yatırımlar,
döviz kazandırıcı faaliyetlere ilişkin yatırımlar ile benzer alanlarda doğrudan
veya diğer bankalar aracılığıyla kredi sağlayarak, fonlar kurarak, garanti ve
risk paylaşımları programları geliştirerek veya diğer kalkınma ve yatırım
bankacılığı araçlarını kullanarak finansman sağlayacak bir yapıya
kavuşturulması yatırım bankacılığının bir gereği olarak ortaya çıkmaktadır.
Bu teklife göre,
Türkiye Kalkınma ve Yatırım Bankası Anonim Şirketinin çağdaş kalkınma ve
yatırım bankacılığı araçlarını kullanarak ülkemizin kalkınma hedefleri
doğrultusunda sürdürülebilir büyümeye yönelik yatırımlarının ve projelerinin
desteklenmesi, sermaye ve fon kaynaklarının etkin kullanımının sağlanması, yurt
içi, yurt dışı ve uluslararası ortak yatırımların finanse edilmesiyle kâr
ortaklığı veya kiralama esaslı kredi işlemleri dâhil tüm kalkınma ve yatırım
bankacılığı işlevlerinin rekabetçi, dinamik ve etkin bir şekilde yerine
getirilmesi hedeflenmektedir. 
Bankanın merkezi,
amacı, kaynakları, sermaye yapısı, organları, hesapları, faaliyet konuları ile
kârının dağıtımına ilişkin hususların esas sözleşmesinde belirlenmesi
öngörülmektedir. Bu kanunla yürürlükten kaldırılan 4456 sayılı Türkiye Kalkınma
Bankası Anonim Şirketinin Kuruluşu Hakkında Kanun’la kurulan “Türkiye Kalkınma
ve Yatırım Bankası Anonim Şirketi” unvanıyla kalkınma ve yatırım bankası olarak
hiçbir hukuki muameleye tabi olmaksızın faaliyetlerine devam etmesi
öngörülmektedir.
Banka, kanun ya
da Cumhurbaşkanlığı kararnamesiyle kalkınma planı, programı ve stratejik
planlar doğrultusunda kaynağı tahsis edilmek suretiyle
görevlendirilebilecektir. Bu görevlendirmelere ilişkin usul ve esaslar ile
görevlendirme kapsamında ihtiyaç duyulan kaynağın hangi kurum veya kuruluş
bütçesinden karşılanacağı Cumhurbaşkanınca belirlenecektir. 
Banka personeli,
4857 sayılı İş Kanunu hükümlerine göre iş sözleşmesiyle istihdam edilecektir. 
Tüzel kişiliği
haiz Türkiye Kalkınma Fonu’nun, banka tarafından hazırlanan Türkiye Kalkınma
Fonu İç Tüzüğü’nün ticaret siciline tescil olmasıyla süresiz olarak kurulması
amaçlanmaktadır. 
Değerli
milletvekilleri, Milliyetçi Hareket Partisi olarak ülkemizin kalkınması,
milletimizin refahının artırılması için yapılacak her türlü gayreti, çalışmayı
önemsiyor ve destekliyoruz. Türkiye Kalkınma ve Yatırım Bankası Anonim Şirketi
Hakkında Kanun Teklifi’ni de ülkemizin kalkınmasına katkı sağlamaya yönelik bir
girişim, bir arayış olarak değerlendiriyoruz. Duracak, vakit kaybedecek, boşa
zaman harcayacak lüksümüz yoktur. Biz, hep birlikte Türkiye’yiz; yaşatmayı
yaşamaktan evla görür, ülkemizi bir adım ileriye nasıl götürebiliriz, bunun
kaygısını taşırız. Gayretimiz, Türkiye’yi çağlar ötesine taşıyacak adımları
atmaktır. 
Bununla beraber
bir diğer önemli konu ise yatırımların önünün açılması adına, devletimiz
çeşitli kurumlar ve argümanlar ile teşvikler vermekte, yatırımcının finansman
ihtiyacına yardımcı olmaktadır. Bununla birlikte, farklı bölgelerde ve illerde
farklı destek unsurları uygulanmaktadır. Bu teşvik programları farklı kamu
kurumları tarafından yürütülmektedir. Kamu kurumları yürüttükleri teşvik
programlarıyla bugüne kadarki düzenlemelerde, bölgelere adil davranılmasından
çok siyaseten hareket etmiş ve bundan dolayıdır ki bölgelerin sorunları tam anlamıyla
çözülememiştir. Teşvik mevzuatı kapsamında Gaziantep, Manisa, Balıkesir, Samsun
gibi iller üçüncü bölgede yer almasına karşın, vekili olduğum Kayseri ikinci
bölgede yer almakta ve bu teşvik programlarından seçim bölgem adil olarak
yararlanamamaktadır. Şu anda bizim Kayseri’mizin iş adamları, teşvik
bölgemizden dolayı, diğer illerimize göre SGK primi, işveren hissesi desteği,
faiz desteği ve vergi indirimi gibi destek unsurlarından hak ettiği ölçüde
yararlanamamaktadır. Bizim bu söylemimiz, kastımız kesinlikle ayrıştırmak ya da
ötekileştirmek değil aksine, tüm illerimizin önünü açabilmek ve adil bir düzen
oluşturabilmek içindir. Hakkaniyeti korumak, hakkı hak sahibine teslim etmek
vazifemiz olmalıdır.
Değerli
milletvekilleri, değinilmesini elzem gördüğüm bir diğer nokta ise yine seçim
bölgem olan Kayseri’mizde organize sanayi bölgesinde ekonomik problemlerin had
safhaya ulaşmış olduğudur. Bu konudaki tespitlerimiz şunlardır: 
Banka kredi faiz
oranları yüzde 40’lara ulaşmış ve bankalar firmalarımıza kredi kullanımında
zorluk çıkarmakta, bu oranlara rağmen kredi kullandırmamaktadır. Bu kredi
oranlarının mutlaka düzenlenmesi gerekmektedir. 
Son Kaynak
Tedarik Tarifesinin Düzenlemesi Hakkında Tebliğ’le beraber, zam, tarife
değişiklikleri, aynı oranda elektrik kullanan işletmeler ve fabrikaların farklı
faturalar ödemesi adil rekabetin önünü tıkamaktadır. Elektrik faturaları
yükselen sanayicilerimizi rahatlatmak, üretim maliyetlerini düşürmek ve adil
koşullarda rekabetin sağlanabilmesi için elektrik tarifelerinde mutlaka bir
düzenleme yapılmalıdır. 
Bildiğiniz
üzere, mobilya sektörünün başkenti Kayseri’dir. Emek yoğun olan bu sektörde ve
benzer durumda olan diğer sektörlerimizde KDV indirimi veya sıfırlanması
uygulamasının yapılması ve mümkünse kalıcı hâle getirilmesi bir ihtiyaçtır ve
bu uygulama istihdama katkı sağlayacaktır.
İş dünyasının
sürekli değişen ihtiyaçlarını karşılama noktasında eğitim sistemine, özellikle
de mesleki eğitime çok önemli görevler düşmektedir. Bu bağlamda, aranan
nitelikli ve kalifiye eleman ihtiyacının karşılanması için organize sanayi
bölgesi içerisinde yer alan meslek liselerine verilen desteklerin artırılması,
meslek yüksekokullarının yapılması desteklenmeli ve teşvik edilmelidir. Kayseri
Organize Sanayi Bölgesi’nde bulunan teknik meslek lisesinde iki yıl içerisinde
neler yapılabildiğini, bundan sonraki süreçte desteklendiği takdirde iş
dünyasına olumlu anlamda nasıl bir katkı sunulabileceğini görmemiz mümkündür.
Ülkemizin
ekonomisine çok büyük katkıları olan, lokomotif görevi gören sanayimiz, girdi
maliyetlerinde yaşanan artışlar nedeniyle istikrarı sağlamakta güçlük
çekmektedir. Girdi maliyetleri oranında zam yapamayan üreticilerimizin
rahatlaması için destek ve teşvik uygulamaları hayata geçirilmelidir. Özellikle
asgari ücret desteği, çalışan sayısı fazla, buna karşın genel ücret seviyesi
düşük olan iş yerleri açısından önemli bir katkı anlamına gelmektedir.
Piyasaların canlanması, işverenimizin rahatlaması ve istihdama katkı sağlanması
için prim destekleri, işbaşı eğitim programlarının genişletilmesi büyük bir
önem arz etmektedir. 
Değerli
milletvekilleri, Milliyetçi Hareket Partisi olarak istikrarlı ekonomik
büyümenin sağlanması ve güçlü bir üretim ekonomisinin tesisi suretiyle üreten,
istihdam yaratan ve üretilen değerden bu süreçte yer alan her kesimin katkısı
ölçüsünde adil pay almasını sağlayan, yoksulu gözeten, gelir dağılımını
adaletli kılan sosyal refah düzenini oluşturmak temel hedefimizdir. Bu
çerçevede, ileri teknolojiye dayalı, yüksek ihracat kapasitesine sahip,
istihdam öngören sanayi yatırımlarına ucuz ve uzun vadeli kaynak sağlayacak
yatırım bankacılığını ve dolayısıyla bu teklifi bahsettiğimiz sebeplerden
dolayı desteklediğimizi açıklamak istiyorum. 
Bu vesileyle ben
de sizlere teşekkür ediyor, Genel Kurulu bir kez daha saygıyla selamlıyorum,
sağ olun. (MHP sıralarından alkışlar) 
BAŞKAN –
Teşekkür ederim Sayın Ersoy. 
Söz sırası
Halkların Demokratik Partisi Grubu adına Diyarbakır Milletvekilimiz Sayın Garo
Paylan’da. 
Buyurun Sayın
Paylan. (HDP sıralarından alkışlar)
Sayın Paylan,
süreniz on dakika. 
HDP GRUBU ADINA
GARO PAYLAN (Diyarbakır) – Sayın Başkan, değerli milletvekilleri; hepinizi
saygıyla selamlıyorum. 
Değerli
arkadaşlar, Anayasa değişikliğinde, biliyorsunuz, AKP nasıl propaganda yaptı?
“Güçlü Meclis…” “Yasaları milletvekilleri yapacak. Artık, yasama, yürütme
ayrılacak.” dediler. Biz böyle olmayacağını halkımıza anlatmaya çalıştık
kısıtlı medya imkânlarıyla, kısıtlı siyaset alanıyla. Yüzde 51’e 49, toplum
size inandı ama maalesef, biz haklı çıktık. Yasaları saray yapacak dedik,
yasaları saray yapıyor. Maalesef, Meclise düşen de sarayın yazdığı fermanlara
bir mühür basmak olacak dedik. Sayın Mehmet Muş, on gün önce saraya gitti,
hazır yazılmış fermanı aldı, Meclise getirdi; Plan Bütçe Komisyonu Başkanının
önüne koydu, Süreyya Sadi Bilgiç’in önüne koydu. Peki dedik, hadi oturalım,
konuşalım. Hani yasaları milletvekilleri yapacak ya, anlat bakalım Sayın Mehmet
Muş, niye getirdin bu teklifi, nasıl hazırladın, sen mi hazırladın dedik, cevap
veremedi. Anlatmaya başladı, anlattı. Peki, o zaman biz de katkı sunalım dedik.
İnanın, son derece yapıcı öneriler sunduk, dedik ki: Bak, burası iyidir, şurası
kötüdür -az sonra anlatacağım- ama inanın, sarayda ferman nasıl yazılmışsa
Komisyondan öyle geçti arkadaşlar. Bütün parti grupları önerilerini sundular,
noktası, virgülü değişmedi, sizin önünüze ferman öyle geldi. Niye? Çünkü
fermanı padişah yazmıştı. Hiç padişahın yazdığı fermana dokunulur muydu? 
Bakın, AK
PARTİ’li arkadaşlarımız önerilerinize kafa salladığı hâlde, “Evet ya, şu konuda
HDP’nin dediği, şu konuda İYİ PARTİ’nin dediği veya CHP’nin dediği doğru
olabilir.” dediği hâlde noktasına virgülüne dokunulmadı çünkü onlara göre bu
bir fermandı ve bize düşen, fermana mühür basmaktı arkadaşlar. Bakın, bu,
Meclisin itibarını, maalesef, yerle bir eden bir uygulamadır.
Bakın, biz neler
önerdik arkadaşlar, bir kere de burada tekrar edeyim. Kalkınma Bankasının
geliştirilmesine ihtiyaç var mı? Elbette var. Ama dedik ki bu fermanda her şey
yazılmış. Ya, öyle bir banka tanımlanmış ki her şeyi yapar. Ne yapar? Hani, çok
ihtiyacımız olan bir şeyi yapar mesela, “Konut yapar.” diyor bakın. Çok
ihtiyacımız var ya! Bütün şehirlerimiz betona gömülmüş, “Bu banka konut yapar.”
diyor. “Altyapı yapar.” diyor, “Enerji yatırımı yapar.” diyor, “KOBİ’lere
destek verir.” diyor. Yani bankacılık sektöründeki bütün bankalar ne yapıyorsa
şu anda her şeyi yapar diyor. Ya, arkadaş, bir kalkınma bankasının odağı olur.
Hani, on altı yıldır isminizde var “kalkınma”, memleketi kalkındıramamışsınız,
büyük bir ekonomik krizin içindeyiz, şimdi diyorsunuz ki “Kalkınma Bankasıyla
kalkındıracağız.” Ya, bir odağı olsun. Bakın, her banka artık ihtisaslaşır, bir
odağı olur. Bu banka hangi konuda odaklanacak belli değil, her şeyi yapar.
Niye? Ferman öyle yazılmış çünkü. Amaç, odak belirleyemedik, Sayın Mehmet Muş
da dokunamadı. 
Peki, dedik ki:
Bakın, dünyada örnekleri var, mesela Almanya’da kalkınma bankaları var ama
bunların yerel ayakları var, her eyaletin kendi kalkınma bankası var. Neden?
Türkiye’den örnek verelim: Trabzon’un ihtiyacını Trabzonlular bilir arkadaşlar.
Trabzon’un bir kalkınma bankası olsa Trabzon’un yerelde neye ihtiyacı olduğunu
en çok onlar bilir, yerel bileşenleriyle birlikte kararlarını alırlar ve
şehirlerinin ihtiyacını giderirler. Bu kalkınma bankaları şehir bazında da
olabilir, bölge bazında da olabilir. Bakın, Türkiye'nin hikâyesinde Karadeniz,
Doğu Anadolu, Güneydoğu Anadolu geri kalmıştır arkadaşlar. Ha, batı da nasıl
kalkınmıştır, o da ayrı hikâye. Ama merkeziyetçi yapı hep fizibilite olarak
baktığı için yatırımlar batıya doğru akmıştır, Karadeniz, Doğu Anadolu,
Güneydoğu Anadolu ihmal edilmiştir. “Oysa bizim yerel, bölgesel kalkınma
bankalarımız olsa, devlet de o konuda desteği verse yerel yönetimlerle, yerel
STK’lerle birlikte o bölge daha etkin kalkındırılır.” dedik ama dinlemediler
çünkü ferman öyle yazılmıştı arkadaşlar.
Değerli
arkadaşlar, diğer bir mesele: Kalkınma bankaları yerelin faydasına ve
ihtiyaçlarına göre yapılanır. Fayda ve ihtiyaç var mı burada? Yok. Oysa yerelin
ihtiyaçlarını ve faydasını ancak yerel bilir. 
Kalkınma
Bankasının diğer boyutu: Demokratikleşsin bu Kalkınma Bankasının yönetimi.
Mademki kamu buraya kaynak koyacak… Ne dedik? Yerel kalkınma bankaları olsun,
bu bankaların yönetimi de demokratikleşsin. Nasıl demokratikleşir? Saraydan
ferman vererek değil. Ne olur? Yerel yönetimler, yereldeki STK’ler, sendikalar,
işçi temsilcileri bu kalkınma bankalarının yönetiminde olurlar ve bölgenin
bütün bileşenlerinin ortak kararıyla bölgenin faydasına, yerelin faydasına
yatırımları desteklerler ama maalesef, bu konuda da ferman değişmedi
arkadaşlar.
Diğer bir konu:
“Merkeziyetçi bir banka” dedik ya. Düşünün, bakın, ben eminim bu Kalkınma
Bankası bir şube açacak. Nereye açacak? Saraya, merkez yönetim şubesi sarayda
açılacak. Saraya iş adamları, iş insanları gelip görüşecekler, onay alan
projeler… O banka şubesine gidecek. “Oğlum, ben sana imzaladım, git, kalkınma
bankasından destek al.” diyecek. 
Arkadaşlar, bu
ne olacak? Ben bu bankanın ismine yeni bir isim öneriyorum “Kalkınma Bankası” değil,
“yandaş kalkındırma bankası” olarak değiştirmelerini öneriyorum çünkü yandaş
olmadığınız sürece bu bankadan kredi alma olasılığınız yok arkadaşlar çünkü
merkeziyetçi çünkü saraydan onay almayan, akredite olmayan herhangi bir
projenin bu bankadan kredi alma olasılığı yok. O yüzden “Yerel olsun.” diyoruz,
o yüzden “Demokratikleşsin bunun yönetimi.” diyoruz ama maalesef, oradan da çok
uzakta.
Arkadaşlar,
peki, bu bankaya kaynağı kim koyacak? Hadi buyurun. On gün önce bir uygulama
yaptınız, bir ferman daha yazıldı. Bizim bir İşsizlik Sigortası Fonu’muz var,
milyonlarca da işsizimiz var, önümüzdeki aylarda daha da artacak sayıda
işsizimiz var. İşsizler, İşsizlik Sigortası Fonu’ndan faydalanamazken
Vakıfbank, Halkbank, Eximbanka 11 katrilyon lira aktarıldı arkadaşlar, farkında
mısınız? 11 katrilyon lira…
Şimdi -diyoruz
ki- ferman öyle geniş yazılmış ki “Kaynağı koyarız.” diyor. Nereden? Belli
değil. Nereden konulacak arkadaşlar biliyor musunuz? İşsizlik Sigortası
Fonu’ndan konulacak çünkü Hazinenin bir kaynağı yok. İşsizin parasıyla yandaşı
kalkındırma bankasına kaynak konulacak. Bu hak mıdır arkadaşlar, bu adalet
midir? İşsizler bu ekonomik krizin altında, enflasyonun altında inim inim
inlerken işsizin kaynağını yandaşa aktarmak haksa siz bu kanuna “evet” deyin
derim. 
Bir de bir fonu
olacak arkadaşlar bu Kalkınma Bankasının, o fona da ayrıca kaynak konulur
deniyor. Onun da İşsizlik Sigortası Fonu’ndan maalesef konulacağını
düşünüyoruz, kanuna aykırı bir şekilde. 
Değerli
arkadaşlar, “Kalkınma Bankası” diyoruz. Şimdi, niye bu durumdayız, niye bu
ekonomik krizi yaşıyoruz? “Kalkınma” dediğimiz şeyi acaba biraz başka yerlerde
mi arasak? Elbette ekonomik rasyolarımız kötü ama niye kötü olduğunu biraz
düşünsek. Düşünün ki bakın, daha iki gün önce demokrasi kalitesi ligi
açıklandı. OECD içinde demokrasi kalitesi olarak sıralanmış ülkeler. 1’inci
Finlandiya, 2’nci İsveç; bilirsiniz, her yerde böyledir. 41 ülke sıralanmış
arkadaşlar demokrasi kalitesi liginde, biz 41’inciyiz, 41 ülke içinde
sonuncuyuz OECD içinde. Hani “kalkınma” dediğimiz şeyi biraz demokrasi liginde
kalkınma olarak algılasak mı acaba? Hani “Bu ülkeye yatırım gelmiyor, insanlar
kaçıyor bu ülkeden.” dediklerinde, yalnızca Kalkınma Bankasına işsizin parasını
koymakla mı kalkınacağımızı düşünüyoruz? Bence hayır.
Diğer bir
mesele, basın özgürlüğü liginde hangi kalkınma sırasındayız arkadaşlar? 180
ülke içinde 157’nci sıradayız. Utanmıyor muyuz bundan peki? Ben utanıyorum,
hepimiz utanmalıyız.
Diğer bir ligde
neredeyiz? Hukukun üstünlüğü ligi. 113 ülke var, biz 101’inci sıradayız, o da
daha geçen yılın rakamı bu, bu yıl daha da aşağılara doğru sürükleneceğiz. 
Değerli
arkadaşlar, “kalkınma” dediğimiz şeyi yalnızca dolarla bulamayız. Doların
gelmesi için de hani çok sevdiğiniz o yeşillerin gelmesi için de demokraside,
hukukun üstünlüğünde, basının özgürlüğü liginde, demokrasi liglerinde üst
sıralara çıkmalıyız. Bu anlamda da her yerde, hayatın her alanında
demokratikleşmeliyiz diyorum. 
Diğer
bir konu daha var. 
(Mikrofon
otomatik cihaz tarafından kapatıldı) 
GARO
PAYLAN (Devamla) – Sayın Başkan, bir dakika daha süre verirseniz onu da
açıklayacağım.
BAŞKAN
– Buyurun Sayın Paylan.
GARO
PAYLAN (Devamla) – Değerli arkadaşlar, az önce Sayın Özgür Özel açıkladı. Kırk
beş gün önce Maliye Bakanı Sayın Berat Albayrak dedi ki: “Kalkınma Bankasını
yapılandıracağız.” Kalkınma Bankası borsada işlem gören bir kâğıt. 5 liraydı
Kalkınma Bankası bakın, 5 liraydı borsada; Sayın Berat Albayrak açıkladıktan
sonra 7 liraya çıktı. Sayın Mehmet Muş da on gün önce Meclise getirdiğinde 7
liraydı, bugün 51 liraya çıktı hissenin değeri. 
MAHMUT
TANAL (İstanbul) – Kimler almış?
GARO
PAYLAN (Devamla) – Yani birileri kırk beş gün önce bu hisseyi paketlemişler
-borsacılar bilirler- 5 liralık hisseyi 50 liraya çıkartmışlar arkadaşlar. Yani
büyük bir borsa manipülasyonları var. Ya burada Hükûmete rol biçeceğiz ya da
Sayın Mehmet Muş’a rol biçeceğiz. Mehmet Muş’un bu anlamda savcılığa suç
duyurusunda bulunması lazım. Ya o teklifi kendi ofisinden, hisse değeri 7
lirayken birileri uçurdular, kâğıtlar toplandı, kâğıt 51 liraya çıktı
arkadaşlar. 
MAHMUT
TANAL (İstanbul) – Müdürler orada, onlar biliyorlar kim almış.
GARO
PAYLAN (Devamla) – Burada birileri yetimin hakkını yiyor ama hep beraber bu
yetimlerin hakkını sormazsak daha yiyenler çok olur. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Paylan.
Değerli
milletvekilleri, söz sırası Cumhuriyet Halk Partisi Grubu adına Eskişehir
Milletvekilimiz Sayın Utku Çakırözer’e ait. 
Buyurun
Sayın Çakırözer. (CHP sıralarından alkışlar)
Süreniz
on dakika.
CHP
GRUBU ADINA UTKU ÇAKIRÖZER (Eskişehir) – Sayın Başkan, değerli milletvekilleri;
yüce Meclisimizi saygıyla selamlıyorum. 
Öncelikle,
Ankara Garı katliamının 3’üncü yılında, orada yaşamını yitiren 103
yurttaşımızı, onların son arzusu olan barışın, kardeşliğin ve demokrasinin
egemen olduğu bir Türkiye dileğimle anıyorum. Bu vesileyle Ankara Garı
katliamını gerçekleştiren IŞİD terörünü de, geçtiğimiz hafta Batman’da, bu
hafta Hakkâri’de evlatlarımızı şehit eden PKK terörünü de lanetliyoruz. Aziz
şehitlerimize Allah’tan rahmet diliyor, acılı ailelerine ve ulusumuza
başsağlığı diliyoruz.
Kerbelâ’da şehit
olan Hazreti Hüseyin ve kanı dökülen yârenlerini de buradan rahmetle anıyorum.
Muharrem ayı, matem olduğu kadar barış ve sevginin de ayı olmalıdır diyorum. 
Değerli
milletvekilleri, önümüzde, yine, Anayasa’ya ve kanunlara uymayan, onları
tanımayan bir metin var. Kalkınma ve Yatırım Bankası yeniden yapılandırılırken
bir de Kalkınma Fonu kuruluyor. Ülkede para yok, döviz açığı var, borçlar almış
başını gidiyor, ekonominin bütün göstergeleri sarsılmış, biz şimdi ne işe
yarayacağı belirsiz bir fon kuracağız hem de olağanüstü yetkilerle donatarak.
Koşullarına bakın: Bütün vergi ve kamu yükümlülüklerinden muaf. Karşılık ve
teminat ayırma zorunluluğu yok. Güçlü bir denetim yok. Bankacılık mevzuatı, SPK
Kanunu ve diğer tüm mevzuattan bağımsız. Sermayesi ve nereden kaynak bulacağı
belirsiz. Anayasa ve bütçe kanununa aykırı biçimde kaynak tahsisinde
Cumhurbaşkanı tek yetkili kılınmış. 
500 personelinin
gelecekleri belirsiz. Memur olan çalışanları işçi yapılıyor. Merkezi İstanbul’a
taşınınca personelin bankadan uzaklaştırılması, hatta işsiz kalması ihtimalî
söz konusu. 
Türkiye'nin
karşı karşıya olduğu ağır ekonomik tablo karşısında bu fon bize ne
kazandıracak? Bakın, iki yıl önce benzer bir biçimde Varlık Fonu’nu kurdunuz;
200 milyarlık kaynağı, bankaları, arazileri, Türkiye'nin millî varlıklarını
bünyesine verdiniz, Sayıştay denetiminden muaf tuttunuz. Peki, ne oldu? Kocaman
bir hiç. Bir hayrı, bir faydası oldu mu? Hayır, tam tersine işte ortada,
ekonomi daha da kötüye gitti. Şimdi yeni bir fon daha kuralım diyorsunuz.
Bizler de ikinci bir Varlık Fonu skandalı yaşanmasın diye karşı duruyoruz.
Peki, bu fonun
kaynağını nereden sağlayacaksınız diye soruyoruz. Çıt yok. Neden
açıklayamıyorsunuz? Bu bankaya, bu fona ne kadar sermaye koyacaksınız? Bu kriz,
bu sıkıntı içindeki ülkede nereden, nasıl kaynak bulacaksınız? Siz
söylemiyorsunuz ama bizim bir tahminimiz var: Geçtiğimiz hafta kamu bankalarına
İşsizlik Fonu’ndan 11 milyar lira, eski parayla 11 katrilyon lira aktarıldı. 
Değerli
arkadaşlarım, İşsizlik Fonu işçilerin zor günleri için biriken bir paradır ama
bu fon, işsiz kalan emekçiler dışında neredeyse her keyfî amaç için çılgınca
yağmalanmakta. Bugüne kadar 100 küsur milyar liralık fonun sadece 13 milyar
lirası işsizler için kullandırıldı. Yani yirmi yılda işsizlerimize
kullandırılan miktar kadarını geçen hafta bir gecede kamu bankalarına
gönderdiniz. Ne için? Kendi beceriksizliğinizi, ekonomiyi yönetemezliğinizi
örtmek için. Biz bu fon için “Daha fazla işsiz kardeşimiz daha kolay
kullanabilsin, daha fazla süreyle yararlanabilsin.” dediğimizde “Katiyen
olmaz.” diyorsunuz ama görüyoruz ki bir gecede 11 milyar lirayı gözünü
kırpmadan kamu bankalarının açıklarını karşılamak için gözden
çıkarabiliyorsunuz. Hem o fonu işsizlere kullandırmıyorsunuz hem de har vurup
harman savuruyorsunuz. Hatalarınızın bedelini emekçinin kara gün parasından
ödetiyorsunuz. Şimdi korkumuz odur ki yine amaç dışı kullanacaksınız işçinin
parasını. Bu Kalkınma Fonu’nun kaynağı, sermayesi emekçilerimizin kara günler
için saklanan akçeleri olacak. İşte biz, buna karşıyız. 
Buradan sormak
istiyoruz: Kalkınma Bankası ve Kalkınma Fonu için teminat ve karşılık ayırma
zorunluluğu neden kaldırılıyor? Bu düzenlemeyle birileri kayırılmak mı
isteniyor? Bu banka, iflas eden şirketleri, kurumları toplayan bir yer mi
olacak, yoksa Türk varlıklarının yabancılara değerinin altında satılacağı bir
platform mu olacak? Hazineye ve vatandaşlarımızın üzerine yeni yükler mi
getirilecek? Biz bu soruları sordukça deniyor ki:“Üretim için, imalat
sanayisini desteklemek için kuruyoruz.” Ama gerçek, bu değil. Bu ülkenin hiçbir
kaynağını üretime ayırmadınız, ayırmıyorsunuz, varsa yoksa beton ekonomisine, yandaş
müteahhitlere akıtıyorsunuz. 
Bakın, son
yaşanan en canlı örneği anlatayım: Türkiye’de döviz ve dövize endeksli sözleşme
yapmayı yasaklayan bir KHK çıktı. Amacı döviz kurlarını frenlemekti. Geçen
hafta tebliği yayımlandı. Vatandaşın ve şirketlerin birbirleriyle yapacakları
küçük işlere döviz yasağı getirildi. Dövizle yapılmış ev ve iş yeri
kiralamaları Türk lirasına çevrilmek zorunda bırakıldı. Buna karşılık, ülkeyi
zarara uğratan, geleceğimizi ipotek altına alan köprü, otoyol, tünel, hastane,
havaalanı gibi mega projelerdeki döviz sözleşmelerine ise hiç dokunulmadı.
Vatandaşa yastıkaltındaki dolarını bozduranlar, dövizle alışveriş ve sözleşmeyi
yasaklayanlar, geçmişte döviz üzerinden yaptırılan ve döviz garantileri
yıllarca devam edecek olan bu köprü, otoyol, tünel, havaalanı, elektrik
santralleri gibi projeleri döviz yasağı kapsamına almadılar. Yeni düzenlemeye
göre, mega projeleri yapan büyük müteahhitler, iş yaptırdıkları küçük taşeron
şirketlere de dövizle iş yaptırabilecekler. Aynı şekilde, bankalar da bu mega
müteahhitlerle kredi sözleşmelerini dövizle yapabilecekler. Bu ne perhiz, bu ne
lahana turşusu değerli arkadaşlarım. İşte tüm bu eleştirilerimiz ve
kaygılarımız nedeniyle biz bu kanuna “hayır” diyoruz. 
Değerli
arkadaşlarım, peki, neden böyle bir kanun teklifiyle karşı karşıyayız? Çünkü
birileri ne kadar inkâr etmeye çalışsa da çok büyük bir kriz var, daha da
derinleşecek olan bir kriz. Sarayda yaşanmasa da evde, mutfakta yaşanan bir
kriz, yaşanan bir yangın var. Kriz olmasa, değerli arkadaşlarım, sadece bir yıl
içinde geçim sıkıntısı nedeniyle 233 yurttaşımız canına kıyar mı? Çocuğuna
pantolon alamadığı için intihar eden yoksul bir baba, borçlarını ödeyemediği
için yaşamına son veren genç bir avukat; her gün ama her gün bu intihar
haberleriyle kahroluyoruz. Ekonomik kriz olmasa Türkiye’nin anlı şanlı
şirketleri birbiri ardına iflas yarışına girer mi? Konkordato ilan eden şirket
sayısı 3 bini geçti, hepsi de işçi çıkarmakta. Yüzlerce, binlerce emekçimiz
kara kışa işsiz, aşsız girmek zorunda. Kriz olmasa, değerli arkadaşlarım, bu
işsizlik olmasa Amasra’da emekçilerin hak aramak için vinçlerin tepesinde ne
işi var değerli arkadaşlarım? Kriz olmasa pazarda domatesin fiyatı sadece bir
yılda yüzde 104 artar mı? Salatalık yüzde 81, patates yüzde 60, kuru soğan
yüzde 70 artar mı? Karpuz, Adana’nın karpuzu yüzde 120 artar mı? 
Bakın, on altı
yıllık tek parti iktidarı vardı, bu yıl tek adam iktidarına dönüştü; peki,
sonuç? Beceriksizlik, yönetememezlik. Yeni Ekonomik Programı açıklıyorlar, daha
geçen yıl kendilerinin 2018 sonu için yüzde 7 olarak öngördükleri enflasyonu
yüzde 20 olarak düzeltiyorlar. Yetti mi? Hayır, yetmedi. Bu düzeltmeyi
yaptıkları programdan on beş gün sonra enflasyon rakamları yüzde 25 olarak
açıklanıyor. Bakın, bu daha resmî enflasyon, yüzde 25; daha kötüsü üreticinin
enflasyonu, yüzde 50 yani birkaç ay sonra tüketiciye yansıyacak olan enflasyon.
Enflasyon inmeyecek, daha da tırmanacak. 
Değerli
arkadaşlarım, peki, ülke bu hâldeyken, bizleri yönetenler ne yapıyor değerli
arkadaşlarım? Bakın, 100 Günlük Eylem Planı’nın bugün 67’nci günü. Ne söz
vermişlerdi? Kamu idareleri tasarruf yapacaktı. Peki, ne oldu? Sayıştay
raporlarına bakın, halktan tasarruf isteyen Cumhurbaşkanlığının günlük
harcaması 1,8 milyon lira. Yatırım Ajansı diye bir kurum var, Ankara ve
İstanbul’da birer araba, birer sekreter, birer ofis tahsis edilmiş; bu nasıl
tasarruf? Yazlık saray, kışlık saray, son olarak uçan saray; hem de ülkemizin
itibarını beş paralık edecek biçimde yabancı bir ülkeden hibe alındığı
savunulan bir uçan saray.
“Kriz
yok.” deniyor; kriz olmasa değerli arkadaşlarım, işsizler ordusu her geçen gün
yüzlerle, binlerle artar mı? 6 milyon işsizimiz var, her 4 gençten biri işsiz.
Esnafın durumu vahim, son iki ayda iflas eden esnaf sayısında yüzde 50 artış var.
Kriz var mı yok mu gidin çiftçiye sorun. Anadolu’nun tahıl ambarı
Eskişehir’imizde çiftçilerimiz isyan ediyor. Önce mazot, yem ve gübreye gelen
zamlar, ardından üç ayda 3 kez artan elektrik faturaları… Son gelen faturalar
yüzde 100 zamlı. Artık ödeyecek hâlleri yok, isyan etmeyip de ne yapsın bu
çiftçiler? İşte Haymana’da borcunu ödeyemediği için tarlasına ve ineklerine
haciz gelen sütçü, boğazına kadar borçlu olduğu Ziraat Bankası önünde geçim
kaynağı sütü dökerek anlatabiliyor derdini.
Değerli arkadaşlarım,
kriz yok mu? Var, ameliyathanelere bile girmiş durumda. Kamu hastanelerinde
doktorlara “Aman, malzemeler pahalandı, hayati olmayan ameliyatları yapma.”
talimatı veriliyor. 31 milyon yurttaşımız bankalara borçlu; tüketici kredisi,
ek hesap, kredi kartı derken borç 536 milyar lira olmuş durumda, eski parayla
536 katrilyon lira borçluyuz bankalara. Kriz var ve bunun faturasını hep
işçiler, emekçiler, küçük üreticiler, çiftçiler, asgari ücretliler ödedi,
ödemeye de devam ediyor.
Değerli
arkadaşlarım, hepimize düşen bir sorumluluk da var. Ne diyoruz? “Cumhuriyet,
kimsesizin kimsesi olmaktır.” Peki, olabiliyor muyuz?
(Mikrofon
otomatik cihaz tarafından kapatıldı) 
BAŞKAN – Sayın
Çakırözer, toparlamanız için bir dakika süre veriyorum.
Buyurun.
UTKU ÇAKIRÖZER
(Devamla) – Sağ olun.
Bu Mecliste kaç
tane torba yasa çıktı ama bakın, Rize’de altı ay çalıştığıyla on iki ay
geçinmek zorunda olan çay işçileri hâlâ geçici statüde. Şeker fabrikalarındaki,
demir yollarındaki taşeron işçilerimizi hatırlayan yok. Mahmudiye’mizde ve
Türkiye'nin dört bir yanında geçici işçi olarak çalışan emekçilerimiz 13
Kasımda işsiz kalacak. Bu kara kışta evlerine götürecek aşları yok. Bu kanunla
bu yurttaşlarımıza sahip çıkabiliyor muyuz? Maalesef hayır. 
Değerli
arkadaşlarım, öte yandan, Türkiye'de milyonlarca yurttaş, asgari ücretle
geçinme mücadelesi veriyor. 2001 yılında krize ve kur şokuna rağmen asgari
ücret, Slovakya, Çek Cumhuriyeti, Romanya ve Litvanya’nın üzerindeydi, şimdi
ise tüm Avrupa’nın altında. Türkiye'de hâlâ 1.000 liranın altında ücret alan
yüz binlerce emeklimiz var. 
Buradan bir kez
daha çağrıda bulunmak istiyorum, asgari ücretlimizi, emeklimizi, memurumuzu
enflasyon karşısında ezdirmeyelim, milletin vekilleri olarak sorumluluğumuzu
yerine getirelim. Mutlaka ama mutlaka, enflasyondan doğan gelir kayıplarını
milyonlarca asgari ücretlimize, memurumuza, emeklilerimize yansıtalım diyorum,
hepinizi saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Çakırözer. 
Değerli
milletvekilleri, gruplar adına konuşmalar sona ermiştir. 
Sayın
Güzelmansur, bir müjdeli haber vermek için söz istemişsiniz. Ben mikrofonunuzu
açıyorum. Meclisimizle paylaşır mısınız lütfen. 
V.- AÇIKLAMALAR (Devam)
39.- Hatay Milletvekili Mehmet Güzelmansur’un, basketbolda 26. Kadınlar
Cumhurbaşkanlığı Kupası’nı Fenerbahçe’yi 61-47 yenerek Hatay Büyükşehir
Belediyespor’un kazandığına ilişkin açıklaması
MEHMET
GÜZELMANSUR (Hatay) – Sayın Başkan, değerli milletvekili arkadaşlarım; bayan
basketbol Cumhurbaşkanlığı Kupası’nın sahibi Hatay Büyükşehir Belediyespor.
Bugün Fenerbahçeyi 61-47 yenerek Hatay Büyükşehir Belediyespor,
Cumhurbaşkanlığı Kupası’nı kazandı. Benim de asbaşkanı olduğum bu kulübün
başarısını sizinle paylaşmak istedim ve burada emeği geçen, başta, Onursal
Başkanımız olan Hatay Büyükşehir Belediye Başkanı Sayın Doçent Doktor Lütfü
Savaş ve emeği geçen tüm yönetici arkadaşlarıma teşekkür ediyorum ve Suriye
krizinden en çok etkilenen il olan Hatay’a bu bir moral, bir motivasyon oldu.
Sizinle paylaşmak istedim. 
Teşekkür ediyorum.
(CHP sıralarından alkışlar)
BAŞKAN – Peki,
teşekkür ederiz. 
Biz de
takımımızı ve sizleri kutluyoruz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
arkadaşlar, şahıslar adına söz taleplerini değerlendireceğiz. 
Şahıslar adına
ilk söz, İstanbul Milletvekilimiz Sayın Erkan Baş’a ait. 
Buyurun Sayın
Baş. (HDP sıralarından alkışlar)
Süreniz beş
dakika. 
ERKAN BAŞ
(İstanbul) – Teşekkür ediyorum Sayın Başkan.
Değerli arkadaşlar,
bugün bizim açımızdan tarihî bir gün tabii. 10 Ekim 2018 itibarıyla ben ve
mücadele arkadaşım, yoldaşım Barış Atay, Türkiye İşçi Partisini temsilen bu
Mecliste bulunuyoruz. Türkiye işçi sınıfının, emekçilerin, yoksulların
çıkarlarını, seslerini duyurmak için bu kürsüyü elimizden geldiğince kullanmak
istiyoruz. 
Bir not daha
düşmem gerekiyor. 10 Ekim, aynı zamanda Türkiye İşçi Partisinin tarihsel
lideri, Genel Başkanımız Behice Boran’ın aramızdan ayrılışının 31’inci yıl
dönümü. Behice Hanım’ın 12 Eylülde kapatılan partisini hepimiz biliyoruz. Daha
sonra vatandaşlıktan çıkarıldı ama işte bugün onun taşıdığı sosyalizm bayrağı
yine bu Meclis kürsülerinde kendisine yer bulmuş oldu. Behice Hanım, işçilerin,
emekçilerin hakkını savunduğu için vatandaşlıktan çıkartıldı. Patronlarla ve
patron temsilcileriyle dolu bu Mecliste bir kez daha ilan ediyoruz: Bizim
vatanımız, lüks jetler, saraylar, gemicikler değil, işçilerin, emekten yana
olan aydınların vatanıdır. 
Sevgili
arkadaşlar, bu kadar, ekonominin tartışıldığı bir atmosferde, ekonomik krizde
emekçiler, işçiler, yoksullar lehine tek bir söz söylemeyip sürekli patronları
koruma derdine düşenlerin karşında zamlarla ve yoksullukla boğuşan işçilerin,
emekçilerin sesi olmaya talibiz.
Sevgili
arkadaşlar, 10 Ekim, aynı zamanda ülkemizin kanlı tarihlerinden bir tanesinin
daha, üç yıl önce yaşadığımız gar katliamının yıl dönümü. Sadece barış istediği
için 102 yurttaşımızın barbarca katledildiği ve maalesef patlamanın hemen
ardından güvenlik görevlilerinin yaralıları kurtarmak yerine gazlarla,
bombalarla saldırdığı bir katliamdan söz ediyoruz. 
Daha acısı,
Türkiye’mizi sadece Amerikan çıkarlarını savunmak için Suriye’de savaşa sokup
cihatçılara destek vermek için sınırı elek hâline getirenlerin yarattığı bir
katliamın yıl dönümünde konuşuyoruz.
Arkadaşlar,
bugün burada onurla taşıdığımız Türkiye İşçi Partisi rozetini bizden önce bu
kürsüde taşıyan Behice Boran, aynı zamanda Türkiye barış mücadelesinin
öncülerinden bir tanesiydi. Kimse, onun “NATO’ya hayır.” sesini, “Türk askerinin
Kore’de ne işi var?” sesini unutturamaz ve biz bu kürsüde barış mücadelesini
tıpkı Behice Boran gibi yükseltmeye devam edeceğiz. Bu vesileyle 10 Ekim
katliamında yitirdiğimiz tüm barış savaşçılarını da bir kez daha anmak
istiyorum ve ölümünün 31’inci yıl dönümünde Behice Boran’ımızı umut dolu güzel
günleri çağıran o sözleriyle bir kez daha anıyorum: “Selam olsun Türkiye'nin ve
dünyanın aydınlık geleceğine.” diyorum.
Şimdi,
kardeşler, bu, tabii, güzel bir umut ve hedef gösteren bir slogan ama maalesef
biz burada karanlık bir tabloyu tartışıyoruz. Bakın, baştan çok net bir şey
söyleyeyim: Ekonomiyi böyle yamalı bohçalarla falan kurtaramazsınız. Yani her
gün yeni bir yasa teklifi getirerek, her gün “Patronların çıkarlarını nasıl
korurum?” diye düşünerek Türkiye’yi bu krizden çıkartma şansınız yok. Bu
kanuna, esas olarak bunun üzerinden karşı çıkmak gerekiyor. 
Arkadaşlar,
konumuz kalkınma ama neyi kalkındırıyoruz? On altı yıldır bu iktidar neyi
kalkındırdı? İşte, hepimiz üçüncü havalimanında gördük. Üçüncü havalimanında
yandaş şirketlerin hepsi kalkınırken benim işçi kardeşlerim sadece ve sadece
haklarını savundukları için bugün cezaevinde. Oysa eğer bu ülkede ekonomiyi
düzeltmek istiyorsak esas mesele, yoksulun, işçinin, emekçinin hakkını
savunmak. Sabahtan beri hangi sermaye grubuna ne kadar para aktarılabilir,
hangi patronu nasıl destekleyebiliriz, bunun üzerine tartışmalar yapıyoruz.
Arkadaşlar, farkında mısınız, on altı yılda ülkeyi getirdiğiniz noktada 2
milyon çocuk işçi var artık bu ülkede? 20 binden fazla işçinin katledildiği bir
ülkede yaşıyoruz, ekonomik krizi tartışıyoruz, hiç kimsenin üretenleri,
işçileri, emekçileri düşündüğü yok. Arkadaşlar, eğer bu ülkenin Meclisi
olacaksak bu ülkenin üretenlerinin sesi olacağız, yaratanlarının sesi olacağız,
emekçilerinin sesi olacağız. 
Bakın, çok net
söylemek istiyorum: Ben bu kanunu okuduğumda bir tek şey görüyorum, bütün
ülkenin tapusunu teslim ettiğiniz saraya “Al, istediğin patrona istediğin gibi
para aktar.” diyorsunuz. Şimdi, çok haklı biçimde buradaki arkadaşlarım
söylüyor: “Teklifin gerçek sahibi kim? Berat Albayrak.” Berat Albayrak ne
diyor? “Vergiyi tabana yayacağız, vergi adaleti sağlayacağız.” diyor.
Arkadaşlar, tabanın canı çıktı canı, zaten vergiyi sadece taban veriyor. Siz bu
vergiyi tavandan alın, kim zenginleştiyse, bu on beş yılda kim servetine servet
kattıysa vergiyi onlardan alacağız. Emekçilere, yoksullara, halka eşit bir
biçimde dağıtacağız. 
(Mikrofon
otomatik cihaz tarafından kapatıldı)
ERKAN BAŞ
(Devamla) – Başkanım toparlayabilir miyim?
BAŞKAN – Tabii,
buyurun Sayın Baş
ERKAN BAŞ
(Devamla) – Çok uzatmayacağım. Sizin niyetiniz belli, bizim tarafımız, safımız
belli. Birileri patronların servetine servet katmak istiyorsa biz buradan
açıkça ilan ediyoruz arkadaşlar: Biz bu krizin faturasını işçilere, emekçilere,
yoksullara ödetilmesine izin vermeyeceğiz. Kim zengin olduysa, kim servetine
servet kattıysa, kim bugün, on beş yıl öncesinden daha fazla paraya sahipse bu
krizin bedelini onlar ödeyecekler. Biz “Aynı gemideyiz.” yalanıyla bu faturayı
işçilere, emekçilere ödetmenize izin vermeyeceğiz. Çok açık söylüyorum ve bir
tek teklifte bulunuyorum: Sevgili arkadaşlar, hepimiz Meclis koridorlarında
geziyoruz, çay içiyoruz, kahve içiyoruz. O size çay getiren, kahve getiren işçi
arkadaşlara bir sorun bakalım, kriz var mı, yok mu? 
Teşekkür
ediyorum. (HDP ve CHP sıralarından alkışlar)
BAŞKAN –
Teşekkür ederim Sayın Baş.
MEHMET MUŞ
(İstanbul) – Sayın Başkan…
BAŞKAN – Sayın
Muş, buyurun.
MEHMET MUŞ
(İstanbul) – Kayıtlara geçmesi için… Türkiye Cumhuriyeti devletinin Suriye’de
olmasının sebebi terör örgütlerine karşı mücadele etmektir. Türkiye’ye tehdit
oluşturan oradaki tüm terör örgütlerine karşı, ayrım gözetmeksizin hepsine
karşı bir mücadele için oradayız. Bu, 81 milyon vatandaşımızın can ve mal güvenliği
için yaptığımız bir müdahaledir.
Bir diğeri,
Ankara patlamasındaki failler yakalanmıştır, yargılanmışlardır ve ceza da
almışlardır. 
GARO PAYLAN
(Diyarbakır) – Yol verenler?
MEHMET MUŞ
(İstanbul) – Dolayısıyla, bu anlamda da hem partimiz hem Hükûmetimiz de bunun
üzerine gitmiştir. 
Bunun da
kayıtlara girmesini özellikle istirham ediyorum.
BAŞKAN – Peki,
teşekkür ederim.
Şahıslar adına
ikinci konuşmacımız, Kocaeli Milletvekilimiz Sayın Sami Çakır.
Sayın Çakır,
buyurun lütfen. (AK PARTİ sıralarından alkışlar)
Süreniz beş
dakika.
SAMİ ÇAKIR
(Kocaeli) – Sayın Başkan, değerli milletvekilleri; Türkiye Kalkınma ve Yatırım
Bankası Anonim Şirketi hakkında AK PARTİ Grup Başkanı Sayın Naci Bostancı ve
Grup Başkan Vekili Sayın Mehmet Muş’un vermiş olduğu (5) sıra sayılı Türkiye
Kalkınma Bankası Hakkında Kanun Teklifi üzerine şahsım adına söz almış
bulunmaktayım. Bu vesileyle Genel Kurulu ve milletimizi saygıyla selamlıyorum. 
Öncelikle,
27’nci Dönem İkinci Yasama Yılının hayırlı uğurlu olmasını temenni ediyorum. 
Türkiye Kalkınma
Bankası Anonim Şirketinin aslında varlık sebebi olarak Türkiye’nin büyümesi ve
kalkınmasına mevzuat ve sistem içerisinde daha fazla destek vermesini temin
etmeye yönelik bir çalışma ve teklif olarak gördüğümüz bu kanun teklifinin bu
çerçevede irdelenmesi ve değerlendirilmesi önemlidir. 
1877 sayılı
Yetki Kanunu’na dayalı olarak 27 Kasım 1975 tarih ve 13 sayılı Kanun Hükmünde
Kararname’yle Devlet Sanayi ve İşçi Yatırım Bankası -DESİYAB AŞ- unvanıyla
kurulan bankanın kuruluş, işlem ve faaliyetleri 14 Kasım 1983 tarih ve 165
sayılı Kanun Hükmünde Kararname’yle yeniden düzenlenmiştir. Aslında bu tarihî
süreci değerlendirmek önemlidir. Sanayi ve Teknoloji Bakanlığınca hazırlanan ve
Türkiye Büyük Millet Meclisine arzı, Bakanlar Kurulunca 22/10/1973 tarihinde
kararlaştırılan İşçi Yatırım Bankasıyla ilgili yetki kanunu tasarısının
gerekçesinde “Kalkınma çabalarının planlama tabanına oturtulma gayretlerinin
başladığı 1960’lı yıllardan 1973 yılına kadar, tasarrufların gayri safi millî
hasıla içindeki payını artırmak; toplam kaynakları her yıl artan oranlarla,
üretim kapasitesini artıracak sınai yatırımlara yöneltme gereğine dönük
çabalar, mali disiplin sorununda düğümlenmiş, birtakım kararlar alınmış,
mevzuat tıkanıklıklarını giderecek düzenlemelerde bulunulmuştur. Buna karşılık,
yurt dışı işçi tasarruflarını bir yatırım kaynağı olarak değerlendirecek
yeterli hizmet ağının oluşturulmamış olması nedeniyle; işçilerimizin
şirketleşme ve tasarruflarını yatırımlara yöneltme çabaları sınırlı ve dağınık
kalmış, hatalı kararlarla girişilen bazı teşebbüsler ise beklenen sonuçları
vermemiştir.” denilmişti. 
Burada diğer
değerlendirmelere geçmeden önce, DESİYAB AŞ’nin kurulmasına ve faaliyetlerinde
hem işçilerin sermayesinin transferini sağlamak hem de sanayi kuruluşlarını
desteklemek ve ağır sanayi hamlesinin gerektirdiği çalışmayı yapması için
gösterdiği gayretten dolayı rahmetli Profesör Doktor Necmettin Erbakan’ı
hayırla yâd ediyorum, mekânı cennet olsun. 
Bankanın
kuruluşuna ilişkin 4456 sayılı Kanun 14 Ekim 1999 tarihinde kabul edilmiş ve 17
Ekim 1999 tarih ve 23849 sayılı Resmî Gazete’de yayımlanarak yürürlüğe
girmiştir. Banka, bu kanunla düzenlenen hususlar dışında özel hukuk hükümlerine
tabi ve anonim şirket şeklinde tüzel kişiliğe sahip bir kalkınma ve yatırım
bankası olarak bugüne kadar faaliyetini sürdürmüştür. 
“Yatırım” unvanı
eklenerek “kalkınma ve yatırım bankası” olarak faaliyetine devam edecek olan
banka, bu kanun teklifi gerekçesinde de anlaşılacağı gibi, 4456 sayılı Kanun’un
yürürlüğe girdiği tarihten bugüne ülkemiz ve dünyadaki bankacılık sistemlerinde
ve anlayışında meydana gelen gelişmeler ile bankanın stratejik hedeflerindeki
değişiklikler doğrultusunda mevcut kanunun ihtiyaca tam olarak cevap veremediği
göz önüne alınarak bir çalışma yapılmış ve yasal düzenleme için bu teklif
verilmiş gözükmektedir. 
Ülkemizin
kalkınma hedeflerine bağlı olarak sürdürülebilir büyümeye yönelik yatırımların
ve projelerin desteklenmesi, sermaye ve fon kaynaklarının etkin kullanımının
sağlanması, yurt içi, yurt dışı ve uluslararası ortak yatırımların finanse
edilmesi ile kâr ortaklığı veya kiralama esaslı kredi işlemleri dâhil, tüm
kalkınma ve yatırım bankacılığı işlemlerinin yerine getirilebilmesi, bu kanunla
hüküm altına alınmış olmaktadır. 
Bu kanunla, aynı
zamanda, tüzel kişiliği haiz Türkiye Kalkınma Fonu kurulmasıyla ilgili bankaya
izin verilmektedir. Yine, bu fonla ve alt fonlarla ilgili olarak yapılacak tüm
çalışmanın banka tarafından gerçekleştirilmesi kayıt altına alınmaktadır. 
İşbu kanunun
teklif muhtevası hedeflerine uygun ve başarılı çalışmalar yapılması
temennisiyle Genel Kurulu ve milletimizi saygıyla selamlıyorum. (AK PARTİ
sıralarından alkışlar) 
BAŞKAN –
Teşekkür ederim Sayın Çakır. 
Değerli
milletvekilleri, (5) sıra sayılı Kanun Teklifi’nin birinci bölümünün
görüşmelerinin devamı hususunda İç Tüzük’ün 72’nci maddesine göre verilmiş bir
öneri vardır, öneriyi okutuyorum:
TBMM Başkanlığına
Görüşülmekte
olan (5) sıra sayılı Kanun Teklifi’nin birinci bölümünün müzakerelerinin İç
Tüzük’ün 72’nci maddesi uyarınca devamını arz ve teklif ederiz. 
 Özgür
Özel  Özkan Yalım Haşim
Teoman Sancar
 Manisa Uşak Denizli
 Ömer
Fethi Gürer  Ahmet Kaya
 Niğde Trabzon
BAŞKAN –
Gerekçeyi okutuyorum:
Gerekçe:
Kanunun daha iyi
anlaşılması amaçlanmıştır. 
ÖZGÜR ÖZEL
(Manisa) – Karar yeter sayısı talep ediyorum.
BAŞKAN – Değerli
milletvekilleri, okuttuğumuz öneriyi oylarınıza sunuyorum: Kabul edenler… Kabul
etmeyenler… Karar yeter sayısı vardır, öneri kabul edilmemiştir değerli
arkadaşlarım.
Değerli
arkadaşlarım, şimdi, şahıslar adına görüşmeleri de bitirdik.
Teklifin birinci
bölümü üzerinde on beş dakika süreyle soru-cevap işlemi yapılacaktır. Bu
sürenin yarısı sorular, geri kalan bölümü de cevaplar için kullanılacaktır.
Soru-cevap
işlemine başlıyoruz.
Sayın Gürer…
ÖMER FETHİ GÜRER
(Niğde) – Teşekkürler Sayın Başkan.
696 sayılı Kanun
Hükmünde Kararname’yle sürekli işçi kadrolarına sınırlı da olsa geçen taşeron
çalışanlarının 2020 yılı sonuna kadar Yüksek Hakem Kurulu sözleşmesine tabi
tutulacak olması, çalışanlar arasında ücret farklılığını derinleştirmektedir.
En alt limitten verilen yemek ücreti 5 liradır. Altı ayda yüzde 4 ücret zammı
yıllık enflasyonun yüzde 25’e erdiği yerde hak kaybı artmaktadır. 2019 yılında
yapılacak kamu iş toplu sözleşme görüşmelerinde taşeron çalışanı iken kadro
alanlar da dâhil edilmelidir. AKP iktidarı, eşit işe eşit ücret ve kadro
vermelidir. Asgari ücret üzerinden maaş uygulaması son bulmalı, enflasyon farkı
tüm çalışanlara ödenmelidir.
Teşekkür ederim
Sayın Başkan.
BAŞKAN – Sayın
Kaya…
AHMET KAYA (Trabzon)
– Teşekkürler Sayın Başkan.
Sayın
Cumhurbaşkanı her fırsatta “Kriz falan yok, sakın ha bunlara aldırmayın. Bizde
kriz falan yok.” demek suretiyle gerçekleri örtme çabasını sürdürüyor. Krizin
saraya uğramadığı elbette doğrudur ancak bir de milletin yaşadıklarına bakalım.
Trabzonlu 1,5 yaşındaki Elif yavrumuzun doğuştan işitme kaybı olduğu için
biyonik kulak ameliyatı olması gerekiyordu. Ailesi Ankara’da bir hastaneye
başvurdu, ameliyat için gün dahi alındı fakat döviz kurlarındaki artış ve
ekonomik kriz gerekçe gösterilerek malzemelerin temin edilemeyeceği ve
ameliyatın iptal edildiği kendilerine söylendiğinde âdeta yıkıldılar. Dahası
“Kriz yok.” denen ülkemizde iki buçuk aydır biyonik kulak ameliyatlarının
yapılamadığı acı gerçeğini öğrenmiş bulunuyoruz. 
Buradan Sayın
Cumhurbaşkanına ve Sağlık Bakanına soruyoruz: Kriz yok ise, her şey yolunda ise
çocuklarımıza ve ailelerine bu mağduriyeti neden yaşatıyorsunuz? 
BAŞKAN – Sayın
Girgin… 
SÜLEYMAN GİRGİN
(Muğla) – Sayın Başkan, Muğla il sınırları içerisindeki kamu hastanelerinin
hiçbirinde anjiyo merkezi yoktur. Hem kardiyoloji hem de nöroloji bölümlerinde
deneyimli uzman doktorlar olmasına rağmen, anjiyo merkezinin olmaması nedeniyle
kalp ve nöroloji hastaları ya il dışına sevk edilmekte ya da özel hastanelerde
tedavi olmak zorunda kalmaktadırlar. Bu nedenle, yapılması gereken acil tedavi
uygulamaları gecikmekte, birçok hasta ya hayatını kaybetmekte ya da hayatına
engelli olarak devam etmektedir. Günde ortalama 3 hasta bu şekilde üniversite
hastanesine gelmektedir. Bazı il ve ilçelerde ikinci basamak hastanelerde
bulunan anjiyo merkezi, üçüncü basamak eğitim ve araştırma hastanesi olan Muğla
Üniversitesi Hastanesinde bulunmamaktadır. Özellikle acil vakaların yoğun
yaşandığı yaz dönemi ve turizm sezonu için mağduriyetler iyice artmaktadır.
Muğla’mızın bu hayati ihtiyacının acilen giderilmesi gerekmektedir. 
Saygılarımla. 
BAŞKAN – Sayın
Hürriyet… 
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
Hükûmet, krizi
saklamak için elinden geleni yapıyor. Asıl krizi saray değil, halk hissediyor.
Daha geçtiğimiz haftalarda çocuğuna pantolon alamayan bir baba, yaşamına son
vermişti. Bunu haberleştiren gazeteci cezalandırılmak istendi. Bugün de
yıllardan beri karşı çıktığımız, Hükûmetin yarım yamalak düzenleme yaptığı ve
“Kaldırdım.” dediği -aslında kandırmaca politikalarından bir tanesiydi- taşeron
sistemi yüzünden alacaklarını alamayan taşeron işçisi, İzmit Belediyesinin
çatısına çıkarak sesini duyurmak istedi. Artık insanlar seslerini duyurabilmek
için ölümü bile göze alarak çatılara çıkıyor, ekmeğini, hakkını, hukukunu
istiyor. Ülkenin dört bir yanında benzer bu şekilde üzücü hadiseler meydana
geliyor. Peki, kriz yok ise bu insanlar çatılara neden çıkıyorlar? 
Hükûmet, krizi
saklamak için verdiği çabayı krizi önlemek için de verse keşke. Krizi yaşayan
halkın sorunlarına karşı daha duyarlı olunmalı, halkın ne çektiği daha yakından
incelenmeli ve gereği mutlaka yönetenler tarafından yapılmalıdır diyorum.
Teşekkür
ediyorum.
BAŞKAN – Sayın
Ünver…
İSMAİL ATAKAN
ÜNVER (Karaman) – Teşekkür ediyorum.
Teklife dair
Komisyon muhalefet şerhimizde de açıkça sayılan, Anayasa'nın birçok hükmüne
aykırı bir düzenleme getiren teklifin 3’üncü maddesiyle bütçe kanunu
anlamsızlaştırılmaktadır. Bunun yanında, demokrasilerin ortaya çıkma sebebi
olan halkın bütçe yapma hakkı da anlamsızlaştırılmaktadır. Bütçe, yürütmenin
harcama yapmak için vatandaştan aldığı ön izindir. Teklifle Cumhurbaşkanına
bankayı görevlendirme ve görevlendirmenin kaynağının hangi kurum ve kuruluşun
bütçesinden karşılanacağını belirleme yetkisi verilmektedir. Bu düzenleme, Türk
milletinin yüce Meclis eliyle kullandığı bütçe hakkının tek bir kişiye devri
demektir. Bu durum, kuvvetler ayrılığına aykırı değil midir? Hep inkâr
ettiğiniz tek adam rejiminin tescili değil midir? İşsizlik Fonu’nun başına
gelen, getirdiğiniz bu düzenlemeyle, acaba başka hangi millî kaynak ve
değerlerimizin başına gelecektir? Acaba başka hangi millî kaynaklarımız çarçur
edilip yandaşa peşkeş çekilecektir?
Teşekkür
ediyorum.
BAŞKAN – Sayın
Bulut…
BURHANETTİN
BULUT (Adana) – Sayın Başkan, değerli milletvekilleri; ekonomik kriz ortamında
vatandaşın kemer sıkması isteniyor. Enflasyonu ise kermes düzenleyerek indirmek
isteyen Hükûmet, sarayda ise aksine har vurup harman savurmaya devam ediyor.
Cumhurbaşkanlığını oluşturan 9 ayrı politika kuruluna toplam 76 kişi atandı.
Kurullara tercih edilenler, AK PARTİ milletvekilleri, adayları ve AK PARTİ’ye
yakın kişiler oldu. Cumhurbaşkanlığına bağlı çalışacak olan 9 kuruldaki her bir
üyenin yıllık bütçeye yükü 141 bin lira. 76 kurul üyesinin toplam maliyeti ise
10 milyonu buluyor. Anlaşılan o ki ülkemizde sadece sarayda kriz yok. Sürekli
masraflar saray bütçesine ekleniyor. Vatandaşın mutfağı yanıyor, vatandaş evine
ekmek götüremiyor, asgari ücrete talim ediyor, oysa saray halkın vergileriyle
lüks ve şatafat içinde. Sormak istiyorum, bu saltanat düzeni içinde acaba saray
da kendisi…
(Mikrofon
otomatik cihaz tarafından kapatıldı) 
BAŞKAN – Sayın
Kayışoğlu…
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkanım.
Ülkemizde
yaşanan ekonomik krizin gerçek sebebi tek adam rejimidir, tek adam rejiminin
yarattığı güvensizlik ortamıdır. Bu krizin sebebi liyakatsizliktir, bu krizin
sebebi yargı bağımsızlığının yok edilmesidir, müvekkilini haklı çıkarmaya
çalıştığı gibi saçma sapan bir gerekçeyle avukatların tutuklanmasıdır,
insanların kendini hukuki olarak güvende hissetmemesidir. Bu gerçeği
görmediğiniz sürece istediğiniz kadar yatırım ortamını iyileştirmek için
kanunlar çıkarın, istediğiniz kadar fonlar kurun, istediğiniz kadar
muafiyetler, istisnalar getirin, istediğiniz kadar yapılandırma kanunları
çıkarın tek adam rejimiyle ülkeyi bu krizden çıkaramazsınız diyorum. 
Saygılarımla. 
BAŞKAN – Sayın
Zeybek…
GÖKAN ZEYBEK
(İstanbul) – Teşekkür ederim Sayın Başkan.
Ağustos ayından
itibaren Ziraat Bankası çiftçiye, Halk Bankası esnaf ve KOBİ’lere kredi
vermezken Türkiye Kalkınma Bankası Anonim Şirketinin yüksek teknoloji ve
uluslararası rekabete dayalı bir üretim yapacağını söylüyorsunuz. Kamu
bankalarının içi boşalmışken kredi notunun düşmesinden endişe ettiğiniz için
finansman desteği sağlayacağınız yeni bir banka mı oluşturuyorsunuz? Size,
Mustafa Kemal Atatürk’ün doksan yıl önce büyük ekonomik krizde İzmir İktisat
Kongresi’nde almış olduğu kararlardan yararlanmanızı tavsiye ediyorum. (CHP
sıralarından alkışlar) 
BAŞKAN –
Teşekkür ederim.
Cevap işlemleri
için Sayın Komisyon, söz hakkı sizde.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Teşekkür ediyorum Sayın
Başkan.
Mevcut durumuyla
Türkiye Kalkınma Bankası özel hukuk hükümlerine tabi ve anonim şirket şeklinde
Türkiye Cumhuriyeti Hazine ve Maliye Bakanlığının ilgili kuruluşu olan bir
kalkınma ve yatırım bankasıdır. Banka hisselerinin yüzde 99,08’i Hazineye,
yüzde 0,92’si ise gerçek ve tüzel kişilere aittir. Gerçek ve tüzel kişilere ait
olan yüzde 0,92’lik pay borsada işlem görmektedir. Söz konusu hisseler borsaya
kote olduğu için hisselerin kime, kimlere ait olduğunu Borsa İstanbul
aracılığıyla öğrenmeniz mümkündür. Borsa İstanbul Anonim Şirketi Ana Pazarda
işlem gören 4 milyon 581 bin liralık yüzde 0,91’lik Türkiye Kalkınma Bankası
payları sürekli alınıp satıldığı için ortak ve yatırımcı sayısı devamlı
değişmektedir. Merkezi Kayıt Kuruluşu nezdinde izlenen ortak pay sahibi sayısı
Banka Genel Kurulu toplantısının yapılmış olduğu 29 Ağustos 2018 tarihinde
2.607’dir ama güncel verileri de yine Merkezi Kayıt Kuruluşundan ve borsadan
almak mümkündür, onların uhdesindedir. 
Borsada işlem
gören payların işlem hacmi ve fiyat hareketleri Sermaye Piyasası Kurulu ve
borsa tarafından da sürekli kontrol ve denetim altındadır. Bankanın hisse
senetlerindeki fiyat ve miktar hareketlerine ilişkin olarak, 25 Eylül 2018 ve 8
Ekim 2018 tarihlerinde Kamuoyu Aydınlatma Platformu (KAP)’a açıklama yapılarak,
Sermaye Piyasası Kurulu Özel Durumlar Tebliği’ne göre, bankanın kamuya
açıklanmamış özel bir durumunun olmadığı da ilan edilmiştir ama tabii ki
bankanın hisse senetlerinin çok küçük bir kısmı, sadece yüzde 1’den de az olan
yüzde 0,91’lik kısmı borsada işlem gördüğünden Pay Piyasasında da derinlik
oluşamamaktadır. Bu durum fiyat ve miktar hareketlerinde dalgalanmalara sebep
olabilmektedir. 
Aynı şekilde
konut yatırımlarına ilişkin de bir konu vardı. Kalkınma Bankası bugüne kadar
konut sektörüne hiçbir şekilde kredi kullandırmamıştır. Buraya kadar
kullandırmış olduğu kredilerin dağılımına baktığımızda, bunun yüzde 58’inin
yenilenebilir enerji projelerine olduğunu, yüzde 18’inin imalat sanayisine,
yüzde 14’ünün turizm, yüzde 2’sinin eğitim, sağlık ve yüzde 8’inin de KOBİ’lere
kullanıldığını görüyoruz. Bankanın konuta ayırdığı herhangi bir kredi söz
konusu değil. Gerekçe kısmında “konut” ve “altyapı” ifadelerinin geçmesinin
sebebi de alt gelir grubuna yönelik bir ihtiyaç duyulması, bir afet olması
durumunda ya da çevre yatırımları kapsamında olabilir diye düşünülmüş oldu. Bu,
anlaşılan, klasik konut kredileri kapsamında da değildir.
Aynı şekilde
teminatlardan da muafiyet konusu gündeme geldi. Bu, hâlihazırda geçerli olan
4450 sayılı Kanun’da aynı istisna yer almaktadır. Bu teklifin 7’nci maddesinin
(4)’üncü fıkrasında bankanın her türlü ihtiyati tedbir, ihtiyati haciz ve
icranın geri bırakılması taleplerinde teminat şartı aranmamasından kasıt,
bankanın kredileriyle ilgili olmayıp, bankanın alacaklarına karşılık icradan
almak istediği gayrimenkuller için mahkeme süreçlerinde teminat yatırarak uzun
süreli nakitlerini buraya bağlamaması içindir. 
Gene aynı
şekilde, soru sırasında sağlıkla ilgili yapılan bir açıklama vardı. Burada
hastanede hayati zorunluluk taşımayan ameliyatların yapılmayacağı, hatta
durduğu ve ameliyat yapan doktorlara soruşturma açılacağıyla ilgili birtakım
basında çıkan haberler vardı. Bu, Gazi Üniversitesi Sağlık Araştırma ve
Uygulama Merkezi Başhekimliği tarafından yalanlanmıştır ve böyle bir durumun söz
konusu olmadığı da ifade edilmiştir. 
Gene
aynı şekilde önemli bir nokta şuydu… Pardon, bir dakikanızı rica edeyim,
soruları… Daha doğrusu sorularda teklife yönelik çok fazla soru gelmediği için
yapılan konuşmalardaki soruları cevaplamaya çalışıyorum. 
ÖMER
FETHİ GÜRER (Niğde) – Bakan olsaydı bizim soruya cevap verecekti, Bakan yok
burada. 
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Yok, daha zamanım
var.
GARO
PAYLAN (Diyarbakır) – “Bakan” diyor, “Bakan”. 
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Efendim?
GARO
PAYLAN (Diyarbakır) – “Bakan yok.” diyor.
ÖMER
FETHİ GÜRER (Niğde) – Bakan olsaydı sorulara cevap verirdi, o da yok diyorum.
BAŞKAN
– Sayın Bilgiç, siz devam edin, siz soruları cevaplandırın.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Yok, ben Sayın
Gürer’i dinliyorum, buyursun, yani sorun yok. 
Evet,
gerek kalkınmayla ilgili, yürütmenin… Bu bölgesel kalkınmayla ilgili olarak bir
konu geçmişti, bölgesel farkların giderilmesi konusunda plan ve hedeflerle
ilgili. Yürütmenin Türkiye’nin önceliklerine ve bölgesel gelişme oranlarına
göre bir planlaması, çalışması zaten bulunmaktadır. Bu, kalkınma planlarında da
yer alıyor. Bankanın neye göre hareket edeceği ise kalkınma planları doğrultusunda
belirlenecek. Dolayısıyla teklif kanunlaştıktan sonra bölgesel kalkınmışlık
farklarının azaltılması konusunda yürütme bankaya yol gösterici olacaktır. 
Sermayeye
ilişkin bir husus vardı, müsaade ederseniz onunla ilgili de cevap vereyim. 
Evet,
bankanın sermayesinin tamamı Hazine tarafından karşılanıyor çünkü zaten yüzde
99,08’i Hazineye ait. Gene aynı şekilde bir sermaye artırımı da söz konusu
olduğunda, bu sermaye gene Hazine tarafından karşılanacaktır. 
Teşekkür
ediyorum. 
GARO
PAYLAN (Diyarbakır) – Ziraat de, Halk da öyle. Ziraat Bankası da Hazinenin,
Halk Bankası da Vakıflar Bankası da…
MAHMUT
TANAL (İstanbul) – Daha bir dakika var Sayın Başkan.
BAŞKAN
– Sayın Bilgiç…
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Soru soracaksanız,
Sayın Tanal sorabilir, buyursun. 
GARO
PAYLAN (Diyarbakır) – Başkan var orada, Sayın Başkan.
MAHMUT
TANAL (İstanbul) – Meclis Başkan Vekili var orada kardeşim, olur mu?
CEMAL
ENGİNYURT (Ordu) – Bir de bize söz verin Sayın Başkan.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Efendim, Komisyon
alışkanlığı Sayın Başkanım, kusura bakmayın. 
BAŞKAN
– Siz söz hakkınızı kullanıyor musunuz yoksa arkadaşlar devam etsinler mi?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Devam edebilirler
Sayın Başkanım.
BAŞKAN
– Peki.
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Hakkımızı
da koruduğunuz için teşekkür ederim.
Madem
bu yasayla Türkiye’yi ekonomik krizden kurtarmaya yönelik bir adım atıyorsunuz,
o zaman 11 milyon çiftçinin özel bankalara, Ziraat Bankasına ve tarım kredi
kooperatiflerine olan borçlarının faizini silerek anaparayı yapılandırmayı
düşünüyor musunuz? 12 milyon emeklinin çoğunun açlık sınırının altında bir
gelire sahip olduğunu biliyoruz. Emeklilerin durumunu iyileştirmeyi düşünüyor
musunuz? Asgari ücreti yükseltmeyi düşünüyor musunuz? Esnaflar çok zor durumda.
Esnaflara yönelik bir iyileştirme düşünüyor musunuz? Tarımsal ürün fiyatları
çok düştü. Örneğin dolar olarak maliyeti 3 lira olan çeltikte Toprak Mahsulleri
Ofisini devreye sokarak bir destekleme alımı yapmayı düşünüyor musunuz? İyi
tarım uygulaması yapan zeytin üreticilerimizin destekleme ödemelerini yapmayı
düşünüyor musunuz?
BAŞKAN –
Teşekkür ederim değerli arkadaşlar.
Bu şekilde, soru-cevap
işlemi de tamamlanmıştır.
Değerli
arkadaşlarım, birinci bölüm üzerindeki görüşmeler tamamlanmıştır. 
GARO PAYLAN
(Diyarbakır) – Sayın Başkan, 60’a göre bir söz istiyorum mümkünse.
BAŞKAN – Bir
saniye.
Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Bu arada, Garo
Bey, söz istediniz.
Yerinizden bir
dakika, buyurun lütfen.
V.- AÇIKLAMALAR (Devam)
40.- Diyarbakır Milletvekili Garo Paylan’ın, Komisyon Başkanı Süreyya
Sadi Bilgiç’in borsadaki manipülasyonla ilgili yaptığı açıklamasına ilişkin
açıklaması
GARO PAYLAN
(Diyarbakır) – Teşekkür ederim Sayın Başkan.
Sayın Komisyon
Başkanı Süreyya Sadi Bilgiç bir açıklama yaptı borsadaki manipülasyonla ilgili,
“Yüzde 1 canım, çok da önemli değil.” dedi.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Ben öyle bir şey söylemedim.
GARO PAYLAN
(Diyarbakır) – Bakın, Kalkınma Bankası Yasası değişiyor ama arkadaşlar,
Kalkınma Bankası, yasası daha değişmeden birilerini kalkındırdı. Şu anda
Kalkınma Bankasının borsada işlem değeri 22 milyar TL’ye çıktı yani bir ayda 2
milyar TL’den 22 milyar TL’ye ve yüzde 1 de 20 milyon TL’den 220 milyon TL’ye
çıktı. Yani birileri 200 milyon TL kalkındı.
ORHAN YEGİN
(Ankara) – Siz almak için müracaat ettiniz de vermediler mi size? Satışa kapalı
mıydı?
GARO PAYLAN
(Diyarbakır) – Sayın Komisyon Başkanımız “Bu çok da önemli değil arkadaş, yüzde
1.” diyebiliyor.
Bu açıdan bizim
görevimiz, bu 200 milyonluk kalkınmayı sormaktır, soruşturmaktır. Bu aynı
zamanda Plan ve Bütçe Komisyonunun da sorumluluğundadır, aynı zamanda Sayın
Mehmet Muş’un da sorumluluğundadır. Çünkü bu teklifi getireceğini birileri
biliyordu ve bilerek hisseleri topladı; 20 milyonluk hisseyi 220 milyon yaptı,
200 milyon kalkındı arkadaşlar. Hepimizin boynunun borcudur bunu sorgulamak. 
ORHAN YEGİN
(Ankara) – Kamuoyundan gizlenmedi ki bu. Kamuoyundan gizlenmiş bir şey değildi
bu. Aksine gelmeden açıklandı kamuoyuna.
BAŞKAN –
Teşekkür ederim Sayın Paylan.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, Komisyon olarak
bir söz talebimiz var.
BAŞKAN –
Buyurun.
41.- Plan ve Bütçe Komisyonu Başkanı Süreyya Sadi Bilgiç’in, Diyarbakır
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, teşekkür
ediyorum.
En kısa süre
içerisinde, az önce söyledim, Merkezi Kayıt Kuruluşundan ve borsadan bu
verileri Sayın Paylan alır. İnşallah bir dahaki toplantıya bu verileri almış
bir şekilde buradaki bu iddialarını ispatla gelir. 
Teşekkür ederim.

MAHMUT TANAL
(İstanbul) – “Gizli sırdır.” diyorlar, vermiyorlar.
GARO PAYLAN
(Diyarbakır) – İspat sizinle ilgilidir efendim. 
BAŞKAN –
Teşekkür ederim, sağ olun. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, 1’inci madde üzerinde üç önerge vardır. Önergeleri aykırılık
sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 5 sıra sayılı Kanun Teklifi’nin 1’inci maddesinin kanun teklifinden
çıkarılmasını arz ve teklif ederiz. 
 Garo
Paylan Serpil Kemalbay Pekgözegü Murat
Çepni
 Diyarbakır
 İzmir İzmir

 Züleyha
Gülüm Rıdvan Turan 
 İstanbul Mersin

BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
hakkında konuşmak isteyen İzmir Milletvekilimiz Sayın Serpil Kemalbay
Pekgözegü. 
Süreniz beş
dakika. 
Buyurun. (HDP
sıralarından alkışlar) 
SERPİL KEMALBAY
PEKGÖZEGÜ (İzmir) – Değerli milletvekilleri, Kerbelâ’dan 10 Ekime muktedirler
her zaman ezilenleri baskılamak için katliamlar yaptılar fakat ne Hüseyinler
bitti ne de barış savunucuları bitti. 10 Ekim katliamını burada bir kez daha
lanetliyorum. 10 Ekim katliamının katillerini bizler biliyoruz. 10 Ekim
katliamı, kaostan beslenenler, savaştan beslenenler tarafından yol verilen bir
katliamdır. O nedenle 10 Ekimi bugün 3’üncü yıl dönümünde anmanın önemli
olduğunu düşünüyorum. 
Değerli
milletvekilleri, bundan kırk yedi yıl önce yaşamını yitirmiş olan Doktor Hikmet
Kıvılcımlı’yı anmak istiyorum. Doktor Hikmet Kıvılcımlı Türkiye'nin en eski
sosyalistlerindendir ve Türkiye'nin özgün koşullarına dair çok geniş bir
külliyatı vardır. Doktor Hikmet Kıvılcımlı özellikle dinin siyasete alet
edilmesi konusunda önemli bir külliyata sahiptir ve 1957’de Eyüp Camisi önünde
bir açıklaması, konuşması vardır. 
Ben sözlerime bu
konuşmadan bir bölümle başlamak istiyorum. Şöyle diyor Doktor Hikmet
Kıvılcımlı: “Osmanlı İmparatorluğu’ndan maalesef bize hâlâ o kötü terbiye,
siyasetten kaçmak, hakkını aramamak gerektiği gibi kötü âdetler intikal etmiş
bulunuyor ve biz hâlâ memleketin idaresini yalnız birkaç büyük bezirgânın yapabileceğini
zannediyoruz. Hâlbuki büyük bezirgânların yaptıkları nedir? İşte bugünkü
pahalılıktır.” Biz ona şöyle devam edelim: Pahalılıktır, işsizliktir,
yoksulluktur, yolsuzluktur, ekonomik krizdir. 
İşte bugün
burada konuştuğumuz konu tam da çağdaş bezirgânların konusudur. Tefeci
bezirgânları biz burada konuşuyoruz. Tefeci bezirgânların, yandaşlarına nasıl
sermaye aktaracaklarını biz burada tartışıyoruz. Oysa biz kalkınmadan şunu
anlıyoruz: Kalkınmada katı atık işçilerini nasıl kalkındırabiliriz, güvencesiz
evsizleri nasıl kalkındırabiliriz, yoksulları, işsizleri nasıl
kalkındırabiliriz, ev işçilerini, evde üretim yapanları, kadınları nasıl
kalkındırabiliriz?
Bakın,
Hindistan’da “SEWA” diye bir banka var. Bu banka katı atık işçilerini, ev
eksenli çalışan kadınları, ev işçilerini koruyor, onları güvence altına alıyor.
Fakat biz burada tam da bunun tersine, sermayeyi destekleyecek bir ekonomi
paketiyle ilgili tartışıyoruz ve bunu halk neden talep etsin, halkın hangi
ihtiyacına karşılık gelecek diye sormak gerekiyor. 
Değerli
arkadaşlar, bu kanun teklifiyle bize önerilen şey, aslında işsizlik
sigortasında yapılan şeyle aynıdır. Aslında biz burada, oradaki uygulamayı bir
kural hâline getirmeyi konuşmuş oluyoruz. Kamu maliyesini sarayın hazinesi
hâline getirmeye çalışan bir kanun teklifini konuşuyoruz burada. Meclisin bütçe
hakkı zaten elinden alındı ve biz burada bu kanun teklifiyle kamu maliyesini
tamamen saraya ve tek adama, bir bezirgâna bırakmayı tartışıyoruz ki onun
yandaşları, onun desteklediği sermaye grupları bu havuzdan nemalansın ve
zenginleşsin, bu kaynaklar da işçilerin sigortalarından ve halktan kesilen
vergilerden elde edilsin. Biz buna karşıyız, biz diyoruz ki: Eğer konuşacaksak
o zaman işsizlerin sorunlarını konuşalım ya da emeklilikte yaşa takılanların
nasıl hemen emekli olabileceklerini konuşalım ya da ev işçilerini nasıl
sigortalandırabiliriz, nasıl güvenceli çalışmaya kavuşturabiliriz,
çocuklarımıza nasıl güvenceli bir yaşam kurabiliriz... İşte, bu Meclisin görevi
bunları tartışmaktır. Fakat bizler burada tefeci bezirgânların ekonomisini,
onların kaygılarını tartışmak gibi bir gündeme sahip olmamalıyız diye
düşünüyorum değerli milletvekilleri. 
Sizleri saygıyla
selamlıyorum. (HDP sıralarından alkışlar)
BAŞKAN –
Teşekkür ederim. 
Değerli milletvekilleri,
önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Şimdi diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 1'inci maddesinin aşağıdaki şekilde değiştirilmesini
arz ve teklif ederiz. 
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ahmet Vehbi Bakırlıoğlu Ömer
Fethi Gürer
 İstanbul Manisa Niğde

 Yüksel
Özkan
 Bursa
“MADDE 1- (1) Bu
Kanunun amacı; Türkiye Kalkınma ve Yatırım Bankası Anonim Şirketinin (Banka),
çağdaş kalkınma ve yatırım bankacılığı araçlarını kullanarak, ülkemizin
kalkınma ve büyüme hedefleri doğrultusunda, sürdürülebilir büyüme ve teknolojik
ve yapısal dönüşüme yönelik yatırımların ve projelerin desteklenmesi, sermaye
ve fon kaynaklarının etkin kullanımının sağlanması, yurt içi, yurt dışı ve
uluslararası ortak yatırımların finanse edilmesi ile kâr ortaklığı veya
kiralama esaslı kredi işlemleri dahil, tüm kalkınma ve yatırım bankacılığı işlevlerinin
rekabetçi, dinamik ve etkin bir şekilde yerine getirebilmesini sağlamaktır.”
BAŞKAN – Sayın
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
hakkında konuşmak isteyen Manisa Milletvekilimiz Sayın Ahmet Vehbi Bakırlıoğlu.
(CHP sıralarından alkışlar)
Süreniz beş
dakika.
AHMET VEHBİ
BAKIRLIOĞLU (Manisa) – Sayın Başkan, değerli milletvekilleri; Türkiye Kalkınma
ve Yatırım Bankası Hakkında Kanun Teklifi’nin 1’inci maddesi üzerine söz almış
bulunmaktayım. Genel Kurulu saygıyla selamlarım. Bu vesileyle Kerbelâ’yı ve
Ankara Garı katliamını lanetliyorum. 
Türkiye Kalkınma
ve Yatırım Bankası Anonim Şirketi, çağdaş kalkınma ve yatırım bankacılığı
araçlarını kullanarak ülkemizin kalkınma ve büyüme hedefleri doğrultusunda
sürdürülebilir büyüme ile teknolojik ve yapısal dönüşüme yönelik yatırımların
ve fon kaynaklarının etkin kullanılmasını sağlamalıdır. Tabii, kalkınmanın
temeli, temel taşlarından biri tarımdır, kalkınma tarımdan başlar. Bu nedenle,
ülkemizin en önemli tarımsal ürünlerinden biri olan zeytinden bahsedeceğim. 
Geçimini zeytin
üretimiyle sağlayan 320 bin aileden birisine mensup bir çiftçi olarak sizlere
sesleniyorum. Dünyanın en bereketli ve dayanıklı bitkisi olan zeytin ağacının
ana vatanı Anadolu’dur. Zeytin bu topraklara ve bu topraklarda yaşayan bizlere
Yaradan’ın bir armağanıdır. İktidarın her fırsatta eleştirdiği, yok saydığı,
zaman zaman hakaret ettiği ikinci Cumhurbaşkanımız İsmet İnönü ve bu ülkenin kurucu
iradesi, bu toprakların böyle bir hazineye sahip olduğunun farkına 1939 yılında
varmıştır. 1939 yılında çıkan Zeytinciliğin Islahı ve Yabanilerinin
Aşılattırılması Hakkında Kanun sayesinde zeytin hak ettiği değeri görmüştür.
Korkarım ki bu iktidarın söz konusu yasaya bütün saldırılarına rağmen bu yasa
sayesinde ayakta kalan zeytinliklerimiz bu gidişle bizzat çiftçiler tarafından
köklenecektir. 
Değerli
milletvekilleri, şimdi size gidişat hakkında biraz bilgi vereceğim. Zeytin
hasadı başladı. Zeytin bitkisinin ana vatanı olan ülkemizde bu hasadı dört
gözle bekleyen çiftçilerimiz ne yazık ki mutsuz, endişeli. Çünkü 320 bin
ailenin tüm yıl boyunca dört gözle beklediği zeytin hasadı binbir dertle,
tasayla, gamla başladı. 170 milyon zeytin ağacıyla sofralık zeytin üretiminde
dünya 2’ncisi, zeytinyağı üretiminde dünya 4’üncüsü olan, yeterli görmesek de
yılda yaklaşık 300 milyon dolarlık zeytin ve zeytinyağı ihraç eden ülkemizin
üreticisi maalesef yine umduğunu bulamamıştır. Bu yıl üretici 1 kilogram
zeytini 2,5 liraya mal etmiştir. Dönem itibarıyla hasadı yapılan yeşil zeytin
fiyatlarına baktığımızda 2 TL ortalama fiyatı zor bulmaktayız. İçinde
bulunduğumuz ekonomik şartlar ve güncel fiyatlarla mazot, gübre, ilaç, her ne
kadar işçileri tatmin etmese de işçi ücretleri ve bakım masraflarındaki
artışlar göz önüne alındığında gelecek yıl zeytinin maliyeti 3,5-4 lirayı
bulacaktır.
Özetlemem
gerekirse, bir yıl boyunca emek vermişim, dünyanın en pahalı mazotunu
kullanmışım, toprağı defalarca işlemişim, sulamışım, budamışım, gübrelemişim,
son üç ayda 6-7 defa ilaç atmışım ve sabahın ayazında üstüne kırağı yağarken
zeytin toplamışım ve sonuç: Zarar etmişim. Aldığım para, ekmek teknem, göz
nurum zeytin bahçeme bakım yapmama yetmeyecek çünkü önümüzdeki yıl zeytini
belli ki 4 liraya mal edeceğim, kaç liraya satacağım belli değil. Üstelik
borcum var, bakmakla yükümlü olduğum ailem var. Özetle, zeytin üreticisi
iflasın eşiğindedir, son günlerin moda deyimiyle konkordato ilan etmesine az
kalmıştır. Bu şartlar altında çiftçimizin geçimini sağlaması, borçlarını
ödemesi ve bahçesine bakması, gelecek yıla hazırlaması imkânsızdır. 
Sorun belli,
çözüm de bellidir. Şu an acil ve ivedilikle yapılması gereken birtakım adımlar
vardır. Yaşadığı bu zor günler çiftçimizin, çarenin, kurtuluşun kooperatifler
ve birlikler kurmak olduğunu anlamasına vesile olmuştur. Zeytin üreticimizin
ancak yüzde 15’i örgütlüdür ve çiftçimiz örgütlenmeden ayakta kalamayacağının
farkına artık varmıştır. Bu konuda, devlet, yerel yönetimler ve sivil toplum
kuruluşları öncülük etmeli ve en fazla ağacın bulunduğu Manisa bölgesinde
Manisa zeytin birliği en kısa zamanda kurulmalıdır. Üreticimizin, sektörle
ilgili sivil toplum kuruluşlarının yıllardan beri dile getirdiği sofralık
zeytine prim verilmesi artık kaçınılmaz hâle gelmiştir. Sofralık zeytine
verilecek 1 liralık primin ve zeytinyağına hâlen verilen 80 kuruşluk primin 3
liraya çıkartılması 320 bin ailenin nefes almasına, hayata tutunmasına olanak
sağlayacaktır.
(Mikrofon
otomatik cihaz tarafından kapatıldı)
BAŞKAN – Bir
dakika ek süre veriyorum.
AHMET VEHBİ
BAKIRLIOĞLU (Devamla) – Bitti zaten.
Lütfen, 320 bin
ailenin bu çığlığına kulak verelim ve hakları olan, analarının ak sütü gibi
hakları olan sofralık zeytine prim verilmesi için Meclis çatısı altında gerekli
adımları atalım.
Genel Kurulu
saygıyla selamlarım. (CHP sıralarından alkışlar)
BAŞKAN –
Teşekkür ederim Sayın Bakırlıoğlu.
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 5 sıra sayılı Türkiye Kalkınma Bankası Anonim Şirketi Hakkında Kanun
Teklifi’nin 1’inci maddesindeki “etkin” ibaresinden sonra gelmek üzere “ve
verimli” ibaresinin eklenmesini arz ve teklif ederiz.
 İsmail
Faruk Aksu Ali Muhittin Taşdoğan Olcay
Kılavuz
 İstanbul Gaziantep Mersin
 Hayati
Arkaz Ahmet Özyürek Ayşe
Sibel Ersoy
 İstanbul Sivas Adana
 Sefer
Aycan Tamer Osmanağaoğlu Baki
Şimşek
 Kahramanmaraş İzmir Mersin
 Feti
Yıldız
 İstanbul
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
hakkında konuşmak isteyen Mersin Milletvekilimiz Sayın Baki Şimşek. 
Buyurun Sayın
Şimşek. (MHP sıralarından alkışlar) 
BAKİ ŞİMŞEK
(Mersin) – Sayın Başkan, değerli milletvekilleri; sözlerime başlamadan önce,
bin yıldır yaşadığımız bu topraklarda hür ve bağımsız yaşamamız için “Ezan
susmasın, bayrak inmesin, vatan bölünmesin.” diye şehit olan kahramanlarımızın
isimlerini sayarak başlamak istiyorum: Uğur Göksu, Samsun; Ali Hekim, Antalya;
Özgür Can İnce, Ankara; Okan Dinçer, Balıkesir; Ömer Yiğit Ulus, İzmir;
Süleyman Aydın, Amasya; Neşet Gök, Eskişehir; Yahya Şen, Kırıkkale; Emre
Güngör, Kırıkkale; Ali Çam, Osmaniye. 
Bütün
şehitlerimize Allah’tan rahmet diliyorum. 
Yalnız buradan
basın mensuplarına da bir sitemimi dile getirmek istiyorum. Basın mensupları
son dört beş gündür maalesef Kaşıkçı’yla yatıyorlar Kaşıkçı’yla kalkıyorlar.
Haberlerin yarısı Kaşıkçı’ya ayrıldı. Sabah yarım saat haber dinledim, yirmi
dakikasında bütün televizyon kanallarında Kaşıkçı var. 10 şehit vermişiz, 10
şehit televizyon kanallarında beş dakikalık bir haber değeri taşımıyor.
Teröristlerin isimlerinin sayıldığı yerlerde, bu topraklar için şehit olanlara
bu değer verilmiyor. Bu konuda daha büyük hassasiyet göstermelerini temenni
ediyorum.
Maalesef
ülkemizde basının gündemi Kaşıkçı; milletin gündemi işsizlik, yoksulluk, hayat
pahalılığı ve yüksek faiz; öğrencinin gündemi yurt sorunu, kredi sorunu, burs
sorunu; çiftçinin gündemi mazot, gübre, tohum, yüksek faiz ve borç, borcu
borçla kapatmak.
Seçim bölgem
olan Mersin’in gündemi, her seçim döneminde değişmeyen vaatler, bir türlü
bitirilemeyen Çukurova Havaalanı. Şu anda yerel basında çıkan haberlere göre,
havaalanı inşaatının yeniden durduğu ve burada çalışan işçilerin işlerine son
verildiği. Bir türlü başlayamayan, iki defa temelini atmamıza rağmen şu anda
inşaat sahasında bekçi bile bulunmayan Kazanlı turizm bölgesi; önceki dönem
Sayın Çevre ve Orman Bakanımızın defalarca söz vermesine rağmen bir türlü
bitirilemeyen Pamukluk Barajı, Silifke Aksıfat Barajı, Anamur Alaköprü Barajı
ve yine her dönem vadedilen ama bir türlü neticeye varılamayan hızlı tren,
Yenice Lostik Köyü; Kalkınma Bakanımızın seçim döneminde “OSB kurulsun, hemen
50 milyon Kalkınma Bakanlığından ödenek aktaracağız.” dediği Tarsus Gıda OSB,
Mut Organize Sanayi Bölgesi ve ayrıca narenciye sezonu ve zeytin sezonu
başlamasına rağmen geçtiğimiz yılki fiyatların yarı fiyatına satılan ürünler. 
Ben
buradan, palyatif tedbirler yerine gerçekten ülkenin kangren olmuş yaralarına
çözüm bulacak çalışmaları yüce Meclisin yapmasını istiyorum. Şu anda kredi faiz
oranlarına bir bakın, inşaat sektörü ne durumda; kasım, aralık, ocak ayında
göreceksiniz, çok sayıda inşaat firmasının konkordato ilan ettiğini, iflas
ettiğini, icrayla, hacizle baş başa kaldığını göreceksiniz. 
Ben
buradan Maliye Bakanımıza sesleniyorum: Öncelikle bankaların konut kredilerini
ve ticari kredilerini… Türkiye yüzde 0,90’lık, 1’lik faiz oranlarıyla ticaret
yapmaya, konut almaya veya tarımsal kredi kullanmaya yıllardır alıştı. Şu anda
2; 2,25; 2,50; 2,90’lık faizlerle ne çiftçilerin ne inşaat sektörünün ayakta
kalabilmesi mümkün değil. Size bir örnek veriyorum. 300 bin lira kredi kullanan
bir vatandaş konut kredisinde 0,90’lık faiz oranlarıyla aylık 6.700 lira para
ödüyordu ve 300 bin liraya 403 bin lira gibi bir rakam ödüyordu. Şu anki faiz
oranlarıyla ayda 11 bin lira ödemek zorunda ve 300 bin liralık krediye 364 bin
lira faiz ödemek zorunda. İşçinin de çiftçinin de konut alacak vatandaşın da bu
faizlerle başa çıkması mümkün değil. Burada en büyük fırsatçılığı bankalar
yapıyor. Öncelikle bakanlığın bankalarla ilgili gerekli tedbirleri almasını,
faizleri makul seviyelere çekmesini talep ediyorum.
Yüce heyetinizi
saygıyla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Şimşek.
Şimdi önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
Değerli
milletvekilleri, 2’nci madde üzerinde iki önerge vardır, önergeleri aykırılık
sırasına göre işleme alıyorum.
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 2'nci maddesinin aşağıdaki şekilde değiştirilmesini
arz ve teklif ederiz.
Saygılarımızla.
 Bülent
Kuşoğlu  Abdüllatif Şener  Süleyman
Girgin
 Ankara
 Konya  Muğla
 Emine
Gülizar Emecan  Ömer Fethi Gürer  Yüksel
Özkan
 İstanbul
 Niğde  Bursa
 Nazır
Cihangir İslam
 İstanbul
“MADDE 2- (1)
Bankanın merkezi, amacı, kaynakları, sermaye yapısı, organları, hesapları,
faaliyet konuları ile kârının dağıtımına ilişkin hususlar ilgili veya ilişkili
bakanlık tarafından onaylanan esas sözleşmesinde belirlenir.
(2) Bu Kanun ile
yürürlükten kaldırılan 14/10/1999 tarihli ve 4456 sayılı Türkiye Kalkınma
Bankası Anonim Şirketinin Kuruluşu Hakkında Kanun ile kurulan Türkiye Kalkınma
Bankası Anonim Şirketi, bu Kanunun yürürlüğe girdiği tarihte Türkiye Kalkınma
ve Yatırım Bankası Anonim Şirketi unvanıyla kalkınma ve yatırım bankası olarak
hiçbir hukuki muameleye tabi olmaksızın faaliyetlerine devam eder.”
BAŞKAN –
Okutulan önergeye Komisyon katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Önerge
hakkında konuşmak isteyen İstanbul Milletvekilimiz Sayın Nazır Cihangir İslam.
Buyurun Sayın
İslam. (CHP sıralarından alkışlar)
Süreniz beş
dakika. 
NAZIR CİHANGİR
İSLAM (İstanbul) – 10 Ekim Ankara Garı katliamını nefretle kınıyorum. Kayıplarımıza
Allah’tan rahmet, yakınlarına sabır diliyorum. 
Hazreti
Hüseyin’i rahmetle anıyorum ve takipçisi olacağımıza huzurlarınızda söz
veriyorum. 
Son zamanlarda
özellikle sağlık çalışanlarına ve İstanbul Milletvekili Sayın Hüda Kaya’ya
yapılan davranışı, muameleyi, şiddeti kınıyorum. Cumartesi Annelerine destek
çıkan bir milletvekiline reva görülen, bir emniyet müdürünüz tarafından reva
görülen bu davranışı şiddetle kınıyorum. Sizden gelen yazısız emirlerle
bu emir kulları sizin emirlerinizi yerine getiriyor. Ama yarın öbür gün bu
dosyaların mutlaka yeniden açılacağından ve bunların hesabının sorulacağından
habersizler. 
İBRAHİM AYDEMİR
(Erzurum) – Ya, sen hep tehdit ediyorsun, her konuşmada tehdit ediyorsun. İşin
o ya! Ne ayıp şey! 
NAZIR CİHANGİR
İSLAM (Devamla) – Dün şurada kaldık: Bu zulmünüze karşıyız. Bu zulmünüzü ifşa
edeceğiz ve bu zulmünüzle mücadeleye devam edeceğimizi söyledik. 
Bütün
meslektaşlarım beni arıyor, hastanelerde ameliyatlar durdu, haberiniz var mı?
Nereden olacak? Saraylarda gezdikten sonra nereden haberiniz olacak? 
İBRAHİM AYDEMİR
(Erzurum) – Yalan, bunların hepsi yalan.
NAZIR CİHANGİR
İSLAM (Devamla) – Ama sarayınız tam kapasite harcıyor. Ne harcıyor biliyor musunuz?
Bir fikriniz var mı? Günde bin asgari ücret harcıyor, ayda 30 bin asgari ücret
harcıyor. 
RADİYE SEZER
KATIRCOĞLU (Kocaeli) – Orada koskocaman Türkiye Cumhuriyeti devleti
yönetiliyor. 
NAZIR CİHANGİR
İSLAM (Devamla) – Yani siz şu sarayı kapatsanız 30 bin kişiye istihdam
sağlayabilirsiniz. Sizin sefahatiniz zulme dönüşüyor. Zenginliğiniz… Yahu
zenginliğinizi kıskanmıyoruz, bunu bizim cebimizden alıyorsunuz da buna
itirazımız var, sonuna kadar da olacak. Ama siz ne yapıyorsunuz? Hem icra
makamındasınız hem şikâyet ediyorsunuz. 
Bugün getirdiniz
bu teklifi yani hakikaten ne çektirdiniz Sayın Başkana, 3 defa yoklama aldık.
Kanun getiriyorsunuz, burada yoksunuz. Tek göreviniz yasama, görevinizi de
yapmıyorsunuz. 
ŞİRİN ÜNAL
(İstanbul) – Siz var mıydınız?
İBRAHİM AYDEMİR
(Erzurum) – Sizden kimse var mıydı o yoklamada?
SÜREYYA SADİ
BİLGİÇ (Isparta) – “Siz” derken, o tek başına.
NAZIR CİHANGİR
İSLAM (Devamla) – Ne bizi konuşturuyorsunuz ne de kendiniz buraya çıkıp
konuşuyor, görevinizi yapıyorsunuz. 
ALİ ÖZKAYA
(Afyonkarahisar) – Boş konuşuyorsun! 
NAZIR CİHANGİR
İSLAM (Devamla) – Ben CHP Grubuna tekrar teşekkür ediyorum, bu söz hakkını
bizlere sağladıkları ve önergeyi destekledikleri için. Bakın… (AK PARTİ
sıralarından gürültüler)
ALİ ÖZKAYA
(Afyonkarahisar) – En çok sen konuşuyorsun!
NAZIR CİHANGİR
İSLAM (Devamla) – Doğru yani içiniz rahat değil ve laf atacaksınız, biliyorum.
BAŞKAN – Sayın
İslam, lütfen Genel Kurula hitap edin.
Değerli
arkadaşlar, lütfen karşılıklı konuşmayalım. 
ALİ ÖZKAYA
(Afyonkarahisar) – Dön de Genel Kurula konuş. 
NAZIR CİHANGİR
İSLAM (Devamla) – Gel, gel, burada konuş. 
ALİ ÖZKAYA
(Afyonkarahisar) – Boş boş konuşuyor.
NAZIR CİHANGİR
İSLAM (Devamla) – Şimdi, bakın, değerli arkadaşlarım, İç Tüzük’ün 107’nci
maddesinde ne diyor? Başkan yardımcısı veya bakan Meclis soruşturmasında
soruşturulduğu zaman, bir: Cezaya söz konusu olan fiili iyi tarif edeceksiniz
ve bu fiilin mevzuatta nereye, hangi maddeye oturduğunu iyi tarif edeceksiniz.
Çok doğru, hiç itirazım yok. KHK’lerde niye bunu yapmadınız? KHK’lerde niye
hiçbirimize bu mevzuatın hangi maddesinden dolayı işimizi kaybettiğimizi
söylemediniz? Çünkü güç sizde, değil mi? Ama az kaldı, gerçekten az kaldı, biz
buraya geleceğiz, siz şurada 3-5 kişi oturacaksınız, o günler de yakın. (AK
PARTİ sıralarından gürültüler; CHP, HDP ve İYİ PARTİ sıralarından alkışlar) 
Bakın, KHK’liler
yargıya gidemiyor, kalabalık cezaevlerine tıktınız insanları, 20 kişilik
koğuşlarda 40 kişi yatırıyorsunuz. 
Hanımlar, AK
PARTİ’li hanım milletvekilleri, bugün, hamile annelerin, loğusa annelerin
cezaevinde olduğunu biliyor musunuz? 
ALİ ÖZKAYA
(Afyonkarahisar) – Terörist olan, hapse girer; bundan daha doğal bir şey yok. 
NAZIR CİHANGİR
İSLAM (Devamla) – Hukukçusunuz, bunun hukuka aykırı olduğunu bilmiyor musunuz?
Çocuklarının cezaevinde olduğunu bilmiyor musunuz? Yahu, 17 bin kişi arkadaşlar,
soruşturmadan geçmiş, mahkemelerde beraat etmiş; daha ne bekliyorsunuz bunları
işlerine döndürmek için? Hukukçu milletvekillerimize soruyorum. 
BURHAN ÇAKIR
(Erzincan) – Saadete gel! Saadete gel!
NAZIR CİHANGİR
İSLAM (Devamla) – Sen Saadete geleceksin ya da gelmeye çalışacaksın bir gün de
onu bir gör.
Arkadaşlar, ben
size zulmün nedenini söyleyeyim. 
(Mikrofon
otomatik cihaz tarafından kapatıldı) 
BAŞKAN – Sayın
İslam, toparlayalım. 
NAZIR CİHANGİR
İSLAM (Devamla) – Sayın Başkan, toparlamak için, sadece bağlayacağım. 
BAŞKAN – Tabii,
buyurun.
NAZIR CİHANGİR
İSLAM (Devamla) – Hepsinin başında “O ne derse o.” diyorsunuz. Haşa ve kellâ “O
ne derse o.” bir tek Allah’a denir arkadaşlar, siz ne yapıyorsunuz? Haşa ve
kellâ. (CHP sıralarından alkışlar) Bu huyunuzdan vazgeçin.
Bu halkla aynı
hayatı, aynı dertleri paylaşmıyorsunuz, başka bir âleme gittiniz. Diyorum ya
yeryüzünde hakikaten bir cennet oluşturmaya çalışıyorsunuz ama nafile. Yahu,
ayrımcılık yapıyorsunuz; referandumda size “hayır” diyene “Hain.” diyor sizin
başınız, hain. Niçin hain oluyoruz yahu? O zaman niye referandum yapıyorsunuz
arkadaşlar? Hain ne demek ya? Hakları bir lütuf gibi veriyorsunuz. Sizden
olanlara hak etmediklerini, sizden olmayanlaraysa haklarını bir lütuf gibi
veriyorsunuz.
Ne yaptığınızı
da bilmiyorsunuz. Siz beni 7 Şubat 2017 akşamı attınız ama Kafkas Üniversitesi
beni atarken aynı günlerde Marmara Üniversitesi beni kendi kadrolarına… (AK
PARTİ sıralarından gürültüler)
(Mikrofon
otomatik cihaz tarafından kapatıldı) 
BAŞKAN – Teşekkür
ederiz. 
NAZIR CİHANGİR
İSLAM (Devamla) – Bir dakika daha, bağlıyorum. 
BAŞKAN – Peki,
buyurun. 
NAZIR CİHANGİR
İSLAM (Devamla) – Bağlıyorum, çok uzatmayacağım. 
Bakın, bakın,
Kafkas Üniversitesi beni atarken Marmara Üniversitesi almaya çalışıyor. Bana bu
pasaportu veriyorsunuz, diplomatik pasaportu, bir yandan çıkış yasağı
koyuyorsunuz. 12’sinde çıkacağım, daha durumu bilmiyorum, resmî bir dönüş de
almadım; bakalım. Ya çıkarmayacaksanız, zaten çıkmaya niyetim yok, niye bu
pasaportu veriyorsunuz? Bu soruların hiç cevabı yok.
Değerli
arkadaşlar, kandırıldığınız doğru.
BAŞKAN –
Selamlayalım Sayın İslam. 
NAZIR CİHANGİR
İSLAM (Devamla) – Kandırılmaya müsaitsiniz çünkü bu, 2001’de başladı, Amerika
Birleşik Devletleri’ndeki hikâyenizle başladı. 
Siz bu krizi kabul
edin, hatanızı kabul edin, bu Meclis size yardımcı olur, söz. 
Hepinize
saygılar, sağ olun. (CHP, HDP ve İYİ PARTİ sıralarından alkışlar)
BAŞKAN –
Teşekkür ediyorum. 
Şimdi önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 5 sıra sayılı Türkiye Kalkınma Bankası Anonim Şirketi Hakkında Kanun
Teklifi’nin 2’nci maddesinin ikinci fıkrasındaki “tarihte” ibaresinin “tarihten
itibaren” olarak değiştirilmesini arz ve teklif ederiz. 
 İsmail
Faruk Aksu Feti Yıldız Olcay
Kılavuz
 İstanbul İstanbul Mersin
 Tamer
Osmanağaoğlu Ahmet Özyürek Hayati
Arkaz 
 İzmir Sivas İstanbul

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkanım. 
BAŞKAN – Önerge
hakkında konuşmak isteyen, Sivas Milletvekilimiz Sayın Ahmet Özyürek. 
Buyurun Sayın
Özyürek. (MHP sıralarından alkışlar) 
Süreniz beş
dakika Sayın Özyürek. 
AHMET ÖZYÜREK (Sivas)
– Sayın Başkanım, değerli milletvekilleri; görüşmekte olduğumuz 5 sıra sayılı
Kalkınma Bankası Kanun Teklifi’nin 2’nci maddesi üzerine Milliyetçi Hareket
Partisi Grubu adına söz almış bulunmaktayım. Bu nedenle hepinizi, Genel Kurulu
saygıyla selamlıyorum.
Kalkınma
Bankasının, öncelikle, kalkınmada öncelikli olan illerin kalkınması için
verdikleri projelere vermiş olduğu krediler vardır. Bunların en önemlisi,
imalatta ve üretimde gerçek olarak, reel olarak gördükleri projeleri hayata
geçirmektir. Ama ben de şunu buradan sormak istiyorum: Acaba, bizim Sivas bu
teşviklerden ve desteklerden ne kadar faydalandı şimdiye kadar? 
Değerli
milletvekilleri, Sivas’ta yıllar öncesinde bir Dikimevimiz vardı ve sonra Sivas
Demir Çelik vardı ve arkasından TÜDEMSAŞ diye çok değerli bir üretimimiz var.
Fakat bugün baktığımızda, geçmiş yıllardaki iktidarların o günkü çalışmalarında
Dikimevinin Sivas’tan alındığını ve taşındığını görüyoruz. Yine, çok önemli
değeri olan Demir Çelikin Sivas’ta özelleştirilerek burada yok edildiğini ve
sıfırlandığını görüyoruz. Yani Sivas’ın geçmiş yıllarda faydalandığı
teşviklerden, desteklerden ve devletten aldığı hiçbir şey kalmamış maalesef.
Bugünlere geldiğimizde ise biz diyoruz ki Sivas olarak: Buna rağmen Sivas’ta
üretmeye ve imal etmeye devam edeceğiz. 
Sivas Organize
Sanayisi’nde 152 tane aktif, 19 tane de projesi devam eden fabrikamız var.
Değerli arkadaşlar, Sivas’ın teşviklerden öncelikli olarak faydalanabilmesi
için… Hemen bir veya iki saatlik mesafedeki şehirlerimiz 4’üncü bölge teşvikten
faydalanıyorsa biz de diyoruz ki Sivas’ımız da bunlardan faydalansın. Sivas
6’ncı bölge olduğunda… Şu anda projesi devam eden ve ihalesi yapılmış olan,
yaklaşık 125 milyon Türk lirasına ihalesi yapılan Demirağ Organize Sanayi
Sitesi’nin altyapısı devam etmektedir. Şu anda buradaki altyapı çalışmaları
devam ediyor, bir yıl sonra bitecektir. Buranın da -kolay olsun diye- ray
sistemi oluşturuldu, oradaki yatırımcı kardeşlerimizle ilgili, sevkiyat
kolaylaşsın diye. 
Ama herkes şunu
söylüyor: Biz buraları 5 binliklere, 10 binliklere ve 50 bin, 100 binliklere
parselledikten sonra yatırımcıları bekliyoruz çünkü gelip yatırım yapacak
yatırımcı yok. O zaman biz de diyoruz ki teşvik alamıyorsak, yatırımcı
gelmiyorsa bari Sivas’ımızı da 6’ncı bölgeye alın da en azından bu teşviklerden
faydalanıp Sivas’ımızı hayata geçirelim.
Bakın, değerli
milletvekilleri, İstanbul’da 2 milyon Sivaslının olduğu… Belki de Sivas
Türkiye’de en çok göç veren illerden bir tanesidir. Örneğin, bugün Sivas’ımızda
bin üniversite öğrencisinin okulu bitirdiğinde yarınının garantisi yok, işi
yok. O zaman gelin Sivas’ımıza sahip çıkalım, gençlerimize sahip çıkalım.
Sivaslı Sivas’ta kalsın, İstanbul’a, Ankara’ya, başka şehirlere göçe
zorlamayalım; yazık, günahtır ve Sivas bunu da hak ediyor. Geçmişe baktığımızda
Sivas’ın gerçek değerini bir anlatayım sizlere. Sivas, Selçuklu
İmparatorluğu’nun başkentliğini yapmış bir şehirdir, hemen arkasından
Osmanlı’nın kuruluşunda önemli bir rol oynamıştır ve en önemlisi de ülkemiz
işgal altındayken Mustafa Kemal Atatürk ve Kurtuluş Savaşı’nda mücadele veren
silah arkadaşları 4 Eylül 1919’da Sivas’a gelip Sivas Kongresi’ni yaparak
ülkemizin bağımsızlığına imza atmıştır. Ben de diyorum ki: Sivas 6’ncı bölgeyi
hak ediyor, Sivas’a sahip çıkalım. 
Hepinize saygı
ve sevgilerimi sunuyorum. Allah’a emanet olun. (MHP sıralarından alkışlar)
BAŞKAN –
Teşekkür ederim Sayın Özyürek.
Değerli
milletvekilleri, şimdi önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
2’nci maddeyi
oylarınıza sunuyorum: Kabul edenler… Kabul etmeyenler… 2’nci madde kabul
edilmiştir.
Sayın Enginyurt,
sisteme girmişsiniz. Rica edeyim, öncelikle ne gerekçeyle olduğunu ifade eder
misiniz?
CEMAL ENGİNYURT
(Ordu) – Sayın Başkan, ben aslında biraz önce girmiştim de siz söz verince
sözümü söyleyeyim, olmaz mı?
BAŞKAN – Yani
istemiyorsanız vermeyebilirim de ama…
CEMAL ENGİNYURT
(Ordu) – Yok, istedim, ne güzel, fırsat oldu.
BAŞKAN – Buyurun
ama tabii…
CEMAL ENGİNYURT
(Ordu) – Yani CHP’lilerin düğmeye basmasından bize zaman gelmiyor biliyor
musun, belki gelir dedim. Allah razı olsun, bunlar erken davranıyorlar, hiç
fırsat kalmıyor bize. (AK PARTİ sıralarından alkışlar)
BAŞKAN – Sayın
Enginyurt, tabii, usulen ne gerekçeyle olduğunu da bir ifade etmenizde yarar
var, onu bir dinleyeyim; ondan sonra buyurun, ben söz veriyorum zaten size.
CEMAL ENGİNYURT
(Ordu) – Ordu’nun çevre yoluyla ilgili bir derdimi izah edeceğim.
BAŞKAN – Peki,
tabii, bakın, hemen hallettik bu konuyu.
V.- AÇIKLAMALAR (Devam)
42.- Ordu Milletvekili Cemal Enginyurt’un, Ordu çevre yolunun hayata
geçmesini temenni ettiğine ilişkin açıklaması
CEMAL ENGİNYURT
(Ordu) – 2007 yılından bu tarafa Ordu çevre yolu, Sayın Cumhurbaşkanımızın da
söz vermiş olmasına rağmen ve yapılma talimatı vermiş olmasına rağmen hâlâ
gerçekleşmemiş, hayata geçmemiştir. Ordu trafiğini Ordu’nun mevcut yolu
kaldırmamaktadır. Dolayısıyla bu vesileyle gecenin bu saatinde Sayın
Cumhurbaşkanının duyacağı temennisiyle, Ordu çevre yolunun hayata geçmesini
temenni ediyorum.
Teşekkür
ediyorum.
BAŞKAN – Ben de
teşekkür ederim.
Birkaç
arkadaşımıza da zaman içerisinde söz vereceğim.
Sayın Kılıç’a
bir söz vereyim.
Sayın Kılıç
neden dolayı söz istemiştiniz?
İMRAN KILIÇ
(Kahramanmaraş) – Bugün haklı olarak bütün arkadaşlarımız hep Kerbelâ’dan
bahsettiler…
BAŞKAN – Peki,
teşekkür ederim.
Sizin derin
bilginizi biliyoruz bu konularda.
Buyurun.
43.- Kahramanmaraş Milletvekili İmran Kılıç’ın, muharrem ayının, bütün
Müslümanları derin bir acıya gark eden Kerbelâ faciasının yaşandığı hüzün dolu
bir ay olduğuna ve yeni Kerbelâlar yaşanmaması için bu acı hadiseden ders
çıkarılması gerektiğine ilişkin açıklaması
İMRAN KILIÇ
(Kahramanmaraş) – Kerbelâ’yı doğru anlamak… Muharrem ayı, haramiyeti yanında
bütün Müslümanları derin bir acıya gark eden Kerbelâ faciasının yaşandığı hüzün
dolu bir aydır. Hazreti Hüseyin Efendimiz ve çoğu ehlibeyti Mustafa’dan olan 70
kişi Kerbelâ’da hunharca katledilerek Hicri 10 Muharrem 61 tarihinde şehadet
şerbetini içmiştir. 
Kerbelâ,
asırlardır dinmeyen ortak hüzün ve kederimizdir. Bugün bize düşen, Kerbelâ’yı
doğru okumak ve doğru anlamaktır. Kerbelâ’dan ayrılık gayrılık değil birlik
beraberlik; kin, nefret ve öfke değil sevgi, muhabbet ve hoşgörü devşirmektir.
Kerbelâ’yı anlamak, Hazreti Hüseyin gibi davranmak ve Hüseyin’ce yaşamaktır;
onun zulüm ve haksızlık karşısındaki duruşunu evrenselleştirmektir; yeni
Kerbelâlar yaşanmaması için bu acı hadiseden dersler ve ibretler çıkarmaktır.
Hepinizi
saygıyla selamlıyorum. 
BAŞKAN –
Teşekkür ederim.
Bu sırada son
olarak Sayın Tanal’a söz vereyim, daha sonra 1-2 arkadaşıma diğer maddelerde
söz vereceğim. 
Sayın Tanal,
buyurun.
MAHMUT TANAL
(İstanbul) – Değerli Başkanım, teşekkür ederim.
Şunun için söz
istemiştim ben: Efendim, Çekmeköy Belediyesinin sınırları içerisinde vatandaş
imar barışı için müracaat ettiği hâlde…
BAŞKAN – Peki,
teşekkür ederim.
Buyurun, devam
edin.
44.- İstanbul Milletvekili Mahmut Tanal’ın, İstanbul’un Çekmeköy ilçesi
sınırları içinde yaşayan vatandaşların imar barışı için müracaat etmesine
rağmen konutlarının yıkıldığına, Çevre ve Şehircilik Bakanlığının, Ümraniye
Kaymakamlığının bu mağduriyeti gidermesini talep ettiğine ilişkin açıklaması
MAHMUT TANAL
(İstanbul) – Değerli Başkanım, teşekkür ederim.
Çekmeköy ilçemiz
sınırları içerisinde vatandaşımız imar barışı için müracaat ettiği hâlde,
Ümraniye Belediyesi ve Büyükşehir Belediyesi zabıtası tarafından vatandaşımızın
konutları yıkılmaktadır, vatandaş sokakta yaşamaktadır. Vatandaşımızın bu konut
ve barınma hakkının giderilmesi için bir an önce Çevre ve Şehircilik
Bakanlığının, Ümraniye Kaymakamlığının bu mağduriyeti gidermesini talep
ediyorum, selam ve saygılarımı iletiyorum.
BAŞKAN –
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN - Değerli
milletvekilleri, 3’üncü madde üzerinde iki önerge vardır.
Önergeleri
aykırılık sırasına göre okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş’un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 3’üncü maddesinin aşağıdaki şekilde değiştirilmesini
arz ve teklif ederiz.
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Yüksel
Özkan Emine Gülizar Emecan Ömer
Fethi Gürer
 Bursa İstanbul Niğde

 İbrahim
Özden Kaboğlu
 İstanbul

“MADDE 3- (1)
Banka; kanun ya da Cumhurbaşkanlığı kararnamesiyle, kalkınma planı, programı ve
stratejik planlar doğrultusunda kaynağı tahsis edilmek suretiyle
görevlendirilebilir. Bu görevlendirmelere ilişkin usul ve esaslar ile
görevlendirme kapsamında ihtiyaç duyulan kaynağın hangi kurum veya kuruluş
bütçesinden karşılanacağı ilgili yıl merkezi yönetim bütçesinde belirlenir.”
BAŞKAN –
Okutulan önergeye Komisyon katılıyor mu? 
PLAN VE BÜTÇE
KOMİSYONU SÖZCÜSÜ BEKİR KUVVET ERİM (Aydın) – Katılmıyoruz. 
BAŞKAN – Önerge
hakkında konuşmak isteyen İstanbul Milletvekilimiz Sayın İbrahim Özden Kaboğlu.

Buyurun. (CHP
sıralarından alkışlar) 
Süreniz beş
dakika Sayın Kaboğlu. 
İBRAHİM ÖZDEN
KABOĞLU (İstanbul) – Sayın Başkan, değerli üyeler; bu sabah gar etrafını
gezerken o alanda konuşlanmış olan kolluk güçlerini görünce arkadaşlarıma,
keşke 10 Ekim 2010’da bu seferberlik yapılsaydı, yapılmış olsaydı, bu önlemler
alınsaydı o katliam olmazdı dedim ve buna inanıyorum. Keşke öyle olsaydı, bugün
yas tutmak için engellemek yerine bir saldırıyı engellemek amacıyla kolluk gücü
seferber edilseydi. 
Temmuz
ayının ikinci yarısında İstanbul’dan Ankara’ya gelirken uçakta yanımda oturan,
aynı sırada oturan bir bay selamladı beni, “Hocam, pek saygın bir mesleğiniz
var.” dedi. Hayır, ülkemizde değil dedim ve konuşmaya başladık. Elimdekine baktı,
1 no.lu Cumhurbaşkanlığı Kararnamesi’ni okuduğumu söyledim kendisine ve -bu
kişi, çok özel bir yeri olan bir kişi olduğu için belirtiyorum; bakan
yardımcılığına henüz atanmış ve göreve başlamak için Ankara’ya geliyordu- dedim
ki: Doğrusu, okurken pek hüzünleniyorum çünkü Tanzimat’tan bu yana oluşan
kurallar, kurumlar ve kavramlar teker teker tasfiye edilmiş ve bu beni bir
yurttaş olarak çok üzüyor. “Hocam, bu yapılan ‘Ben yaptım, oldu.’ mantığını
yansıtıyor.” dedi, dahası devam etti “Kervan yolda dizilir zihniyetini
yansıtıyor. Hocam, acaba bir uluslararası kongre düzenleyemez miyiz bunu
anlatmak için herkese, bunun sakıncalarını?” dedi. Bu şekilde aramızda bir
konuşma geçti. 
Tabii,
bu 1 no.lu Cumhurbaşkanlığı Kararnamesi sorsam kaç maddedir diye, acaba kaç
kişi bilir? Bu kararname kimin tarafından yazıldı desem, acaba kaç kişi bilir?
Gerekçesi nedir desem, acaba kaç kişi bilir? Gerçekten bu kararname aslında bir
tür… Evet, çok sözü edildi kurulan, ataması yapılan kurulları dikkate aldığımız
zaman, bakanları burada tartıştığımız “Kaçıncı sırada bu bakanlar?” diye soru
sorduran kurullar yapısı; tabii ki kurulların altında bakanlar. Fakat bu
kararnamenin esasen yeri hukuk sistemimizde, herhâlde bir paralel Anayasa’dır
şeklinde nitelendirme yaparsak yeridir çünkü bunu anlamaz isek -1 no.lu
Kararname’yi- bu durumda bugün, burada tartıştığımız hususları yerli yerine
oturtmamız mümkün olmaz. 
Şimdi,
bu bakımdan, üçüncü nokta -giriş niteliğinde- dünkü buradaki tablo ile bugünkü
tablo arasında tam bir tezat teşkil eden görünüm çünkü dün tam bir uzlaşma
havası vardı, bugün ise deyim yerindeyse Nuh diyen ama Peygamber demeyen bir
yaklaşım, “Hayır, kesinlikle biz bunun virgülüne bile dokundurtmayız.”
zihniyeti. 
İşte, bu
yaklaşımla, bu sözlerle bu metne, 3’üncü maddeye baktığımız zaman, 3’üncü
maddenin esasen Anayasa’nın başta 2’nci maddesi olmak üzere, 6’ncı maddesi,
7’nci maddesi, 11’inci maddesi, 73’üncü maddesi, 87’nci maddesi ve 161’inci
maddesine aykırı olduğunu görmekteyiz. İki açıdan 2’nci maddeye aykırı: Hukuk
devleti açısından, kuralı koyan, kuralı uygulayan ve denetleyen makam ayrılığı
bakımından; 2’nci maddeye aykırı çünkü demokratik devlet ilkesi bakımından,
saydamlık kuralı açısından. 6’ncı maddeye aykırı çünkü hiçbir organ kaynağını
Anayasa’dan almayan devlet yetkisi kullanamaz. 7’nci maddeye aykırı çünkü
yasama yetkisi devredilemez. 11’inci maddeye aykırı çünkü yasama organı
öncelikle Anayasa’nın amir hükümleriyle… 
(Mikrofon
otomatik cihaz tarafından kapatıldı) 
BAŞKAN – Sayın
Kaboğlu, tamamlayalım, bir dakika süre veriyorum. 
İBRAHİM ÖZDEN
KABOĞLU (Devamla) – Lütfen… 
11’nci maddeye
aykırı çünkü 11’inci maddenin birinci muhatabı yasama organıdır. 73’üncü
maddeye aykırı çünkü 73’üncü madde vergi ödevi, esasen vergi yükümlüsünün
haklarını düzenlemektedir. 87’nci maddeye aykırıdır, bütçe hakkı… Evet “bütçe
hakkı” deniyor, Anayasa Mahkemesi de öyle nitelendiriyor ama ben buna “bütçe
yetkisi” diyorum. Bütçe yetkisi yasama organına aittir ve nihayet, Anayasa’nın
161’inci maddesine aykırıdır, bütçe ve kesin hesap hükmüne.
Şimdi, bu
maddelere bu 3’üncü maddenin aykırılığı, esasen yasayla düzenlenmesi gereken
bir alanın Cumhurbaşkanlığı kararnamesine verilmiş olması ve Cumhurbaşkanına…
Bir yasada kişiden söz edilmez, makamdan söz edilir, ayrı bir sorun
(Mikrofon otomatik
cihaz tarafından kapatıldı)
İBRAHİM ÖZDEN
KABOĞLU (Devamla) – Sayın Başkan, ben dün de hiç kullanmadım hakkımı, bir
dakika daha verirseniz ben bunu bağlamak isterim.
BAŞKAN – Buyurun
Sayın Hocam, tabii.
İBRAHİM ÖZDEN
KABOĞLU (Devamla) – Şimdi, burada benim bu koyduğum, belirttiğim maddelerin
herhangi biçimde bir değer yargısıyla ilişkisi bulunmamaktadır. Çünkü elimdeki
metinde Anayasa Mahkemesinden uzunca bir alıntı var bütçe hakkı konusunda ve
Anayasa Mahkemesinin bu kararı da öyle, hani tırnak içerisinde “vesayet dönemi
Anayasa Mahkemesi”nin değil, 2012 yılında verdiği karardır, buna da açıkça
aykırıdır.
Tabii ki burada,
6085 sayılı Sayıştay Kanunu ve 5018 sayılı Kamu Mali Yönetimi ve Kontrol
Kanunu’nu belirtmeme gerek yok. Ancak şununla bitireyim ki şu anda bile
Sayıştayın denetiminin çok zor olduğu ve hesap verebilir yönetim anlayışının
uygulanmadığı dikkate alınırsa bu yasanın yürürlüğe girmesi durumunda herhangi
bir biçimde…
(Mikrofon
otomatik cihaz tarafından kapatıldı)
İBRAHİM ÖZDEN
KABOĞLU (Devamla) – …hesap verebilirlik ilkesinin geçerli olmayacağını
söyleyebiliriz.
Saygıyla
hepinizi selamlıyorum. (CHP ve İYİ PARTİ sıralarından alkışlar) 
BAŞKAN –
Teşekkür ederiz Sayın Kaboğlu.
Değerli
milletvekilleri, önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi
okutuyorum: 
MAHMUT TANAL
(İstanbul) – Sayın Başkanım, özür dilerim sizden.
Şimdi, bir kanun
teklif edildiği zaman Kanunlar ve Kararlar -gerçi Kanunlar ve Kararlardan
memurlar var Divanda- bunun Anayasa'ya aykırı olup olmadığı hususunda bir rapor
tanzim ederler. Acaba, Kanunlar ve Kararların bu 3’üncü maddenin, biraz önce
değerli hocanın bahsettiği Anayasa'nın 104’üncü maddesinin on yedinci
fıkrasında Cumhurbaşkanının yetkileri arasında, kanunla olduğu için yasaklanan
bir hüküm anlamında bir raporu var mı yok mu, bir öğrenebilir miyiz acaba?
BAŞKAN – Bir
bakalım.
MAHMUT TANAL
(İstanbul) – Teşekkür ederim.
BAŞKAN – Değerli
arkadaşlarım, diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 5 sıra sayılı Türkiye Kalkınma Bankası Anonim Şirketi Hakkında Kanun
Teklifi’nin 3’üncü maddesindeki “tahsis edilmek suretiyle” ibaresinden sonra
gelmek üzere “görev alanıyla ilgili konularda” ibaresinin eklenmesini arz ve teklif
ederiz.
 İsmail
Faruk Aksu Hayati Arkaz Olcay
Kılavuz
 İstanbul İstanbul Mersin
 Tamer
Osmanağaoğlu Mehmet Celal Fendoğlu Ahmet
Özyürek
 İzmir Malatya Sivas
 Feti
Yıldız 
 İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılamıyoruz Sayın Başkan.
BAŞKAN – Önerge
üzerinde söz isteyen, Malatya Milletvekilimiz Sayın Mehmet Celal Fendoğlu.
Süreniz beş
dakika.
Buyurun Sayın
Fendoğlu. (MHP sıralarından alkışlar)
MEHMET CELAL
FENDOĞLU (Malatya) – Teşekkür ederim.
Sayın Başkan,
çok kıymetli vekillerim; ben çiftçilerin yoğun olduğu bir bölge ve ilden
geliyorum, dolayısıyla çiftçilerimizin sorununu yakından biliyorum. Bugün
birçok arkadaşımız bu konuda fikirlerini beyan ettiler ama Malatya’nın da
kendine has sorunları var tabii ki, bu sorunların başında da kayısı ve tütün
geliyor. Üreticilerin en büyük sorunu girdi maliyetinin yüksek olması. Bu girdi
maliyetinin yüksek olmasından dolayı da çiftçilerin dile getirdiği en büyük
sorun “Eğer bu maliyetler azalmazsa biz çiftçilik yapmayacağız bundan sonra.”
“Peki, ne yapabiliriz?” diyorum çiftçi arkadaşlara “Devlet bize ucuz mazot
versin, gübre versin; biz para yerine bunları alalım.” diyorlar. Tarım kredi
kooperatiflerinin yapmış olduğu yardımlar belli, bu yardımlar sürekli
ertelemeyle geçiyor ve beş yıl üst üste yardımları ertelenen çiftçi faiz
altında boğulmuş durumda. “Bu boğulmanın bir çözümü var mı?” diye soruyorum
çiftçi arkadaşlarımıza “Var.” diyorlar. “Nedir?” Beş yılda ulaşmış olan bu
borçların faizlerinin silinerek yeniden yapılandırılmasını talep ediyorlar yani
bir dahaki sefere ertelenmesini istemiyor üreticiler. 
Tabii, tarımla
alakalı kurumlar var; Et ve Süt Kurumu, tarım kredi kooperatifleri. Bunlardan
şikâyetçiler. Bu şikâyetlerinde işin ehli, iş sahibi, işi bilen insanlar
olmadığını vurguluyorlar. Bizler de diyoruz ki “Mecliste bunu gündeme getirip
işi ehline vereceğiz.”
En büyük sorun
stokçular. Üretici ürettiği malı 1 liradan verir, bu da rafta 5 liraya
satılırsa, tabii bunda da çok büyük sıkıntı çektiklerini dile getiriyorlar.
Stokçularla mücadelenin de örgütlenmeden, birlikten ve bir olmadan geldiğini
ifade ediyorlar. En büyük şeylerden bir tanesi de Malatya’daki Kayısı
Birliğinin, geçmişte bazı hataları olmasına rağmen, yeniden yapılanmamış
olması. “Biz Kayısı Birliğinin yeniden kurulmasını ve Malatya’da beş yıldır
yapılmayan Kayısı Fuarının uluslararası boyutta yapılmasını talep ediyoruz.”
diyorlar.
Üreticinin
örgütlenmesi için kurumların desteğine ihtiyacı var. Tabii, bu kurumlar da
yukarıda ismini zikrettiğim tarımla alakalı kurumlar. Eğer bu kurumlar gerekli
desteği vermezlerse, yerine bu işi yapabilecek işinin ehli, işin sahibi
insanların atanması gerek. 
Dün, aslında söz
almak istedim ama fırsat bulamadım bir Malatyalı olarak. Geçmişe vefa duymak,
bugüne ve yarınlara da saygı duymak demektir. Bunu burada söylememdeki amaç,
ekonomik krizin ülke gündemini meşgul ettiği bugünlerde, Türk milletinin
ölümsüz başbuğu, Türk devletinin kurucu başbuğu Gazi Mustafa Kemal Atatürk’ün
silah arkadaşı, birlikte Türkiye Cumhuriyeti’ni kurduğu, Türkiye
Cumhuriyeti’nin ikinci Cumhurbaşkanı, eski Başbakanlardan, kırk yıl Malatya
Milletvekilliği yapmış Mustafa İsmet İnönü hakkında yapılan haksız eleştirilere
üzülmemek elde değil. (CHP sıralarından alkışlar) Konunun siyasi olarak
tartışılmasını muhataplarına bırakarak bu konuya bir Malatyalı olarak
üzüldüğümü belirtmek isterim çünkü bir Müslüman için Yüce Peygamberimiz’in
“Ölülerinizin güzel hâllerini yâd ediniz, kötü hâllerini söylemekten
çekininiz.” sözü bu konuda en güzel yol göstericidir. Unutmayalım, geçmişe vefa
duymak, bugüne ve yarınlara da saygı duymak demektir ki ünlü bir sözü var,
tarihe geçmiştir: “Bir memlekette namuslular namussuzlar kadar cesur olmadıkça
o memlekette kurtuluş yoktur.” diyerek Türk siyasetine damga vurmuştur. (MHP,
CHP ve İYİ PARTİ sıralarından alkışlar) 1946 yılında çok partili parlamenter
sisteme geçişin önünü açarak Türkiye’de demokrasinin yerleşmesi için önemli bir
siyasi adım atmıştır. 
(Mikrofon
otomatik cihaz tarafından kapatıldı)
CEMAL
ENGİNYURT (Ordu) – Başkan, beş dakika verin. 
MAHMUT
TANAL (İstanbul) – Bence on dakika verin Başkanım.
BAŞKAN
– Yani Sayın Fendoğlu hak ediyor.
Buyurun.

MEHMET
CELAL FENDOĞLU (Devamla) – Türk siyasi hayatında Malatya İsmet İnönü’yle, İsmet
İnönü Malatya’yla özdeşleşmiştir; yine Turgut Özal’la özdeşleşmiştir, kayısıyla
özdeşleşmiştir. Bunlar…
METİN
NURULLAH SAZAK (Eskişehir) – Hamido’yla özdeşleşmiştir.
MEHMET
CELAL FENDOĞLU (Devamla) – Tabii, Hamit Fendoğlu’nun da yeğeniyim -Şehit Hamit
Fendoğlu’nun- onu da söylemek zorundayım. (MHP, CHP ve İYİ PARTİ sıralarından
alkışlar)
Kısacası,
o, Malatyalıların İsmet Paşasıdır, Turgut Özal’ıdır, kayısısıdır. Onun
hatırasına sahip çıkmak, hele hele yüce Mecliste, her Malatyalının görevidir.
Saygılar
sunarım. (MHP, CHP ve İYİ PARTİ sıralarından alkışlar)
BAŞKAN
– Teşekkür ederim Sayın Fendoğlu.
Şimdi,
değerli milletvekilleri, önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Sayın
Tanal, az önce ifade ettiğiniz konuyla ilgili inceleme raporunu getirttim.
Kanunlar ve Kararlar Başkanlığının kanun teklifi inceleme raporunda, az önce
ifade ettiğiniz hususa ilişkin Anayasa’ya aykırılık konusunda bir
değerlendirmesi bulunmamakta, başka diğer konularda bulunmaktadır. Bilgilerinize
sunuyorum.
MAHMUT TANAL
(İstanbul) – Teşekkür ediyorum.
BAŞKAN –
Teşekkür ederim.
Sayın Gürer,
sisteme girmişsiniz.
ÖMER FETHİ GÜRER
(Niğde) – Sayın Başkan, Türkiye Büyük Millet Meclisinin internet sitesiyle
ilgili bir şey söylemek istiyorum.
BAŞKAN –
Buyurun.
V.- AÇIKLAMALAR (Devam)
45.- Niğde Milletvekili Ömer Fethi Gürer’in, TBMM internet sitesiyle
ilgili uygulamalara ve Mecliste bitmek bilmeyen tamiratlara ilişkin açıklaması
ÖMER FETHİ GÜRER
(Niğde) – Sayın Başkan, teşekkür ederim.
Türkiye Büyük
Millet Meclisi internet sitesinde hâlihazırda milletvekilleri sayfasına
girdiğimizde “sahibi olduğu sözlü soru önergeleri” ve “ilk imza sahibi olduğu
gensoru önergeleri” “imzası bulunan gensoru önergeleri” diye kaldırılmış olan
uygulamalar yer almaktadır. 
Ayrıca Türkiye
Büyük Millet Meclisinde bitmeyen bir tamirat var. Her yerde onarım sürüyor.
Gerekli gereksiz, ekonomik krizin de olduğu süreçte yapılanlar var ama Halkla
İlişkiler Binasına geçişteki polis memurları açık havada durdukları
yerde, kışın geçtiğimiz dönemde ısıtıcıyla ısınmak zorundalardı. Ne yazık ki
oraya kulübe yapılmıyor, onun dışındaki her yere yapılıyor. Bu iki konunun
dikkate alınmasını temenni ediyorum.
Teşekkür ederim.
BAŞKAN – Peki,
biz de teşekkür ederiz.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, 3’üncü maddeyi oylarınıza sunuyorum: Kabul edenler… Kabul
etmeyenler… 3’üncü madde kabul edilmiştir.
4’üncü madde
üzerinde iki adet önerge vardır. Önergeleri aykırılık sırasına göre okutup
işleme alıyorum.
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkanvekili İstanbul
Milletvekili Mehmet Muş 'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 4’üncü maddesinin aşağıdaki şekilde değiştirilmesini
arz ve teklif ederiz.
 Bülent
Kuşoğlu  Abdüllatif Şener Süleyman
Girgin
 Ankara Konya Muğla
 Turan
Aydoğan Emine Gülizar Emecan Ömer
Fethi Gürer
 İstanbul İstanbul Niğde
 Özgür
Karabat Yüksel Özkan 
 İstanbul Bursa
MADDE 4- (1)
Banka personeli 22/5/2003 tarihli ve 4857 sayılı İş Kanunu hükümlerine göre iş
sözleşmesi ile istihdam edilir.
(2) Bankada 4857
sayılı Kanuna tabi olarak çalışanlarla Banka arasında çıkan ihtilaflarda iş
mahkemeleri görevlidir.
(3) Personelin
aylık ücret ve diğer mali hakları Banka Genel Kurulunca tespit olunur. Genel
Kurul bu yetkilerini Yönetim Kuruluna devredebilir. Personel istihdamına
ilişkin diğer hususlarda karar almaya Yönetim Kurulu yetkili kılınabilir.
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
hakkında konuşmak isteyen İstanbul Milletvekilimiz Sayın Özgür Karabat.
Buyurun Sayın
Karabat. (CHP sıralarından alkışlar) 
Süreniz beş
dakika. 
ÖZGÜR KARABAT
(İstanbul) – Sayın Başkan, kıymetli milletvekili arkadaşlarım; Türkiye Kalkınma
Bankası Anonim Şirketi Hakkında Kanun Teklifi üzerine Cumhuriyet Halk Partisi
Grubu adına söz almış bulunuyorum. Hepinizi saygıyla selamlıyorum. 
Yine
“yapılandırma” “düzenleme” gibi adlar ardına saklanmış bir tasfiye
operasyonuyla karşı karşıyayız. Devlet bankaları yandaşlara verdikleri batık
kredilerle, ucuz döviz skandallarıyla gündemden düşmemişken bir başarılı banka
yönetimiyle gözlerimizi yaşartan iktidar yeni bir banka düzenlemesiyle
karşımıza çıkıyor. 
Seçimden önce
ülke ekonomisini uçuracağını vadedenlerin ülkeyi getirdikleri nokta hepimizin
malumu. Ülkeyi uçuracaklarını söyleyenlerin meğerse sarayları uçuracaklarını
bilmiyormuşuz. Uçan saray vakasıyla bunu da görmüş olduk. 
Sayın
milletvekilleri, bu teklifteki hukuki aykırılıklar dışında Kalkınma Bankasının
mevcut yapısının çalışanlar aleyhine tasfiyesi de söz konusu. Yıllardır
kariyerlerini bu sektör üzerinde şekillendiren banka emekçilerini kapı önüne
koymuyorsunuz ama onları kendi uzmanlık alanları ve kariyer planlamaları
dışında bir alana zorlamak vicdani bir yaklaşım olmasa gerek. Bütçe
Komisyonunda ilgili sendikaların maddeler bazında itirazlarını ilettiklerini
ancak bu önerilerin dikkate alınmadığını biliyoruz. 
Türkiye Kalkınma
Bankasına personel alımı özel hükümlere tabi. Dolayısıyla uzmanlık kadroları
kariyer meslek personeli arasında yer alıyor. Bankada çalışanlarla ilgili
olarak yapılan düzenleme ve geçiş hükümlerinin, personelle ilgili kazanılmış
hakların korunması ve yetişmiş insan kaynağının israfına yol açmadan
gerçekleştirilmesi gerekiyor. Düzenleme sırasında bankanın mevcut durumunda
bazı çalışanların, özellikle kariyer personelinin mevzuattan kaynaklanan ve
geçmişten gelen problemlerinin geçiş hükümlerinin uygulanması sırasında daha
karmaşık ve çözümsüz hâle geleceğini de dikkate almak gerekiyor. Kurumlar arası
nakil sırasında kendi statülerinden kaynaklı özlük haklarına sahip
olamayacakları için emsalleriyle ciddi ücret farkları oluşabileceği de
ortadadır. Banka uzmanları kariyer meslek personeli olmalarına rağmen 657
sayılı Devlet Memurları Kanunu kapsamına girmiyor. Kanun tasarısında hangi
kadro ve hangi göreve atanacaklarına ilişkin açık bir hüküm yok. Böyle olunca
da mevcut pozisyonlarını korumama durumuyla karşı karşıya kalıyorlar. İş
güvencesini kaybetmemek için, çeşitli nedenlerle şehir değişikliği
istemedikleri için Türkiye Kalkınma Bankasında kalmak yerine başka bir kamu
kurumuna atanmasını isteyenlerin sayısının yüksek olacağını eğer dikkate
alırsak, burada da önemli bir meslek birikiminin heba olacağını söylemek
gerekir. 
Türkiye Kalkınma
Bankasında çalışan, tüm mesleki birikimi ve deneyimi kalkınma ve yatırım
bankacılığı üzerinde oluşturmuş olan banka emekçilerine, yasa tasarısında, her
ne kadar memur olarak diğer kurumlara geçebilme hakkı tanınmış olsa da diğer
kurumları tercih etmesi durumunda, yine 4456 sayılı Türkiye Kalkınma Bankası
Anonim Şirketinin Kuruluşu Hakkında Kanun’un 15’inci maddesiyle ilgili
yönetmelikte belirtilen mevcut pozisyonu koruyamayacağını ve mesleki
birikimlerinin heba olacağını düşünmekteyim.
Kalkınma Bankası
emekçileri kurumda güvenceli bir şekilde, aynı statüde kalmalı, başka kurumlara
görevlendirilirken, aldıkları eğitim ve görevleri dikkate alınarak diğer
kurumların kariyer kadrolarına atanmaları sağlanmalıdır değerli arkadaşlar.
Sayın
milletvekilleri, bu kanunla bankaya hukuki muafiyetler ve ayrıcalıklar
tanınıyor. Öncelikle, bankalar arası eşit rekabet ortamına aykırı bu
düzenlemenin hakkaniyetle bağdaşmadığını söylememiz gerekiyor. Ama bundan daha
önemlisi, AKP iktidarının öteden beri denetlemeden, yasalardan öcü gibi korkar
olması. Madem temiz bir iş yapacağız neden denetlemeden korkarız bunu sormak
gerekiyor.
Sayıştayı
işlevsiz kıldınız, İhale Kanunu’nu kalbura çevirdiniz, devlet kurumlarında
liyakatin esamesi okunmuyor, şimdi de kalkmış, bir bankayı bütün denetleyici
kanunlardan azat ediyorsunuz. Gazi Meclisin de buna alet olmasını bekliyoruz,
şaşırıyoruz. Bu istisnalar, bugün kimi bankalarımızın yaşadığı batık kredi
krizlerinin gelecekte çok daha vahim ve kapsamlı biçimlerde karşımıza
çıkacağının da işareti. Nereden çıktı bu düzenlemeler sevdası diye merak edip
altına biraz baktığımızda, aslında bu, AKP iktidarının, özel sektör ve
bankaların üzerindeki borç yükünü kamunun üzerine yıkma girişimidir. 
Komisyon
tutanaklarına baktığımızda, aslında kanun teklifini veren iktidar mensupları
her şeyi itiraf etmişler. Türkiye'nin yeni bir ekonomik süreçten geçtiği ve bu
süreci daha sağlıklı bir zemine oturtabilme amacıyla gündeme getirdiklerini
belirtmişler. 
(Mikrofon
otomatik cihaz tarafından kapatıldı) 
BAŞKAN –
Buyurun. 
ÖZGÜR KARABAT
(Devamla) – Türkiye Kalkınma Bankasının borçlanma kapasitesinin bugüne kıyasla
ciddi oranda artırılması söz konusu olduğuna göre gelecekte bu borçların kime
fatura edileceğini de öngörmek için kâhin olmaya gerek yok. 
Özetle, sermayenin
hizmetine kuralsız bir banka kuruyorsunuz. Yoksullar yoksullukla boğuşurken,
ülke krizle boğuşurken siz sermayenin ve yandaşlarınızın hizmetine kuralsız bir
banka oluşturmaya çalışıyorsunuz. Buna katılmamız mümkün değil. 
Teşekkür
ediyorum. (CHP sıralarından alkışlar) 
BAŞKAN –
Teşekkür ederiz Sayın Karabat.
ÖZGÜR ÖZEL
(Manisa) – Sayın Başkan, karar yeter sayısı istiyorum.
BAŞKAN – Değerli
milletvekilleri önergeyi oylarınıza sunuyorum, karar yeter sayısı arayacağım.
Kabul edenler...
Kabul etmeyenler...
Divandaki
arkadaşlarımız arasında aykırılık teşkil ettiğinden karar yeter sayısını
elektronik oylamayla arayacağım. 
İki dakika süre
veriyorum, işlemi başlatıyorum değerli arkadaşlar. 
(Elektronik
cihazla oylama yapıldı)
BAŞKAN – Değerli
milletvekilleri, karar yeter sayısı vardır, önerge reddedilmiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 5 sıra sayılı Türkiye Kalkınma Bankası Anonim Şirketi Hakkında Kanun
Teklifi’nin 4’üncü maddesinin (3)’üncü fıkrasındaki “aylık ücret ve diğer mali
hakları” ibaresinin “aylık ücret, mali ve sosyal hakları ile diğer özlük
hakları” şeklinde değiştirilmesini arz ve teklif ederiz.
 İsmail
Faruk Aksu Olcay Kılavuz  Tamer
Osmanağaoğlu
 İstanbul
 Mersin İzmir
 Ahmet
Özyürek Ümit Yılmaz Hayati
Arkaz
 Sivas Düzce İstanbul
 Feti
Yıldız 
 İstanbul
BAŞKAN –
Okuttuğumuz önergeye Komisyon katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Önerge
hakkında konuşmak isteyen Düzce Milletvekilimiz Sayın Ümit Yılmaz.
Buyurun Sayın
Yılmaz. (MHP sıralarından alkışlar)
Süreniz beş
dakika Sayın Yılmaz. 
ÜMİT YILMAZ
(Düzce) – Sayın Başkan, değerli milletvekilleri; ben de başta Kerbelâ şehidi
Hazreti Hüseyin Efendimiz’in ve İslam sancağı uğruna, vatan sancağı uğruna
şehit olan tüm şehitlerimizin ruhunun şad olması dileğiyle konuşmama
başlıyorum. 
Saygıdeğer
milletvekilleri, Kalkınma Bankası adı altında yaptığımız bugünkü kanun
teklifinde, maalesef, kendi bölgesinde kalkınamayan Düzce ilimiz hakkında
konuşmak için söz istedik. Düzce ilimiz 12 Kasım 1999 depremiyle ağır bir yıkım
yaşadıktan sonra il olmuştur. Depremin izlerinin ve yaralarının bir an önce
silinmesi için il yapılan şehrimiz, maalesef, depremin üzerinden yirmi seneye
yakın bir zaman geçmesine rağmen depremin izlerinden hâlâ kurtulamamıştır. 2002
yılından beri yapılan tüm seçimlerde Adalet ve Kalkınma Partisine yüksek oranda
destek vermiş, maalesef, bu verdiği desteğin karşılığını yerelde alamamıştır. 
İlimizin
sorunları gittikçe artmaktadır. Sorunlarımızın başında, dün Ordu
Milletvekilimiz Sayın Cemal Enginyurt’un da dile getirmiş olduğu fındık
problemi gelmektedir. Maalesef, 24 Haziran seçimlerinden önce Sayın
Cumhurbaşkanımızın Ordu mitinginde TMO’nun fındık alacağını söylemesine rağmen
Tarım Bakanlığı, daha doğrusu Ulaştırma Bakanı TMO’nun fındık almayacağını
söyleyerek üreticiyi Ferrero isimli şirketin tekeline bırakmıştır. Bu, gerek
ilimiz gerekse ülke ekonomisi açısından yanlış bir tutumdur. Ülkemiz, önemli
bir ihracat kalemi olan fındık gelirinden maalesef gerektiği kadar gelir elde
edemeyecektir. Sayın Tarım ve Orman Bakanının durumu tekrar gözden geçirmesi ve
bir an önce bu yanlış tutumundan vazgeçmesi gerekmektedir. Ayrıca, yine,
Ulaştırma ve Altyapı Bakanının yılbaşına kadar TMO’nun elindeki fındığı
piyasaya sürmeyeceğini açıklaması dikkatimizden kaçmamıştır. Ocak ayından sonra
fındığı piyasaya sürerek kimin menfaatine çalıştığı kafamızda soru işareti
bırakmaktadır.
Fındıkla ilgili
konuşulacak çok şey vardır ancak Düzce’nin yegâne sorunu fındık değildir. Bu
sorunların başında, Düzce Atatürk Devlet Hastanesinde hayati önemi haiz olan
kardiyoloji, kadın doğum, göğüs hastalıkları gibi birçok dalda hekim sıkıntısı
yaşanmaktadır.
MAHMUT TANAL
(İstanbul) – Uzman doktor yok. 
ÜMİT YILMAZ
(Devamla) – Hastanemizde bu branşlarda ya doktor yok ya da bir hekimle hizmet
verilmeye çalışılmaktadır. Bu çalışma ortamı hem hekim arkadaşları hem de
Düzceli hemşehrilerimizi sıkıntıya sokmakta, polikliniklerde gerginliğe sebep
olmaktadır. Düzce, sağlık açısından mecburi hizmet alanına dönmesine rağmen,
yanlış tespit ve yönetimler neticesinde hâlen gerekli hekim sayısına
ulaşamamıştır. Düzce’nin sağlıkta yaşadığı problemlerin çözümü sorunların doğru
tespiti ve çözümlerin bir an önce aklıselimle sağlanmasından geçmektedir. 
İlimizin bir
diğer sorunu da ulaşımda yaşanmaktadır. İlimiz çevre ve bağlantı yolları
tamamlanmamıştır. Çevre yollarının tamamlanmaması şehir içinden geçen E5 kara
yolunun tıkanmasına sebep olmaktadır. Birtakım hatalı planlar neticesinde
yapılan, Düzce’nin tek dalçıkı olan Çoban kavşağı ihtiyacı karşılayamamaktadır.
Düzce’nin can damarları olan Çoban, Öztürkler, Olimpiyat ve Hal kavşağındaki
trafik tamamen tıkanmakta ve kilitlenmektedir. İlimizin çevre ve bağlantı
yollarının bir an önce bitirilmesi gerekmektedir. Bundan önceki dönemde
Ulaştırma Bakanının Düzce’ye getirilip ağırlanmasına rağmen, hiçbir plan ve
proje üretilmemiştir, yarım kalan çevre yollarına başlanmamıştır. Ayrıca,
Akçakoca ilçemizin Karasu’yla olan bağlantı yolu yıllardır tamamlanmamış ve
gelen müteahhit, ödeneği bahane göstererek işleri yarım bırakmıştır. Bunun
yanında, Yığılca ilçemizin bağlantı yolu çalışmaları devam etmesine rağmen çok
ağır ilerlemekte, Yığılcalı vatandaşlarımız hâlen cumhuriyetin ilk dönemlerinden
kalan yolu kullanmaktadır. 
Değerli
milletvekilleri, altyapı problemlerine gelince, elektrik ve TELEKOM
altyapısında…
(Mikrofon
otomatik cihaz tarafından kapatıldı) 
BAŞKAN – Sayın
Yılmaz, devam edin. 
ÜMİT YILMAZ
(Devamla) - …ne yeni yatırımlar yapılmakta ne de mevcut altyapı rehabilite
edilmektedir. Vatandaşlarımız her yağmurdan sonra elektrik kesintisinden ve
voltaj düşüklüğünden muzdariptir. Ayrıca, TELEKOM altyapı problemlerine
Düzce’de süperman olan 4 kişilik tek bir ekip bakmaya çalışmakta, siz de takdir
edersiniz ki hiçbir yere yetişememektedir. Bir an önce ekiplerin yeterli sayıya
ve kaliteye ulaşması, Düzce’de yaşayan vatandaşlarımızın TELEKOM’da yaşadığı
sıkıntıları minimuma indirecektir.
Mevcutta olan
Düzce Ovası Sulama Şebeke Rehabilitasyonu Projesi ne yazık ki hâlâ hayata
geçirilememiştir. Projenin hayata geçirilememesi tarım alanlarını olumsuz yönde
etkilemektedir. Bir an önce bu projenin hayata geçirilmesini bekliyoruz ve
Genel Kurulumuzu saygıyla selamlıyorum. (MHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir. 
Sayın Tanal,
bildiğim kadarıyla siz Düzce’yle yakından ilgileniyorsunuz. Sanırım bu konuda
bir söz talebiniz var. 
Buyurun. 
V.- AÇIKLAMALAR (Devam)
46.- İstanbul Milletvekili Mahmut Tanal’ın, Düzce Milletvekili Ümit
Yılmaz’ı Düzce’nin sorunlarını dile getirdiği için kutladığına, Yığılca
ilçesindeki çimento fabrikası nedeniyle arıcılığın bittiğine, Düzce’de çevre
kirliliğinin had safhada olduğuna ve Düzcelilere doğal gazın daha ucuz
satılmasını talep ettiğine ilişkin açıklaması
MAHMUT TANAL
(İstanbul) – Evet.
Teşekkür ederim
Değerli Başkanım. 
Sayın hatibe ben
teşekkür ederim. 
4 dönemdir ben
burada tek başıma Düzce’nin bu sorunlarını dile getire getire daha artık…
Maalesef, AK PARTİ’li milletvekili arkadaşlarım bir gün çıkıp Düzce’nin
sorunlarını dile getirmediler. Getirdiğiniz için sizi kutluyorum.
ÜMİT YILMAZ
(Düzce) – Siz yorulmayın diye bizi gönderdiler Sayın Tanal. 
MAHMUT TANAL
(İstanbul) – Yalnız, Yığılca ilçemizde bir çimento fabrikası yapıldı. O çimento
fabrikası nedeniyle orada arıcılık bitti ve bitiyor. İstirham ediyorum ben, o
çimento fabrikası yarardan ziyade zarar getiriyor; bir. 
İki: Düzce’de
çevre kirliliği had safhada, onunla ilgili kanun teklifi sundum. Doğal gazın
daha ucuz bir şekilde Düzcelilere satılmasını talep ediyoruz. 
ÜMİT
YILMAZ (Düzce) – Beş dakikaya sığmadı Sayın Tanal, önümüzdeki günlerde onları
da dile getireceğim.
MAHMUT
TANAL (İstanbul) – Onun için benim tüm Meclisten istirhamım şu: Düzce gerçekten
yeşil bir şehrimizdir, Düzcelilere sahip çıkmak lazım ve hatibi de kutluyorum.
Düzce’ye hep birlikte destek verirsek aşamayacak hiçbir sorunumuz da yoktur. 
Teşekkür
ediyorum. (MHP sıralarından alkışlar) 
BAŞKAN
– Peki, teşekkür ederim Sayın Tanal.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN
– 4’üncü maddeyi oylarınıza sunuyorum: Kabul edenler… Kabul etmeyenler… 4’üncü
madde kabul edilmiştir.
Sayın
milletvekilleri, 5’inci madde üzerinde bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 5’inci maddesinin aşağıdaki şekilde değiştirilmesini
arz ve teklif ederiz.
Saygılarımızla.
 Bülent
Kuşoğlu Abdüllatif Şener Ömer
Fethi Gürer 
 Ankara Konya Niğde
 Emine
Gülizar Emecan Turan Aydoğan  Süleyman
Girgin
 İstanbul İstanbul Muğla
 Yüksel
Özkan
 Bursa
MADDE 5- (1)
Tüzel kişiliği haiz Türkiye Kalkınma Fonu, Banka tarafından hazırlanan ve
ilgili veya ilişkili Bakanlık tarafından onaylanan Türkiye Kalkınma Fonu İç
Tüzüğünün ticaret siciline tescil olmasıyla süresiz olarak kurulur.
(2) Türkiye
Kalkınma Fonunun ve bu Fonun bünyesindeki alt fonların kuruluşu, yapısı,
çalışma usul ve esasları, işleyişi, yönetimi, yapacağı işlemler, raporlama
esasları, fonun iç denetimi ve uygulamaya ilişkin diğer hususlar Türkiye
Kalkınma Fonu İç Tüzüğü ile belirlenir. Türkiye Kalkınma Fonunun idari, mali ve
operasyonel iş ve işlemleri Banka tarafından gerçekleştirilir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Önerge
hakkında konuşmak isteyen İstanbul Milletvekilimiz Sayın Turan Aydoğan.
Buyurun Sayın
Aydoğan. (CHP sıralarından alkışlar) 
Süreniz beş
dakika.
Bu arada
amcanızı kaybettiniz, başınız sağ olsun.
TURAN AYDOĞAN
(İstanbul) – Teşekkür ederim Sayın Başkan, sağ olun.
Yüce Meclisi
saygıyla selamlıyorum. 
Şimdi görüşmekte
olduğumuz kanunu her yanıyla ele alabiliriz ama önce hukuka uygunluğu açısından
her şeyi değerlendirmemiz gerekiyor. Bu Meclis hukuk yapıyor sonuç itibarıyla,
sadece kanun yapmıyor, hukuka uygunluğu söz konusu olabilecek kanunları hayata
geçiriyor.
Sayın Hocam
Kaboğlu bu konuya ilişkin görüşlerini çok net olarak dile getirdi. Sadece bu
kanunun 3’üncü maddesinin Cumhurbaşkanına vermiş olduğu yetkiler doğrudan
Anayasa’ya aykırıdır. Hatta Meclis İçtüzüğü göz önüne alınarak bu Anayasa’ya
aykırılığın öncelikle değerlendirilmesi elzemdi. 
Şimdi neden
hukuktan bahsediyoruz? Bu değişikliği yaparken Türkiye’de ekonomiyi
düzelteceğinizi, kaynak yaratacağınızı, istihdamı geliştireceğinizi, sermaye
gruplarını buradan besleyeceğinizi, doğru bir iş yaptığınızı zannediyorsunuz.
Ben size söyleyeyim, ne yaparsanız yapın, hukuksuz yaşamaya devam ederseniz bu
ülkeyi bugün getirdiğiniz uçurumdan daha kötü bir yere götüreceksiniz ama buna
müsaade etmeyeceğiz. Kamuoyuyla paylaşıyoruz, doğruları paylaşıyoruz, diyoruz
ki: Bu ülkeye önce demokrasi lazım, önce hukuk lazım. Bunlar olmazsa bu ülkeye
sokacağınız sıcak paralarla, ne olduğu belli olmayan borçlanmalarla bugün
getirdiğiniz uçurumdan daha felaket bir yere götüreceğiniz görünüyor. Biz bu
tarifi yaparken bir sorumlu siyasal parti anlayışıyla, buradan bir siyasal rant
devşirmek anlamında değil, vatandaşlarımızı uyararak sizi bu yanlıştan geri
çevirmek için yapıyoruz. 
Nerede görülmüş,
dünyanın neresinde görülmüş hukuk sistemi her türlü eleştiriye açık, ne olduğu
belli olmayan bir yapılanmayla beraber, iki dudak arası fetvalarla beraber
yönetilen bir ülkede bu tarif etmeye çalıştığınız sermaye kaynakları oluşacak,
herkes gelecek size güzel güzel parasını verecek, iş imkânı sağlayacak… Böyle
bir dünyayı hayal edebiliyor musunuz siz? Böyle bir şey mümkün mü? İnanıyor
musunuz yaptığınız şeylere?
Hukukun olmadığı
yerde ekonominin düzelmesi mümkün değildir. Daha yakın tarihte Avrupa
şampiyonasıyla ilgili bu ülke başvurdu, UEFA dedi ki: “Ya, sizin insan
haklarına ilişkin bir politikanız yok. Biz bundan endişe duyuyoruz. Size niye
verelim bu şampiyonayı?” Almanya’ya verdiler. Utandırdınız bizi. Rencide
ettiniz. Bu söylenenler size hiçbir şey anlatmadı mı? Buradan hiçbir şey
çıkarmadınız mı? Günlerce dediniz ki: “Biz bu şampiyonaya talibiz, alacağız.”
Sonra size bu söylendi ve biz bunu unuttuk… 
İnsan Hakları
Mahkemesine hâkimler gönderdiniz, dediler ki: “Yetersiz.” E alıştınız
Türkiye’de yetersiz hâkimleri atamaya. Türkiye’de görülmemiş olaylar oluyor.
Adliyelerde mahkeme hâkimleri tayin ediliyor, bir siyasi partinin il ve ilçe
başkanı oraya çelenk gönderiyor, çiçek gönderiyor. Otuz küsur yıllık avukatım,
hayatımda görmedim. Bunu nasıl içinize sindiriyorsunuz? Böyle bir yargıyla
beraber bu işleri düzelteceğinizi nasıl düşünüyorsunuz? Bir dünya il ve ilçe
teşkilatınızdan insanı hâkim yaptınız. Bir önceki dönem milletvekilimiz Barış
Yarkadaş bu kürsülerden bunları dile getirdi, seyrettiniz. Meclis üyenizi HSK
üyesi yaptınız, bir başka siyasi partinin genel başkanının avukatını HSK üyesi
yaptınız. Bağımsız yargıyla beraber ekonomiyi düzelteceğinizi söylüyorsunuz.
Biz de inanacağız öyle mi? Avukatları içeri atıyorsunuz. Avukatların büroları kurşunlanıyor.
Bir avukat mahkeme hâkimiyle konuştuğundan dolayı derdest ediliyor duruşma
salonunda. Saat on birde tutuklanıyor, gece dörtte bırakılıyor ve bu ülkede
hukuktan bahsediyoruz. 
Ve size
söyleyelim, akılcı dış kaynak yönetimine geçmezseniz, uluslararası standartlara
uygun bir kamu ihale yasası çıkarmazsanız, bütçe disiplinini sağlamazsanız,
üretime yönelik bir ekonomi kurgulamazsanız, hamasete dayanan dış politikadan
vazgeçmezseniz, geleceğimizi ipotek altına alan kontrolsüz borçlanmalardan
vazgeçmezseniz, rantiyenin korunduğu, emeğin ve üretenlerin cezalandırıldığı
vergi politikasına son vermezseniz, üretimi önceleyen bir planlama ve teşvik
politikasını yaşama geçirmezseniz, dengeli ve adil büyümenin düşmanı olan
israfa son vermezseniz bu işin altından kalkmamız mümkün değil. Bizi böyle,
hukuksuz, ne olduğu belli olmayan, bir şekilde günü kurtaracak şeylerle
uğraştırmayın. Biz bu ülkeyi seviyoruz. Bu topraklarda yaşayan her insanı
seviyoruz ve ilanihaye seviyoruz; öyle iki günlük, üç günlük iktidarımız kadar
sevmiyoruz. Bu yoldan vazgeçin. Bu kanunu gelin hep beraber geçirmeyelim.
(Mikrofon
otomatik cihaz tarafından kapatıldı) 
BAŞKAN – Sayın
Aydoğan… 
TURAN AYDOĞAN
(Devamla) - Efendim, lütfederseniz…
BAŞKAN –
Estağfurullah, buyurun. 
TURAN AYDOĞAN
(Devamla) – Geçirirseniz sorumluluğunu taşımanız yetmeyecek. Bu ülkenin
yüzyıllık mirasını yediniz, dış politikadaki bütün itibarını sıfırladınız, ne
olduğu belli olmayan ve nereye gittiği belli olmayan bir ülke yarattınız; bir
gün Suriye’yle sorunlu, bir gün Rusya’yla sorunlu, bir gün Hollanda’yla
sorunlu, bir gün Almanya’yla sorunlu, bir gün Amerika Birleşik Devletleri’yle
sorunlu; sonra birdenbire Amerikan firmasına -sanki Sayıştay yokmuş gibi- bu
ülkenin bütün denetimini teslim edecek bir anlayışla yol yürüyorsunuz; buna
müsaade etmeyeceğiz. Vazgeçin, bu ülkeyi hep beraber sevdiğimizi tescil edelim.
Vazgeçmezseniz Cumhuriyet Halk Partisi sokak sokak, hatta ara sokaklarda bunu
anlatacak, sokaklara çıkacak şekilde bir alanınız kalacak mı, onu bilemiyorum.
Saygılar
sunuyorum. (CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
5’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın Ceylan,
sisteme girmişsiniz.
ÖZGÜR CEYLAN
(Çanakkale) – Bir konuyu gündeme getirmek istiyorum müsaadenizle Sayın
Başkanım.
BAŞKAN –
Buyurun.
V.- AÇIKLAMALAR (Devam)
47.- Çanakkale Milletvekili Özgür Ceylan’ın, toprak, su ve çiftçinin
birbirinden ayrılamayacak üç temel unsur olduğuna, dünyanın en pahalı
girdilerini kullanmak zorunda kalan çiftçinin ürettiği ürünü maliyetinin
altında satarak zarar ettiğine ilişkin açıklaması
ÖZGÜR CEYLAN
(Çanakkale) – Toprak, su, çiftçi birbirinden ayrılamayacak üç temel unsurdur.
Bu üç unsurun birlikteliğinden ortaya tarımsal üretim gerçeği çıkıyor. İçinde
bulunduğumuz asrın en stratejik sektörlerinden biri, hiç kuşkusuz tarım
sektörüdür. Dünyanın en pahalı girdilerini kullanmak zorunda kalan
çiftçilerimiz, ürettiği ürünü maliyetinin altında satmak zorunda kalarak zarar
etmektedir. Önlem alınmaz ise tarımsal üretim potansiyeli muazzam olan
ülkemizde çiftçilerimiz üretimden vazgeçeceklerdir. Üretici doğrudan gelir
desteğine muhtaç hâle getirilmiştir. Ancak, 6 Eylül Perşembe günü 30527 sayılı
Resmî Gazete’de yayımlanan tebliğle çiftçi, hesabında tarımsal desteklemeleri
göremeyecek çünkü devlet aracılığıyla şirketlerin alacakları doğrudan gelir
desteklerinden tahsil edilecektir. Çiftçinin üretim yapabilmesi için bu
uygulamanın acilen iptal edilmesi gerekmektedir.
Saygılarımla.
BAŞKAN –
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN
– Değerli milletvekilleri, böylelikle birinci bölümde yer alan maddelerin
oylamaları tamamlanmıştır. 
Şimdi
birleşime on dakika ara veriyorum.
Kapanma Saati: 00.08
YEDİNCİ
OTURUM
Açılma
Saati: 00.29
BAŞKAN:
Başkan Vekili Levent GÖK
KÂTİP
ÜYELER: İshak GAZEL (Kütahya), İsmail OK (Balıkesir) 
----- 0
-----
BAŞKAN – Sayın
milletvekilleri, Türkiye Büyük Millet Meclisinin 6’ncı Birleşiminin Yedinci
Oturumunu açıyorum.
5 sıra sayılı
Kanun Teklifi’nin görüşmelerine devam ediyoruz. 
Komisyon
yerinde. 
Değerli
milletvekilleri, şimdi ikinci bölümün görüşmelerine başlıyoruz. İkinci bölüm,
geçici 1 ve geçici 2’nci maddeler dâhil, 6 ila 10’uncu maddeleri kapsamaktadır.

Sayın
milletvekilleri, şimdi ikinci bölüm üzerinde gruplar adına söz isteyen değerli
milletvekillerimize söz vereceğim. 
İkinci bölümde
gruplar adına ilk söz İYİ PARTİ Grubu adına Ankara Milletvekilimiz Sayın Durmuş
Yılmaz’ın. 
Buyurun Sayın
Yılmaz. (İYİ PARTİ sıralarından alkışlar)
Sayın Yılmaz,
süreniz on dakika.
İYİ PARTİ GRUBU
ADINA DURMUŞ YILMAZ (Ankara) – Değerli milletvekilleri, grubum ve şahsım adına
hepinizi tekrar saygıyla selamlıyorum.
Kanunun geneli
üzerinde yaptığım konuşmanın bir yerinde, AK PARTİ’nin 2002 yılında iktidara
geldiği dönemdeki makroekonomik göstergelerden hareketle on altı yıl boyunca
bazı rakamları sürekli tekrar ederek propaganda yaptığını, bunlardan bir
tanesinin de konut edindirme yardımı olduğunu ve dolayısıyla bu dönemde ona
karşılık olarak da sanayiciye, tüccara, iş adamına, ihracat yapanlara
borçlarının KDV iadesi olarak 40 milyar TL olduğunu söylemiştim ama benden
sonra gelen Cumhuriyet Halk Partili milletvekili arkadaşımız bana atfen bunun
40 milyar dolar olduğunu söyledi. Ben tutanaklara bakmadım. “Dolar” mı dedim,
“TL” mi dedim, bilmiyorum ama doğrusu TL. Eğer öyle bir şey dediysem böylece
düzeltilsin. 
Yalnız bu arada
bir şey daha öğrendim. Bugün eski Hazine Müsteşar Yardımcısının attığı bir
“tweet”te bu rakamın 40 milyar olmadığını, 200 milyar TL olduğunu…
İBRAHİM AYDEMİR
(Erzurum) – Dolara kim çevirdiyse…
DURMUŞ YILMAZ
(Devamla) – 200 milyar TL olduğunu söylüyor. Şimdi, “tweet”e bakarak tabii
kaynak maynak vermek çok doğru değil, bilimsel olmak lazım. Ama şunu biliyoruz
ki doğru karar doğru analize, doğru analiz doğru veriye dayanır. Eğer yönetim
bize doğru rakamı vermiyorsa, şeffaf olmuyorsa, burada bir hata varsa, bir
eksik varsa bu bizim eksiğimiz, hatamız değil, bu yönetimin hatasıdır.
Dolayısıyla da doğru reçete yazabilmek için doğru karar vermemiz lazım. Onun
için de doğru veriye ihtiyacımız var. Dolayısıyla bu toplumda bir ülkeye
yapılabilecek en büyük kötülük, devletin ürettiği rakamlara olan güvenin
sarsılması. 
Ben otuz dört
yıllık bürokratik hayatımda her gittiğim yerde devletin rakamlarını savundum
ama son iki üç yıldır benim de aklımın bir köşesinde devletin ürettiği
rakamlarla ilgili olarak şüphe oluşmadı değil. Bunu bilginize sunuyorum. Bu bir
siyasi eleştiri değil, bu hayati bir meseledir.
İkinci bir konu,
kanunun ilgili maddeleri görüşüldükten sonra bir ara Sayın Başkan “Yirmi
dakikalık bir soru-cevap yapalım.” diyor. Şimdi, bu soru-cevap yapılırken bu
benim çok garibime gidiyor açığını söylemek gerekirse. Bu Meclis ve bu Meclisin
mütemmim cüzü olan komisyonlar yasama organının bir parçası. Biz burada
eleştirimizi yapıyoruz ve ondan sonra dönüyoruz, bu Meclisin mütemmim cüzünün
bir parçası olan komisyon başkanına sanki icranın başında birisiymiş gibi soru
soruyoruz, o da bize cevap veriyor. Yani bu çok garip bir şey, bu yirmi
dakikayı niye harcıyoruz ben bilmiyorum. Ben bu kanunun esasıyla ilgili olarak
Komisyonda görüşülürken dedim ki: Bu kanundan bir şey çıkmaz, belli bir kafa
mantalitesiyle hazırlanmış bu. Dolayısıyla bizim buradaki milletvekilleri
olarak bu kanun tasarısını görüşürken harcadığımız zamanın karşılığı gelen
maaşlarımızın, kullandığımız elektriğin, içtiğimiz suyun, çayın maliyet olarak
millî gelirden düşülmesi gerektiğini söyledim. Bu yirmi dakika için de aynı
şeyi söylüyorum, hiçbir amacı yok. Bu, parlamenter sisteme de yakışmıyor. Ben
komisyonda konuşuyorum, yürütmenin değil ama yasamanın bir parçası olan
komisyona soru soruyorum, komisyon da bana bakan adına cevap veriyor. Ya, bu ne
biçim iştir, aklım ermedi, dolayısıyla bu yirmi dakika boşa gidiyor. 
Efendim, bir
başka husus, şimdi, öyle bir durum ortaya çıktı ki şu Parlamento açıldı
açılalı, gördüğüm şey, muhalefetin her dediği yanlış, iktidarın her söylediği
doğru. Bu, eşyanın tabiatına aykırı; hiç kimsenin her söylediği doğru olmaz,
her söylediği yanlış da olmaz. Dolayısıyla, ben şimdi şu kanun maddesine
baktığımda, 2’nci maddeye baktığımda bankanın merkezi, amacı, kaynakları,
sermaye yapısı vesairesiyle ilgili olarak burada verilen somut bir şey yok.
Şimdi, ben buradan hareketle zihnimde birtakım varsayımlar oluşturuyorum ve
buradan da belki bir zan günahına giriyorum, zan günahı işliyorum. Ne diyorum?
Merkezini Cumhurbaşkanı belirleyecek. Nereye gidecek? İstanbul’a gidecek.
İstanbul’da bir yandaşın plazası var, oraya yerleşecek. Acaba kiracı mı olacak?
Böyle bir şeyi bilmiyorum ama aklımın kenarına böyle absürt bir soru geliyor ve
belki de günah işliyorum, zan günahı işliyorum. Dolayısıyla, yeterli bilgi,
belge vererek bizleri bu zanlardan lütfen kurtarın. Eğer bu böyle olmazsa bizim
birbirimizle anlaşmamız ve doğruyu bulmamız pek o kadar kolay olmayacak.
Dolayısıyla, ben şahsen kendime komplo teorileri üzerinden iş yapmayı ve niyet
okumayı yakıştırmam ve bunu ayıp bulurum ve utanırım bunu söylemekten ama
maalesef, bu yasanın hazırlanış şekli, bu yasanın oluş şekli içi boş… Ticaret
hukukunda bir tabir var “shell company” İngilizcesi, “kabuk şirket.” Bu tür
şirketin içi binbir türlü şeyle doldurulabilir. Bu yasa aslında Kalkınma
Bankasını bir kabuk banka hâline getiriyor, bunun içerisini Cumhurbaşkanının
doldurması… Nasıl doldurulacak? Fon kurulacak, fonun altında alt fonlar olacak,
o alt fonlar da birtakım işler yapacak. Fakat o işlerin nerede, nasıl, hangi
amaçla yapılacağı konusunda da bir bilgi yok.
Şimdi, buradan
hareketle, bu aslında bir okumanın sonucu. Okuma ne? İçinde bulunduğumuz
koşulları bir okuyuş türü var, bu okuyuş türünden çıkarılan sonuca göre de
ortaya konulan bir çözüm var. Bu okuyuş şu: “Şu anda karşı karşıya olduğumuz
bir sorun var, bu sorun geçicidir. Bizim temel makroekonomik dengelerimizde,
göstergelerimizde bir sorun yoktur ama biz bir dış saldırıyla karşı karşıyayız.
Bu dış saldırı ortadan kalktığında -zaten makroekonomik dengeler de yerli
yerinde- her şey yoluna girecek. Ama bu arada bu dış saldırıyı ortadan
kaldırabilmek için de birtakım tedbirler almamız gerekir.” gibi bir düşünce
var. Bu, hakikatin tam olarak olmasa bile ucundan, kıyısından bir miktar kabul
edildiğini gösteriyor. Bu durumda, okuma bu şekilde olunca o zaman soru şu: Bu
iş gerçekten geçici mi? Ben bu olayın geçici olduğunu düşünmüyorum. Bunun için
de –sabah da söylediğim gibi- 10 Ağustostan sonra ortaya çıkan kur
dalgalanmaları ve devam eden süreç içerisinde Türkiye Cumhuriyet Merkez
Bankasının, BDDK’nin, Sermaye Piyasası Kurulunun ve diğer ilgili organların
tedbir olarak ortaya koydukları husus bu sorunun şöyle okunması sonucunda
ortaya çıkıyor: “Evet, bu geçicidir, bu sorun likidite sorunudur. Dolayısıyla
biz likiditeyi iyi yönettiğimiz sürece bu sorunun üstesinden geliriz.”
Arkadaşlar, bu okuma bir yere kadar doğru, bu size zaman kazandırıyor ve zaman
da kazandırdı ama bu okuma yanlış, mesele likidite sorunu değil, bu bir yapısal
sorundur, bu bir iflas sorunudur. Bu, özellikle reel sektörde şirketler
kesiminin borcudur. O borcun ortaya çıkış nedeni de maalesef yüzde 7’lik
büyümeyi sağlayabilmek için Kredi Garanti Fonu’ndan verdiğiniz ve önemli bir
kısmı da maalesef yatırıma vesaireye dönüşmeyen, şu anda bilançoların üstüne
bir de kur farkı bindiği için bozulan bilanço yapılarından kaynaklanıyor.
Bunlar, bir müddet sonra eğer üzerinde durulmaz, tedbir alınmazsa bankacılık
sisteminin üzerine gidecek ve bankalarımızın sermaye yeterlilik oranlarını ve
onların da bilançosunu bozacak. Dolayısıyla olayı böyle okumak lazım. Bu bir
likidite sorunu değildir, bu bir iflas sorunudur, bu bir yapısal sorundur. Bu
yapısal sorunun halledilebilmesi için de yapısal soruna yapısal tedbirlerle
yaklaşmak lazım. 
Orta vadeli
programda denildi ki: “Biz bankalarımızın üzerine bir test yapacağız.” Bu test
aslında, her şey normal giderken belli değişkenler bulundukları yerden daha
farklı bir yere giderse bankacılık sisteminin bilançosunda ne tür bir durum
ortaya çıkacaktır sorusunun cevabı. Hâlbuki şu anda -geçenlerde de söylediğim
gibi- Türkiye’de risk gerçekleşti, kur -yeteri kadar, gereği kadar demeyeyim-
istenmeyen şekilde değer kaybetti, faiz oranları yükseldi, kredi faizleri yüzde
40’lara çıktı. Bu ortamda yapılması gereken şey, stres testi yapıp bankaların
durumu ne olabiliri sormak değil. Bankaların şu anki durumu nedir? Bu bir hasar
tespitidir, siz bu hasar tespitini maalesef yapmıyorsunuz. Dolayısıyla da zımni
olarak hasarın olduğunu da kabul ettiniz çünkü 3 kamu bankasına İşsizlik
Fonu’ndan kaynak aktardınız. Bunların aktarılması doğrudur, yanlıştır,
kanundur, değildir vesairedir, bunların içerisine girmiyorum ama asıl mesele,
bu şirketler kesiminden gelecek olan yükü nasıl çözeceğiz? 
(Mikrofon
otomatik cihaz tarafından kapatıldı) 
DURMUŞ YILMAZ
(Devamla) – Sonuçta göreceksiniz, bunun sonucu…
BAŞKAN – Sayın
Yılmaz, ben bir dakika size süre veriyorum. 
DURMUŞ YILMAZ
(Devamla) – O zaman toparlayayım. 
…yeniden
yapılandırmanın üzerine gelecek. Burada da soru şu: Bu yükü kim çekecek? 2001
krizinde gördük ki bunu vergi mükellefi çekti. Bu krizde de şu anda bu
şirketlerden kaç tanesi böyle sorunla karşı karşıya? Bunlardan kaç tanesi yüzdürülebilir,
kaç tanesi yüzdürülemez? Yüzdürülebilen olanların, acaba bunun sahipleri
bunları sermaye koyabilirler mi koyamazlar mı? Bunu devlet mi üstlenecek yoksa
bu insanlar mı veyahut da yabancı ortaklı varsa -banka vesaire- bunlar mı bunu
üstlenecek? Bunun üzerinde durmanız lazım. Eğer bunun üzerinde durmazsanız,
meseleyi bu şekilde algılamazsanız, bunu bir likidite sorunu olarak görürseniz
ve kısa vadeli, bu kanunda öngördüğünüz fonları kurmak suretiyle “Biz yabancı
sermayeyi getiririz, yabancı sermayeyi bu batanlara ortak ederiz.” derseniz bu
işin içinden çıkamazsınız. Bu, cidden bir cinlik gibi görünüyor, bu cinlik
sizin başınızı yer, onu size söyleyeyim. 
O nedenle,
yapmanız gereken şey resmi tam görmek ve bunu da milletle paylaşmak, halkla
paylaşmak ki onların desteğini ancak bu şekilde arkanıza alabilirsiniz. 
Teşekkür
ediyorum. (İYİ PARTİ ve CHP sıralarından alkışlar) 
BAŞKAN –
Teşekkür ederim Sayın Yılmaz. 
Değerli
milletvekilleri, gruplar adına ikinci söz, Milliyetçi Hareket Partisi Grubu
adına Konya Milletvekilimiz Sayın Mustafa Kalaycı’ya aittir. (MHP ve AK PARTİ
sıralarından alkışlar)
Sayın Kalaycı,
süreniz on dakika. 
MHP GRUBU ADINA
MUSTAFA KALAYCI (Konya) – Sayın Başkan, değerli milletvekilleri; görüşülmekte
olan 5 sıra sayılı Kanun Teklifi’nin ikinci bölümü üzerine Milliyetçi Hareket
Partisi Grubu adına söz aldım. Bu vesileyle hepinizi saygılarımla selamlıyorum.

Ülkelerin
kalkınmasında en etkin rol oynayan banka türü kalkınma bankalarıdır. Kalkınma
bankacılığının amacı, firmalara uzun vadeli fon kaynağı sağlamak, ekonomiyi
harekete geçirecek projelere ve girişimlere destek vermek, yatırım yapma konusu
riskli olan yeni alanlarda doğrudan işletmeleri kurma ya da kuruluma katılma
şeklinde öncülük etmek, girişimcilere yatırım yapılacak alan konusunda yol
göstermek, teknik destek vermek, yatırım projelerinin gelişmesini sağlamak,
pazar araştırması ve yabancı ortaklık konusunda destek vererek ülkeye girecek
yatırımları doğru alanlara yönlendirmektir. 
Türkiye,
kalkınma sürecini devam ettiren bir ülke olarak kalkınma bankacılığını
geliştirmek ve hacimlerini büyütmek zorundadır. Milliyetçi Hareket Partisi
olarak Türkiye Kalkınma Bankasının yeniden yapılandırılarak KOBİ finansmanında
etkin bir şekilde kullanılmasını ve bölgelerarası gelişmişlik farklarının
giderilmesine yönelik projeleri desteklemesini gerekli görüyoruz. Onuncu
Kalkınma Planı’nın hedefleri ve politikaları arasında da yatırımlara uzun
vadeli finansman sağlayan kalkınma bankacılığının geliştirileceği hususu yer
almıştır. 
Bankacılık
sisteminde ve anlayışında meydana gelen gelişmeler ve kalkınma bankacılığının
gerekleri karşısında mevcut 4456 sayılı Kanun ihtiyaca tam olarak cevap
verememektedir. Kanun teklifiyle Kalkınma Bankası yeniden yapılandırılarak
unvanı “Türkiye Kalkınma ve Yatırım Bankası Anonim Şirketi” şeklinde
değiştirilmekte, kalkınma ve yatırım bankacılığı işlevlerini rekabetçi, dinamik
ve etkin bir şekilde yerine getirebilmesi öngörülmekte, diğer kamu
bankalarındaki uygulama örnek alınarak bankanın idari ve hukuki bünyesi, istisna
ve muaf tutulacağı mevzuat ve personel statüsü yeniden belirlenmektedir.
Ayrıca, özel sermaye yatırımlarının artırılması ve orta, uzun vadede ülke
kalkınmasına olumlu katkılar sağlayacak yüksek teknoloji yatırımları için
alternatif finansman imkânları sağlanması gerekçesiyle banka bünyesinde tüzel
kişiliği haiz Türkiye Kalkınma Fonu kurulması, bu fon ve kurulacak alt fonlarla
ilgili usul ve esasların iç tüzükle belirlenmesi öngörülmekte ve istisna ve
muaf tutulduğu konulara ilişkin düzenleme yapılmaktadır. Denetim yönünden
getirilen istisna Anayasa'nın 165’inci maddesine aykırı olduğu konusunda
Komisyonda yaptığımız uyarılar üzerine kaldırılarak Sayıştay denetimini öngören
değişiklik yapılmıştır.
Teklifle banka
personelinin İş Kanunu hükümlerine göre istihdam edilmesi öngörülmekte, mevcut
personelin durumuna ilişkin geçiş hükümleri ve emeklilik hakkını kazanmış
olanların emekliliğini teşvik etmeye yönelik ilave emekli ikramiyesi verilmesi
düzenlenmektedir. İş Kanunu’na tabi çalışmak istemeyen personelin ilk genel
kurul tarihini takip eden doksan gün içinde bankaya bildirimde bulunması,
bankaca bu personelin 30 Eylül 2020 tarihine kadar Aile, Çalışma ve Sosyal
Hizmetler Bakanlığına bildirilmesi ve bu Bakanlıkça bir kamu kurumuna atanması
öngörülmektedir.
Kalkınma Bankası
uzman istihdam eden en eski kuruluşlarımızdan biridir. Kalkınma Bankası uzman
kadrosunda bulunanlar dört yıllık lisans mezunu olup özel yarışma sınavıyla
mesleğe girerek belirli bir süre hizmet içi eğitim sonrası uzmanlık tezi ve
yeterlilik sınavıyla uzman olmaktadır. Dolayısıyla sahip olduğu özellikler 657
sayılı Kanun’da sayılan ve “kariyer meslekler” olarak tarif edilen kadrolarda
bulunanların özellikleriyle aynen örtüşmektedir. Ancak 657 sayılı Kanun’da
sayılan uzmanlar arasında Kalkınma Bankası uzmanları yer almadığından emsalleri
gibi 3600 ek gösterge ve diğer haklardan yararlanamamaktadır. Bankanın yeniden
yapılandırılması nedeniyle ortaya çıkan özel durum da dikkate alınarak bankaya
özel yarışma sınavıyla alınan uzmanların emsal uzman kadrolarının haklarından
yararlandırılması hakkaniyet açısından uygun olacaktır.
Komisyon
görüşmelerinde, teklif sahibi olan AK PARTİ Grup Başkan Vekili Mehmet Muş Bey
konu üzerinde Genel Kurul aşamasına kadar çalışma yapacağını ifade etmiştir.
Geçici 1’inci madde görüşmelerinde Kalkınma Bankasının uzmanlarının bu
mağduriyetinin mutlaka giderilmesi gerektiğini şimdiden ifade ediyorum. 
Değerli
milletvekilleri, memurlar için ek gösterge çok önemlidir. 3600 ek gösterge
kritik eşiklerden biridir. 3600 ek göstergenin özellikle emekli aylığına önemli
yansıması bulunmaktadır. Bugün birçok görev ve meslek grubunda çalışan memurlar
1’inci derece kadroya geldikleri zaman 3600 ek göstergeyi almaktadır ancak ek
gösterge uygulamasında adaletsizlikler bulunmakta, emsalleri aldığı hâlde
birçok görev ve meslek grubunda çalışanlar 3600 ek göstergeden
yararlanamamaktadır. Nitekim, öğretmenlerimiz 1’inci derece kadroya
geldiklerinde 3600 ek göstergeyi alamamaktadır. Kamu avukatları ve hukukçuları
3600 ek göstergeyi alamamaktadır. Polisler 3600 ek göstergeyi alamamaktadır.
Uzman çavuşlar ve uzman jandarmalar 3600 ek gösterge alamamaktadır. Mahallî
idarelerde daire başkanları, üniversite genel sekreter yardımcıları 3600 ek
gösterge alamamaktadır. Hemşire ve bazı sağlık çalışanları ile din görevlileri
3600 ek göstergeyi alamamaktadır. Gelir uzmanları, sosyal güvenlik
denetmenleri, defterdarlar, uzmanları, araştırmacılar 3600 ek göstergeyi
alamamaktadır. Müdürler, şube müdürleri 3600 ek göstergeyi alamamaktadır.
Yardımcı hizmetler sınıfında çalışanlar ise hiçbir surette ek gösterge
almamaktadır. 
24 Haziran seçim
sürecinde hemen hemen tüm siyasi partiler bazı kadrolar için 3600 ek göstergeyi
vadetmişlerdir, Milliyetçi Hareket Partisi olarak bizim de vaatlerimiz vardır,
sözümüz sözdür. 24 Haziran seçim beyannamemizde ne söylemişsek gerçekleşmesi
için çalışıyor, gereğini de yapıyoruz ve inşallah yapacağız. Esasen, 657 sayılı
Devlet Memurları Kanunu’nun ek gösterge cetvellerinin bir bütün olarak yeniden
ele alınması kaçınılmaz hâle gelmiştir. Türkiye KAMU-SEN ek gösterge konusunda
kapsamlı bir çalışma yapmıştır. Bu çalışmadan da yararlanarak ve Milliyetçi
Hareket Partisinin 3600 ek gösterge vaatlerini de içerecek şekilde hazırlayıp
dün Meclis Başkanlığına verdiğim kanun teklifinde, 657 sayılı Kanun’un eki
cetveller detaylı bir şekilde ele alınmış ve ek gösterge rakamları tüm hizmet
sınıfları için hiyerarşik sırayla yeniden belirlenmiştir, yardımcı hizmetler
sınıfında bulunan personel de ek gösterge kapsamına alınmıştır.
Ayrıca, üst
derecelerde boş kadro bulunmaması nedeniyle derece yükselmesi yapamayan
memurların, boş kadro olup olmadığına bakılmaksızın, öğrenim durumları
itibarıyla yükselebilecekleri en üst kadro derecelerine kadar gidebilmeleri
öngörülmüştür. Böylelikle, ek gösterge uygulamasındaki mevcut sorunlar ve
adaletsizliklerin giderilmesinin yanında, memurlar ve emeklilerinin maaşlarında
kısmi de olsa artış sağlanması amaçlanmıştır.
Ek gösterge
uygulamasında yaşanan sorunlara ve eşitsizliklere köklü çözüm getiren kanun
teklifimizin bir an önce gündeme alınarak yasalaşması için desteklerinizi
bekliyoruz.
Değerli
arkadaşlarım, Türkiye Kalkınma ve Yatırım Bankası Anonim Şirketi Hakkında Kanun
Teklifi’nin ülkemiz ve milletimiz için hayırlı sonuçlar getirmesini diliyor,
hepinize tekrar teşekkür ediyorum. (MHP sıralarından alkışlar)
BAŞKAN –
Teşekkür ederim Sayın Kalaycı.
Değerli
milletvekilleri, gruplar adına üçüncü söz, Halkların Demokratik Partisi Grubu
adına Siirt Milletvekilimiz Sayın Meral Danış Beştaş’a ait.
Buyurun Sayın
Beştaş. (HDP sıralarından alkışlar)
Süreniz on
dakika. 
HDP GRUBU ADINA
MERAL DANIŞ BEŞTAŞ (Siirt) – Teşekkürler Sayın Başkan.
Görüştüğümüz
kanun teklifi üzerinde grubumuzun görüşleri ayrıntılı bir şekilde arkadaşlar
tarafından ifade edildi. Ben, sizi, şu anda içinde bulunduğumuz süreçte,
partimize yönelik dün yapılan bir operasyon hakkında bilgilendireyim. Belki
bilginiz yoktur çünkü A Haber kanallarında ya da yandaş medyanın hiçbirinde
hakikatleri göremezsiniz, Türkiye'de hiçbir yurttaş da bunları göremez. 
Evet, dün gece
yarısı sekiz ilde “operasyon” adı altında bir komplo, darbe, aynen 14 Nisan
2009’da olduğu gibi bir gözaltı furyası başlatıldı. 151 arkadaşımız gözaltında
şu anda. Bunların içinde Diyarbakır İl Eş Başkanımız da var, bunların içinde 53
kadın arkadaş var, kadın hakları savunucusu, TJA aktivisti, onlarca gazeteci
var ve bu gazetecilerden biri de Kemal Kurkut’un -“Nevroz”da kameralar önünde
öldürülen bir gencin- fotoğrafını çeken Abdurrahman Gök. Diğer gazeteciler de
aynı şekilde sözde operasyonla gözaltına alındı. 
Biz
bu manzarayı biliyor muyuz? Evet, biliyoruz, çok biliyoruz. 14 Nisan 2009’da
yine DTP’nin büyük başarısı sonucunda iktidar partisi gece yarısı -sabah
dörtte- bir operasyon yaptı, genel başkan yardımcılarının içinde olduğu 52 Kürt
siyasetçiyi aldı ve daha emniyete ulaşmadan -bu kürsüden söylemiştim, dosyanın
avukatlarından biriydim- bütün kanallarda bu operasyonun ne kadar iyi, ne kadar
yerinde olduğuna dair açıklamalar yapıldı. Bugün tekerrür ediyor. Yine bu
operasyonda avukatlar gözaltındakilerle görüşmeden aynı kanallarda -A Haber
sadece bir isim, birçok kanal böyle- işte “Teröre darbe, teröristleri yakaladık.”
Ya ne terörü? Kim terörist? Diyarbakır İl Eş Başkanını her gün ifadeye
çağırıyorsunuz; adım atıyor, gidip ifade veriyor. Diğer kadınlar her gün
alanda. Bunların hepsi siyaset yapıyor. Bu yalanlarınıza hiç kimse inanmıyor ve
evine gidilenlerden biri tahmin edin kim? Hakkâri Milletvekilimiz Leyla Güven. 
Leyla
Güven Diyarbakır Cezaevinde şu anda, hukuksuz bir şekilde rehin durumu devam
ediyor. Berberoğlu kararından sonra 21 Eylülde tahliye talep etti avukat
arkadaşlar ve bugüne kadar yerel mahkeme hâlâ bir milletvekilinin tahliye
talebine cevap verme tenezzülünde bile bulunmadı. Leyla Güven’in evinin altı
üstüne getirilmiş. Fotoğrafları getirmedim, dün sosyal medyada izleyenler
görmüştür. Tutuklu milletvekilinin evine operasyon amacıyla gidildi. Bu kadar
ciddi bir operasyon.
Tabii, biz bunu
nasıl okuyalım? İstediğiniz gibi yorumlayın. Bu bir yerel seçim kampanya
çerçevesi aslında. Niye bunu söylüyorum? Çünkü anketlerde istenen sonuçlar yok.
Ekonomik kriz almış başını gidiyor. Halkın satın alma gücü gitgide aşağıya
doğru iniyor. Peki, ne oluyor? Semt pazarlarında A Haber kanalının mikrofonu
uzattığı vatandaş bile krizden şikâyet ediyor, onu sansürleyemediler.
Bir de üstüne
üstlük kayyumlarla, darbeyle el konulan belediyelerin bütün yapılanlara rağmen
sandıkta alınamayacağına dair bir kanaat var ki bu kesin. O belediyeleri
alamayacaksınız, yine biz alacağız. Bu konuda Cumhurbaşkanının haftalardır
başlatmış olduğu tehdit kampanyaları var partimize yönelik. Ve ne hikmetse aynı
dönemde yine savcılar harekete geçiyor, Batman İl Eş Başkanımızı tutukluyor. Üç
gün önce 140 arkadaşımız daha alındı, toplamda 300’ü geçti bir hafta içinde.
Şimdi, bu tabloda
ne olacak? Efendim, bu yöntemle seçim kazanılacak, senaryo bu. Sonra balkonlara
çıkıp timsah gözyaşlarıyla bu seçimi nasıl kazandıklarını anlatacaklar.
Yemiyoruz bunu, artık halk da yemiyor.
HDP’ye bugüne
kadar ne yapmadı iktidar partisi? Şu anda bizim daha milletvekillerimiz
içeride, 90 tane belediye başkanımız içeride, 10 bini aşkın üyemiz içeride. Bu
operasyonlar iktidar partisine yapılsaydı şu anda tuzla buzdu, yeller eserdi
yerinde. Ama bizde öyle bir hakikat arayışı var ki öyle bir inanç, öyle bir
haklılık var ki biz bu mücadelemizi her zaman dimdik sürdürmeye devam ediyoruz
ve edeceğiz. 
Peki, neydi? Bu
arada 300 HDP’li alındı. Basit bir rakam değil bu. Bu HDP’liler sıradan -tırnak
içinde, hiçbir üyemiz ya da oy veren sıradan değildir tabii ki- oy verenler
bile değil; bunlar, yönetici, üye ve statüsü olan insanlar, içlerinde 10’u
aşkın da gazeteci var. 
Peki,
operasyonlar nedir? Adı değişiyor. 2009’da “KCK operasyonu”ydu, bugün “terör
operasyonu” oldu ama siyasi özne aynı. Bu operasyonları yapan, startını veren
özne değişmedi. 2009’da da aynı özneydi, bugün de aynı özne. 
Biz daha yeni 24
Haziran seçimlerini geçirdik. Cumhurbaşkanı adayımız Demirtaş içeride tutuldu
ve tutulmakla yetinilmedi. Son duruşmada ayrıntılı açıkladı. Ona karşın,
Cumhurbaşkanı başta olmak üzere Başbakan ve İçişleri Bakanı her gün 3-4 defa
Demirtaş’ı terörist ilan ettiler. Ne oldu? Doğru, Demirtaş şunu söyledi, aynen
tekrar ediyoruz: Seçimin en büyük hilesi Selahattin Demirtaş’ın, bir adayın
içeride tutulmasıydı zaten. Diğer hileleri anlatmaya gerek var mı? Demirtaş
içeride tutulduğu için sahtecilikle aslında bu seçim kazanılmış gibi
gösterildi. Şimdi de çıkmış bize diyor ki: “Eğer tekrar kazanırlarsa, terörle
bağı varsa ben tekrar kayyum atarım.” Sormazlar mı? 
Bir de başka bir
cümle var: “HDP’yi hiçbir güç bana meşru bir parti olarak söyletemez.” diyor.
Sen kimsin ya! (AK PARTİ sıralarından gürültüler) 
YELDA EROL
GÖKCAN (Muğla) – Sen kimsin!
MERAL DANIŞ
BEŞTAŞ (Devamla) – Biz KPSS’yle buraya gelmedik. Belediye başkanlarımız… 
BAHAR AYVAZOĞLU
(Trabzon) – Cumhurbaşkanı o, halkın iradesiyle seçildi. 
MERAL DANIŞ
BEŞTAŞ (Devamla) – Cumhurbaşkanı olduğunu gayet iyi biliyorum. 
Hiç kimse bu
hadde sahip değildir. Değil Cumhurbaşkanı, isterse dünya lideri olsun…
BAHAR AYVAZOĞLU
(Trabzon) – Öyle zaten, zaten dünya lideri. 
AHMET ÖZDEMİR
(Kahramanmaraş) – Dünya lideri o, dünya lideri. 
MERAL DANIŞ
BEŞTAŞ (Devamla) – …halkın oyuyla seçilmiş, halkın iradesiyle seçilmiş bir
Parlamento grubunu, belediye başkanlarını, 6,5 milyon oy almış bir partiyi
“terörist” diye niteleyemez, “gayrimeşru” diye söyleyemez. (AK PARTİ
sıralarından gürültüler) Asıl gayrimeşruluk şudur: Halk iradesini tanımamak
gayrimeşru bir yolda olmaktır. 6,5 milyon oy, 20 milyon yurttaş teröristse biz
tartışmayalım bunu. Bu yurttaşlara bir cezaevi bulun. 6,5 milyon insanı
ailesiyle beraber cezaevine kapatın, “Bizim ülkemizde 20 milyon terörist var.”
deyin. Bunların içinde biz de varız. Biz tıpkı sizler gibi seçime girdik,
halktan destek aldık. Ofislerinize atadığınız memurlar değiliz. Biz KPSS
sınavına girmedik. Sizin ne kadar hakkınız varsa bizim de bu kadar hakkımız
var.
Diğer bir darbe,
kadınlara değerli arkadaşlar. 53 kadın aktivist şu anda gözaltında. Her zaman
operasyonlarda hedeflerin başında partimiz, ikinci sırada da kadınlar geliyor.
Neden? Çünkü kadınlar çok güçlü bir direnç içinde. Kadınlar kendilerine biçilen
rolü, eşitsizliği, ayrımcılığı kabul etmiyor. Kadın, özgürlük mücadelesini
sokakta, evde, çarşıda, Parlamentoda, belediyede, her yerde yükseltiyor.
Kadınların hedef olmasının sebebi budur. 
Evet, Gültan
Kışanak “Kürt Siyasetinin Mor Rengi” diye bir kitap yazdı, haber vereyim, bütün
kadın milletvekillerine. Şu anda bütün Türkiye kadınların mor rengine
bulanıyor. Kadınlar cezaevinde de direniyor, burada da direniyor, yarın da
direnmeye devam edecek. Şimdi, bu, kadınların tavizsiz duruşundan kaynaklanıyor
tabii ki. 
53 kadının,
kadın siyasetçinin gözaltına alınması ne anlamdadır ya böyle bir ülkede, hem de
her gün kadınlar öldürülürken, her gün tacize uğrarken, her gün tecavüz
vakalarıyla gazetelerde haberlerini okuduğumuz bir dönemde? Kadın hakları
kıblesini kendisine kıble edinen, özgürlüğünü esas alan kadınlar…
(Mikrofon
otomatik cihaz tarafından kapatıldı) 
BAŞKAN – Sayın
Beştaş, bir dakika daha ilave edeyim, toparlayalım.
MERAL DANIŞ
BEŞTAŞ (Devamla) – İşte bunların içinde Bağlar Belediyesi eski eş başkanımız
var, bunların içinde bizim şu anda il, ilçe yöneticilerimiz, il eş başkan
yardımcılarımız var. Bu kadınlar bizim beraber yürüdüğümüz kadınlar. 
Şunu unutmayın:
Bizim sözümüz, sizin silahınızdan daha güçlü. bunu unutmayın. AKP-MHP savaş
koalisyonu, silahlarla, tehditle bu halka diz çöktürmeye çalışıyor, kadınlara
diz çöktürmeye çalışıyor. Ama biz asla dimdik duruşumuzdan vazgeçmeyeceğiz. Biz
korkmadık, 10 bin arkadaşımız içerideyken, hepimiz yargılanırken, 11
milletvekilliğimiz burada indirilirken, düşürülürken taviz vermedik, bundan
sonra da vermeyiz. 
AHMET ÖZDEMİR
(Kahramanmaraş) – Sizi o sırtınızı dayadığınız yerden indireceğiz biz! 
MERAL DANIŞ
BEŞTAŞ (Devamla) – Siz anca rüya görürsünüz, siz gelin karşımıza eşit
koşullarda yarışalım, bakalım kim kazanacak? Evet, kadın özgürlüğü kazanacak,
demokrasi kazanacak, hak kazanacak, hukuk kazanacak diyorum, teşekkür ediyorum.
(HDP sıralarından alkışlar) 
MUHAMMET EMİN
AKBAŞOĞLU (Çankırı) – Sayın Başkan...
BAŞKAN – Buyurun
Sayın Akbaşoğlu.
V.- AÇIKLAMALAR (Devam)
48.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın ikinci bölüm üzerinde HDP Grubu adına
yaptığı konuşmasındaki bazı ifadelerine ilişkin açıklaması
MUHAMMET EMİN
AKBAŞOĞLU (Çankırı) – Teşekkür ederim Değerli Başkanım. 
Tabii, hatibin
konuşmasını kabul etmek mümkün değil. Gerçek dışı birtakım yaklaşımlar, ne
kadar yüksek sesle söylense de hakikat karşılığını bulamazlar. 
Türkiye
Cumhuriyeti devleti bir hukuk devletidir. İdare de hukuk devleti sınırları
içerisinde bir şüphe varsa, bir suç şüphesi varsa herkese operasyon yapmaya ve
yargı önünde bu suçun var olup olmadığıyla ilgili şüphenin giderilmesine
ilişkin savcılık kanalıyla tarafsız ve bağımsız mahkemelerin önüne getirme
yetkisini haizdir. Bu, herkes için geçerlidir, 81 milyon insanımızın tamamıyla
ilgili bir suç söz konusuysa hukuk devletinin kuralları herkes için caridir ve
kanun önünde herkes eşittir.
(Mikrofon
otomatik cihaz tarafından kapatıldı)
BAŞKAN – Açalım
arkadaşlar, devam etsin.
MUHAMMET EMİN
AKBAŞOĞLU (Çankırı) – Dolayısıyla bir yönü itibarıyla değerlendirmelere bu
şekilde bir açıklama getirmekle beraber, Türkiye Cumhuriyeti devletinin başı
olan, Türk milletini temsil eden, 81 milyon insanımızın bütününü temsil eden
Cumhurbaşkanlığı makamına da herkesin, millet iradesine saygının gereğince,
saygılı davranma mecburiyeti vardır. Bu, sonuç itibarıyla, bu Meclisin
duvarlarında yazan egemenliğin kayıtsız şartsız millete ait olduğu hakikatinin
bir tecellisidir, bir tezahürüdür. Dolayısıyla biraz evvelki ifadeleri bu
kapsamda ben tashih etmek, kendi açıklamamızı bu şekilde ifade etmek istedim. 
Teşekkür ederim.
BAŞKAN –
Teşekkür ederim.
Sayın Usta,
buyurun. 
49.- Samsun Milletvekili Erhan Usta’nın, Siirt Milletvekili Meral Danış
Beştaş’ın ikinci bölüm üzerinde HDP Grubu adına yaptığı konuşmasındaki “AKP ve
MHP savaş koalisyonu” ifadesine katılmadıklarına, Türkiye’nin yeniden kurtuluş
mücadelesi verdiğine ve Türk milliyetçileri olarak, bu mücadelede devletin,
milletin yanında olacaklarına ilişkin açıklaması
ERHAN USTA
(Samsun) – Teşekkür ederim Sayın Başkan.
Az önce HDP’li
hatip “AKP ve MHP savaş koalisyonu” dedi. Tabii, bunu hiçbir şekilde kabul etme
imkânımız yoktur. Aslında açık bir sataşmadır. Sataşmadan söz almayı çok
gerekli görmedim çünkü bu, hakikaten olmayacak bir şey. Milliyetçi Hareket
Partisinin bugün Adalet ve Kalkınma Partisiyle yapmış olduğu iş birliği, o
dayanışma FETÖ ve PKK terörüne karşı yapılmış bir iş birliğidir. Türkiye, 15
Temmuzda işgalin eşiğinden dönmüştür. Tabii, sadece FETÖ’cüler değil, “Türkiye
işgal edilsin.” “Türkiye parçalansın.” “Türkiye bölünsün.” diyen başka
oluşumlar da vardır Türkiye’de, siyasi partiler de vardır -bunlar Meclis içerisinde
de olabilir- bunlara karşı yapılmış bir dayanışmadır, bir iş birliğidir. 
Türkiye, yeniden
bir kurtuluş mücadelesi veriyor. Biz de Türk milliyetçileri olarak, bu ülkeyi
çok seven bir siyasi partinin temsilcileri olarak elbette bu mücadelede devletimizin,
milletimizin yanında olacağız; bu, tabii bir şeydir. 
(Mikrofon
otomatik cihaz tarafından kapatıldı) 
ERHAN USTA
(Samsun) – Dolayısıyla bu “savaş koalisyonu” sözüne hiçbir şekilde
katılmadığımızı ifade etmek istedim.
Teşekkür ederim.
(MHP sıralarından alkışlar)
BAŞKAN –
Teşekkür ederim. 
Sayın Beştaş,
buyurun, size de yerinizden söz veriyorum. 
50.- Siirt Milletvekili Meral Danış Beştaş’ın, Çankırı Milletvekili
Muhammet Emin Akbaşoğlu’nun yaptığı açıklamasındaki bazı ifadelerine ilişkin
açıklaması
MERAL DANIŞ
BEŞTAŞ (Siirt) – Sataşmadan istiyorum aslında ama buradan ifade edebilirim. 
BAŞKAN –
Yerinizden veriyorum, buyurun.
OYA ERONAT
(Diyarbakır) – Kim sataşmış sana? Şovdan başka ne yapıyorsun?
BAŞKAN - Değerli
arkadaşlar, lütfen susalım. 
MERAL DANIŞ
BEŞTAŞ (Siirt) – Şöyle ifade edeyim: Benim, gerçek dışı tek bir beyanımı
göstersinler şu anda milletvekilliğinden istifa ederim.
OYA ERONAT
(Diyarbakır) – Hepsi gerçek dışı, hepsi. 
MERAL DANIŞ
BEŞTAŞ (Siirt) – Gerçeğe aykırı tek bir cümlem varsa… Hepsini ispatlayabilirim.

İkincisi: Hukuk
devleti, hak ve özgürlük, eşitlik, bunlar gerçekten saygı duyduğum kavramlar ve
ben hukukun üstünlüğünü hayatım boyunca savundum, bundan sonra da savunmaya
devam edeceğim. 
Zaman yetmediği
için vermek istediğim bir bilgi var. Bu dosyada 151 kişinin yakalanma
gerekçesi, bir ihbar tutanağı Sayın Başkan ve bir de gizli tanık beyanı
gösteriliyor. Dünyanın neresinde bir ihbar tutanağında 151 kişinin adı yazılır?
Bu ihbar tutanağının asılsız olduğunu biz de gayet iyi biliyoruz, kendileri de
gayet iyi biliyor. Bu, sadece yaratılan -siz de hukukçusunuz- bir delil, bir
bahane, bir gerekçe yaratmak. 
Son olarak da
şunu söyleyeyim: Biz seçilenleri tanıyoruz, Sayın Cumhurbaşkanını da tanıyoruz
tabii ki. Saygısızlık asla etmeyiz ama bizim tanıdıklarımız bizi de tanımalı.
Ben saygısızlığı kendime…
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Siirt) – Değil Cumhurbaşkanına hiçbir şahsa saygısızlık kastım ne bugün
oldu ne dün oldu ne de yarın olacak. Ama siyaseten bizi gayrimeşru gören,
“Kayyum atayacağım.” diyen, halkın iradesine şimdiden şerh koyan, “Sen
seçebilirsin ama ben orayı alacağım senden.” diyen bir Cumhurbaşkanı bizi
tanımıyor demektir, saygı duymuyor demektir. Ben saygının ve tanımanın
karşılıklı olduğunu söyledim ve hatta, metafor olarak da şunu kullandım: KPSS
sınavıyla gelmedik, kurulan sandıklardan çıktık ve buraya halkı temsile geldik.
Teşekkür
ediyorum. 
BAŞKAN –
Teşekkür ederim. 
MUHAMMET EMİN
AKBAŞOĞLU (Çankırı) – Sayın Başkan…
BAKİ ŞİMŞEK (Mersin)
– Sayın Başkan…
BAŞKAN – Bir
saniye…
Sayın Akbaşoğlu…
51.- Çankırı Milletvekili Muhammet Emin Akbaşoğlu’nun, Siirt
Milletvekili Meral Danış Beştaş’ın yaptığı açıklamasındaki bazı ifadelerine
ilişkin açıklaması
MUHAMMET EMİN
AKBAŞOĞLU (Çankırı) – Sayın Cumhurbaşkanımızın sözünü doğru aktarmak gerekir, o
da şudur: Teröre bulaşan, teröre yardım ve yataklık yapan kimselerle ilgili,
kayyumlukla ilgili bir açıklamadır. 
GARO PAYLAN
(Diyarbakır) – Ama aday olamaz ki zaten. 
MUHAMMET EMİN
AKBAŞOĞLU (Çankırı) - Nedir o? Kim teröre bulaşmışsa, kayyum tayin edilir.
Teröre bulaşmışsa, alınır, hukuk kuralları gereğince kayyum tayin edilir,
yapıldığı gibi. Yani tarafsız ve bağımsız yargı kararıyla herhangi bir kimseyle
ilgili -A, B, C, D, E, fark etmez- hukuk düzeninde suç işleyen her kim olursa
ve teröre bulaşırsa -ister A olsun ister Z olsun fark etmez- onun gereği
yapılır. Bu, genelgeçer bir kuralın hatırlatılmasıdır. Bu kadar.
OYA ERONAT
(Diyarbakır) – Yaraları var, yaraları.
BAŞKAN – Peki,
teşekkür ederim.
MERAL DANIŞ
BEŞTAŞ (Siirt) – Sayın Başkan, bir açıklama…
BAŞKAN - Sayın
Beştaş, gerekli açıklamalar yapıldı.
MERAL DANIŞ
BEŞTAŞ (Siirt) – Çok kısa bir açıklama…
BAŞKAN – Çok
kısa ama tamamlayalım artık lütfen.
52.- Siirt Milletvekili Meral Danış Beştaş’ın, tekraren, Çankırı
Milletvekili Muhammet Emin Akbaşoğlu’nun yaptığı açıklamasındaki bazı
ifadelerine ilişkin açıklaması
MERAL DANIŞ
BEŞTAŞ (Siirt) – Sayın Başkan, ben, Cumhurbaşkanının açıklamasını gayet iyi
biliyorum, eksikliği düzelttiği için de teşekkür edeyim, bir anlamda.
Cumhurbaşkanı ya
da herhangi birimiz karar vermiyoruz adaylığa. Bu konuda YSK, il seçim
kurulları, seçim kanunları kimin aday olup olmayacağına karar verir. Bu konuda
yasa açıktır. Şimdiden, yasaya rağmen kimse aday olabilir mi? Olamaz. Bu beyan,
yasa dışı bir beyandır, zaten sorun orada. Bizim itiraz etmemizin sebebi de bu.
Onun için dedim ki: 20 milyon insanı terörist görüyorsanız, bizlerle birlikte,
buyurun, hapsedin. Zaten, amacı açıktı.
BAŞKAN –
Anlaşılmıştır.
BAKİ ŞİMŞEK
(Mersin) – Sayın Başkan…
BAŞKAN – Sayın
Şimşek, siz söz istediniz, niçin istediniz?
BAKİ ŞİMŞEK
(Mersin) – Sayın Başkan, sayın hatip konuşması sırasında yanlış rakamsal
bilgiler vererek kamuoyunu yanıltıyor. Bu konuda bir açıklama yapmak istiyorum.
BAŞKAN – Yalnız,
sayın grup başkan vekilleriniz var.
BAKİ ŞİMŞEK
(Mersin) – Grup başkan vekilimiz bu konuyu görmemiş olabilir, ben rakamsal bir
veri vereceğim.
BAŞKAN –
Bulunduğunuz yerden Sayın Şimşek.
Buyurun.
53.- Mersin Milletvekili Baki Şimşek’in, Siirt Milletvekili Meral Danış
Beştaş’ın ikinci bölüm üzerinde HDP Grubu adına yaptığı konuşmasında yanlış
rakamlar vererek kamuoyunu yanılttığına ilişkin açıklaması
BAKİ ŞİMŞEK
(Mersin) – Sayın Başkan, sayın hatip 6,5 milyon oy alan insanın 20 milyon
nüfusa tekabül ettiğini söyledi. 55 milyon seçmen 80 milyon yapıyorsa birazcık
matematik bilenin 6,5 milyonun da 9 milyon yapacağını hesaplayabilmesi lazım.
Bunu kamuoyunun takdirine bırakıyorum. Tabii, her zaman bunlar… 
(Mikrofon
otomatik cihaz tarafından kapatıldı) 
MERAL DANIŞ BEŞTAŞ
(Siirt) – Bizde çocuklar çok, onu karıştırıyor.
BAKİ ŞİMŞEK
(Mersin) – 6,5 milyon oy, 9 milyon nüfus yapar. Gerçek budur. (MHP sıralarından
alkışlar)
BAŞKAN –
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, şimdi grupları adına ve aynı zamanda şahsı adına söz isteyen,
Cumhuriyet Halk Partisi Grubu adına Muğla Milletvekilimiz Süleyman Girgin. 
Sayın Girgin, on
dakika grup adına, beş dakika da birleştirerek şahıs adına söz veriyoruz. On
beş dakika süreniz vardır, çok da güzel bir süredir. 
Buyurun.
(CHP sıralarından alkışlar) 
CHP
GRUBU ADINA SÜLEYMAN GİRGİN (Muğla) – Sayın Başkan, sayın milletvekilleri;
hepinizi saygıyla selamlıyorum. 
Öncelikle
cumhuriyet tarihinin en vahşi katliamı olan 10 Ekim katliamını unutursak
yüreğimiz kurusun diyorum, ölenlere rahmet diliyorum. 
Şunu
da unutmadığımı cümle âleme duyurmak isterim: 10 Ekim katliamından sonra
“Oylarımız artıyor.” diyen anlayışı da huzurlarınızda kınıyorum. (CHP
sıralarından alkışlar) 
Emek
en yüce değerdir, evet, emek en yüce değerdir. Getirilen bu kanun tasarısında
emekle ilgili hiçbir şey yoktur. 
Adalet
ve Kalkınma Partisinin iktidarı boyunca işçi ve emekçilere yönelik getirdiği
tüm yasalar, mevcut kazanımların gerilemesine ve hak kayıplarına neden
olmuştur. Getirdikleri tüm ekonomik paketler öncelikle emekçilerin haklarına
saldırı olarak algılanmıştır.
En
son 20 Eylülde açıkladıkları ve adına da “Yeni Ekonomik Program” dedikleri
programda: Bir, kıdem tazminatının reforma tabi tutulacağı; iki, Bireysel
Emeklilik Fonu’nun zorunlu olacağı, esnek çalışmanın yaygınlaştırılacağı, vergi
gelirlerinin artırılacağı ve sosyal harcamaların da kısılacağı dile
getirilmiştir. 
Buradan
bir maden işçisi olarak ve bir emekçi olarak tüm emekçi kardeşlerime ve tüm
emekçi halkımıza bir çağrıda bulunmak istiyorum. Kendilerine lütfen şu soruyu
sorsunlar: Bir anne baba olarak torunlarımın geleceğinden, çocuklarımın
geleceğinden kaygı duyuyor muyum, duymuyor muyum? Bu soruyu önce kendilerine
sorsunlar. Eğer bu ülkede anne ve babalar torunlarının geleceğinden kaygı
duymuyorlarsa buyursunlar AKP’nin politikalarına destek versinler. 
Ben
izninizle buradaki arkadaşlarıma sormak istiyorum, samimiyetle sormak istiyorum:
Bu ülkede torunlarının geleceğinden kaygı duymayan var mıdır?
NEVZAT
CEYLAN (Ankara) – Var.
SÜLEYMAN
GİRGİN (Devamla) – Demek ki çok azınlıkta. Parlamentoda bile bu ülkede
torunlarının geleceğinden kaygı duyanlar çoğunlukta. 
Sevgili
yurttaşlarımız, sevgili milletvekillerimiz, emekçiler olarak şunu vurgulamak
istiyoruz. Bu ülkede…
OYA
ERONAT (Diyarbakır) – Gençler var, torun yok. 
SÜLEYMAN
GİRGİN (Devamla) – Evet, ben bir maden işçisiyim, bununla gurur duyuyorum. 
SALİH
CORA (Trabzon) – İtirazımız yok. 
SÜLEYMAN
GİRGİN (Devamla) – Bu ülkede ekonomik krizin faturasını her zaman emekçiler
çekmektedir. Ekonomik krizin sorumlusu emekçiler değildir, faturasını onlar
ödemeyecektir. Diğer yandan, ekonomik krizin faturasını halka ödetmeye
çalışanlar “Hepimiz aynı gemideyiz.” teraneleriyle vatandaşın önüne
gelmektedirler. Kusura bakmasınlar, biz Türkiye’nin gemisindeyiz ama siz
Amerikan gemisindesiniz. Sizin geminiz emperyalizmin denizlerinde yüzer. Bunu
da böyle bilin. (CHP sıralarından alkışlar) 
SALİH
CORA (Trabzon) – Dünya, 5’ten büyüktür.
SÜLEYMAN
GİRGİN (Devamla) – Değerli arkadaşlar, değerli milletvekillerimiz; şimdi
gelelim Plan ve Bütçe Komisyonunda tartışılan ve şu anda görüşmekte olduğumuz
yasa tasarısına.
Kanunun genel
gerekçe bölümünde, birçok yatırım konusu yanında altyapı ve konut yatırımlarına
da finansman sağlanmasının gerekliliği vurgulanmaktadır. Oysaki yatırım
bankacılığında altyapı ve konut yatırımları bir gerekçe olamaz. Bu nedenle,
kanun maddelerinde Kalkınma Bankasının hangi yatırım konularında finansman
desteği sağlayacağının açıkça belirtilmesi daha yararlı olacakken bu
yapılmamıştır.
Kalkınma
Bankasının özellikle inşaat sektörünün kalkındırılması çalışmalarında
kullanılacağı açık, aşikârdır. Bu kisve altında hangi firmalara ya da hangi
müteahhitlere finansal destek sağlanacak, bu bir muammadır, hangi kaynaktan da
sağlanacağı ayrı bir muammadır. Yaşanan krizin nedeni, ülke kaynaklarının
üretim yerine sadece beton ekonomisine yönelik yatırımlara aktarılmış
olmasıdır. Krizden kurtulmak için hâlen konut yatırımlarını teşvik etmek ise
hastalığı ölümcül seviyeye taşımaktır, hastalığın ilacının hastalığın mikrobu
olmayacağı da aşikârdır.
Değerli
hemşehrilerim, değerli milletvekillerim, değerli yurttaşlarım; kanunun 7’nci
maddesinde bankanın, Bankacılık Kanunu’nun karşılıklar yönetmeliği esasları
dışında tutulacak olması, verilen yatırım kredilerinin vadelerinde ödenmemesi
hâlinde banka yönetimine keyfî davranma serbestisi sağlamaktadır. Bu çok
sakıncalı olup bankacılık ilkeleriyle bağdaşmamaktadır. Böyle bir durumda
bankanın kullandırdığı kredilerde firmaya göre keyfî davranış uygulamasının önü
açılacaktır.
Kanunun 6’ncı
maddesinde Türkiye Kalkınma Fonu tarafından iştirak edilen şirketler ve fonlar
kısıtlamalara tabi değildir. Sayıştay denetimine tabi değildir diyor.
Anlaşılan, bu kurulacak olan banka da “kaçıştay” kapsamına alınacaktır. Altını
çizerek söylüyorum, “kaçıştay” kapsamına alınmıştır. Sayıştay denetiminden
kaçırılan kurumların övünülecek faaliyetleri olmadığı aşikârdır. Ayrıca kaç kaç
nereye kadar? Ülkeyi 100 milyarlarca borca sokan bir iktidarın denetimden
kaçması boşunadır. McKinsey örneğinde olduğu gibi, yurt içi denetimden kaçsa
bile er geç emperyalizmin denetimine takılıp emrine girmesi de kaçınılmazdır. 
Değerli
milletvekilleri, bu kanun teklifi sakınca içermektedir. Erdoğan’ın, Kalkınma
Bankasına kaynak temin etmek için İşsizlik Fonu’ndan buraya para
aktarmayacağının ve bunu herhangi bir yandaş müteahhide finansman olarak
kullandırtmayacağının bir garantisi yoktur. Zira, itibardan tasarruf etmesini
sevmeyen, keyfî davranmayı da pek seven bir Cumhurbaşkanımız var. İtibardan
tasarruf etmeyen bir ülke, öğrencilerin formalarından tasarruf etmekte,
çocuğuna pantolon alamayan babalar intihar etmektedir. 
Buradan bir kez
daha vurgulamak istiyorum, özellikle işçi arkadaşlarımıza seslenmek istiyorum:
İşsizlik Fonu’ndan GAP’a aktarılan 11,5 milyar liralık para yerine konmamıştır
henüz. 2010, 2011, 2012 yıllarında fondan alınan paraların hangi projeler için
kullanıldığına dair bir bilgi yoktur. Geçen dönem de Kalkınma Bakanı Cevdet
Yılmaz bu şekilde bir soruya cevap vermiştir. Halkbank, Vakıfbank, Eximbanka
İşsizlik Fonu’ndan 11 milyar TL aktarıldığını daha geçenlerde Cumhurbaşkanlığı
Sözcüsü açıklamıştır. O zaman şu soruyu sormak lazım: Madem bu üç bankaya 11
milyar para aktarıldı, bu bankaların şimdiye kadar açıklamış oldukları kârlar
yalan mıydı? Ve yahut da eğer bu açıklanan kârlar doğru ise neden işsiz
milyonların ekmeğine göz dikilmekte ve onların fonundan bu bankalara para
aktarılmaktadır?
Değerli
milletvekillerimiz, İşsizlik Fonu’na giren para, Suudi Arabistan Konsolosluğuna
giren gazeteci gibi kaybolmaktadır. Fonda yok olan milyarların suçunu da
rahmetli İsmet İnönü’nün üzerine mi atacaksınız? Veya fonda yok olan milyarları
da zabıtaya mı şikâyet edelim? Bunlar ortadayken ve İşsizlik Fonu alenen ve
yasa dışı şekilde talan edilirken, getirdiğiniz yasayla… İşsizlik Sigortası
Fonu’ndan yani işsizler için kurulan fondan elinizi çekin; işçinin, emekçinin
cebinden, sofrasından elinizi çekin. Vatandaşın vergi ödemekten beli bükülüyor,
her geçen gün alım gücü giderek azalıyor, geçim sıkıntısı almış başını yürümüş,
halk fakirleşirken siz zenginleşiyorsunuz, yetmiyor, İşsizlik Fonu’na göz
dikiyorsunuz. Milletin parasını hem har vurup harman savuruyorsunuz hem de
üstelik hesap vermekten bile Sayıştay denetiminden kaçarak kurtulmaya
çalışıyorsunuz. Yazıktır, günahtır; biraz vicdan, biraz insaf.
Değerli
milletvekilleri, özellikle AKP iktidarına bir önerim olacak şimdi,
müsaadenizle. Ekonomi yönetimini beceremiyorsunuz, bu, artık iyice ortaya
çıktı. Kayınpeder bir şekilde konuşuyor, damat başka bir şekilde konuşuyor
ekonomiyle ilgili. Ekonomi yönetimini asgari ücretle ev geçindirenler ile
emekli maaşıyla ev geçindiren ev hanımlarına lütfen teslim edin. Bir de McKinsey
ve benzeri akıl aldığınız şirketler çok becerikliyse gelsin Türkiye'de asgari
ücretle, emekli maaşıyla bir ay evi geçindirsin. İkinci önerim de şudur:
Meşrebiniz el veriyor nasılsa, TELEKOM yolsuzluğunun araştırılmasını örtbas
ettiğiniz gibi sarayın harcamalarını da örtbas edin, Sayıştay denetiminden
çıkarın, böylece vicdanınızı daha rahat sağırlaştırırsınız. 
Değerli
milletvekilleri, Sayıştay denetiminde sarayın günlük gideri 1 milyon 800 bin
lira. Bu ülkede 1.600 TL asgari ücret var ve bununla milyonlar geçinmeye
çalışıyor. 1 milyon 800 bin lirayla kaç tane çocuk okur, kaç aile bir ay
geçinir, kaç işsize iş verilir, kaç hasta tedavi edilir? “Kamuda tasarruf”
diyorsunuz, bu ülkeyi parselleyip satan ve bugünkü ekonomik krize neden olan,
sizlersiniz. 
Şimdi “kamuda
tasarruf” deyince aklıma geldi, biliyorsunuz, Muğla Marmaris’te Okluk Koyu’nda
bir saray yapılıyor. Ben özellikle Hazine ve Maliye Bakanına sormak istiyorum,
acaba “kamuda tasarruf” derken, “Tasarruf dönemini başlattık.” derken
kayınpederinin Okluk Koyu’ndaki sarayını bu kapsamın dışında mı tutmaktadır,
içinde mi tutmaktadır? Eğer dışında tutuyorsa yoksa yazlık sarayı kamu malı
olarak görmemekte midir? 
Değerli dostlar,
değerli milletvekilleri; bugün laf ettiğiniz İsmet İnönü Cumhurbaşkanıyken,
İkinci Dünya Savaşı yıllarında tasarruf olsun diye, o dönemlerde Çankaya
Köşkü’nde elektrik kesintisi uygulaması başlatmıştır. “Ben Çankaya’da oturup
keyif çatarım, halk bedelini öder.” dememiştir. Siz bunların ellide 1’ini
yapın, ondan sonra gelin, o dönemde İsmet İnönü’ye dil uzatın. Bunu da burada
ayrıca belirtmek istiyorum. 
Sevgili
milletvekilleri, işsizlere belirli bir süre merhem olacak İşsizlik Fonu’na göz
diktiniz arkadaşlar, AKP iktidarına söylüyorum. 
(Mikrofon
otomatik cihaz tarafından kapatıldı) 
BAŞKAN – Sayın
Girgin, toparlayın, selam verin. 
SÜLEYMAN GİRGİN
(Devamla) – Kamu bankalarına kaynak aktardınız; iş yerlerini sattınız,
özelleştirme altında peşkeş çektiniz; tazyikli suyla, copla, gazla, hak
arayanları ıslah etmeye çalıştınız; madenlerde ölüme terk ettiniz insanları;
“Kaderdir.” dediniz, vahşi kapitalizme köle ettiniz. Siz işçiye düşmansınız,
siz çiftçiye düşmansınız, siz üreticiye düşmansınız, siz hak arayana
düşmansınız, siz aslında maalesef bu ülkeye düşmansınız. 
Saygılar
sunuyorum. (CHP ve HDP sıralarından alkışlar)
YELDA EROL
GÖKCAN (Muğla) – Sayın Vekilim, Büyükşehir Belediye Başkanınızın banka
promosyonlarıyla aldığı Mercedes’in akıbetini merak ediyoruz, ondan da bahset. 
BAŞKAN – Buyurun
Sayın Akbaşoğlu. 
V.- AÇIKLAMALAR (Devam)
54.- Çankırı Milletvekili Muhammet Emin Akbaşoğlu’nun, Muğla
Milletvekili Süleyman Girgin’in ikinci bölüm üzerinde CHP Grubu ve şahsı adına
yaptığı konuşmasındaki bazı ifadelerine ilişkin açıklaması
MUHAMMET EMİN
AKBAŞOĞLU (Çankırı) – Evet, gecenin bu vaktinde, tabii, mecburen cevap vermek
gerekiyor “Siz bu ülkeye düşmansınız.” diye bitirdiği için. Bu ülke bizim
sevdamızdır. Bu ülkede biz kişi başına düşen millî geliri 3 bin dolardan aldık,
11 bin dolarlara getirdik elhamdülillah. 
GARO PAYLAN
(Diyarbakır) – 8 bin şimdi, 8 bin. 
MUHAMMET EMİN
AKBAŞOĞLU (Çankırı) – Evet, Allah’ın izniyle 2023’te 20 bin dolarların üzerine
çıkaracağız, bundan kimsenin şüphesi olmasın. (AK PARTİ sıralarından alkışlar)
Bir cümle sarf
etti çok değerli milletvekilimiz konuşmasında “Biz Türkiye gemisindeyiz, siz
Amerikan gemisindesiniz.” dedi de sonuç itibarıyla, Türkiye gemisinin kaptanı,
millet iradesiyle seçilmiş Cumhurbaşkanımız Recep Tayyip Erdoğan’dır. (AK PARTİ
sıralarından alkışlar) Ve 81 milyonun hepsinin Türkiye gemisinde olduğu
gerçeğinden hareketle, merak etmeyin, biz bu değerli arkadaşlarımızı da
kaptanımızın, usta kaptanımızın rotasında inşallah sahiliselamete
ulaştıracağız. (AK PARTİ sıralarından alkışlar) 
BAŞKAN – Peki,
teşekkür ederim.
MAHMUT TANAL
(İstanbul) – Ama gemilerde Malta Bayrağı da olmasın, öyle ya.
BAŞKAN – Sayın
Özel, sizin de söz talebiniz var, buyurun.
55.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, teşekkür ederim.
Gecenin bu
saatinde hiç güleceğimiz yoktu ama… Benim mesleğim ekonomistlik değil ama eski
adı “orta vadeli program”, yeni adı “Yeni Ekonomik Program”, okumayı biliyoruz.

Bugün Yeni
Ekonomik Program için Sayın Albayrak’ın ilan ettiği millî gelir 2021 yılı sonu
itibarıyla 10.600 dolar. Siz diyorsunuz ki bir sene sonra…
MUHAMMET EMİN
AKBAŞOĞLU (Çankırı) – 2023’ten sonra, evet.
ÖZGÜR ÖZEL
(Manisa) – …yani 2022’nin sonunda, 2023’e 20 bin dolarla…
MUHAMMET EMİN AKBAŞOĞLU
(Çankırı) – Allah’ın izniyle hedefimiz bu, merak etme.
ÖZGÜR ÖZEL
(Manisa) – Yani Berat Bey diyor ki: “11 bin olacak.”, siz diyorsunuz ki: “Bir
senede bir 11 bin daha olacak.” Bu vakitten sonra bu yarattığınız hoş seda için
ve tutanaklara düştüğünüz bu kayıt için teşekkür ediyorum, sizi tebrik
ediyorum. (CHP sıralarından alkışlar) 
BAŞKAN –
Teşekkür ederim.
MUHAMMET EMİN
AKBAŞOĞLU (Çankırı) – Allah nasip ederse hep beraber göreceğiz değerli
arkadaşlar.
ÖZGÜR ÖZEL
(Manisa) – Sen 11 bin doları bir senede 20 bin dolar yapacak birini bul,
Berat’ın yerine getir.
BAŞKAN –
İnşallah.
MUHAMMET EMİN
AKBAŞOĞLU (Çankırı) – 2023 rakamları inşallah Türkiye’nin 20 bin dolarlar
seviyesinde -Allah’ın izniyle- olacağını gösterecek, merak etme.
ÖZGÜR ÖZEL
(Manisa) – Damat öyle demiyor, damat “10.600” diyor.
Önce bir
YEP’inizi okuyun, ondan sonra gelin konuşun.
MUHAMMET EMİN
AKBAŞOĞLU (Çankırı) – YEP’i okuyarak, hedeflerimizi bilerek, öngörülerimizi
yaparak konuşuyoruz Sayın Özgür Özel.
ÖZGÜR ÖZEL
(Manisa) – Bu kadar cehalet ancak tahsille olur demişler ya!
BAŞKAN – Peki,
teşekkür ederim değerli grup başkan vekillerimiz.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, şimdi söz sırası şahsı adına Gaziantep Milletvekilimiz Sayın
Ali Muhittin Taşdoğan’da.
Buyurun Sayın
Taşdoğan. (MHP sıralarından alkışlar) 
Süreniz beş
dakika.
ALİ MUHİTTİN
TAŞDOĞAN (Gaziantep) – Sayın Başkan, kıymetli milletvekilleri; Gaziantep, gazi
şehrimiz artık bir ensar şehri olmuştur, bir ensar kenti olmuştur. Ülkemizde
2018 yılı resmî kayıtlarına göre geçici koruma kapsamındaki Suriyeli sayısı 3
milyon 567 bin 658’dir. 
Göç İdaresi
Genel Müdürlüğü tarafından hazırlanan raporlarda 2017 yılı resmî rakamlarına
göre Gaziantep ilinde 399.732 geçici koruma kapsamındaki Suriyeli misafir
edilmektedir. Resmî kayıtlar bunlardır, gayriresmî kayıtların daha üzerinde
olduğu tahmin edilmektedir.
Kıymetli
milletvekilleri, 24 Ağustos 2016’da başlayan Fırat Kalkanı Operasyonu ve
arkasından Zeytin Dalı Harekâtı’nı da kapsayan süreçten bugüne kadar Türk
Silahlı Kuvvetleri bölgede huzurlu, güvenli, istikrarlı alanlar oluşturmuştur,
son gelişmelerle beraber İdlib bölgesinde de güvenli bölgeler oluşmaya
başlamıştır ve dolayısıyla bu misafirler yavaş yavaş vatanlarına gitmeye
başlamışlardır. Karkamış Kapısı’ndan 71.196 geçici koruma kapsamındaki Suriyeli
gönüllü olarak çıkış yapmıştır, topraklarına, evlerine geri dönmüşlerdir. Son
iki yılda 245.300 Suriyelinin ülkesine döndüğü bildirilmektedir. Güvenli bölge
oluştukça Suriyeli misafirler hızla vatanlarına gitmektedirler. Bu sürecin
hızlandırılması ve bir an önce vatanlarına dönme çalışmalarının yapılması
Gazianteplilerin en acil beklentisidir, yetkililerden azami hassasiyeti beklemekteyiz.
Kıymetli
milletvekilleri, enflasyonla topyekûn mücadeleyle ilgili bir kampanya
başlatıldı biliyorsunuz. Bugün ilk destek Adana Büyükşehrin MHP’li Belediye
Başkanından ve önümüzdeki yerel seçimlerin ilk büyükşehir belediye başkanı
adayı Sayın Hüseyin Sözlü’den gelmiştir, tüm abonelerin su faturalarında yüzde
10 indirim yapmıştır. Bugün Gaziantep’te de Gaziantep Büyükşehir Belediyesinin
toplantı salonunda tüm sivil toplum kuruluşlarıyla bir araya gelinerek bütün
esnafımız, yüzde 10 indirim yapma kararı almıştır, kendilerini yüce Meclisten
tebrik ediyorum.
Ayrıca, bu yüce
Meclis çatısı altından Gaziantep Büyükşehir Belediye Başkanı Sayın Fatma
Şahin’e çağrı yapıyorum: Enflasyonla topyekûn mücadele konusunda Gaziantep
Büyükşehir Belediyesi olarak tüm su aboneliklerinde -tekrar ediyorum, tüm su
aboneliklerinde- en az yüzde 10 indirim yapılması Gazianteplilerin
beklentisidir. Her geçen gün Gaziantep’te ekstradan zorlaşan hayat şartları
nedeniyle Gaziantepli hemşehrilerimiz, ensar şehrimiz bunu fazlasıyla hak
ediyor. Yüce Meclisinizi saygıyla, sevgiyle selamlıyorum. (MHP sıralarından
alkışlar)
BAŞKAN –
Teşekkür ederim Sayın Taşdoğan.
Değerli
milletvekilleri, teklifin ikinci bölümü üzerindeki gruplar ve şahıslar adına
görüşmeleri tamamladık. 
Şimdi, ikinci bölüm
üzerinde on beş dakika süreyle soru-cevap işlemi yapılacaktır. Bu sürenin
yarısı sorular, yarısı cevaplar için kullanılacaktır. 
Sorulara
başlayalım.
Sayın Öztürk…
YASİN ÖZTÜRK
(Denizli) – Sayın Başkan, kıymetli milletvekilleri; bugün Denizli Valiliği acil
bir durum olarak, Kale ilçemizde infiale sebep olan iğrenç bir olayla ilgili,
sosyal medya ve internet ortamında faaliyet gösteren medyada her türlü haber,
röportaj, eleştiri ve bu gibi yayınların yasaklanmasına sulh ceza hâkimliğinden
karar aldırmıştır. 20 bin nüfuslu bir ilçede, Emniyet kayıtlarına göre 1.382
Suriyelinin yaşadığı söylenmektedir. 14 yaşlarında, kısmen zihinsel engelli bir
kız çocuğumuza uyuşturucu madde verilerek 10 veya 13 Suriyeli tarafından cinsel
istismar ve tecavüz edildiği iddiaları sebebiyle hâlen bu saatte Kale Adliyesi
ve Emniyeti önünde vatandaşlarımız infial hâlindedir. Bu hadisenin örtbas
edilmemesi, kamuoyunun bilgilendirilmesi gerekmektedir. 
(Mikrofon
otomatik cihaz tarafından kapatıldı)
BAŞKAN – Sayın
Tanal…
MAHMUT TANAL
(İstanbul) – Teşekkür ederim Değerli Başkan. 
YASİN ÖZTÜRK
(Denizli) – Sözümü bitirebilir miyim. Bir dakika efendim, sözümü bitireyim
lütfen. 
BAŞKAN – Ben
daha sonra size söz veririm. 
YASİN ÖZTÜRK
(Denizli) – Konunun kapanmaması lazım efendim. 
BAŞKAN – Usul
böyle şu anda. 
Sayın Tanal…
MAHMUT TANAL
(İstanbul) – Teşekkür ederim Değerli Başkan.
Değerli
milletvekilleri, Anayasa’mızın 104’üncü maddesinin on yedinci fıkrası diyor ki:
“Anayasada münhasıran kanunla düzenlenmesi öngörülen konularda Cumhurbaşkanlığı
kararnamesi çıkarılamaz.” 104’üncü maddede, burada madem münhasıran Anayasa’nın
kanunla düzenlenmesini öngördüğü hususlar kararnameyle düzenlenemiyorsa…
Burada, Anayasa’nın kamu iktisadi teşebbüslerinin denetimiyle ilgili 165’inci
maddesinde, bu konunun Meclisin denetimine tabi olduğu söylenmektedir. Ancak
mevcut olan tasarının 6’ncı maddesinin (5)’inci fıkrası buradaki denetimin…
Sadece ve sadece mevcut olan şirketlerden gelen raporlarla ancak Sayıştayın
denetleyebileceğini söylüyor. Yani Sayıştay mevcut olan bu bankayı komple
denetleyemeyecek. Bu, Anayasa’ya aykırı değil midir?
BAŞKAN – Sayın
Paylan…
GARO PAYLAN
(Diyarbakır) – Teşekkür ederim Sayın Başkan. 
İşsizlik
Sigortası Yasası, fonun yalnızca işsizler yararına kullanılabileceğini emreder
Sayın Başkan. Oysa, yasaya aykırı olarak, bir tebliğiyle Vakıfbank, Halkbank ve
Eximbank sermayelendirilmiştir. Şimdi, Sayın Komisyon Başkanımız “Buraya
yalnızca hazine kaynak ayıracak.” der. Sayın Komisyon Başkanım, bunu neye
dayandırıyorsunuz, böyle bir uygulama yapılmışken bir tebliğiyle ve asla
diyebiliyor musunuz? Komisyon Başkanı olarak -tutanaklara geçmesi açısından- bu
Kalkınma Bankasına ve Kalkınma Fonu’na asla İşsizlik Sigortası Fonu’ndan kaynak
aktarılmayacaktır diyecek bir dayanağınız var mıdır önünüzdeki teklife göre? 
BAŞKAN – Sayın
Hürriyet…
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
Staj sürelerinin
sigorta başlangıcı olarak kabul edilmemesinden dolayı yüz binlerce kişi mağdur
durumda. Mesleki Eğitim Kanunu’yla staj sigortaları başlangıcı sayılan kanuni
hakları Sosyal Sigortalar ve Genel Sağlık Sigortası Kanunu’nda yapılan
düzenlemeyle geriye dönük olarak ellerinden alınmıştı. Birçok mesleki alanda
staj yapanların staj günleri sigorta başlangıcı sayılırken haftada iki gün okulda,
üç gün sanayide ve fabrikalarda yaz tatili bile yapmadan çalışarak staj
yapanlar bu haktan ne yazık ki mahrum bırakıldılar. 
Staj sigortası
mağdurları adalet bekliyor ve her yasama döneminde çıkacak bir yasanın yolunu
gözlüyorlar. Anayasa’nın eşitlik ilkesinden bu insanlar neden faydalanamıyor?
Bu yasal çarpıklık ne zaman giderilecek? 
Teşekkür
ediyorum. 
BAŞKAN – Sayın
Özdemir… 
SİBEL ÖZDEMİR
(İstanbul) – Teşekkür ederim Sayın Başkan.
İç Tüzük
değişikliğiyle ilgili dünkü görüşmelerdeki konuşmamda da dile getirmiştim,
çalışma koşullarımıza baktığımızda -evet, bugün olduğu gibi- gecenin geç
saatine hatta sabahın erken saatlerine kadar gerçekten yorucu koşullarda
çalışıyoruz ve maalesef, sadece kanunun geçmiş olması için yasa yapıyoruz. 
Gerek komisyonda
gerekse Genel Kurulda muhalefetin hiçbir eleştirisi dikkate alınmıyor ve
nitelikli yasa yapma koşullarından tamamen uzaklaşıyoruz. Toplumun çözüm
bekleyen sorunlarından uzak, saray diktesiyle hazırlanmış, Mecliste sahibi
olmayan kanun teklifleriyle karşı karşıyayız. 
Çağdaş, gelişmiş
ülkelerde ekonomik kalkınma ve yatırım imkânlarının geliştirilmesi,
iyileştirilmesi için genel kabul görmüş kurallara ve bizim bütün uyarılarımıza
rağmen bütün kurulları denetimsiz bir şekilde bir tek adama bağlamakla ülkeyi felakete
sürüklediğimizi tekrar burada dile getirmek istiyorum. 
Teşekkürler. 
BAŞKAN – Sayın
Enginyurt…
CEMAL ENGİNYURT
(Ordu) – Sayın Başkan, Meclisimizin nitelikli ve yoğun çalışması sebebiyle 10
Ekimden 11 Ekime geçtiğimiz bugünde Dünya Kız Çocukları Günü vesilesiyle başta
kendi kızım Miray Naz olmak üzere, bütün kız çocuklarının gününü tebrik
ediyorum, Allah bahtlarını açık etsin diyorum. (“Âmin” sesleri) 
BAŞKAN – Sayın
Karabat…
ÖZGÜR KARABAT
(İstanbul) – Türkiye, kalkınma sürecini devam ettiren bir ülke olarak elbette
kalkınma bankacılığını önemsemek, geliştirmek ve hacmini büyütmek durumunda.
Türkiye ekonomisinde yaşanan ve gözlenen son gelişmeler doğrultusunda
Türkiye’nin yeni bir sanayileşme öyküsüne ihtiyacı var. Türkiye kalkınmasına
büyük görevler düştüğü gerçeği dikkate alındığında Türkiye Kalkınma Bankası
Anonim Şirketinin yeniden yapılandırılma çalışmalarını memnuniyetle
karşılayabiliriz. Ancak, söz konusu kuruluşun mevcut iktidar tarafından,
kalkınma bankacılığı açısından on altı yıllık görev dönemleri boyunca etkin
olarak kullanılmamasının, Türk ekonomisine hizmet edecek kapsamlı bir araç
olarak görülmemesinin nedeni nedir, sormak isteriz. 
BAŞKAN – Sayın
Taşdoğan… 
CEMAL ENGİNYURT
(Ordu) – Konuştu, bir daha konuşmak istemiyor. 
BAŞKAN - Sayın
Taşdoğan, sisteme girmişsiniz ama konuşmak istemiyorsanız… 
ALİ MUHİTTİN
TAŞDOĞAN (Gaziantep) – Kürsüden konuştum efendim, teşekkür ederim. 
BAŞKAN – Sayın
Aydoğan… 
TURAN AYDOĞAN
(İstanbul) – Teşekkürler Sayın Başkanım. 
Silahlı
Kuvvetlerin omurgası olan ve askerlik mesleğinin güç ve ağır görevlerini
üstlenen astsubayların emekli olduklarında emekli aylıkları büyük oranda
azalmaktadır. Astsubayların emekli aylıkları aldıkları eğitimle ve yürüttükleri
hizmetle mütenasip olmaktan çok uzaktır, düzeltilmesi gerekmektedir. Makam ve
görev tazminatının astsubaylara tahakkuk ettirilmesine türlü bahaneler
uyduruyorsunuz, “Nasıl olsa vazgeçerler.” diyorsunuz. Dönemin AKP’li Başbakanı
2015 seçimleri öncesinde mitinglerde “Makam ve görev tazminatını veriyoruz.”
sözünü vermesine rağmen, üç yıl geçti, hâlâ sözünüzü tutmadınız. Sözünüzü
tutmayı düşünüyor musunuz? 
BAŞKAN – Sayın
Öztürk… 
Sayın Öztürk’ün
anlattığı konu önemli, ondan sonra Komisyona söz vereceğim. 
YASİN ÖZTÜRK
(Denizli) – Sözlerime kaldığım yerden devam edeyim. Bu hadisenin örtbas
edilmemesi, kamuoyunun bilgilendirilmesi gerekmektedir. Vatandaşımız ilçemizde
Suriyeli istememektedir. İçişleri Bakanlığı yetkililerini göreve çağırıyorum.
Toplumumuzun sosyolojik yapısının, kültürel yapısının, ahlaki yapısının bozulmasına
müsaade etmemeliyiz. Bu göç dalgası on sene sonra Türk milletinin başına bela
olacaktır. Kale ilçemizde 30 Suriyeli ailenin başka bir ilçeye tahliye edildiği
söylenmektedir. Tahliye edeceğiniz Suriyelileri ülkelerine gönderiniz. Denizli
Suriye’nin bir vilayeti değil, tahliye ettiğiniz diğer ilçelerimiz de
Suriye’nin bir ilçesi değildir. 
Teşekkür ederim.

BAŞKAN – Sayın
Komisyon, şimdi, cevap için sıra sizde. 
Buyurun. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Başkan, çok teşekkür
ediyorum. 
Öncelikle bu
soru-cevap bölümüne ilişkin düşüncelerimi paylaşmak istiyorum. 
Sayın Başkan,
soru-cevap işleminde amaç, sadece bugün için değil geçmişten bu yana
bulunmasının sebebi görüşülmekte olan tasarı ya da teklif üzerinde milletvekillerimizin
merak etmiş olduğu hususlar varsa bunların cevaplanmasına yönelik bir işlemdir.
Ama ne sizin Başkanlık Divanı olarak ne Komisyon olarak tabii ki,
milletvekillerimizin neyi sormak istedikleri ya da muhatap olarak kimi almak
istedikleri konusunda herhangi bir müdahalemizin olabilmesi söz konusu değil.
Ama biz kendimizi asla iddia edildiği gibi yürütmenin yerine de koymuyoruz,
direkt yürütmeyi hedef alan sorular varsa bunlara cevap vermiyoruz. İlgili,
konuştuğumuz Komisyon raporu üzerindeki, metni üzerindeki sorular da
tarafımızdan cevaplandırılmaya çalışılıyor, yoksa bunun dışında başka bir iddia
yok.
Şunu söylemek
istiyorum kaynak tahsisiyle ilgili olarak da: 2001 krizinden sonra 15 Kasım
2000 tarihli 4603 sayılı Kanun’la getirilen bir düzenlemeyle ilgili yine
herhangi bir bankaya hükûmet görevlendirme yapmak istiyorsa bunun kaynağını da
koymak zorundadır. Teklifte de aynı durum söz konusudur. Hükûmet bir konuda
görevlendirme yapacaksa ve bankadan finansmanını sağlayacaksa kaynağını koymak
zorundadır. Yani kaynağını koymadan banka görevlendirilemeyecektir. 3’üncü
maddedeki bankanın kaynağı tahsis edilmek suretiyle Cumhurbaşkanınca
görevlendirebileceği hususunun Anayasa'ya aykırılığı meselesi Komisyonumuzca da
irdelenmiştir. Bankaya tahsis edilecek kaynaklar merkezî yönetim bütçesi
kapsamında bulunacağından Cumhurbaşkanlığına tahsis edilmek suretiyle
görevlendirme yapılması Anayasa'ya aykırılık teşkil etmemektedir. Aslında
yapılan düzenleme KİT’lerde de söz konusudur. KİT bir adım atacaksa kaynağını
koymak zorundadır, burada da benzer bir düzenlemeye gidilmektedir. 
Diğer taraftan,
görevlendirmelere ilişkin kaynak tahsisi Anayasa, 5018 sayılı Kamu Mali
Yönetimi ve Kontrol Kanunu ile bütçe kanunlarının verdiği yetki çerçevesinde
gerçekleştirilecektir. Dolayısıyla burada da Türkiye Büyük Millet Meclisinin
bütçe hakkına ilişkin herhangi bir sorun bulunmamaktadır.
Defaatle
söylememe rağmen, burada açıklamamıza rağmen bir kez daha vurgulamak istiyorum
denetim noktasını. Kalkınma Bankası hâlihazırda Sayıştay denetimine tabi olup
Kalkınma Fonu da Sayıştay denetimine tabi olacaktır. Fonun muhtelif alanlarda
yapacağı yatırımlarda iştirak ettiği yatırımcı şirketlerin kamu hukuku alanında
denetim yerine piyasa koşullarına ve özel hukuk hükümlerine göre bağımsız dış
denetleme şirketlerince denetlenmesi yatırımlar açısından önem arz etmektedir.
Bu kapsamda da hazırlanacak raporlar üzerinden Sayıştayın denetim yapmasına
engel bir hâl yoktur. Zaten bu çerçevede de Türkiye Kalkınma Fonu’na yatırım
yapacak alt fon ve şirketler de 6085 sayılı Sayıştay Kanunu’nun 4’üncü
maddesinin (1)’inci fıkrasının (ç) bendinde yer alan esaslar dâhilinde
Sayıştaya sunulan bağımsız denetim raporları esas alınarak Sayıştay tarafından
hazırlanan raporun Türkiye Büyük Millet Meclisine sunulması suretiyle
yapılacaktır.
MAHMUT TANAL
(İstanbul) – İtirazımız buna Sayın Başkan, itirazımız buna.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Ve bu sunulan raporlar da KİT
Komisyonu tarafından diğer KİT’lerde olduğu gibi de görüşülecektir ve Meclis
denetiminde tamamlanmış olacaktır.
Gene aynı
şekilde, İşsizlik Fonu’nun denetlenmediği söylendi. Hayır, Türkiye İş Kurumu
Sayıştay Düzenlilik ve Denetim Raporu’nun içerisinde İşsizlik Fonu’na dair
başlık altında İşsizlik Fonu’nda yapılan inceleme de net olarak yer almaktadır
ve yapılmış olan 2017 Sayıştay Düzenlilik ve Denetim Raporu kamuoyuyla da
paylaşılmıştır. Burada yürütmenin İşsizlik Fonu’ndan herhangi bir şekilde
birtakım bankalara, devlet bankalarına herhangi bir aktarımı söz konusu
değildir. Bu da İşsizlik Fonu’nun bankalarla yapmış olduğu bir protokol
çerçevesinde yapılan bir işlemdir, burada yapılan bir işlemdir ve bankalara
kaynak tahsisi de dediğim gibi, genel yönetim bütçe kanunu çerçevesinde
Cumhurbaşkanı tarafından yapılacaktır. 
GARO PAYLAN
(Diyarbakır) – Yani “Bu da aktarılabilir.” diyorsunuz. “Kalkınma Bankasına da
aktarılabilir.” diyorsunuz. Asla deyin.
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Müsaade edin.
Yapılan bu
düzenlemeyle bankanın özerk bir yapıya da kavuşturulması hedefleniyor. Bankanın
özerk bir yapıya kavuşturulması ve etkin bankacılık için gerekli altyapının
hazırlanması amacıyla, bu kamu sermayeli Türkiye Cumhuriyeti Ziraat Bankasının,
Halk Bankasının, Emlak Bankasının yeniden yapılandırılmasına ilişkin çıkarılmış
olan 15 Kasım 2000 tarihli -15 Kasım 2000 yani AK PARTİ’nin iktidarda olmadığı
dönemde- 4603 sayılı Kanun’a; Türkiye Cumhuriyeti Ziraat Bankası, Türkiye Halk
Bankası Anonim Şirketi ile Türkiye Emlak Bankası Anonim Şirketi Hakkında
Kanun’un ek ve değişiklikleriyle getirilen hükümlere paralel olarak, bankanın
merkezi, amacı, kaynakları, sermaye yapısı, organları, hesapları ve faaliyet
konuları ile kârın dağıtımına ilişkin hususların esas sözleşmede yer alacağı
hüküm altına alınmıştır.
15 Kasım 2000
tarihli 4603 sayılı Kanun’un 3’üncü maddesine gittiğinizde de aynı şekilde
bütün bu işlemlerin hepsinin esas sözleşmeye bırakıldığını görüyorsunuz.
Dolayısıyla, banka yapısının esas sözleşmeyle belirlenmesi de herhangi bir
şekilde yasama yetkisinin devri olarak da anlaşılmamalıdır. 
Ayrıca, şunu
özellikle vurgulamak istiyorum: Esas sözleşme de hem BDDK’nin hem de SPK’nin de
ayrıca denetiminden geçmektedir. Yani burada bir denetim yapılmıyor ya da
denetimin dışında, Sayıştay tarafından denetlenmiyor, BDDK tarafından
denetlenmiyor, SPK tarafından denetlenmiyor gibi bir algı yaratılmaya
çalışılmış olmasını da gerçekten talihsizlik olarak nitelendiriyorum.
MAHMUT TANAL
(İstanbul) – 6’ncı madde tam tersini söylüyor. 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Tanal, dersinizi biraz
daha çalışırsanız, bunun benim dediğim gibi olduğunu görürsünüz.
Çok teşekkür
ediyorum.
ÖZGÜR ÖZEL
(Manisa) – Başkan, haddini aşma! Biz sana saygısızlık yapmıyoruz,
milletvekilime saygısızlık yapma! Haddini aşma! 
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Ben saygısızlık yapmadım.
BAŞKAN – Değerli
milletvekilleri…
ÖZGÜR ÖZEL
(Manisa) – Biz sana saygısızlık yapmıyoruz, milletvekilime saygısızlık yapma!
BAŞKAN – Sayın
Özel… Sayın Bilgiç…
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Sayın Özel, ben ne
söylediğimi biliyorum, Sayın Mahmut Tanal da ne söylediğini biliyor!
ÖZGÜR ÖZEL
(Manisa) – Kimsenin dersine mersine karışma! Herkes görevini yapıyor, haddini
aşma!
BAŞKAN –
Karşılıklı konuşmayalım değerli arkadaşlar.
ÖZGÜR ÖZEL
(Manisa) – Senin haddine değil benim vekilime had bildirmek!
BAŞKAN – Sayın
Özkan, sisteme girmişsiniz, bir talebiniz var herhâlde.
CAHİT ÖZKAN
(Denizli) – Evet Sayın Başkan.
BAŞKAN – Az önce
anlatılan bir konuyla ilgili Denizli’den bir bilgi aldınız galiba.
V.- AÇIKLAMALAR (Devam)
56.- Denizli Milletvekili Cahit Özkan’ın, Denizli’nin Kale ilçesinde 14
yaşındaki bir kız çocuğuna cinsel istismar iddiasıyla ilgili emniyetin harekete
geçtiğine, 6 Suriyeli ile 1 Türk’ün çıkarıldığı mahkemece tutuklandığına ve
çocuğun da ailesine teslim edildiğine ilişkin açıklaması
CAHİT ÖZKAN
(Denizli) – Sayın Öztürk tarafından gündeme getirilen olayla ilgili bir
açıklama yapmak istiyorum.
Biraz önce
yetkililerden aldığımız bilgiye göre, Denizli’mizin Kale ilçesinde, 14
yaşındaki bir kız çocuğuna cinsel istismar iddiasıyla ilgili Emniyet harekete
geçmiş, 9 Suriyeli, 1 Türk hakkında soruşturma başlatılmıştır ve 6 Suriyeli, 1
Türk çıkarıldığı mahkemece tutuklanarak cezaevine gönderilmiştir ve soruşturma
da derinleştirilmektedir.
YASİN ÖZTÜRK
(Denizli) – Diğerleri kaçak.
CAHİT ÖZKAN
(Denizli) – Diğer taraftan da ilçede resmî kayıtlara göre 947 Suriyeli
bulunmaktadır, bunlar da ilçeden tahliye edilerek Denizli’ye getirilmiş,
düzenlemeler çerçevesinde kampa gönderilmesi gerekenler de ilgili kamplarına
gönderilmiştir. 
Çocuğun ailesine
teslimi gerçekleştirilmiş, yine il müdürlüğümüz tarafından da rehabilitasyonu,
psikolojik destek çalışmaları da devam etmektedir. Biz de meydana gelen bu
menfur olayın takipçisi olacağız; inşallah bu olayların tekrar gerçekleşmemesi
için ve şüphelilerin en ağır şekilde tecziyesi için takipçisi olacağız.
Arz
ederim.
BAŞKAN
– Teşekkür ederim.
GARO
PAYLAN (Diyarbakır) – Sayın Başkanım…
BAŞKAN
– Buyurun Sayın Paylan.
GARO
PAYLAN (Diyarbakır) – Bir konuda bir açıklama yapmak istiyorum 60’a göre
efendim.
BAŞKAN
– Ne hakkında Sayın Paylan?
GARO
PAYLAN (Diyarbakır) – Komisyon Başkanımızın yaptığı yanlış bilgilendirmeyle
ilgili efendim.
BAŞKAN
– Peki, yerinizden…
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Efendim, “yanlış
bilgilendirme” doğru bir tanım değil.
57.- Diyarbakır Milletvekili Garo Paylan’ın, 11 milyar TL’nin İşsizlik
Sigortası Fonu’ndan üç kamu bankasına aktarıldığını tespit ettiklerine ilişkin
açıklaması
GARO
PAYLAN (Diyarbakır) – Sayın Başkanım, 11 milyar TL’nin İşsizlik Sigortası
Fonu’ndan üç kamu bankasına aktarıldığını tespit ettik. Bu durumu da
Cumhurbaşkanı Sözcüsü İbrahim Kalın ve Hazine ve Maliye Bakanı Yardımcımız
Komisyonumuzda doğruladı Sayın Komisyon Başkanımızın şahitliğinde. Ben
“İşsizlik Sigortası Fonu’ndan Kalkınma Bankasına kaynak aktarılmayacağını
söyleyebilir misiniz?” dediğimde Komisyon Başkanı buna cevap veremedi. Bu bir
ikrardır yani üç kamu bankasına İşsizlik Sigortası Fonu’ndan kaynak aktarıldığı
gibi Kalkınma Bankasına da aktarılacağını net bir şekilde ikrar etmiştir
maalesef. Bu Meclis buna tavır almalıdır. İşçinin parası, işsizin parası işçi
ve işsiz için kullanılmalıdır. Bunun dışında uygulamaları Meclisimiz
reddetmelidir arkadaşlar. 
BAŞKAN
– Teşekkür ederim.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Sayın Başkanım,
benim bu yönde bir ifadem olmadı.
GARO
PAYLAN (Diyarbakır) – Ama “asla” da diyemediniz burada.
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – İkrar da söz konusu
değil. Tutanaklara girmesi açısından söyledim.
BAŞKAN
– Peki, teşekkür ederim.
GARO
PAYLAN (Diyarbakır) – Yani “Aktarılmayacak.” diyorsunuz. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN
– Değerli milletvekilleri, ikinci bölüm üzerindeki görüşmeler tamamlanmıştır. 
Şimdi,
ikinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
Değerli
milletvekilleri, 6’ncı madde üzerinde bir önerge vardır, önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 6’ncı maddesinin (5)’inci fıkrasının aşağıdaki
şekilde değiştirilmesini arz ve teklif ederiz.
Saygılarımızla. 
 Bülent
Kuşoğlu  Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ömer Fethi Gürer
 İstanbul Niğde
“(5) Türkiye
Kalkınma Fonu tarafından iştirak edilen şirketler ve fonlar, kamu iktisadi
teşebbüsleri de dâhil, sermayesinin yarısından fazlası kamuya ait olan veya
özel kanunla kurulan kamu kurum, kuruluş ve ortaklıklarına uygulanan mevzuat,
uygulama ve kısıtlamalara (denetim hariç) tabi değildir.”
BAŞKAN
– Komisyon okunan önergeye katılıyor mu?
PLAN
VE BÜTÇE KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın
Başkan.
BAŞKAN
– Değerli milletvekilleri, önerge hakkında konuşmak isteyen, İstanbul
Milletvekilimiz Sayın Emine Gülizar Emecan.(CHP sıralarından alkışlar)
Sayın
Emecan, süreniz beş dakika.
EMİNE
GÜLİZAR EMECAN (İstanbul) – Teşekkür ederim.
Sayın
Başkan, değerli milletvekilleri; 5 sıra sayılı Kanun Teklifi’nin 6’ncı maddesi
üzerine Cumhuriyet Halk Partisi Grubu adına söz almış bulunuyorum. Bu vesileyle
hepinizi saygıyla selamlıyorum.
Değerli
milletvekilleri, bu madde Türkiye Kalkınma Fonu’na bağlı alt fonların yapısını
ve işleyişini düzenlemektedir. Fakat bu düzenlemede eksik olan önemli bir şey
vardır, o da fonun kaynağıdır. Bir fon kuruluyorsa bu fonun kaynaklarının belli
olması gerekmektedir. Fakat Komisyon toplantısında teklifi veren Sayın Muş’a
ısrarla sormamıza rağmen böyle bir kaynak net olarak gösterilememiştir.
Kaynağın hazineden aktarılacağı söylense de içinde bulunduğumuz ekonomik
koşullarda bu bize çok inandırıcı ve gerçekçi gelmemektedir. Çünkü hazinenin
içinin boş olduğu bir dönemde ve yaşanan bu ekonomik kriz ortamında hazineden
böyle bir kaynak aktarılmasının mümkün olmadığını hepimiz bilmekteyiz.
Önümüzde
Türkiye Varlık Fonu gibi de bir gerçek vardır. Ülkemizin en önemli ve kârlı
kurumları, bankaları, arazileri, arsaları Varlık Fonu’na aktarıldığı hâlde
gerçek anlamda bir kaynak yaratılmamış ve fon, fonksiyonel hâle
getirilememiştir. Varlık Fonu’nun durumu ortada iken Sermaye Piyasası Kurulu
Kanunu’na tabi olmayan ve Rekabet Kanunu’na da aykırılıklar içermesi muhtemel
olan böyle bir fon kurmanın anlamı nedir diye sormak lazım. Eğer “Zarar eden
firmalar, şirketler bu fon kapsamına alınacak ve kurtarılacak.” diyorsanız
bunun da kıstaslarının doğru dürüst belirlenmesi gerekmektedir. 
Aslında burada
bir güven sorunu var. Bugüne kadar olmadığını iddia ettiğiniz krizle ilgili
alelacele attığınız adımlar, örneğin açıklanan orta vadeli programlar, dün
açıklanan enflasyonla mücadele paketi gibi teklifler piyasalara, iç ve dış
yatırımcılara, esnafa, emekliye, işçiye güven vermemektedir. Ülkemizde her
geçen gün derinleşen ekonomik kriz ortamında iktidar, yapısal reformlar
gerçekleştirmek yerine, aldığı günübirlik kararlarla bu krizden çıkabileceğini
sanmaktadır. Aynı şekilde bu getirilen kanun teklifi de acele edilmiş ve güven
sorgulamasına muhtaç bir tekliftir. 
Sayın Muş
konuşmasında, getirdiği teklife dair -ki salonda teklifin sahibi Sayın Muş’u
göremiyorum, biz burada teklif üzerinde konuşurken, tartışırken uyumaya mı gittiler
bilmiyorum, uzun süredir yok salonda, farkındayız- dünya örneklerinde benzer
uygulamalar olduğundan bahsetti. Örnek verilen ülkelerin denetim mekanizmaları
sağlam ve bağımsızdır. Ayrıca, bu ülkeler, hukuk güvenliği olan, tarafsız yargı
sistemine sahip ülkelerdir. Biz ise burada, bağımsız ve tarafsız bir yargının
olmadığı bir düzende, birçok kanuna ve Anayasa’ya da aykırılık içeren bir
tekliften bahsediyoruz. Böyle bir ortamda yine Sayın Muş’un ifade ettiği
bağımsız denetimden bahsetmek komik oluyor ve güven vermiyor. Bu çerçevede
değerlendirdiğimizde endişelerimizden biri, daha önce bazı kamu bankalarına
kaynak olarak aktarılan İşsizlik Fonu birikimlerinin bu fon için de kaynak
olarak kullanılacağıdır. 
Bir diğer
endişemiz ise bu fonun yatırımcıları desteklemesinden daha çok, özel sektör
üzerinde oluşacak borç yükünün kamunun sırtına yani kısaca halkımızın,
vatandaşın sırtına yıkılacağıdır. 
Değerli
milletvekilleri, saray üstüne saray yaparak, yerdekilerle yetinmeyip uçan
saraylar edinerek bu ülke krizden kurtulamaz. Uçan saray demişken ne oldu
Katar’dan neye karşılık bağışlandığını bilmediğimiz uçağa; devlet kayıtlarına
sokuldu mu, sormak lazım. Kabul ederek ülkemizi küçük düşürdüğümüz bu uçak eğer
bağışsa devlet kayıtlarına girmeli veya reddedilmelidir. Eğer satın alındıysa
bu açıkça halkımızın bilgisine sunulmalıdır. 
Diğer yandan,
McKinsey anlaşmasında olduğu gibi, sürekli bir gizlilik içerisinde yürütülen
anlaşmalarla ve kararlarla ülke yönetilemez. Soruyoruz: McKinsey’le yapılan
sözleşmenin içeriği neydi? Hangi bedel karşılığında anlaşma yapıldı ve ne kadar
bir ödeme yapıldı? Bütün bunları bilmek vatandaşlarımızın hakkıdır. 
(Mikrofon
otomatik cihaz tarafından kapatıldı) 
BAŞKAN – Sayın
Emecan, toparlamak için bir dakika süre veriyorum. 
Buyurun.
EMİNE GÜLİZAR
EMECAN (Devamla) – Teşekkür ederim.
Değerli
arkadaşlar, on altı yılda ülkeyi getirdiğiniz bu kriz ortamından kurtuluşun
reçetesi, demokrasiyi ve hukukun üstünlüğünü önceleyen, gerek yerli gerekse
yabancı yatırımlara güven veren politikalar geliştirmektir.
Sözlerime son
verirken Sayın Cumhurbaşkanının söylediği bir cümleyi size hatırlatmak
istiyorum. “Evet, biz bize yeteriz.” dedi. Evet, yeter ki siz işini bilenlerin,
muhalefetin de sesine kulak verin. Ortak akılla, ülkemizin birikimlerinin daha
fazla kaybolmasına neden olmadan bu krizden çıkalım.
Sayın Başkanım,
size de bu Meclise göstermiş olduğunuz saygıdan ve bize hiçbir ayrım yapmadan
vermiş olduğunuz ek sürelerden dolayı ayrıca teşekkür ederek sözlerime son
vermek istiyorum.
Saygılarımla. (CHP
sıralarından alkışlar)
BAŞKAN –
Teşekkür ederim, sağ olun.
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
6’ncı maddeyi
oylarınıza sunuyorum: Kabul edenler… Kabul etmeyenler… 6’ncı madde kabul
edilmiştir.
ERHAN USTA
(Samsun) – Sayın Başkan, 60’a göre kısa bir söz istiyorum.
BAŞKAN – Sayın
Usta, buyurun. 
V.- AÇIKLAMALAR (Devam)
58.- Samsun Milletvekili Erhan Usta’nın, Plan ve Bütçe Komisyonu Başkanı
Süreyya Sadi Bilgiç’in soru-cevap kısmında yaptığı açıklamasında yanlış
anlamaya mahal vermemek adına düzeltme yapmak istediğine ilişkin açıklaması
ERHAN USTA
(Samsun) – Teşekkür ederim Sayın Başkan.
Az önce Sayın
Plan ve Bütçe Komisyonu Başkanımız soru-cevap kısmında bir açıklama yaparken belki
bir yanlış anlaşılma olmuş olabilir diye bir şeyi düzeltmek istiyorum. 
Bu Kalkınma
Bankasının merkezi, amacı, sermaye yapısı gibi bazı hususların ana sözleşmede
belirlenmesi hususunun Ziraat, Halk ve Emlak Bankasının düzenlendiği yasadan
alındığını ve bu yasanın da kendi dönemlerinde çıkmadığını söyledi, doğrudur.
Bu, Milliyetçi Hareket Partisinin de koalisyon ortağı olduğu dönemde çıkmıştır.
Bu kısımda paralellik vardır, bu da doğrudur ancak hemen akabinde bir cümle
geldi, belki kastınız o değildi, istisnalar anlamında da sanki orayla tam bir
paralellik varmış gibi bir anlam çıkmış olabilir, oranın düzeltilmesi lazım.
İstisnaların önemli bir kısmında paralellik var, orası doğru yani Ziraat, Halk
ve Emlak Bankasında da ancak özellikle 3 konuda o 3 bankaya bir istisna
tanınmış değil. Burada istisnalar biraz daha genişletiliyor. Bunlardan bir
tanesi 132 sayılı TSE Kanunu, ikincisi 3624 sayılı KOBİ’lere ilişkin, oradaki
teşviklere ilişkin, teşvik muafiyetlerine ilişkin kanun, üçüncüsü de ve
önemlisi belki 5411 sayılı BDDK Kanunu’nun 53’üncü maddesi istisnası,
muafiyeti. 
(Mikrofon
otomatik cihaz tarafından kapatıldı)
BAŞKAN – Devam
edin Sayın Usta, tamamlayın sözlerinizi. 
ERHAN USTA
(Samsun) – Bu, Emlak, Ziraat ve Halk Bankası için geçerli değildir. Bu anlamda
burada bir genişletme vardır, bu yanlış anlaşılmayı düzeltmek istedim. 
Teşekkür ederim.

BAŞKAN –
Teşekkür ederim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Sayın
milletvekilleri, 7’nci madde üzerinde bir önerge vardır, önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 7’nci maddesinin (2)’nci fıkrasının madde metninden
çıkarılmasını, maddeye aşağıdaki fıkranın eklenmesini ve fıkra numaralarının bu
duruma göre teselsül ettirilmesini arz ve teklif ederiz.
Saygılarımızla. 
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ömer Fethi Gürer Neslihan
Hancıoğlu
 İstanbul Niğde Samsun
 Yüksel
Özkan
 Bursa

“Türkiye
Kalkınma Bankası Anonim Şirketi ve iştirakleri, Türkiye Kalkınma Fonu ve bu
fona bağlı alt fonlar, fon tarafından iştirak edilen şirketler ve fonlar 6085
sayılı Sayıştay Kanunu hükümlerine göre Sayıştay denetimine tabidir”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU BAŞKANI SÜREYYA SADİ BİLGİÇ (Isparta) – Katılmıyoruz Sayın Başkan. 
BAŞKAN – Önerge
hakkında konuşmak isteyen Samsun Milletvekilimiz Sayın Neslihan Hancıoğlu. (CHP
sıralarından alkışlar) 
Süreniz beş
dakika Sayın Hancıoğlu. 
NESLİHAN
HANCIOĞLU (Samsun) – Sayın Başkan, değerli milletvekilleri; Türkiye Kalkınma
Bankası Anonim Şirketi Hakkında Kanun Teklifi’nin 7’nci maddesi üzerinde
Cumhuriyet Halk Partisi Grubu adına söz aldım. Genel Kurulu saygıyla
selamlıyorum. 
Bir önceki
maddede teklifle kurulması amaçlanan fona bazı istisna ve muafiyetler
verilirken bu maddeyle de Türkiye Kalkınma Bankasına bazı istisna ve
muafiyetler tanınmak isteniyor. Teklif Komisyonda görüşülürken Türkiye Kalkınma
Bankası ve bünyesinde kurulacak olan fonun ticari amaçlı değil, ekonomik ve
sosyal kalkınma amaçlı olduğu belirtilmiş, ilave maliyet ve gider oluşturacak
bazı hususlarda istisna ve muafiyet kapsamına alınmasının teklif edildiği
kaydedilmişti. Ancak maddeden anlaşılıyor ki istisna ve muafiyetlerin içeriği
ve sayısı Komisyonda söylenenin aksine amaç dışına çıkıyor. Bu istisna ve
muafiyetlerin yatırım ve kalkınma bankacılığı alanında rekabet koşullarını
olumsuz etkileyeceği ortadadır. Maddenin (2) numaralı bendi atıf yaptığı kanun
hükmüyle birlikte değerlendirildiğinde, Kalkınma Bankası Anonim Şirketini
karşılık ayırma zorunluluğundan muaf tutuyor. Bu durumun sektörde yatırım ve
kalkınma bankacılığı alanında rekabet koşullarını olumsuz etkileyeceği,
Kalkınma Bankası Anonim Şirketinin kaynaklarının kullanımında suistimale çanak
tutacağı açıktır. 
Sayın Başkan,
değerli milletvekilleri; bu düzenlemeyi nasıl bir siyasal ve ekonomik iklimde
çıkardığımız son derece önemlidir. 24 Hazirandan sonra resmen uygulamaya giren
tek adam yönetim sistemi, onun atadığı bakan ve bürokratların yönettiği bir
devlet mekanizması bir papaz vakasıyla fitili ateşlenmiş bir ekonomik sarsıntı
süreci… İşte böyle bir Türkiye tablosuyla karşı karşıyayken bu çatı altında
yasa yapmaya çalışıyoruz. Mesela, bu yasayla bankacılık mevzuatına tabi olmayan
bir banka yaratmaya çalışıyoruz. Türkiye krizle boğuşuyor, bunu aşmak için yol
aranması gerekiyor, biz sistemi daha karmakarışık hâle getirecek düzenlemeleri
tartışıyoruz. Bu, tıpkı iktidarın gönlünü hoş tutacak enflasyon hesabı
yapamayan bürokratın görevinden alınması olayına benziyor. Bürokratı
koltuğundan etmekle enflasyon canavarı nasıl yenilemezse bir bankayı mevzuattan
muaf tutmakla bankacılık sistemi, içinde bulunduğu kaostan kur-ta-rı-la-maz!
Biz şunun altını ısrarla çiziyoruz: Şeffaflık, şeffaflık, şeffaflık. Milletine
hesap vermeyen, mevzuatın etrafından dolanan işler icat eden düzenlemelere
tevessül eden yönetim anlayışı artık son bulsun.
Sayın Başkan,
değerli milletvekilleri; bankacılık kökenli bir arkadaşınız olarak ülke
kalkınması, bankacılık sektörünün güçlenmesi ve sağlam temeller üzerinde yoluna
devam etmesi bakımından kalkınma bankacılığının ne kadar büyük bir önemi
olduğunu biliyorum. Ekonomide sarsıntılı bir dönemden geçerken, rant, beton ve
faiz temelli sistem çöküş sinyalleri verirken, üretim odaklı, ürettiğini hakça
paylaşan bir sistem inşa etmek artık mecburiyet hâline gelirken Türkiye
Kalkınma Bankasına büyük görevlerin düştüğü asla göz ardı edilemez. 
Türkiye Kalkınma
Bankası Anonim Şirketi bu düzenlemeyle yeniden yapılandırılıyor gibi görünse de
sermaye, kaynak yapısı tam olarak açıklanamayan, muafiyet ve istisnalarla
donatılmış, Cumhurbaşkanlığı kararnamesiyle kendisine görev verilebilen ve
kaynak tahsis edilebilen, mevcut, deneyimli personelini zorunlu atama ve
teşvikli erken emeklilikle bir anlamda tasfiye eden, kalkınma bankacılığından
çok yatırım bankacılığını ön plana çıkaran bir düzenlemeyi müzakere ediyoruz.
Gelin, Kalkınma Bankasını adamakıllı yeniden ele alalım. Türkiye'nin içinde
bulunduğu koşulları, ihtiyaçları dikkate alarak şeffaflık esasına dayalı bir
sistem inşa edelim. 
Bu düşüncelerle
Genel Kurulu saygıyla selamlıyor, yeni yasama döneminin hepimize hayırlı
olmasını diliyorum. (CHP sıralarından alkışlar)
BAŞKAN –
Teşekkür ederiz Sayın Hancıoğlu.
Sayın
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Değerli
milletvekilleri, 7’nci maddeyi oylarınıza sunuyorum: Kabul edenler… Kabul
etmeyeler… 7’nci madde kabul edilmiştir.
8’inci madde üzerinde
bir önerge vardır, önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ile Grup Başkan Vekili İstanbul Milletvekili Mehmet Muş’un
Türkiye Kalkınma ve Yatırım Bankası Anonim Şirketi Hakkında Kanun Teklifi’nin
8’inci maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Yüksel
Özkan Emine Gülizar Emecan Ömer
Fethi Gürer
 Bursa İstanbul Niğde
 Gökan
Zeybek
 İstanbul
“MADDE 8- (1)
4456 sayılı Kanun, yürürlükten kaldırılmıştır. Diğer mevzuatta 4456 sayılı
Kanuna yapılan atıflar bu Kanuna yapılmış sayılır. Türkiye Kalkınma Bankası
Anonim Şirketine diğer mevzuatla verilmiş verilen görevler Kalkınma ve Yatırım
Bankası Anonim Şirketi tarafından yerine getirilir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan.
BAŞKAN – Önerge
hakkında konuşmak isteyen İstanbul Milletvekilimiz Sayın Gökan Zeybek.
Süreniz beş
dakika.
Buyurun Sayın
Zeybek. (CHP sıralarından alkışlar)
GÖKAN ZEYBEK
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Sözlerime 10
Ekim Ankara ve Kerbelâ şehitlerini saygıyla anarak başlıyorum.
Görüşmekte
olduğumuz maddenin, aslında 8’inci maddenin çok da içeriğinde bir şey yok. Ben
bu konuyla ilgili, isterseniz, bir başka noktadan sizlerle Türkiye’nin içinde
bulunduğu durumu paylaşmak istiyorum. 
Son zamanlarda
TOKİ ve Emlak Konut eliyle yapılmaya çalışılan inşaatlarla ilgili sürekli ve
düzenli olarak devlet destekli, bankalar destekli bir kampanya götürülüyor.
Ancak Türkiye’de dikkat edilmesi gereken temel bir nokta var. Türkiye’de yapı
sektörü dediğimiz, Türkiye’nin 81 ilinde yüz binlerce insana iş alanı
oluşturan, milyonlarca insana doğrudan doğruya çalışma alanı oluşturan yapı
sektöründe çok ciddi bir sıkıntı var sevgili milletvekilleri. Şirketler ciddi
bir kriz içinde. Şirketlerle birlikte sektörde çalışan pek çok mimarlık ofisi,
mühendislik ofisi neredeyse kapanma noktasına gelmiştir.
Başka bir önemli
sıkıntı da başlamış olan yapılardan, inşaatlardan, konutlardan kredi karşılığı,
düşük faizli kredi karşılığı konut almış olan yurttaşlarımızın şu an
kredilerini ödeyememesi yüzünden dairelerinin ya da hak sahipliklerinin icra
yoluyla bankalar eline geçmiş olmasıdır. Öylesine bir ekonomik kıskaç içindedir
ki borcunun yarısını ödemiş olan bir yurttaşımız, geriye kalan borcunu, sahip
olduğu mülkü bankaya vermesi durumunda bile karşılayamamaktadır.
Başka bir önemli
sıkıntı da şu: Yine iktidarınız döneminde, özellikle büyükşehirlerin
merkezlerinde “kentsel dönüşüm” adı altında, önce “afet riskli alan” sonra da
“kentsel dönüşüm alanı” adı altında Çevre Bakanlığı tarafından ilan ettiğiniz
bölgelerde yapılmış olan projelerde fakir fukaranın gecekondularının yıkılması
sonrasında, özellikle bu bölgelerde ciddi çöküntü alanları oluşmaya
başlamıştır. Öylesine büyük bir sorunla karşı karşıyayız ki yüz binlerce bina
yıkılmış, müteahhitler ya da ilgili belediyeler tarafından kiraları ödenemeyen
yurttaşlarımız vardır ve bu inşaatların geleceğinin ne olacağı konusunda da
henüz bir çözüm ortaya çıkmamıştır. Sektördeki karşılıksız çekler, şirketlerin
ardı ardına birbirini batırmasına yol açan bir sürece dönüşmeye başlamıştır.
Öylesine bir aymazlık vardır ki bu maddenin görüşülmesinde sunumu yapan Adalet
ve Kalkınma Partisi temsilcisi “2004 ve 2016 yılları arasında bütün dünyadaki
sermaye fazlalığı nedeniyle oluşan arzdan biz de yararlandık, düşük faizli
dövizi kullanarak beton ve rant ekonomisine yatırım yaptık.” dedi ama
Cumhuriyet Halk Partisinin geçmişte bu Mecliste görev yapan milletvekillerinin
ısrarla ve inatla uyarmalarına rağmen, 2016 yılında başlayan, gelişmekte olan
piyasalardan büyük merkezlere, büyük ülkelere doğru sermayenin kaçışı konusunda
gelen tehlikeyi fark etmediniz ve bugün ekonomide peş peşe birbirini tetikleyen
iflaslar ve konkordatoları engelleyemez hâle geldiniz. 
Şimdi
burada anlamakta zorluk çektiğimiz başka bir nokta şudur: Devletin tasarruf
etmesini konuşurken, kamunun tasarruf etmesini konuşurken siz, 100 Günlük Eylem
Planı’nız içinde 15 milyar dolarlık bir büyük yatırımı içine alan Kanal
İstanbul’un öncelikli projeniz olduğunu söyleyecek kadar da birbirinizden kopuk
davranıyorsunuz. ÜFE’nin yüzde 46, TÜFE’nin yüzde 24 olduğunu da dikkate
aldığımızda şu gerçeği tüm milletvekillerimizin görmesi gerekir. Aylar
itibarıyla incelediğimizde ÜFE yüzdeleri iki ay sonra TÜFE’ye dönüşmektedir.
Yani bugün yüzde 46 ÜFE varsa iki ay sonra TÜFE yüzde 46’dır. Kasım, Aralık,
Ocak 2017’nin yüzde 1’lerin altındaki enflasyon rakamları pariteden çıkıp
yerine 2018’in rakamları geldiğinde…
(Mikrofon
otomatik cihaz tarafından kapatıldı)
GÖKAN
ZEYBEK (Devamla) – Sayın Başkan…
BAŞKAN
– Devam edelim Sayın Zeybek.
GÖKAN
ZEYBEK (Devamla) - …bütün dünyadaki Türkiye’yi izleyen ekonomistlerin söylediği
gibi enflasyon rakamları yüzde 46’dan yüzde 60’lar seviyesine gidecektir ki
zaten ekim ayı enflasyonu açıklandığında yüzde 4’ler seviyesinde bir artış,
kasım ayı açıklandığında ki gene yüzde 4’ler seviyesindeki bir artışla birlikte
yani 1’ler gidecek 4’ler gelecek. Böyle olunca da bugün enflasyona orantılı
olarak yüzde 2,7 ile 3 arasında faiz veren bütün bu bankalar daha yüksek
faizlerle işletmelere kredi vermek durumunda kalacaktır.
Şimdi, siz,
Ziraat Bankasıyla köylüye para vermezseniz, Halk Bankası eliyle KOBİ’lere ve
esnafa kredi vermezseniz, şimdi içine fonlayacağınız Kalkınma Bankasıyla
Türkiye’de hangi şirketi kalkındırmak istiyorsunuz?
Konuşmamı 1923
yılında İzmir İktisat Kongresi’nde Mustafa Kemal Atatürk’ün söylediği sözle
bitiriyorum. “Millî olmak zorundasınız ve yabancı devletlere güvenerek ekonomik
kıskaçtan kurtulamazsınız. Millî şirketleri güçlendireceksiniz ve Türkiye’de
üretilen ham maddelerle sanayiyi geliştireceksiniz.”
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederiz Sayın Zeybek.
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
8’inci maddeyi
oylarınıza sunuyorum: Kabul edenler… Kabul etmeyenler… 8’inci madde kabul
edilmiştir.
Değerli
milletvekilleri, geçici 1’inci madde üzerinde iki ayrı önerge vardır,
önergeleri aykırılık sırasına göre okutuyor işleme alıyorum.
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin geçici 1’inci maddesinin (1)’inci fıkrasının
aşağıdaki şekilde değiştirilmesini ve 1'inci maddesinin (2)'nci fıkrasının
beşinci cümlesinden sonra gelmek üzere aşağıdaki cümlenin eklenmesini arz ve
teklif ederiz. 
Saygılarımızla.
 Bülent
Kuşoğlu  Abdüllatif Şener  Süleyman
Girgin
 Ankara
 Konya  Muğla
 Emine
Gülizar Emecan  Ömer Fethi Gürer  Yüksel
Özkan
 İstanbul
 Niğde  Bursa
 Nazır
Cihangir İslam  Cavit Arı 
 İstanbul Antalya
“Geçici madde 1
– (1) Bankada, 1/1/2023 tarihinden itibaren 4857 sayılı Kanun hükümlerine tabi
olmayan personel çalıştırılmaz.
Bu personel
arasındaki kıdemli uzman, uzman ve uzman yardımcısı görev unvanlarında,
kadrolarında bulunanlar; mali ve sosyal hak ve yardımlar ile diğer özlük
hakları bakımından Adalet uzman ve yardımcılarına denk kabul edilir ve buna
uygun kadro ve pozisyonlarda görev verilir ve ayrıca bulundukları ilde görev
atamaları yapılır.” 
BAŞKAN –
Teşekkür ederim. 
Komisyon önergeye
katılıyor mu? 
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan. 
BAŞKAN – Önerge
hakkında söz isteyen İstanbul Milletvekilimiz Sayın Nazır Cihangir İslam. 
Buyurun Sayın
İslam. (CHP sıralarından alkışlar) 
Süreniz beş dakika.

NAZIR CİHANGİR
İSLAM (İstanbul) – Değerli arkadaşlar, sakin sakin konuşalım. 
Kandırılmaya
müsaitsiniz dedim. Bunu neye dayanarak söylüyorum? Yaşadığım bir tecrübeye
dayanarak. Ben Saadet Partisinin kurucularındanım. Size ne dedik? O dönemde
dedik ki: Gitmeyin, sizi kandırırlar.
UĞUR AYDEMİR
(Manisa) – Ya sen kendi işine bak.
MUSTAFA AÇIKGÖZ
(Nevşehir) – Sen tek başına kaldın ama, herkes gitti. 
NAZIR CİHANGİR
İSLAM (Devamla) – Siz bunlarla başa çıkamazsınız dedik ve kandırıldınız. Bunu
sadece dile getirmek istedik. 
Şimdi, bakın,
bunca yıldır hekimlik yapıyorum. Bir tedavinin başarısı hastanın hastalığını
kabul etmesiyle alakalı bir şey. Psikiyatride de önemli, benim gibi en fiziki işlerle
uğraşan bir ortopedi cerrahı için de bu önemli. O yüzden diyorum ki: Gelin, bu
inkâr ettiğiniz krizi, vesaireyi kabul edin. O zaman birlikte çözüm ararız. Az
önce buradaki bir arkadaşım dedi ki: “Tehdit ediyor.” Ya, bu laf bile bir
abestir. 2 kişiyiz, 2. 295-2… Biz sizi nasıl tehdit ederiz arkadaşlar ya? Böyle
bir şey mümkün mü? Ya, bunu dile getirmek bile aslında bir aczin ifadesi değil
mi değerli arkadaşlar? Zaten tehdit bizim dilimiz değil. Bakın, dediğimiz şu:
Milletvekilini darbetmek suç mu? Suç. Yahu, suç isnat edilen bir fiili
tanımlamak bir insan için gerekli mi? Gerekli. Ha, bu suç, bu isnadın mevzuatın
neresine dayandığını söylemek lazım mı? Lazım. Ha, diyorum ki: Siz bunlara
uymadan işlem yapıyorsunuz, biz yarın öbür gün Saadet Partisi olarak gelip
buraya oturduğumuzda, siz de birkaç kişi şuraya gittiğinizde, biz bunu hukuka
uygun olarak yapacağız, bunu söylüyorum. Başka bir şey var mı bunda?
ZÜLFÜ DEMİRBAĞ
(Elâzığ) – Bu söylediğine inanıyor musun?
MAHMUT TANAL
(İstanbul) – İnanmasa söylemez ki. O inanca sahip.
NAZIR CİHANGİR
İSLAM (Devamla) – Ya, bakın, şu noktaya dikkatinizi çekiyorum: Ben size
hayatımda hiç “AKP” makepe demedim, “AK PARTİ” dedim. Niye? Siz çünkü kendinizi
böyle tanımlıyorsunuz. Ha, bu doğru mu yanlış mı, bunu incelemiyorum.
Diyorsunuz ki: “Benim ismim AK PARTİ, böyle deyin.” Evet, böyle diyorum. Siz ne
diyorsunuz? Yahu, bu ülkede Cumhurbaşkanlığı yapmış, sizin kurucu
babalarınızdan Sayın Abdullah Gül’e çıkıp “hain” diyorsunuz. Ne oldu o Genel
Başkan Yardımcısı, verdiniz mi cezasını? Yok. 
İLYAS ŞEKER
(Kocaeli) – Kanunla ne ilgisi var bunun?
NAZIR CİHANGİR
İSLAM (Devamla) – Başka ne diyorsunuz? “Terörist” diyorsunuz. Başka ne
diyorsunuz? Şucu bucu diyorsunuz. 
SALİH CORA
(Trabzon) – Sizi ilgilendirmez ki bu.
NAZIR CİHANGİR
İSLAM (Devamla) – Biz isim takmıyoruz ama… Biz isim takmıyoruz çünkü siz bizim
için ne örnekliksiniz ne de öğretmensiniz. Sizi takip eden bir tarafımız yok,
bunun için isim takmıyoruz. 
SALİH CORA
(Trabzon) – Maddeyle alakalı konuşun, maddeyle alakalı niye konuşmuyorsunuz?
NAZIR CİHANGİR
İSLAM (Devamla) – Arkadaşlar, şimdi maddeye geldim. İsminize esastan itirazımız
var. İsminiz “Adalet ve Kalkınma Partisi” ama adil değilsiniz. O yüzden benim
size önerim, isminizden “Adalet” kısmını kaldırın.
RAMAZAN CAN
(Kırıkkale) – Genel Kurula hitap edin.
NAZIR CİHANGİR
İSLAM (Devamla) – Çünkü adaletle alakanız yok.
Evet, herkesin
ismine saygımız var ama hakikate olan saygımız bunların hepsinden daha çok. 
Değerli
arkadaşlar, siz 28 Şubatın devamısınız. 28 Şubatta bir ideoloji, bir vesayet
hukuku belirliyordu, bugün sizin de peşine takıldığınız bir tek kişi hukuku da
yasamayı da belirliyor. Öznesi, nesnesi farklıdır ama siz 28 Şubatın
devamısınız. Ya Mehmet Altan, ağırlaştırılmış müebbet cezası alan Mehmet Altan…
İLYAS
ŞEKER (Kocaeli) – Sayın Başkan, hatip saz mı çalıyor, ne yapıyor?
NAZIR
CİHANGİR İSLAM (Devamla) – 28 Şubat döneminde sizi savunmak için yurt dışına
kaçmak zorunda kaldı.
SALİH
CORA (Trabzon) – Önergeyle alakalı konuş da dinleyelim. 
NAZIR
CİHANGİR İSLAM (Devamla) – Bir kişi yok mu içinizde bir kişi, Nazlı Ilıcak’a
borçlu olduğunu hisseden? Krizin başından beri…
Bir dakika
verecek misiniz?
BAŞKAN –
Vereceğiz tabii. 
NAZIR CİHANGİR
İSLAM (Devamla) – Vermeyecekseniz…
BAŞKAN – Sayın
İslam, Genel Kurula hitap edin, ben sizin sürenizi vereceğim.
Buyurun.
NAZIR CİHANGİR
İSLAM (Devamla) – Mikrofon kesiliyor da o yüzden insicamım bozuluyor.
(Mikrofon
otomatik cihaz tarafından kapatıldı) 
BAŞKAN – Biz onu
kontrol ediyoruz. 
Şimdi bir dakika
daha ilave edelim, toparlayalım.
NAZIR CİHANGİR
İSLAM (Devamla) – Teşekkürler Sayın Başkan.
BAŞKAN – Bir
dakika daha süreniz var, buyurun.
HASAN ÇİLEZ
(Amasya) – Sayın Başkanım, konuyla alakalı konuşmadığı için ek süre niye
veriyoruz ki hakkımıza giriyor?
NAZIR CİHANGİR
İSLAM (Devamla) – Krizin başından beri diyorsunuz ki, doların yükselişinden
beri bu millete dönüp diyorsunuz ki: “Bu sizin imtihanınızdır.” Arkadaşlar,
amenna ve saddakna, her bela bir imtihandır, kabul. Millete diyorsunuz ki:
“Yastık altını çıkarın, 20 dolarınızı bozdurun, 50 euronuzu bozdurun.” Peki, bu
on altı yıl içinde elde ettiklerinizi siz ortaya koyacak mısınız? Gemileri,
gemicikleri, sarayları, uçakları, yurt dışındaki mevduatları getirip koyacak
mısınız? (AK PARTİ sıralarından gürültüler) Bakın, imtihanı Allah verir, biz
kullar, biz insanlar alırız. Şimdi cevap verin, siz bu imtihanın
neresindesiniz? (AK PARTİ sıralarından “Sen neresindesin?” sesleri) Ha, şunu
anladık: Her bela bir imtihandır ve bizim imtihanımız sizsiniz ama yakında bu
imtihanı çözeceğiz. 
Hepinize iyi
akşamlar. (CHP sıralarından alkışlar) 
BAŞKAN –
Teşekkür ederiz. 
Değerli
milletvekilleri, önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan 5 sıra sayılı Kanun Teklifi’nin geçici 1’inci maddesinin (2)’nci
fıkrasında yer alan “ile e-Uygulama sisteminde yer alan talepler esas alınarak
kura usulü” ve “ile kuraya ilişkin masraflar” ibarelerinin madde metninden
çıkarılmasını arz ve teklif ederiz. 
 Mehmet
Doğan Kubat İmran Kılıç İrfan
Kartal
 İstanbul Kahramanmaraş Van
 Mehmet
Muş Recep Özel Ramazan
Can
 İstanbul Isparta Kırıkkale
 Fehmi
Alpay Özalan
 İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Meclisin takdirine bırakıyoruz Sayın Başkan.

BAŞKAN – Peki,
önerge hakkında…
MEHMET DOĞAN
KUBAT (İstanbul) – Gerekçe…
BAŞKAN – Gerekçe
okutulacak. 
Gerekçe: 
Teklifte
Kalkınma Bankası personelinin atama teklif işlemlerinin 2020 yılı sonuna kadar
Aile, Çalışma ve Sosyal Hizmetler Bakanlığınca gerçekleştirilecek olması ancak
hâlihazırda anılan Bakanlıkta e-uygulama sisteminin olmaması nedeniyle ilgili
ibarelerin madde metninden çıkarılması amaçlanmıştır. 
ÖZGÜR ÖZEL
(Manisa) – Sayın Başkan, oylamadan önce pek kısa bir söz alabilir miyim?
BAŞKAN – Buyurun
Sayın Özel.
V.- AÇIKLAMALAR (Devam)
59.- Manisa Milletvekili Özgür Özel’in, devleti şirket gibi yönetenlerin
Kalkınma Bankasındaki bütün memurları işçi yaptığına, işçi olmayı kabul
etmeyenlerin de başka kurumlara gitmek zorunda kalacaklarına ilişkin açıklaması
ÖZGÜR ÖZEL
(Manisa) – Sayın Başkanım, iktidar partisi bir önerge verdi, verdiği önergede
“…e-uygulama sisteminde yer alan talepler esas alınarak kura usulü…” ve
“…kuraya ilişkin masraflar…” ibarelerini metinden çıkarıyor çünkü yapının
içinde bunlar yok, alt yapısında yok ama esas burada neyi konuştuğumuzu
bilelim. Burada değerli temsilcileri de var, Kalkınma Bankasının içinde devlet
memurları var. Şimdi, devleti şirket gibi yönetenler Kalkınma Bankasındaki
bütün memurları işçi yapıyorlar. Bu geceden itibaren bunlar işçi olacak. İşçi
olmayı kabul etmeyenler başka kurumlara gitmek zorunda kalacaklar ve çeşitli
hak kayıpları var, kurum kültürünün kaybolması var, kurum hafızasının ortadan
kalkması var ve o kurumda bu kurumun geleceğini düşünen hiç kimsenin buna
kendisi ya da mesai arkadaşları adına mutabakatı yok. 
Bunu bilin, siz
yine oyunuzu verin. 
Teşekkür ederim.

BAŞKAN – Peki,
teşekkür ederim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir. 
Kabul edilen
önerge doğrultusunda geçici madde 1’i oylarınıza sunuyorum: Kabul edenler…
Kabul etmeyenler… Madde kabul edilmiştir. 
Geçici madde 2
üzerinde bir adet önerge vardır, okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş’un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin geçici 2’nci maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ömer Fethi Gürer Yüksel
Özkan
 İstanbul Niğde Bursa
“GEÇİCİ MADDE 2-
(1) Banka personelinden emeklilik hakkını kazanmış olanlardan bu maddenin
yürürlüğe girdiği tarihten itibaren ikiyüz kırk gün içinde emeklilik
başvurusunda bulunanların emekli ikramiyeleri, bu Kanunun yürürlüğe girdiği
tarih itibarıyla;
a) Yaş haddinden
emekliliğine bir yıldan daha az süre kalanlar hariç olmak üzere, yaş haddinden
emekliliğine en fazla üç yıl kalanlar için %30,
b) Yaş haddinden
emekliliğine üç yıldan fazla beş yıldan az kalanlar için %40,
c) Yaş haddinden
emekliliğine beş yıl ve daha fazla kalanlar için %50, 
oranında fazla
ödenir.
(2) Bu madde
uyarınca yapılan emeklilik başvuruları herhangi bir kayda bağlanamaz ve geri
alınamaz. Bu kapsamda emekli olan personel Bankada istihdam edilemez.” 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan.
BAŞKAN – Önerge
hakkında konuşmak isteyen?
ÖZGÜR ÖZEL
(Manisa) – Sayın Başkanım, gerekçeyi okutun.
BAŞKAN –
Gerekçeyi okutuyoruz:
Gerekçe:
Madde metninin
(1)’inci fıkrasındaki süre iki yüz kırk güne çıkartılmaktadır.
BAŞKAN –
Teşekkür ederim.
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Geçici madde
2’yi oylarınıza sunuyorum: Kabul edenler… Kabul etmeyenler… Geçici madde 2
kabul edilmiştir.
Madde 9 üzerinde
bir adet önerge vardır, okutup işleme alıyorum:
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş’un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 9’uncu maddesinin aşağıdaki şekilde değiştirilmesini
arz ve teklif ederiz.
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ömer Fethi Gürer Yüksel
Özkan
 İstanbul Niğde Bursa
 Cavit
Arı
 Antalya
MADDE 9- (1) Bu
Kanun yayımından 3 ay sonra yürürlüğe girer.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
ÖZGÜR ÖZEL
(Manisa) – Gerekçe…
BAŞKAN –
Gerekçeyi okutuyorum:
Gerekçe: 
Kanun
uygulamasının hazırlıklarının daha iyi yapılması için yürürlük tarihi
uzatılmaktadır.
BAŞKAN –
Teşekkür ederim.
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
9’uncu maddeyi
oylarınıza sunuyorum: Kabul edenler… Kabul etmeyenler… 9’uncu madde kabul
edilmiştir.
10’uncu madde
üzerinde bir adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 5 sıra sayılı Adalet ve Kalkınma Partisi Grup Başkanı Ankara Milletvekili
Mehmet Naci Bostancı ve Adalet ve Kalkınma Partisi Grup Başkan Vekili İstanbul
Milletvekili Mehmet Muş'un Türkiye Kalkınma ve Yatırım Bankası Anonim Şirketi
Hakkında Kanun Teklifi’nin 10’uncu maddesinin aşağıdaki şekilde
değiştirilmesini arz ve teklif ederiz.
Saygılarımızla.
 Bülent
Kuşoğlu Abdüllatif Şener Süleyman
Girgin
 Ankara Konya Muğla
 Emine
Gülizar Emecan Ömer Fethi Gürer Yüksel
Özkan
 İstanbul Niğde Bursa
MADDE 10 - (1)
Bu Kanun hükümleri Cumhurbaşkanı ve bankanın ilgili veya ilişkili olduğu bakan
tarafından müştereken yürütülür.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ NİLGÜN ÖK (Denizli) – Katılmıyoruz Sayın Başkan.
BAŞKAN – Önerge
hakkında konuşmak isteyen Ankara Milletvekilimiz Sayın Bülent Kuşoğlu. 
Buyurun Sayın
Kuşoğlu. (CHP sıralarından alkışlar)
Süreniz beş
dakika Sayın Kuşoğlu.
BÜLENT KUŞOĞLU
(Ankara) – Sayın Başkan, değerli arkadaşlarım; hepinize saygılar sunuyorum.
Gecenin bu
saatinde çok vaktinizi almak istemiyorum ama önemli olarak gördüğümüz bir
konuyu dikkatinize sunmak istiyoruz. 
Dikkat
ediyorsanız sıra sayısı 5, daha bu dönem çıkardığımız 5’inci kanun bu. Henüz
dönemin başındayız. Dönemin başındayız derken sadece yeni dönemin, 27’nci
Dönemin başında olduğumuzu belirtmek istemiyorum, ayrıca bu referandum sonrası
milletimizin yeni kabul ettiği Cumhurbaşkanlığı hükûmet sisteminin de
başındayız henüz. Yeni bir sistem var, bu sistemi uygulamak, başarılı kılmak,
referandumda kabul edildiğine göre bizim işimiz, bunu başarılı kılmak
zorundayız. Özellikle Türkiye Büyük Millet Meclisinde, burada yeni dönemde yeni
uygulamaları başarılı yapmak zorundayız. Bu dönem özellikle burada
yaptıklarımız yeni bir kültür oluşturacak, bundan sonraki kuşaklara örnek
olacak yapacağımız işler. Onun için üzerimizde bir vebal var, bir sorumluluk
var. Hepimizin çok büyük bir hassasiyetle üzerinde durması gerekiyor. Yeni
gelenekler oluşturacağız yazılı olan kanunların dışında. Onun için de bu
hassasiyet ve bu vebale hep beraber dikkat etmemiz gerekiyor.
Yeni dönemde, bu
Cumhurbaşkanlığı hükûmet sisteminde iktidar artık Mecliste değil yani Mecliste
çoğunluğu elinde bulunduran parti, AK PARTİ de artık iktidar partisi değil,
yürütme erki dışarıda. Şöyle bir şey var, konuşmamda da belirttim, siyasi irade
burada, o tarafta atanmışlar var. Atanmışlar, siyasi irade, kabinenin ortak bir
hedefi söz konusu değil, bir programı söz konusu değil, bazı eksiklikler söz
konusu. Artık Başbakanlık yok, Başbakanlık gibi –hep belirtiyorum- 2 bin yıllık
bir geleneğimiz, oturmuş bir kurumumuz artık yok, büyük bir sıkıntıdır. Bunları
görerek hareket etmemiz gerekiyor. 
Bir krize de
yakalandık böyle bir dönemde, böyle bir dönemin başlangıcında çok önemli. Yani
devlette sıkıntı var, toplumda sıkıntı var, bir de ekonomik kriz bütün bunlara
ilave oldu. Böyle bir dönemde hepimizin üzerinde büyük bir sorumluluk var. Hep
beraber daha hassas davranmak zorundayız. 
Teşbihte hata
olmaz, burada bu ilk sıra sayısının 5 olduğunu belirttim. İlk beş teklifte,
teklif veren milletvekilleri bir anlamda kabine adına taşeron gibi çalıştılar,
başarılı da oldular. Mehmet Muş arkadaşımız ve Plan ve Bütçe Komisyonu Başkanı
Süreyya Sadi Bilgiç gerçekten de burada Hükûmet adına, Hükûmet diyorum ama yine
yanlış bir kelime, kabine adına başarılı yorumlarda bulundular ama bunun böyle
devam etmesi mümkün değil. Herkesin, bütün milletvekillerinin bürokratları
arkasına alıp sorulan sorulara cevap vermeye çalışması mümkün değil, bu şekilde
devam etmez. Bir anlamda bu taşeron yasa yapma işi bu şekilde çalışmaz. Bununla
ilgili olarak bu sıkıntıları da -aramızda tecrübeli insanlar var,
milletvekilleri var, bakanlık yapmış olan kişilerimiz var, görüyorlardır- hep
beraber düzeltmek zorundayız değerli arkadaşlarım. Türkiye Büyük Millet
Meclisine, bu yüce Meclise, bu yüce heyete yakışır bir yasama bundan sonra
üretmemiz gerekiyor. Bunu da bir siyasi rekabet içerisinde değil de bundan
sonra yeni nesillere, yeni kuşaklara örnek olacak şekilde yapmamız gerekir diye
düşünüyorum. 
Şimdi, böyle bir
ortamda bu son çıkardığımız Kalkınma Bankasıyla ilgili yasa teklifine de
bakalım. 
Bakın, her
ülkede kalkınma bankaları vardır, kalkınma fonları yoktur ama kalkınma
bankaları vardır. Biz de pasifize olmuş vaziyetteki bu bankayı hayatiyete
geçiriyoruz ama kaynak, hiçbirimiz sormadık, Komisyonlarda soruyoruz.
Kaynağının ne olduğu belli değil. Hazinenin bu kaynağı temin etmesi hem fon
için hem banka için mümkün değil. En başta bu kaynak sorunu üzerinde durmamız
lazım, bütçe hakkını vermememiz lazım. 
Sürem doldu ama
bu konularla ilgili, başta kaynak meselesi olmak üzere, yeni geleneklerin
oluşması meselesinde hep beraber bu hassasiyeti gösterelim diyorum. 
Tekrar başarılar
diliyorum, saygılar sunuyorum efendim. (CHP sıralarından alkışlar) 
BAŞKAN – Teşekkür
ederim Sayın Kuşoğlu. 
Değerli
milletvekilleri, önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
10’uncu maddeyi
oylarınıza sunuyorum: Kabul edenler… Kabul etmeyenler… 10’uncu madde kabul
edilmiştir.
Sayın Zeybek,
sisteme girmişsiniz. Nedir efendim talebiniz?
KEMAL ZEYBEK
(Samsun) – Sayın Başkanım, son günlerde Türkiye’deki ekonomiyi konuşuyoruz,
bugün bir de bankayı konuşuyoruz. Banka demek ekonomi demek. 
BAŞKAN – Peki,
buyurun, bir dakika. 
V.- AÇIKLAMALAR (Devam)
60.- Samsun Milletvekili Kemal Zeybek’in, Berat Albayrak’ın Türkiye’deki
işverenlerle toplantı yaparak zamlardan yüzde 10 indirim yapılması isteğine,
zam furyasına ayak uyduran Samsun Büyükşehir Belediyesinin zam indirimi yapıp
yapmayacağını öğrenmek istediğine ilişkin açıklaması
KEMAL ZEYBEK
(Samsun) – Ama ne yazıktır ki bundan üç gün öncesinde Sayın Bakan Albayrak
Türkiye’de işverenlerle toplantı yaparak şu andaki, son günlerdeki gelişen
ekonomik bunalımda yüzde 10 zamlardan indirim yapılmasını istedi, yapılan
zamlardan. Zaten yüzde 50, yüzde 60 zam yapılmış, bunun yüzde 10’unu indirmek
bir şey ifade etmiyor ama ne yazıktır ki bir de bizim Samsun’umuzda Samsun
Büyükşehir Belediyesinin uyguladığı bir yöntem var, hanelerde ve iş yerlerinde
uyguladığı soğuk su uygulaması var, her ay otomatik zam yapıyor yani enflasyon
oranında zam yapıyor. Acaba bu zam oranında, bu zam furyasına ayak uyduran
Samsun Büyükşehir Belediyesi de Samsun halkını rahatlatacak zam indirimi
yapacak mıdır, Samsun halkını rahatlatacak mıdır? Bu yüzden halkın
beklentilerinin…
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Zeybek. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, ikinci bölümde yer alan maddelerin oylamaları tamamlanmıştır. 
Şimdi İç Tüzük
86’ncı maddemize göre, oyunun rengini belli etmek isteyen lehte ve aleyhte
birer değerli milletvekilimize söz vereceğim. 
Lehte olmak
üzere ilk söz Çankırı Milletvekilimiz Grup Başkan Vekilimiz Sayın Muhammet Emin
Akbaşoğlu’na ait. 
Buyurun Sayın
Akbaşoğlu. (AK PARTİ sıralarından alkışlar) 
Süreniz beş
dakika. 
MUHAMMET EMİN
AKBAŞOĞLU (Çankırı) – Çok Değerli Başkan, çok değerli milletvekilleri; hepinizi
hürmetle, muhabbetle selamlıyorum. 
Öncelikli olarak
Değerli Başkanımıza, Değerli Divana, Değerli Komisyonumuza, Değerli Grubumuza
ve bütün milletvekillerimize gecenin bu vaktine kadar bu yasalaştırma
faaliyetinde yapmış oldukları katkılardan dolayı hepinize ayrı ayrı teşekkür
ediyorum. 
Evet, bugün yeni
bir düzenlemeyi yasalaştırdık elhamdülillah, maddelerini oyladık ama en son
oylamayı da hep beraber irademizle elektronik olarak yapacağız biraz sonra.
Bugün, dikkat ederseniz biz sabırla dinledik, not aldık ancak bazı eleştiriler,
bazı eleştiriler, bazı yaklaşımlar münasebetiyle de bazı hususları açıklığa
kavuşturmanın faydalı olacağı kanaatiyle huzurunuzdayım. 
Evet, biz,
2023’te inşallah insanımızın kişi başına gelirinin 20 bin dolarlar seviyesinde
olacağını hedefliyoruz. Evet, bu hedefimiz belki bazıları tarafından hayal
olarak görülebilir. 
ÖZGÜR ÖZEL
(Manisa) – Damat, damat. “10.600” diyor adam. 
MUHAMMET EMİN
AKBAŞOĞLU (Devamla) – Ancak değerli arkadaşlar şunu ifade etmek gerekir ki biz
“Kudretimin eriştiği yere sizin hayaliniz erişemez.” diyen Fatihlerin nesliyiz.
(AK PARTİ sıralarından alkışlar) Evet, AK PARTİ’yi ve liderini tanımayanlar
bizim hedeflerimize ulaşamayacağımız zannında olabilirler. Bundan beş yıl önce
Osman Gazi bir hayaldi, Marmaray bir hayaldi, Yavuz Sultan Selim bir hayaldi.
On beş gün sonra dünyanın en büyük havalimanı hayalini gerçekleştirmenin
kurdelesini hep beraber keseceğiz arkadaşlar. (AK PARTİ sıralarından alkışlar)
Çünkü biz, hayalleri gerçekleştiren bir ekibiz. Evet, AK PARTİ ve onun liderini
tanımayanlar bunu hayal olarak görebilirler ancak şunu ifade edeyim ki AK PARTİ
ve Recep Tayyip Erdoğan, gemileri karadan yürüten Fatihlerin, Kadıköy
Harem-Medine tren hattını öz kaynaklarıyla gerçekleştiren Abdülhamitlerin, bizi
tarihten silmek isteyenlere karşı “Ya istiklal ya ölüm.” diyen Gazi Mustafa
Kemallerin önderliğinde, dedelerimizin, emperyalist ve siyonist kuşatmaları
yararak bizim ilelebet payidar olacak cumhuriyetimizi kuran iradenin bugünkü iz
düşümüdür arkadaşlar. 
Evet, AK PARTİ
demek, millî ve yerli, aynı zamanda evrensel bir ümit hareketi demektir. AK
PARTİ demek, hizmet demek, yatırım demektir. 
MAHMUT TANAL
(İstanbul) – Seçim meydanındayız değil mi üstat?
MUHAMMET EMİN
AKBAŞOĞLU (Devamla) – Evet, velhasıl AK PARTİ demek, büyük bir davanın, büyük
bir sorumluluğun idraki içinde “Dünya beşten büyüktür.” diyerek onun etrafında
kenetlendiği liderinin öncülüğünde yeniden büyük Türkiye'nin, büyük, güçlü,
muasır medeniyetler seviyesinin üstüne çıkmayı hedeflemiş Türkiye'nin öncülüğünde
adil ve merhametli yeni bir dünya kurmak demektir. Evet, AK PARTİ demek, yerel,
ulusal, bölgesel ve küresel anlamda bir iddianın, bir büyük davanın şuuru ve
ufku demektir. [AK PARTİ sıralarından alkışlar, CHP sıralarından alkışlar (!)]
Bu vesileyle bu
yasa faaliyetinde görev alan siz değerli arkadaşlarımın hepsini tebrik ediyor,
her birinize ayrı ayrı selamlarımı ve hürmetlerimi sunuyorum. Sağ olun, var
olun, Allah’a emanet olun, kalın sağlıcakla diyorum. [AK PARTİ sıralarından
alkışlar, CHP sıralarından alkışlar (!)] 
BAŞKAN –
Teşekkür ediyoruz Sayın Akbaşoğlu.
Değerli
milletvekilleri, İç Tüzük 86’ncı maddeye göre, aleyhte olmak üzere son söz
İstanbul Milletvekilimiz Sayın Mahmut Tanal’a aittir.
Buyurun Sayın
Tanal. (CHP sıralarından alkışlar)
Sayın Tanal,
süreniz beş dakika.
MAHMUT TANAL
(İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum.
Ben, tabii,
seçim meydanlarında değilim, hamaset bir konuşma yapmayacağım. Tamamen mevcut
olan teklifle ilgili, gereken yasal mevzuatla ilgili eleştirilerimi dile
getireceğim.
Şimdi, değerli
arkadaşlar, sayın grup başkan vekili biraz önce konuşurken hep şuna değindi,
dedi ki: “Türkiye Cumhuriyeti devleti bir hukuk devletidir.” Anayasa madde 2.
Şimdi, bu Türkiye Büyük Millet Meclisinde şu anda 600 milletvekilinin
içerisinden 10 milletvekilinin -onların da sizler gibi diplomatik pasaportları
var- diplomatik pasaportları olduğu hâlde, bir mahkemenin yasaklama kararı
olmadığı hâlde, çıkış yasağı kararı olmadığı hâlde kanun hükmünde
kararnamelerle yurt dışına çıkamadıkları için ellerinde mevcut olan o
diplomatik pasaport hiçbir işe yaramamakta. Onun için, hukuk devleti olan bir
ülkede sayın grup başkan vekili, ilk önce bu diplomatik pasaportu olan 10
milletvekilinin yurt dışı çıkış yasağını kaldırın, mahkeme kararı olmadığı
hâlde… Ne diyoruz biz? “Kişi, mahkûmiyet kararı kesinleşinceye kadar masumdur.”
diyoruz. Mahkemenin bu konuda kararı da yok; bu, bir.
İkincisi: Mevcut
olan bu teklifle ilgili baktığımız zaman biz hep şunu söyledik: Şimdi, siz 657
sayılı Devlet Memurları Kanunu’na tabi olan kişileri 4857 sayılı İş Kanunu’na
tabi hâle getiriyorsunuz. Bu nedir? Hukuk güvenliğinin paspas edilmesidir. Eğer
bir ülkede hukuk güvenliği yoksa o ülkede istihdam olmaz, yatırımcı yatırım yapmaz.
Hukuk güvenliği neye benzer? Hukuk güvenliği bir güvercine benzer. Güvercin bir
yere konduğu zaman dışarıdan gelebilecek olan tehditlerden korkar, çevresine
bakar. Eğer hukuk güvenliği olmazsa para da hukuk güvenliğinin olmadığı bir
ülkeye gitmez değerli arkadaşlar. İstihdam istiyorsak, yatırım istiyorsak,
üretim istiyorsak… Yani değerli grup başkan vekili “20 bin dolara çıkacak.”
dedi, keşke 50 bin dolar olsa. (CHP sıralarından alkışlar) Yani burada biz
ülkemizin kalkınması için… Biz seviniriz, bizi mutlu eder ama burada afaki
konuşmalarla bu iş yürümüyor arkadaşlar, lafla peynir gemisi yürümüyor. Gemiler
diyorsunuz, bakın, devleti yöneten yöneticiler bu topluma örnek olmalı, devleti
idare eden arkadaşlarımızın ailelerinin sahip olduğu gemiler Malta’nın bayraklarını
taşıyorsa, az vergi versin diye yabancı bandıralı bayraklar takıyorsa, onunla
gemiciklerin sahibi oluyorsa, o yöneticilerden hayır gelmez. İlk önce o
yöneticilerin kendilerinin ve aile efradının sahip oldukları o gemilerin Türk
Bayrağı’nı taşıması lazım. Türk Bayrağı’nı taşımayan bir yöneticiden milliyetçi
de olmaz, devlet adamı da olmaz, ancak ve ancak bu ne olur biliyor musunuz?
Açık ve net söyleyeyim, bu bir kabile devleti olur veya vatandaşı kandırma
olur; dinle, vatanla, bayrakla aldatma ve kandırma olur. 
Şimdi, bu açıdan
baktığımız zaman, öncelikle hukuk güvenliği şart çünkü bir gecede Türkiye'deki
657’ye tabi olan tüm memurları işçi de yapabilirsiniz. Bu nedir? Bunun darbeden
farkı yok ki arkadaşlar. Bu hukuk dışıdır. Bu insanların kazanılmış olan
hakları vardır. Hukukta kazanılmış olan hak esastır, saygı gösterilmesi lazım. 
Şimdi, şu anda,
ben, burada bulunan bürokratlardan özür diliyorum, kişisel, şahsi anlamda
onları ben hedef seçmiyorum. Şimdi aramızda bulunan sayın bakanlar var; Sayın
Eker burada, Sayın Akdağ burada ve Sayın İsmet Bey burada. Daha önce bakan
olarak bu sıralara oturdukları zaman arkasına kimler geliyordu biliyor musunuz?
Bakanın kendisi vardı, bakan yardımcısı vardı, müsteşar vardı, genel müdür
vardı, hukuk müşaviri vardı, diğer sıralı kamu personelleri de ayrıydı. 
Bu neydi? Burada
yasamaya, milletvekiline gösterilen bir saygının, bir itibarın ifadesiydi. 
SALİH CORA
(Trabzon) – Sistem değişti.
MAHMUT TANAL
(Devamla) – Sistem değişti, tabii.
Şimdi bakıyorum,
burada elimde katılanların listesi var. Katılanların listesinde Kalkınma
Bankası Genel Müdür Yardımcısı -Genel Müdür de gelmiyor- 2 tane genel müdür
yardımcısı gelmiş, 1 tane de İnsan Kaynakları Daire Başkanı gelmiş. 
Değerli
arkadaşlar, Genel Müdür bile gelmiyor sorulara cevap vermek için. Bakın,
Meclisin ne kadar irtifa kaybettiğini, geldiği aşamayı gösteriyor.
İSMET YILMAZ
(Sivas) – Çağırsak gelirler. 
MAHMUT TANAL
(Devamla) – Burada bana laf atacağınıza üzülmeniz lazım. Üzülmeniz lazım.
(Mikrofon
otomatik cihaz tarafından kapatıldı) 
BAŞKAN – Sayın
Tanal, bir dakika veriyorum.
Lütfen buyurun.
MAHMUT TANAL
(Devamla) – Burada amaç Meclisin itibarıdır ve Meclisin irtifa kaybetmemesidir.
Yani bu açıdan, evet, arkadaşlarımız “yeni sistem, yeni sistem…” Yeni sistemin
daha uygar, daha çağdaş, daha katılımcı, demokrasinin kuram ve kurallarının
daha işlenmesi gerekir. Bu şekildeki geriye gidiş bir ilerleme değil, bizi
geriye götürür ve bu anlamda hâlen biz bu treni kaçırmış değiliz, hâlen yol
ayrımındayız. Bu düzeltilebilir; düzeltilemez denilen bir hadise değil. Allah
hepimize gayet rahat akıl fikir vermiş. Kur’an’da ayetler de vardır, pozitif
hukukta da der. Efendim, her toplum, kendisinin layık olduğu bir sistemle idare
edilir. Onun için bunun vebali, evet, bizim boynumuzda ise bir kat fazlası da
sizin boynunuzdadır, buna izin verenlerin boynundadır. 
Hepinize
teşekkür ediyorum, saygılarımı sunarım ve oyumuzun rengi de hayırdır,
Anayasa’ya aykırıdır değerli arkadaşlar bu düzenleme. 
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Tanal.
ÖZGÜR
ÖZEL (Manisa) – Sayın Başkanım, kısa bir söz isteyebilir miyim?
BAŞKAN
– Tabii, buyurun Sayın Özel.
V.- AÇIKLAMALAR (Devam)
61.- Manisa Milletvekili Özgür Özel’in, Çankırı Milletvekili Muhammet
Emin Akbaşoğlu’nun oyunun rengini belirtmek için lehte yaptığı konuşmasındaki
bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, zorlu bir çalışma gününün sonuna geldik. Biraz
önce değerli grup başkan vekilini dinledik, biz de keyiflendik, belki bu saatte
biraz böyle gülmek de iyi geldi ama bir yandan da böyle Hababam Sınıfını
hatırlıyor insan. Sınıfa müfettiş geliyor, hiç beklenmedik bir şeyler konuşmaya
başlıyor. O coşuyor, o coştukça sınıf coşuyor, sınıf onu coşturuyor, o sınıfı
coşturuyor, omuzlarda çıkıyor ama filmin adı “Hababam Sınıfı Sınıfta Kaldı.”
Kalkınma Bankası konuşulurken bu kadar da meseleyi ciddiyetten koparıp, sanki
çok iyi bir şey yapıyormuş gibi binlerce personeli işçi yapıp, devletin
kaynaklarını denetimsiz bir alana alıp, böyle “Devleti şirket gibi
yöneteceğiz.” diye yetimin, yoksulun hakkını bir yerlere yükleyip giden, bu
kadar eleştiriye kulak tıkayan, bu kadar grubun önergelerinin hepsini
reddederken… Böyle, bu Hababam Sınıfı mutluluğu iyidir, hepimize iyi geldi ama
siz sınıfta kalsanız bir şey değil, bu iş memlekete iyi gelmeyecek, kusura
bakmayın. (CHP sıralarından alkışlar)
SALİH
CORA (Trabzon) – Siz 24 Haziranda sınıfta kaldınız. 24 Haziranda sınıfta kimin
kaldığı belli.
BAŞKAN
– Teşekkür ederim. Buyurun Sayın Akbaşoğlu.
62.- Çankırı Milletvekili Muhammet Emin Akbaşoğlu’nun, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
MUHAMMET
EMİN AKBAŞOĞLU (Çankırı) – Değerli Başkanım, biz bir komedyadan değil, bir
hakikatten bahsediyoruz. 29 Ekim Cumhuriyet Bayramı’nda ben bütün
milletvekillerimizi dünyanın en büyük havalimanının açılışına davet ediyorum.
Gerçeği gelip kendileri görsünler.
Teşekkür ederim,
sağ olun.
NAZIR CİHANGİR
İSLAM (İstanbul) – Bir cümle…
BAŞKAN – Sayın
İslam, siz de lütfen son cümlenizi söyleyin, artık konuyu kapatalım.
Buyurun.
63.- İstanbul Milletvekili Nazır Cihangir İslam’ın, üçüncü havalimanı
çalışmalarında hayatını kaybeden işçilere Allah’tan rahmet dilediğine ilişkin
açıklaması
NAZIR CİHANGİR
İSLAM (İstanbul) – Üçüncü havalimanında hayatını kaybeden işçilere Allah’tan
rahmet diliyorum.
Teşekkür ederim.
BAŞKAN –
Teşekkür ederim, sağ olun.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanı Ankara Milletvekili Mehmet
Naci Bostancı ile Grup Başkanvekili İstanbul Milletvekili Mehmet Muş’un Türkiye
Kalkınma Bankası Anonim Şirketi Hakkında Kanun Teklifi (2/773) ile Plan ve
Bütçe Komisyonu Raporu (S. Sayısı: 5) (Devam)
BAŞKAN – Değerli
milletvekilleri, bu şekilde, 5 sıra sayılı Teklif’in görüşmeleri
tamamlanmıştır. 
Teklifin tümü
açık oylamaya tabidir. Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Değerli
milletvekilleri, oylama için üç dakika süre vereceğim. Bu süre içinde sisteme
giremeyen üyelerin teknik personelden yardım istemelerini, bu yardıma rağmen de
sisteme giremeyen üyelerin oy pusulalarını oylama için verilen süre içinde
Başkanlığa, bizzat Divan kâtiplerine ulaştırmalarını rica ediyorum. Oy
pusulasını ulaştıran milletvekillerimizin de kesinlikle salondan
ayrılmamalarını rica ediyorum çünkü daha sonra ayrıca yoklama da yapacağız.
Değerli
milletvekilleri, üç dakikalık oylama işlemini başlatıyorum.
(Elektronik
cihazla oylama yapıldı) 
BAŞKAN – Değerli
milletvekilleri, 5 sıra sayılı Kanun Teklifi’nin açık oylama sonucu: 
"Kullanılan oy sayısı : 247
Kabul : 218
Ret : 29 (x)
 Kâtip Üye Kâtip
Üye
 İshak Gazel İsmail
Ok
 Kütahya Balıkesir”
Değerli milletvekilleri,
böylece 5 sıra sayılı Teklif kabul edilmiş ve kanunlaşmıştır, hayırlı olsun.
Değerli
milletvekilleri, gündemimizdeki işler tamamlanmıştır. 
Gündemimizdeki
işleri sırasıyla görüşmek için, alınan karar gereğince, 16 Ekim 2018 Salı günü
saat 15.00’te toplanmak üzere birleşimi kapatıyorum.
Kapanma Saati: 03.02




(x) 5 S. Sayılı Basmayazı tutanağa
eklidir. 


(x) Açık oylama kesin sonuçlarını
gösteren tablo tutanağa eklidir.




