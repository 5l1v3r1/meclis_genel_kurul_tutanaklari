



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

6’ncı Birleşim
21 Ekim 2014 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMA 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.-  Osmaniye Milletvekili Hasan Hüseyin Türkoğlu'nun,
güvenlik güçlerinin yaşadığı sorunlara ilişkin gündem dışı konuşması
2.-  Çanakkale Milletvekili Mustafa Serdar Soydan'ın,
Çanakkale ve Balıkesir illerini kapsayan çevre düzeni planına ilişkin gündem
dışı konuşması
3.-  Erzurum Milletvekili Fazilet Dağcı Çığlık'ın,
Parlamentolararası Birliğin 12-16 Ekim 2014 tarihlerinde Cenevre’de yapılan
131’inci Genel Kurul Toplantısı’na ilişkin gündem dışı konuşması
V.- AÇIKLAMALAR
1.-  İstanbul Milletvekili Abdullah Levent Tüzel'in,
Kültür ve Turizm Bakanlığının isteği doğrultusunda Fazıl Say’ın eserlerinin
Cumhurbaşkanlığı Senfoni Orkestrası 2014-2015 programından çıkartılmasına
ilişkin açıklaması
2.-  Kütahya Milletvekili Alim Işık'ın, üniversite
öğretim elemanlarının özlük haklarının iyileştirilmesiyle ilgili kanun teklifinin
eksik ve yetersiz olduğuna ilişkin açıklaması
3.-  Mersin Milletvekili Aytuğ Atıcı'nın, Başbakanın,
YÖK’teki bir toplantıda üniversite öğretim üyeleriyle ilgili sarf ettiği bazı
ifadelerinden dolayı özür dilemesi gerektiğine ilişkin açıklaması
4.-  Bursa Milletvekili Hüseyin Şahin'in, barışa,
kardeşliğe, huzura yelken açan bütün Bingöllülere Türkiye Büyük Millet Meclisi
çatısı altından selamlarını gönderdiğine ilişkin açıklaması
5.-  Adana Milletvekili Ali Halaman'ın,
Adana’da sağlık alanında yaşanan sıkıntılara ilişkin açıklaması
6.-  Tokat Milletvekili Reşat Doğru'nun, sağlık
çalışanlarının özlük haklarıyla ilgili Sağlık Bakanlığından ve Hükûmetten duyarlılık
beklediklerine ilişkin açıklaması
7.-  Ankara Milletvekili Özcan Yeniçeri'nin,
PKK’lıların köylerde baskınlar yaptığına ve insanları kaçırdığına ilişkin açıklaması
8.-  İstanbul Milletvekili Mahmut Tanal'ın, kiracı
vatandaşların Borçlar Kanunu’ndan kaynaklanan mağduriyetlerinin giderilmesi
için hazırladıkları kanun tekliflerine destek verilmesini beklediklerine
ilişkin açıklaması
9.-  Çanakkale Milletvekili Ali Sarıbaş'ın, Gençlik ve
Spor Bakanından, üniversiteli öğrencilerin yurt sorunuyla ilgili bazı konuları
öğrenmek istediğine ilişkin açıklaması
10.-  Osmaniye Milletvekili Hasan Hüseyin Türkoğlu'nun,
AKP hükûmetlerinin devleti kayıt dışı alanlarda yönettiklerine ve Hükûmeti bu
konuda uyarmak istediğine ilişkin açıklaması
11.-  Tunceli Milletvekili Kamer Genç'in, (9/8) esas
numaralı Soruşturma Komisyonu Başkanının görevini suistimal ettiğine ilişkin
açıklaması
12.-  İstanbul Milletvekili Mahmut Tanal'ın, 17-25
Aralık yolsuzluk ve rüşvet operasyonuyla ilgili görevsizlik kararı verilen
dosyanın tekrar ele alınarak takipsizlik kararı verilmesinin bir hukuk skandalı
olduğuna ilişkin açıklaması
VI.- BAŞKANLIĞIN GENEL KURULA SUNUŞLARI
A) Tezkereler
1.-  Türkiye Büyük Millet Meclisi Başkanlığının, Güney
Kore Ulusal Meclisi Başkanı Chung Ui-hwa'nın vaki davetine icabet etmek üzere
19-22 Ekim 2014 tarihlerinde Güney Kore'ye resmî bir ziyarette bulunması TBMM
Genel Kurulunun 14/10/2014 tarihli 3’üncü Birleşiminde kabul edilen Türkiye
Büyük Millet Meclisi Başkanı Cemil Çiçek başkanlığındaki Parlamento heyetini
oluşturmak üzere siyasi parti gruplarının bildirmiş olduğu isimlere ilişkin
tezkeresi (3/1607)
2.-  (9/8) esas numaralı Meclis Soruşması Komisyonu
Başkanlığının, Komisyonun görev süresinin iki ay uzatılmasına ilişkin tezkeresi
(3/1608)
3.- Türkiye Büyük Millet Meclisi Başkanlığının; Kars
Milletvekili Yunus Kılıç’ın, Avrupa Birliği Konseyi İtalya Başkanlığınca 26-27
Ekim 2014 tarihlerinde İtalya’nın başkenti Roma’da düzenlenecek Tarım,
Endüstriyel Kalkınma ve Küçük-Orta Ölçekli Teşebbüsler Komitesi Başkanlar
Toplantısı’na katılmasına ilişkin tezkeresi (3/1610)
4.-  Türkiye Büyük Millet Meclisi Başkanlığının; Ağrı
Milletvekili Fatma Salman ve Isparta Milletvekili S. Nevzat Korkmaz’a,
belirtilen neden ve sürelerle izin verilmesine ilişkin tezkeresi (3/1609)
B) Meclis Araştırması Önergeleri
1.-  İstanbul Milletvekili Sebahat Tuncel ve 21
milletvekilinin, eğitim sistemi ve öğretmenlerin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1070)
2.-  Bartın Milletvekili Muhammet Rıza Yalçınkaya ve 23
milletvekilinin, ülkemizde kayıt dışı ve ruhsatsız silah kullanımının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1071)
3.-  Muğla Milletvekili Nurettin Demir ve 22
milletvekilinin, Yatağan Termik Santrali’nin çevreye verdiği zararların
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/1072)
C) Duyurular
1.-  Başkanlıkça, Kadın Erkek Fırsat Eşitliği ile Kamu
İktisadi Teşebbüsleri Komisyonlarında siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyurusu


D) Önergeler
1.-  Mersin Milletvekili Ali Rıza Öztürk’ün, (2/62)
esas numaralı 12 Eylül 1980 Darbe Sürecinin Yol Açtığı Mağduriyetlerin
Giderilmesine İlişkin Kanun Teklifi’nin doğrudan gündeme alınmasına ilişkin
önergesi (4203)
VII.- ÖNERİLER
A) Danışma Kurulu Önerileri
1.-  Danışma Kurulunun, Genel Kurulun çalışma
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 645, 240 ve 640 sıra sayılı
Kanun Teklifi ve Tasarılarının bu kısmın sırasıyla 4, 5 ve 6’ncı sıralarına
alınmasına ve diğer işlerin sırasının buna göre teselsül ettirilmesine; 21 Ekim
2014 Salı günkü Birleşiminde sözlü sorular ve diğer denetim konularının
görüşülmeyerek gündemin “Kanun Tasarı ve Teklifleri ile Komisyonlardan Gelen
Diğer İşler” kısmında yer alan işlerin görüşülmesine; 30 Ekim 2014 Perşembe
günü toplanmamasına; 640 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi
VIII.-  KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.-  Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
 2.- Devlet Sırrı Kanunu Tasarısı ve Avrupa Birliği
Uyum Komisyonu ile Adalet Komisyonu Raporları (1/484) (S. Sayısı: 287)
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
4.-  Kocaeli Milletvekili Mehmet Ali Okur ve 6
Milletvekilinin; Yükseköğretim Kurumları Teşkilatı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Teklifi ve
Millî Eğitim, Kültür, Gençlik ve Spor Komisyonu Raporu (2/2301) (S. Sayısı:
645)
IX.- SATAŞMALARA İLİŞKİN KONUŞMALAR
1.-  Elâzığ Milletvekili Şuay Alpay'ın, Hakkâri
Milletvekili Adil Zozani’nin 645 sıra sayılı Kanun Teklifi’nin tümü üzerinde
HDP Grubu adına yaptığı konuşması sırasında şahsına sataşması nedeniyle
konuşması
X.-YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
2013-2014 yıllarında Bakanlık tarafından gerçekleştirilen ihalelere ilişkin
sorusu ve Gençlik ve Spor Bakanı Akif Çağatay Kılıç’ın cevabı (7/46597)
2.- Kütahya Milletvekili Alim Işık'ın, bazı kamu
görevlilerinin istifaya zorlandığı iddiasına,
Bazı kamu görevlileri hakkında soruşturma açılarak
mobbing uygulandığı iddiasına,
Bazı kamu görevlilerinin emekliliğe zorlandığı
iddiasına,
İlişkin soruları ve Gençlik ve Spor Bakanı Akif Çağatay
Kılıç’ın cevabı (7/46598), (7/46599), (7/46600)
3.- Kütahya Milletvekili Alim Işık'ın, yolsuzluk ve
usulsüzlük olaylarına karıştığı gerekçesiyle haklarında işlem yapılan kamu
görevlilerinin sayısına ilişkin sorusu ve Gençlik ve Spor Bakanı Akif Çağatay
Kılıç’ın cevabı (7/46601)
4.- Kütahya Milletvekili Alim Işık'ın, Bakanlık ile
bağlı kurum ve kuruluşların hizmet alımı yoluyla yaptığı harcamaların artmasına
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/46803)
5.- Kütahya Milletvekili Alim Işık'ın, Bakanlık ile
bağlı kurum ve kuruluşların yaptığı harcamaların bütçe kalemlerindeki
ödeneklerle uyumlu olmadığına ilişkin sorusu ve Gençlik ve Spor Bakanı Akif
Çağatay Kılıç’ın cevabı (7/46804)
6.- Kütahya Milletvekili Alim Işık'ın, taşeron
şirketlerde çalışan işçilerin iş akitlerinin feshedildiği iddialarına ilişkin
sorusu ve Gençlik ve Spor Bakanı Akif Çağatay Kılıç’ın cevabı (7/47534)
7.- Kütahya Milletvekili Alim Işık'ın, idari yargıda
açılan davalara,
Bakanlık ile bağlı, ilgili ve ilişkili kurum ve
kuruluşlar aleyhine açılan tazminat davalarına,
Bakanlık ile bağlı, ilgili ve ilişkili kurum ve kuruluş
personeli hakkında açılan ceza davalarına,
İlişkin soruları ve Gençlik ve Spor Bakanı Akif Çağatay
Kılıç’ın cevabı (7/47535), (7/47822), (7/47823)
8.- İstanbul Milletvekili Mustafa Sezgin Tanrıkulu'nun,
17 Aralık 2013 ile 1 Ağustos 2014 tarihleri arasındaki personel hareketlerine
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/48030)

9.- İzmir Milletvekili Mustafa Moroğlu'nun, Bandırma 6.
Ana Jet Üssü'nde sistematik bir şekilde şiddet uygulandığı iddialarına ilişkin
sorusu ve Millî Savunma Bakanı İsmet Yılmaz’ın cevabı (7/48228)
10.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan lojistik
hizmetlerine ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/48671)
11.- Kütahya Milletvekili Alim Işık'ın, tanıtım ve
reklam harcamalarına ilişkin sorusu ve Orman ve Su İşleri Bakanı Veysel
Eroğlu’nun cevabı (7/49974)
12.- Ankara Milletvekili Özcan Yeniçeri'nin, Bakanlığın
satın aldığı fuarcılık ve tanıtım hizmetlerine ilişkin sorusu ve Orman ve Su
İşleri Bakanı Veysel Eroğlu’nun cevabı (7/49977)
13.- İzmir Milletvekili Rahmi Aşkın Türeli'nin, maden
ocaklarına yönelik denetimlere ve 176 no'lu ILO Sözleşmesi'nin imzalanmamasına
ilişkin sorusu ve Çalışma ve Sosyal Güvenlik Bakanı Faruk Çelik’in cevabı
(7/50315)
14.- İstanbul Milletvekili Mustafa Sezgin
Tanrıkulu'nun, bir gazeteye yönelik yapılan vergi incelemelerine ilişkin sorusu
ve Maliye Bakanı Mehmet Şimşek’in cevabı (7/50386)
15.- Antalya Milletvekili Gürkut Acar'ın, Orman Genel
Müdürlüğünün bir yönetmeliğinde yapılan değişikliğe ilişkin sorusu ve Orman ve
Su İşleri Bakanı Veysel Eroğlu’nun cevabı (7/50417)
16.- Ankara Milletvekili Özcan Yeniçeri'nin, 2002-2014
yılları arasında gerçekleştirilen insan kaynakları hizmet alımlarına ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/50484)
17.- İstanbul Milletvekili Mahmut Tanal'ın, tarımda
istihdam edilenlerin önemli bir bölümünün sigortasız çalıştırıldığı iddiasına
ilişkin sorusu ve Çalışma ve Sosyal Güvenlik Bakanı Faruk Çelik’in cevabı
(7/50997)
18.- Yalova Milletvekili Muharrem İnce'nin, 17 Aralık
sonrasında yer değiştiren personele ilişkin sorusu ve Orman ve Su İşleri Bakanı
Veysel Eroğlu’nun cevabı (7/51177)
19.- Şanlıurfa Milletvekili İbrahim Ayhan'ın,
Şanlıurfa'nın Hilvan ilçesindeki içme suyu sorununa ilişkin sorusu ve Orman ve
Su İşleri Bakanı Veysel Eroğlu’nun cevabı (7/51179)
20.- Van Milletvekili Özdal Üçer'in, Van'ın Özalp
ilçesinde Morçiçek Barajı'ndan su gelmemesi sonucu üreticinin mağdur olduğu
iddiasına ilişkin sorusu ve Orman ve Su İşleri Bakanı Veysel Eroğlu’nun cevabı
(7/51315)
21.- Afyonkarahisar Milletvekili Ahmet Toptaş'ın,
personele hukuksuz olarak rotasyon uygulandığı iddialarına ilişkin sorusu ve
Orman ve Su İşleri Bakanı Veysel Eroğlu’nun cevabı (7/51474)
22.- İstanbul Milletvekili Mustafa Sezgin
Tanrıkulu'nun, 2010-2014 yılları arasında Bakanlık ile bağlı kurum ve
kuruluşlarda çalışan yabancı ülke vatandaşlarının ve çifte vatandaşların
sayısına ilişkin sorusu ve Gümrük ve Ticaret Bakanı Nurettin Canikli’nin cevabı
(7/51731)
23.- Kütahya Milletvekili Alim Işık'ın, TBMM'de görevli
iken görev süreleri dolmadan tayinleri çıkartılan polislere ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/52191)

21 Ekim 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----0----
BAŞKAN – Türkiye Büyük Millet
Meclisinin 6’ncı Birleşimini açıyorum. 
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim.
Sayın milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracığıyla üç dakikalık süre içerisinde Başkanlığa
ulaştırmalarını rica ediyorum. 
Yoklama işlemini başlatıyorum. 
(Elektronik cihazla yoklama yapıldı) 
BAŞKAN –
Toplantı yeter sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Sayın ve değerli
milletvekili arkadaşlarım, gündem dışı söz vermeden evvel, Genel Kurulumuzda
ciddi bir uğultu var, sükûneti sağlayabilirsek… 
Gündem dışı ilk
söz, güvenlik güçlerinin yaşadığı sorunlar hakkında söz isteyen Osmaniye
Milletvekili Sayın Hasan Hüseyin Türkoğlu’na aittir.
Buyurun Sayın
Türkoğlu. (MHP sıralarından alkışlar)
IV.- GÜNDEM DIŞI
KONUŞMALAR
A) Milletvekillerinin
Gündem Dışı Konuşmaları
1.-  Osmaniye Milletvekili
Hasan Hüseyin Türkoğlu'nun, güvenlik güçlerinin yaşadığı sorunlara ilişkin
gündem dışı konuşması
HASAN HÜSEYİN
TÜRKOĞLU (Osmaniye) – Teşekkür ederim.
Sayın Başkan,
Türk milletinin saygıdeğer milletvekilleri; güvenlik personelinin sorunlarına
ilişkin hususları dile getirmek üzere gündem dışı söz almış bulunmaktayım. Bu
fırsatı veren Sayın Başkana ve yüce heyetinize saygılarımı sunuyorum.
Güvenlik ve
esenlik içinde yaşayabilmemizin en önemli sebebi güvenlik güçlerimizdir.
Güvenlik güçlerinin görevlerini başarıyla yerine getirebilmesi için şüphesiz,
onların eğitimli, donanımlı, disiplinli ve sorunlarının giderilmiş olması
gerekir. Türk Silahlı Kuvvetlerinden polise, jandarmadan köy korucularına
varıncaya kadar, ister ülke isterse toplumun güvenliği için çalışan her kurumun
personelinin önce kendisi mutlu ve huzurlu, moral ve motivasyonu yüksek olmalı
ki toplumda huzur ve esenliği sağlayabilsin. AKP hükûmetlerine, bu kürsüden
defalarca, dilimizde tüy bitercesine bu sorunları, hatta önceki Başbakan Tayyip
Erdoğan ve diğer Hükûmet yetkililerinin verdiği sözleri gündeme taşıdık ancak
bir netice almak mümkün olmadı. 
Astsubayların ve
uzman çavuşların askerî hiyerarşi içindeki sorunları, polislerin ek gösterge
talepleri, fazla çalışma saatleriyle ilgili ve diğer sorunları öylece
durmaktadır. Emekli astsubay ve polislerimiz fakirliği bırakın, açlık sınırı
altında yaşam mücadelesi vermektedirler. Emekliliklerini, dinlenerek geçirmek
yerine güvenlik elemanı olarak ya da işportacılık yaparak
sağlamaktadırlar. Köy korucuları terörle mücadele için kanlarını akıtıp
canlarını vermişken hâlâ terör örgütü tarafından şehit edilmekte, rehin
alınmaktadırlar. Daha geçen hafta 2 korucumuz yine PKK terör örgütü tarafından
kaçırılmıştır. Hükûmet, bırakın korucuların statüsünü düzeltmeyi, özlük
haklarını iyileştirmeyi, bu korucuların can ve mal emniyetini teminden âcizdir.
Kabaca özetlemeye çalıştığım bu tablo
tüm güvenlik güçlerimizi üzmektedir. Ancak, güvenlik güçlerimizi asıl üzen ve
kahreden, moral ve motivasyonu yok eden, AKP Hükûmetinin PKK terör örgütüyle
muhatap olmasıdır. Yıllardır, doğu ve güneydoğuda yaşayan Kürt kökenli
insanlarımız başta olmak üzere, asker, polis, korucu, kamu görevlisi, sivil
vatandaş ayrımı yapmadan herkesi katleden bu kanlı örgütün muhatap alınması
güvenlik güçlerimizi kahretmektedir. Ülkemizi bölme hedefinden bir an bile
vazgeçmeyen bu örgütle, üstelik elindeki silahı bırakmamışken müzakerede
bulunulması tüm toplumla beraber güvenlik güçlerini de moral ve motivasyon
açısından olumsuz etkilemektedir. “Açılım zarar görmesin.” safsatasıyla,
arkadaşlarını şehit eden katillere müdahale edememek, hele hele bunun hukuksuz
ve kanunsuz bir emirle yerine getirilmesi güvenlik güçlerini manen
bitirmektedir. 
Yıllardır, Milliyetçi Hareket Partisi
olarak, silahlarını bırakmayan teröristle müzakere olmaz, Kürt kökenli
insanlarımızın temsilcisi bu katiller olamaz; bu, Kürt kökenli vatandaşlarımıza
hakarettir, bu insanları PKK’nın inisiyatifine bırakmayın demiştik, bize
“kandan beslenen” imasında bulunulmuştu. 6-7 Ekim olaylarında da herkes gördü
ki asıl PKK canavarının beslenmesi için kan ve korku gerekmektedir. Yıllar önce
PKK’ya “2-3 çapulcu” diyen yanlış anlayışın, 6-7 Ekim olaylarında “3-5 sokak
serserisi” diyerek yeniden tezahür ettiğini görmekteyiz. AKP’nin PKK’nın bir
terör örgütü olduğunu unutturup o canilerden bir melek çıkarma politikası iflas
etmiştir. Ancak, ortada, PKK’nın silahlı baskısı ve şiddetine maruz kalarak
tehditle yönlendirilen bir kısım insanımız ve gençlerimiz kalmıştır. İşte
güvenlik personeli bu tabloya kahrolmaktadır. 
Sayın Başkan, saygıdeğer
milletvekilleri; sınır güvenliğinden asayişe, özel hayattan can ve mal
güvenliğine kadar her alanın tehditle dolu olduğu bugünlerde AKP’nin
öncelikleri içeride paralel yapı, dışarıdaysa Esad’tır. Devletin tüm
kurumlarında, özellikle güvenlik birimlerinde “paralelle mücadele” adıyla
başlatılan uygulamalar maalesef cadı avına dönmüştür. “Paralelci” yaftası,
asılsız ihbar ve şikâyetlerle terfi ve tayinlerde belirleyici olmuştur.
Özellikle görevden alınan personelin yerine getirilen vasıfsız personel
istihbarat, suçun önlenmesi ve takibinde ciddi zafiyetlere sebep olmaktadır.
Önceki Başbakan Tayyip Erdoğan “Bu paralelciler bana geldiler.” dediğine göre
ve onları tanıdığına göre, onlarla ilgili bir işlem yapmak yerine tüm kamu
personelinin zan altında bırakılması arızalı bir anlayışın ürünüdür. Daha bir
yıl öncesine kadar, tayin ve terfilerde cemaatin mutlak sözünün geçtiği
emniyette birçok personelin cemaatten referans araması hiç de garip değildir.
Garip olan, emniyetin böyle bir yapıya teslim edilmesidir. Hükûmetin, devletin
dışa karşı güvenliğinde, içeride ise…
(Mikrofon otomatik cihaz tarafından
kapatıldı)
HASAN HÜSEYİN TÜRKOĞLU (Devamla) –
…asayiş ve düzenin sağlanması için, barışın temini için atması gereken önemli
adımlar vardır.
Bu duygu ve düşüncelerle Türk
milletinin milletvekillerini saygıyla selamlarım. (MHP sıralarından alkışlar)
BAŞKAN – Teşekkür ederim Sayın
Türkoğlu.
Gündem dışı ikinci söz, Çanakkale ve
Balıkesir illerini kapsayan çevre düzeni planı hakkında söz isteyen Çanakkale
Milletvekili Sayın Mustafa Serdar Soydan’a aittir.
Buyurun Sayın Soydan. (CHP sıralarından
alkışlar)
2.-  Çanakkale Milletvekili
Mustafa Serdar Soydan'ın, Çanakkale ve Balıkesir illerini kapsayan çevre düzeni
planına ilişkin gündem dışı konuşması
MUSTAFA SERDAR SOYDAN (Çanakkale) –
Sayın Başkan, sayın milletvekilleri; Çanakkale ve Balıkesir illerimizi kapsayan
1/100.000 ölçekli çevre düzeni planı hakkında gündem dışı söz almış bulunuyorum.
Yüce Meclise saygılar sunuyorum.
Kentlerin anayasası olan çevre düzeni
planlarında şehirlerin geleceklerine ilişkin mekânsal ve sektörel kararlar
belirlenmektedir. Balıkesir ve Çanakkale illerini kapsayan ve 2040 yılını
hedefleyen Balıkesir-Çanakkale Planlama Bölgesi 1/100.000 Ölçekli Çevre Düzeni
Planı, bölgemizde yaşayan yaklaşık 1 milyon 700 bin kişinin yaşamını direkt
olarak etkilerken bölgeyi dünyanın dört bir yanından ziyaret eden milyonlarca
kişiyi de dolaylı olarak etkilemektedir.
Çevre düzeni planları hazırlanırken
alınan tüm mekânsal ve sektörel kararların temelini hedef yılı için belirlenen
nüfus projeksiyonları belirlemektedir. Balıkesir ve Çanakkale illerini kapsayan
ve 2040 yılını hedefleyen planda, bölgenin nüfusunun yirmi beş yıllık bir
projeksiyon içinde yaklaşık 3 kat artması ve artışın büyük bir bölümünün de
kentlerde gerçekleşmesi öngörülmektedir.
Önemli tarım ve orman alanlarının
bulunduğu bir bölgede kırsal yapıdan uzaklaşmayı planlamak, üreticiyi ve
çiftçiyi yok ederek şehirlerin varoşlarına göçe zorlamaktır. Biga Ovası’nın verimli topraklarında
üretim yapan Biga çiftçisi artık Kozçeşme-Selvi biberi üretemeyecektir. Çeltik,
pirinç, kaynarca fasulyesi üreten çiftçimiz bölgesini terk etmeye
zorlanacaktır. Biga etini yemek, Biga sütünü içmek artık hayal olacaktır.
Hazırlanan planla doğal açıdan hassas
alanlar, özellikle de bölgenin oksijen deposu Kaz Dağları ve tarım alanlarının
yoğun olduğu bölgeler sanayi, enerji ve maden tesislerinin tehdidi altında kalmaktadır. Hükûmetin öngördüğü plansız ve çarpık
sanayileşmeden Kaz Dağları ve Biga Ovası başta olmak üzere, tüm bölge olumsuz
etkilenecektir. Verimli tarım alanlarından yerleşim alanlarına kadar çok geniş
yaşam alanlarında telafisi mümkün olmayan çevre sorunlarıyla karşı karşıya
kalacağız.
Bu anlayış ve kararla, Hükûmetin
dünyanın eşsiz doğa mirası, oksijen deposu Kaz Dağlarını uluslararası maden
şirketlerine peşkeş çektiğini ve çekmeye de devam edeceğini görmekteyiz. 
Sayın milletvekilleri, planla
Bozcaada'nın güney kıyıları konut alanı olarak imara açılmakta, tüm tarım
alanları “bağevi” adı altında ikinci konut yapımına uygun hâle getirilmektedir.
Bu durum, büyük bir kısmı sit alanı olan ve önemli ölçüde üzüm üretilen adanın
tamamen tarımsal üretimden koparılarak turizm ve inşaat sektörüne teslim
edilmesidir. Gökçeada'da
mahkeme kararlarıyla yasallığı ortadan kalkan Bademli köyündeki otel alanının
plana işlenmiş olması bile, tek başına, planın nasıl rant odaklı olduğunu
göstermektedir.
Sayın milletvekilleri, planın amacında
“doğal değerlerin korunması” ifadesi bulunmasına rağmen, uygulama ve
hazırlıklar belirtilen ifadenin tamamen tersi yönündedir. AKP, önümüzdeki yirmi
beş yıl içerisinde Çanakkale ve Balıkesir’de ekolojik dengeyi yok ederek koruma
ve kullanma dengesini kullanma, talan ve yok etme olarak belirlemiştir.
Çevre Komisyonunun Cumhuriyet Halk
Partili milletvekilleri olarak Bozcaada’da yaptığımız çalışma ziyareti sonrası
Sayın Bakanın açıkladığı “Bozcaada için referandum yapalım.” önerisi, en kibar
ifadeyle, olayı geçiştirmektir. Sorunun sadece Bozcaada’da yapılacak
referandumla çözülmeyeceğini Sayın Bakan çok iyi bilmektedir. Sorun sadece
Bozcaada’yı değil, Çanakkale ve Balıkesir’i de kapsamaktadır. Sayın Bakan
ivedilikle planı geri çekmeli ve iptal etmelidir. Plan, bölge halkının görüş ve
önerileri doğrultusunda, demokratik, katılımcı ve bilimsel verilere dayanarak
yeniden hazırlanmalıdır.
Bizler, Çanakkale’deki dünyanın sayılı
tarih ve kültür miraslarını, verimli topraklarımızı uluslararası maden
şirketlerinin, demir çelik, çimento ve termik santral işletmecilerinin
inisiyatifine bırakmayacağız; şehitlerimizin kanlarıyla sulanmış toprağımıza,
suyumuza ve havamıza sahip çıkmaya devam edeceğiz.
Aklın ve bilimin söylediği, Çanakkale
halkının istediği, yaşadığımız eşsiz coğrafyanın korunup kollanmasıdır,
Çanakkale'nin doğal zenginliklerinin dünya kültür ve turizm sektörünün
hizmetine sunulmasıdır.
Unutmayalım ki havasını, suyunu ve
toprağını kaybettiğimiz yaşam alanlarında medeniyetten söz etmek mümkün
değildir.
Saygılar sunuyorum. (CHP sıralarından
alkışlar) 
BAŞKAN – Teşekkür ederim Sayın Soydan. 
Gündem dışı üçüncü söz, 12-16 Ekim 2014
tarihlerinde İsviçre’nin Cenevre şehrinde gerçekleşen Parlamentolararası
Birliğin 131’inci Genel Kurul toplantısı hakkında bilgi sunmak için söz isteyen
Erzurum Milletvekili Sayın Fazilet Dağcı Çığlık’a aittir. 
Buyurun Sayın Çığlık. (AK PARTİ
sıralarından alkışlar) 
3.-  Erzurum Milletvekili
Fazilet Dağcı Çığlık'ın, Parlamentolararası Birliğin 12-16 Ekim 2014
tarihlerinde Cenevre’de yapılan 131’inci Genel Kurul Toplantısı’na ilişkin
gündem dışı konuşması
FAZİLET DAĞCI ÇIĞLIK (Erzurum) – Sayın
Başkan, değerli milletvekilleri; Parlamentolararası Birliğin 12-16 Ekim 2014
tarihleri arasında Cenevre’de yapılan 131’inci Genel Kurulu ve bu kapsamda Türk
Grubu üyeleri olarak yapmış olduğumuz çalışmalar hakkında bilgi vermek üzere
söz almış bulunuyorum ve sizleri saygıyla selamlıyorum. 
PAB, bağımsız 163 ülke parlamentosunun
üye olduğu uluslararası bir örgüt olup Birleşmiş Milletlerle yakın iş birliği
içinde çalışmalarını yürütmektedir. Bu çerçevede, PAB, yılda 2 kez düzenlenen
Genel Kurullarında uluslararası gündemde yer alan güncel, siyasi ve ekonomik
meseleleri görüşmekte ve her Genel Kurul toplantısı sonunda da aldığı kararları
dünya kamuoyunun dikkatine sunmaktadır. Türkiye olarak da 5 AK PARTİ’den, 2
CHP’den ve 1’de MHP’den olmak üzere 8 milletvekiliyle temsil edilmekteyiz.
Sayın Başkan, değerli milletvekili
arkadaşlarım; PAB’ın son Genel Kurulunda ana gündem maddesi, cinsiyet
eşitliğinin sağlanması ve kadına yönelik şiddetin önlenmesi konusu olmuştur.
PAB üyelerine hitaben ülkemizde bu konularla ilgili yapılan çalışmaları ve
gelişmeleri aktaran bir konuşma yaptım. Bu kapsamda, başta Anayasa olmak üzere,
Türk Ceza Kanunu’nda, Türk Medeni Kanunu’nda ve İş Kanunu’nda pek çok düzenleme
gerçekleştirildiğini ve bu düzenlemelerle 2004 yılında yüzde 20,7 olan kadın
istihdam oranının 2013 yılında yüzde 27’ye yükseldiğini, kadınların siyasal
katılımlarına ilişkin olarak 2002 genel seçimlerinde Parlamentodaki kadın
temsil oranı yüzde 4,4 iken Haziran 2011 genel seçimlerinde temsil oranının
yüzde 14,4’e yükseldiğini belirttim. Kadınların politikaya etkin katılımını
göstermek bakımından AK PARTİ Kadın Kollarının oluşumunu iyi bir örnek olması
açısından PAB delegasyonlarıyla paylaştım. Şu anda 3,9 milyon kayıtlı kadın
üyesi bulunan AK PARTİ’nin, dünyadaki en büyük politik örgüt olma özelliğini
taşıdığını ve kurumsal yapısı itibarıyla her şehirde, her kasabada ve her köyde
kadınlara ulaşma şansı bulunduğunu vurguladım. 
Avrupa Konseyinin Kadına Karşı Şiddetin
Önlenmesi Sözleşmesi olarak bilinen İstanbul Convention ilk olarak Türkiye
tarafından imzalanmış olup ve Parlamentomuzda da oylanarak 1 Ağustos 2014
tarihinde yürürlüğe girmiştir. Sözleşmeye uyumun sağlanması çalışmalarının Aile
ve Sosyal Politikalar Bakanlığımızca ilgili bakanlıklarla iş birliği içinde
yürütüldüğünü belirttim. PAB’ın da üyesi olduğu Dünya Gelecek Konseyi
tarafından İstanbul Sözleşmesi’ne Genel Kurul esnasında da bir vizyon ödülü
verilmiştir. 
Değerli milletvekili arkadaşlarım,
Parlamentolararası Birliğin 131’inci Genel Kurul toplantısı için önerilen 6
acil gündem maddesi üzerinde yapılan oylama sonucunda, Zambiya ve Belçika
delegasyonlarının ortak olarak verdiği “Ebola Salgınına Uluslararası Müdahalede
Parlamentoların Rolü” acil gündem maddesi olarak kabul edilmiştir. Türkiye de
bu gündem maddesine tam oy vererek destek olmuştur. Malumlarınız olduğu üzere,
geçtiğimiz aylarda Batı Afrika’da ortaya çıkan Ebola salgını birçok insanın
ölümüne sebep olmuş; özellikle de kadın, çocuk ve yaşlıları tehdit etmektedir.
Dünya Sağlık Örgütü ve Birleşmiş Milletler Güvenlik Konseyinden, uluslararası barış
ve güvenliğe tehdit olarak kabul ettiği Ebola salgını için acil müdahale grubu
kurulması kararı çıkarılmıştır. PAB üyesi ülkeler, gecikmeden uluslararası
desteğin sağlanması yönünde bu kararı büyük bir çoğunlukla desteklemiştir.
Ayrıca, ülkemizin büyük bir hassasiyet
gösterdiği Gazze için verilen “Filistin Halkının Haklarının Dünyada Tanınması İçin
Parlamentoların Girişimleri” konulu acil gündem maddesini tam oyla grubumuz
desteklemiştir ancak Ebola salgınıyla ilgili madde kabul edilmiştir. 
Saygıdeğer Başkanım, değerli
milletvekili arkadaşlarım; 2011 yılındaki Genel Kurulda PAB Başkanı seçilen Fas
Temsilciler Meclisi Başkanı Sayın Radi’nin dört yıllık görev süresi bittiğinden
bu Genel Kurulda da PAB Başkanlık seçimi yapılmıştır. Seçimlere, Asya-Pasifik bölgesinden
Endonezya, Maldivler, Bangladeş ve Avustralyalı adaylar katılmıştır. Başkanlık
seçimini, Türkiye'nin de destek verdiği Bangladeş adayı Sayın Chowdhury
kazanmıştır. 
Bu vesileyle, yüce Parlamentomuza
çalışmalarımızı aktarmaktan memnuniyet duyduğumu belirtir, aziz milletimizi
saygıyla selamlarım. (AK PARTİ sıralarından alkışlar)
BAŞKAN – Teşekkür ederim Sayın Çığlık.
Gündeme geçmeden, 60’ıncı maddeye göre
10 arkadaşıma birer dakika söz vereceğim.
Sayın Tüzel…
V.- AÇIKLAMALAR
1.-  İstanbul Milletvekili
Abdullah Levent Tüzel'in, Kültür ve Turizm Bakanlığının isteği doğrultusunda
Fazıl Say’ın eserlerinin Cumhurbaşkanlığı Senfoni Orkestrası 2014-2015
programından çıkartılmasına ilişkin açıklaması
ABDULLAH LEVENT TÜZEL (İstanbul) –
Teşekkür ederim Sayın Başkan.
Osmanlının torunları, günümüz
hükümdarları, despotluk ve baskılardan vazgeçmiyor. Bu kez hedefte, dünyanın
tanıdığı, onur duyduğumuz piyanist Fazıl Say var. Cumhurbaşkanlığı Senfoni
Orkestrası 2014-2015 programında yer alan Fazıl Say eserleri, Bakanlığın isteği
doğrultusunda çıkartılmıştır. Sanatçının 3 eseri “İstanbul Senfonisi”, “Su” piyano
konçertosu, “Yunus Sırtındaki Çocuk-Hermias” eserlerinin, açılış konseri öncesi
Bakanlıkça bildirimde bulunularak, programdan çıkartılması hâlinde onay verileceği
söyleniyor. Ambargo, sansür, görevden alma, bu Hükûmetin kültür ve her alanda topluma yaklaşımıdır. Devlet
Tiyatrosu Genel Müdürleri de istenmeyen insan ilan edilmişti. Kültür
Bakanlığının sevdiği eserler, sanatçılar, sevmedikleri var. Hani, kimsenin görüşüne,
hayatına, felsefesine karışılmayacaktı? Ama hem karışırlar hem de halkla
buluşmasını engellerler. Baskıların, yasakların, sansürün adı olan AKP rejimi
artık son bulmalı diyoruz.
Teşekkür ederim.
BAŞKAN – Sayın Işık…
2.-  Kütahya Milletvekili
Alim Işık'ın, üniversite öğretim elemanlarının özlük haklarının
iyileştirilmesiyle ilgili kanun teklifinin eksik ve yetersiz olduğuna ilişkin
açıklaması
ALİM IŞIK (Kütahya) - Teşekkür ediyorum Sayın Başkan.
On iki yıllık AKP hükûmetleri döneminde unutulan üniversite
öğretim elemanlarının özlük haklarının iyileştirilmesi konusu nihayet on iki
yıl sonra yüce Meclisin gündemine gelmiş bulunmaktadır. Ancak gelen teklif,
maalesef, eksik ve yetersiz gelmiştir. Özellikle akademik personel içerisinde
yer alan uzmanlar, eğitim öğretim planlamacıları ve çevreciler bu
iyileştirmelerden mahrum bırakılmışlardır. Bu eksikliğin giderilmesi için
Milliyetçi Hareket Partisi milletvekilleri olarak verdiğimiz kanun teklifinin
dikkate alınarak bu konunun gündeme alınmasında yarar olduğunu yüce Meclisle
paylaşmak istiyorum.
Teşekkür ediyorum.
BAŞKAN - Sayın Atıcı…
3.-  Mersin Milletvekili
Aytuğ Atıcı'nın, Başbakanın, YÖK’teki bir toplantıda üniversite öğretim
üyeleriyle ilgili sarf ettiği bazı ifadelerinden dolayı özür dilemesi gerektiğine
ilişkin açıklaması
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, Sayın Başbakan dün YÖK’teydi; hani, şu
kaldırmayı vadettikleri ancak arka bahçeleri hâline getirmeyi tercih ettikleri
YÖK’te. Kendisi de öğretim üyesi kökenli olan Başbakan, üniversitelerin bütün
sorunlarını öğretim üyelerine yükleyerek bir AKP klasiğine imza atmış ve kendi
meslektaşlarına ihanet etmiştir. On iki yılda üniversite sayısının 73’ten 184’e
çıktığını belirten ve bununla gurur duyan Başbakan, üniversitelerin içini
boşaltmak için yaptıklarını unutmuşa benziyor, öğretim üyelerini “niteliksiz”
olarak tanımlamaktan da geri durmuyor.
Sayın Başbakan, öğretim üyeleri arasında niteliksiz olanlar
varsa sizin siyasi olarak atadığınız jet profesörlerdir. Sizi tüm öğretim
üyelerinden acilen özür dilemeye davet ediyorum. 
BAŞKAN – Sayın Şahin…
4.-  Bursa Milletvekili
Hüseyin Şahin'in, barışa, kardeşliğe, huzura yelken açan bütün Bingöllülere
Türkiye Büyük Millet Meclisi çatısı altından selamlarını gönderdiğine ilişkin
açıklaması
HÜSEYİN
ŞAHİN (Bursa) – Sayın Başkanım, teşekkür ediyorum.
Geçtiğimiz
hafta sonunu, bir sebeple, Doğu Anadolu’muzun güzel, huzur, barış ve kardeşlik
şehri Bingöl’de geçirme fırsatım oldu. Bingöllü hemşehrilerimizin, Bingöllü
kardeşlerimizin misafirperverliğini alabildiğine yaşadığım iki günü geçirdim
orada. Yaklaşık iki hafta önce yaşadığımız elim hadiseden dolayı şehit edilen 2
polis memurumuzla ilgili Bingöllü hemşehrilerimize, Sayın Valimize ve Emniyet
Müdürümüze de geçmiş olsun dileklerimizi iletme fırsatımız oldu. Son on iki
yılda merkezî Hükûmetimizin, belediyemizin ve özel idaremizin yatırımlarıyla
yarınlara hazırlanan Bingöl’ün, yeşeren umutlarını yeniden karartmaya
çalışanlara prim vermediğini, taviz vermediğini bizatihi gördüm ve müşahede
ettim. 
Buradan,
barışa, kardeşliğe, huzura yelken açan bütün Bingöllü hemşehrilerime ve
kardeşlerime Türkiye Büyük Millet Meclisi çatısı altından selamlarımızı
gönderiyor, onlara daha güzel günler diliyorum.
Tekrar,
aracılığınızla teşekkür ediyorum. 
BAŞKAN
– Sayın Halaman…
5.-  Adana
Milletvekili Ali Halaman'ın, Adana’da sağlık alanında yaşanan sıkıntılara
ilişkin açıklaması
ALİ
HALAMAN (Adana) – Başkanım, teşekkür ederim.
Sayın
Başkanım, son zamanlarda özellikle bizim Adana tarafında hastanelerin önünde daha
çok kuyruk oluyor yani bir yığınlaşma, yoğunlaşma var. Bu yoğunlaşmanın
gerekçesi de bu 65 yaş üzerindekilerden, bir de emeklilerden alınan payın –“katkı
payı” diyorlar buna- çok yüksek tutması. Sağlıkta iyi olduğunu söyleyen
iktidarın milletvekilleri, bürokratları Adana’da bu konuya biraz ilgi duysalar
da bunu bir düzeltseler olmaz mı Sayın Başkanım?
Teşekkür
ederim.
BAŞKAN
– Sayın Doğru…
6.-  Tokat Milletvekili Reşat
Doğru'nun, sağlık çalışanlarının özlük haklarıyla ilgili Sağlık Bakanlığından ve
Hükûmetten duyarlılık beklediklerine ilişkin açıklaması
REŞAT
DOĞRU (Tokat) – Teşekkür ederim Sayın Başkanım.
Sağlık çalışanı son on
yılda çok büyük kayıplara uğramıştır. Özellikle ülkemizde emekli olan doktor
aylık gelirinin yüzde 75’ini, hemşire ve ebe yüzde 55’ini, diğer sağlık
çalışanları da yüzde 42’sini almaktadır; çalışanların ancak yüzde 1’i emekli
maaşlarıyla geçinebilmektedir. Sağlık Bakanlığının bu konuda acil çalışma
yapması gerekmektedir yoksa sağlık çalışanı emekli olmaktan korkmakta, emekli
olmamaktadır. Sağlık çalışanının hayatının zehir olmaması ve emekli olunca da
yaşamını sıkıntı çekmeden devam ettirebilmesi için özlük haklarının mutlaka
iyileştirilmesi gerekmektedir. Sağlık Bakanlığından ve Hükûmetten bu yönlü
duyarlılık bekliyoruz diyor, teşekkür ediyorum Sayın Başkanım. 
BAŞKAN – Sayın Yeniçeri...
7.-  Ankara Milletvekili
Özcan Yeniçeri'nin, PKK’lıların köylerde baskınlar yaptığına ve insanları
kaçırdığına ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan.
Muş Bulanık Kurganlı köyünde İrfan
Sucu evinden PKK’lılar tarafından alınarak dağa kaldırılmıştır. Vatandaşın
ellerini kelepçeleyerek işkence yapmışlar, alınan fidye sonunda da serbest
bırakmışlardır. Kurganlı köyüne PKK’lı teröristler tekrar baskın yapmış, bu
defa Hayrettin Acer’i kaçırmak istemişlerdir. Silahlı çatışma çıkmış, vatandaş
kaçarak izini kaybettirmiştir. Şu anda PKK’lılar bu vatandaşı ele geçirmek için
Sarıpınar köyünde kimlik kontrolü yapmaktadır. Vatandaşlar köylerini bırakarak
bölgeden kaçıyor. PKK her evden bir kişi kaçırarak fidye istiyor. Malazgirt
Yozbaşı köyü Kördegür mezrasını PKK basıyor, Ahmet Acar’ı kaçırıyor, işkence
yapıyor; vatandaş 110 bin lira ödeyerek canını kurtarıyor. Aynı mezra on gün
sonra tekrar baskına uğruyor, Mustafa Acar PKK’lı teröristlere karşı koyuyor,
sonra da köyünü terk etmek zorunda kalıyor. Şu anda bu mezradan PKK’nın elinde
15 kişinin olduğu ifade ediliyor. PKK fidye istiyor. Bölgedeki yetkililerle
görüştüm, durumu doğruladılar, ellerinden bir şey gelmediğini söylediler...
(Mikrofon otomatik cihaz tarafından
kapatıldı) 
BAŞKAN – Sayın Tanal...
8.-  İstanbul Milletvekili
Mahmut Tanal'ın, kiracı vatandaşların Borçlar Kanunu’ndan kaynaklanan
mağduriyetlerinin giderilmesi için hazırladıkları kanun tekliflerine destek verilmesini
beklediklerine ilişkin açıklaması
MAHMUT TANAL (İstanbul) – Teşekkür
ederim Sayın Başkan.
Tabii, Bakanın burada olması
sevindirici, kendisine teşekkür ediyorum geldikleri için.
Borçlar Kanunu’nun 347’nci maddesi
diyor ki: On yıllık kiracı olan bir kişiyi herhangi bir sebep ileri sürmeksizin
mal sahibi derhâl tahliye eder. Değerli Bakan, bu, hakikaten adaletsiz bir
uygulama. On yıldan beri kiracı olan tüm kiracılar bu Kanun nedeniyle mağdur
durumda. Bu mağduriyetin giderilmesi için Sayın Türkiye Büyük Millet Meclisi
Başkanlığına bir kanun teklifi verdik, sebep olmaksızın insanların mevcut olan
yerden çıkarılmamasına ilişkin. Sizden istirham ediyorum, bu mağduriyetin
giderilmesi için bu kanun teklifimize destek veriniz. Mevcut olan kiracı
vatandaşlarımızın bu mağduriyetinin bir an önce giderilmesini ve desteğinizi
bekliyorum.
Teşekkür ederim.
BAŞKAN –Sayın Sarıbaş...
9.-  Çanakkale Milletvekili
Ali Sarıbaş'ın, Gençlik ve Spor Bakanından, üniversiteli öğrencilerin yurt
sorunuyla ilgili bazı konuları öğrenmek istediğine ilişkin açıklaması
ALİ SARIBAŞ (Çanakkale) – Sayın Başkan,
Gençlik ve Spor Bakanıma sizlerin aracılığıyla aşağıdaki soruları sormak
istiyorum:
Bu sene Yurtlar Kurumuna başvuran
öğrenci sayısı ne kadardır?
Bunlardan ne kadarı yurtlara yerleştirilebilmiştir?
Açıkta kalıp şu anda eş dost ve
tanıdıklarının yanına sığınan, her an yurt çıkabilir umuduyla bekleyen bu
öğrencilerimiz yerleştirilebilecekleri bir yurt bulabilecekler midir yoksa
“Umutlanmayın, başınızın çaresine bakın.” mı denilecek? 
On iki yıldan beri “Ülkeye çağ
atlattık.” diyorsunuz. Siz daha üniversiteli öğrencilerin yurt sorununu
çözemediniz, neyin çağını atlattınız?
BAŞKAN – Sayın Türkoğlu…
10.-  Osmaniye Milletvekili
Hasan Hüseyin Türkoğlu'nun, AKP hükûmetlerinin devleti kayıt dışı alanlarda
yönettiklerine ve Hükûmeti bu konuda uyarmak istediğine ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
AKP hükûmetleri devleti kayıt dışı
alanlarda yönetmektedir. İhaleler ve havuzlar perde arkasında ayarlanmakta,
yolsuzlukları kapatan savcı ve hâkimler karanlık odalarda tespit edilmekte,
imar rantları toplumdan gizli dağıtılmakta, Barzani “PYD’ye yardım ettik ama
AKP kimseye söylemememizi tembih etti.” demekte, Joe Biden perde arkasında
konuşulanları anlattığı için özür dilemekte, Danimarka Hükûmeti vatandaşını
vuran IŞİD’çinin Türkiye’den kayıt dışı kaçırıldığını söylemekte. AKP
Hükûmetine devleti daha fazla kayıt dışına çıkarmaması hususunda uyarıda
bulunmak istiyorum.
Teşekkür ederim.
BAŞKAN – Gündeme geçiyoruz.
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının bir tezkeresi vardır, okutup bilgilerinize sunacağım.
VI.- BAŞKANLIĞIN
GENEL KURULA SUNUŞLARI
A) Tezkereler
1.-  Türkiye Büyük
Millet Meclisi Başkanlığının, Güney Kore Ulusal Meclisi Başkanı Chung
Ui-hwa'nın vaki davetine icabet etmek üzere 19-22 Ekim 2014 tarihlerinde Güney
Kore'ye resmî bir ziyarette bulunması TBMM Genel Kurulunun 14/10/2014 tarihli
3’üncü Birleşiminde kabul edilen Türkiye Büyük Millet Meclisi Başkanı Cemil
Çiçek başkanlığındaki Parlamento heyetini oluşturmak üzere siyasi parti
gruplarının bildirmiş olduğu isimlere ilişkin tezkeresi (3/1607)
16/10/2014
Türkiye Büyük
Millet Meclisi Genel Kuruluna
Türkiye Büyük Millet Meclisi Başkanı
Cemil Çiçek'in, Güney Kore Ulusal Meclisi Başkanı Chung Ui-hwa'nın vaki
davetine icabet etmek üzere beraberinde bir Parlamento heyetiyle 19-22 Ekim
2014 tarihlerinde Güney Kore'ye resmî ziyarette bulunması TBMM Genel Kurulunun
14/10/2014 tarih ve 3’üncü Birleşiminde kabul edilmiştir.
28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2’nci maddesi uyarınca heyetimizi oluşturmak üzere siyasi parti
gruplarınca bildirilen isimler Genel Kurulun bilgisine sunulur.
 Cemil
Çiçek
 Türkiye
Büyük Millet Meclisi 
 Başkanı
Adı Soyadı: Seçim
Çevresi:
1) Kemalettin Yılmaz (Afyonkarahisar)
2) Mine Lök Beyaz (Diyarbakır)
3) Ünal Kacır (İstanbul)
4) Mehmet Hilal Kaplan (Kocaeli)
5) Faruk Nafiz Özak (Trabzon)
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır. Önergeleri ayrı ayrı okutacağım. 
3’üncü sırada okutacağım Meclis
araştırması önergesi 500 kelimeden fazla olduğu için önerge özeti okunacaktır
ancak önergenin tam metni tutanak dergisinde yer alacaktır.
Okutuyorum:
B) Meclis Araştırması
Önergeleri
1.-  İstanbul Milletvekili
Sebahat Tuncel ve 21 milletvekilinin, eğitim sistemi ve öğretmenlerin
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1070)
Türkiye Büyük
Millet Meclisi Başkanlığına 
Türkiye'de eğitim sisteminin
sorunlarının tespit edilmesi, öğretmenlerin yaşadıkları sorunların
araştırılması, öğretmenlerin kendi mesleklerini icra etmede gerekli koşulların
belirlenmesi ve sözleşmeli, kadrolu öğretmen istihdamının eğitim sistemimize
verdiği zararların tespit edilmesi amacıyla Anayasa’nın 98'inci, İç Tüzük’ün
104 ve 105'inci maddeleri gereğince Meclis araştırması açılması için gereğini
arz ederiz.
1) Sebahat
Tuncel  (İstanbul)
2) Pervin Buldan
 (Iğdır) 
3) İdris Baluken
 (Bingöl)
4) Sırrı Sakık  (Muş)

5) Murat Bozlak  (Adana)

6) Halil Aksoy  (Ağrı)

7) Ayla Akat Ata (Batman)
8) Hasip Kaplan  (Şırnak)

9) Hüsamettin
Zenderlioğlu  (Bitlis)
10) Emine Ayna  (Diyarbakır)
11) Nursel
Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı
Süreyya Önder  (İstanbul)
16) Özdal Üçer (Van)
17) Mülkiye
Birtane  (Kars)
18) Erol Dora  (Mardin)
19) Ertuğrul Kürkcü
 (Mersin) 
20) Demir Çelik  (Muş)
21) İbrahim
Binici  (Şanlıurfa)
22) Nazmi Gür 
(Van)
Gerekçe:
Türkiye mevcut eğitim sistemindeki
yapısal sorunlarla ve 4+4+4 sisteminin getirdiği sorunlar birlikte sorunlu bir
eğitim öğretim dönemine başlamıştır. Okullaşma oranları, fiziksel şartlar,
müfredattaki sıkıntılar, eğitim bütçesinin yetersizliği ve eğitim alanında en
önemli görevi üstlenen öğretmenlerin sorunları hâlen varlığını korumaktadır.
AKP Hükûmetinin eğitim sisteminin ticarileştirme yönündeki yaklaşımından dolayı
öğretmenler sosyal güvencelerinin altı boşaltılarak pek çok çalışma haklarından
yoksun bir şekilde çalışır hâle gelmiştir.
2011 yılında yayınlanan Dünya Bankası
Eğitim Raporu’nda Türkiye'de eğitim sisteminin nasıl ticarileştirildiği gözler
önüne serilmiştir. Raporda, sınav odaklı sistemin dershane ve özel dersi
körüklediği belirtilirken Türkiye'de dershane sayısının genel lise sayısıyla
neredeyse eşit olduğu belirtilmektedir. Rapora göre dershanelerin öğrenci
başına yıllık harcamaları 400-10 bin ABD doları arasındadır. Dershaneler
gayrisafi gelirin yıllık yaklaşık 1 milyar dolarlık bölümünü oluşturmaktadır.
Türkiye'de çocukların on yaşından itibaren özel ders almaya başladığı
belirtilen raporda, bu durumun yoksul ailelerle geliri yüksek ailelerin özel
ders alma derecelerinin farklılaşmasından dolayı eğitimde eşitsizliği daha da
derinleştirdiği vurgulanmaktadır. Türkiye'deki aileler çocuklarının eğitimi
için ortalama bir OECD ailesine göre gelirleriyle kıyaslandığında 2 kat daha
fazla para harcamaktadır. Macaristan ve Türkiye ortaöğretime 4 bin dolar
verirken, buna rağmen Türkiye Macaristan'daki öğrencinin iki okul yılı
gerisindedir. En zengin yüzde 20 ile en fakir yüzde 20'nin arasında eğitim
harcamaları bakımından 14 kat fark bulunmaktadır. Aileler gelirlerinin yüzde 1
ile yüzde 1,5'ini eğitim harcamalarına ayırmak zorunda kalmaktadır. OECD
ülkelerinde öğretmen başına düşen öğrenci sayısı ortalama 17 iken, Türkiye'de
26 öğrenciye çıkmaktadır. OECD ülkeleri içerisinde Türkiye, Meksika ve Macaristan
gibi ülkelerle birlikte öğretmenlerin en düşük ücret aldığı ülkeler arasında
bulunmaktadır. Ancak, bu kıyaslamalar kadrolu öğretmenlerin durumuna göre
yapılmıştır. AKP Hükûmetiyle esnek çalışma koşullarının getirildiği öğretmenlik
mesleğinde, ücretli öğretmen sayısı 116.317 öğretmen açığı olmasına rağmen,
52.616'ya çıkmıştır. Ücretli öğretmenler kadrolu öğretmenlerin dörtte 1 maaşını
alırken, pek çok sosyal ve çalışma haklarından da mahrum bırakılmaktadır. İş
güvencesinin olmadığı ücretlerin yetersizliğinden dolayı öğretmenleri ikinci
bir işte çalışmaya iten bu uygulama sosyal devlet anlayışından uzak
durmaktadır.
Bugün olan öğretmen açığına rağmen,
öğretmenlerin atamalarının yapılmaması ve esnek istihdam uygulamalarıyla
çalıştırılması eğitimin piyasalaştığının göstergesidir. Diğer yandan, iş
güvencesi ve devlet memuru olarak çalışamayan öğretmenlerin, keyfî olarak işten
çıkarılmalarına, aldıkları ücretlerin asgari ücret düzeyinde iken geçim
kaygılarından dolayı yaptıkları görevi sağlıklı bir şekilde icra etmelerinin
önünde engel görülmektedir. OECD ve diğer kuruluşların yaptığı araştırmalar
Türkiye'de eğitimin ticarileştiğini açıkça gösterirken öğretmenlik mesleğinin
geldiği vahim durumu da göstermektedir. Türkiye'de eğitim sisteminin
sorunlarının tespit edilmesi, öğretmenlerin yaşadıkları sorunların
araştırılması, öğretmenlerin kendi mesleklerini icra etmede gerekli koşulların
belirlenmesi ve sözleşmeli, ücretli öğretmen istihdamının eğitim sistemimize
verdiği zararların tespit edilmesi amacıyla bir araştırma komisyonu kurulmasını
önermekteyiz.
2.-  Bartın Milletvekili
Muhammet Rıza Yalçınkaya ve 23 milletvekilinin, ülkemizde kayıt dışı ve
ruhsatsız silah kullanımının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1071)
Türkiye Büyük
Millet Meclisi Başkanlığına
Türkiye’de cinayetler, soygunlar, adam
yaralamalar, sokak ortasında meydana gelen çatışmalar her gün medyada geniş bir
biçimde yer almaktadır. Bu durum vatandaşlarımızı iyice tedirgin etmiş, kendi
güvenliğini kendi sağlama isteği ile vatandaşlarımızın tabancaya olan ilgisi
her geçen gün artmıştır.
Türkiye de 1 milyon 120 bin kişinin
ruhsatlı tabancası olduğunu, yaklaşık 8 milyon civarında da ruhsatsız silah
bulunduğunu medyadan öğreniyoruz. Bireysel silahlanmaya karşı büyük mücadele
veren Umut Vakfı'nın rakamlarına göre ise Türkiye’de ruhsatlı silah sayısı 2,5
milyondur.
Silah teminindeki zorlukların,
insanları, ruhsatsız, kayıt dışı silaha yönlendirdiğini ve ruhsatlı silahlarla
beraber Türkiye'nin silah cenneti olduğunu artık rakamlarla ve yaşanmakta olan
olaylarla görüyoruz. Suç oranlarındaki artışın nedenlerinden en önemlisi
vatandaşlarımızın artık silahın gölgesine sığınması olmuştur.
Kaygı verici bu durum nedeniyle
insanlar her an bir cinayete veya serseri bir kurşuna yenik düşebilmektedir. Şu
söylenebilir ki, bireysel silahlanma beraberinde daha çok silahlanmayı ve daha
çok ölüm getirmektedir. Türkiye’de özellikle düğünlerde ve spor
müsabakalarından sonra sevinç amacıyla atılan silahlar maalesef kazalı ölümlere
neden olmaktadır.
Her yıl yaklaşık 20 bin kişinin
silahlandığı ülkemizde, Makine Kimya Endüstrisi Kurumu da kampanyayla silah
satışları yapmakta, aynı zamanda silah ithal etmektedir. Kurum, 2005 yılında
18.577, 2006 yılında 18.575, 2007 yılında 19.994, 2011 yılında ise 19.575 silah
satmıştır. Yine, 2011 yılında 5.881 adet tabancayı da ithal etmiştir.
Türkiye’de üretilen silahların yaklaşık
yüzde 80'i ihraç edilmesine rağmen ve üretilen bu silahlar birçok dünya
ülkeleriyle rekabet edebilecek düzeyde olmasına rağmen, maalesef Makine Kimya
Endüstrisi Kurumu tarafından silah ithaline devam edilmektedir. Bu durum
ülkemiz ekonomisi açısından da oldukça düşündürücü olup, millî servetimize ve
sektöre sahip çıkamadığımızın en büyük kanıtıdır. Ürettiği silahı satmak
isteyen üretici güvenlik kuvvetlerinin yerli silah kullanmasını istemektedir.
Bu sağlanamadığı takdirde bu defa ortada kayıt dışı silahlar dolaşmaya
başlamaktadır.
Ülkemizde kayıtlı ve kayıtsız oldukça
fazla miktarda silahın bulunması maalesef insanların yaşamlarından ürkmesine
neden olmaktadır. Bu sebeple silaha erişimle ilgili oldukça önemli adımların
atılması, eğitim programlarının hayata geçirilmesi ve yeni düzenlemelerin
yapılması gerekmekte olup, ülke ekonomisi düşünülerek, yerli silah kullanımına
geçilmeli, sektör geliştirilmeli ve kayıt dışı kullanımın önüne geçilmesi
gerekmektedir.
Güvenli bir toplum, güvenli bir yaşam
için devletin silah konusunda gerçekçi kararlar alması ve toplumun huzurunu,
güvenini en iyi şekilde, bireysel silahsızlanmayla sağlaması gerekmektedir.
Yukarıda kısaca özetlenen nedenlerle,
Türkiye’de kayıt dışı ruhsatsız silah kullanımının önüne geçebilecek nedenlerin
araştırılarak, alınması gereken önlemlerin belirlenmesi amacıyla TBMM İçtüzüğü’nün
104’üncü ve 105’inci maddeleri ile Anayasa’nın 98’inci maddesi gereğince Meclis
araştırması açılmasını arz ederim.

1) Muhammet Rıza Yalçınkaya  (Bartın)
2) Celal Dinçer  (İstanbul)
3) İhsan Özkes  (İstanbul)
4) Mahmut Tanal  (İstanbul)
5) Mustafa Sezgin Tanrıkulu  (İstanbul)
6) Ahmet İhsan Kalkavan  (Samsun)
7) Özgür Özel  (Manisa)
8) Aylin Nazlıaka  (Ankara)
9) Doğan Şafak  (Niğde)
10) İlhan Demiröz  (Bursa)
11) Ali Serindağ  (Gaziantep)
12) Mehmet Şeker  (Gaziantep)
13) Namık Havutça  (Balıkesir)
14) Ali Haydar Öner  (Isparta)
15) Mehmet Ali Ediboğlu  (Hatay)
16) Mehmet Hilal Kaplan  (Kocaeli)
17) Candan Yüceer  (Tekirdağ)
18) Kadir Gökmen Öğüt  (İstanbul)
19) Nurettin Demir  (Muğla)
20) Mustafa Serdar Soydan  (Çanakkale)
21) Hasan Ören  (Manisa)
22) Haydar Akar  (Kocaeli)
23) Gürkut Acar  (Antalya)
24) Ali Sarıbaş  (Çanakkale)
3.-  Muğla Milletvekili
Nurettin Demir ve 22 milletvekilinin, Yatağan Termik Santrali’nin çevreye
verdiği zararların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1072) (x)
Türkiye Büyük Millet Meclisi Başkanlığına
"Muğla'nın Yatağan ilçesini tehdit
eden termik santralin atık küllerinin depolandığı Kapubağ köyünde çevre
felaketi yaşanmaktadır. Yatağan kül dağı ıslahında kullanılan suyun olumsuz
etkileri ile ilgili olarak köylülerimiz mağdur durumdadır. Kül bastırma suyunun
bölge zeminini yumuşatmasından ve oluşturduğu basınçtan dolayı taşkın
oluşturarak kül göletindeki suyun Kapubağ köyüne boşalması yakın zaman içerisinde
gerçekleşebilecek bir felakettir. Doğanın ve köylülerin korunması ve
mağduriyetlerin giderilmesi" amacıyla, Anayasa'nın 98’inci ve İç Tüzük’ün
104 ve 105’inci maddeleri uyarınca "Meclis araştırması" açılmasını
saygılarımızla arz ederiz.

1) Nurettin Demir  (Muğla)
2) Özgür Özel  (Manisa)
3) Mustafa Sezgin Tanrıkulu  (İstanbul)
4) Doğan Şafak  (Niğde)
5) Candan Yüceer  (Tekirdağ)
6) İlhan Demiröz  (Bursa)
7) Mehmet Ali Ediboğlu  (Hatay)
8) Umut Oran  (İstanbul)
9) Ali Serindağ  (Gaziantep)
10) Ali Sarıbaş  (Çanakkale)
11) Haydar Akar  (Kocaeli)
12) Mehmet Şeker  (Gaziantep)
13) Aytun Çıray  (İzmir)
14) İhsan Özkes  (İstanbul)
15) Namık Havutça  (Balıkesir)
16) Ali Haydar Öner  (Isparta)
17) Mahmut Tanal  (İstanbul)
18) Mehmet Hilal Kaplan  (Kocaeli)
19) Kadir Gökmen Öğüt  (İstanbul)
20) Mustafa Serdar Soydan  (Çanakkale)
21) Hasan Ören  (Manisa)
22) Ahmet İhsan Kalkavan  (Samsun)
23) Gürkut Acar  (Antalya)
Gerekçe özeti: 
Yatağan Termik Santrali, 1982 yılından
bu yana faaliyet göstermektedir. Eskihisar, Tınaz, Bağyaka, Yeşilbağcılar
bölgelerinden Türkiye Kömür İşletmeleri Güney Ege Linyitleri Kurumu tarafından
santrale sağlanan düşük kalorili, yüksek kül ihtiva eden ortalama 15.000
ton/gün kömürün yakılmasıyla elektrik enerjisi elde edilmektedir. Üretilen
enerji, Ege Bölgesi'nin birçok yerleşimine iletilmektedir. Santral, Yatağan
İlçe merkezine 4 kilometredir. Termik santralden kaynaklanan küller santralin 2
km güneybatısında, Yatağan ovasının bittiği yerde Kapubağ Köyü'nün 1 km
kuzeybatısında Alazeytintepe, Bakacaktepe, Peynirlitepe'nin oluşturduğu vadi
içerisinde bulunan "kül dağı ıslah alanına" boşaltılmaktadır
Kül üzerine, termik santralin soğutma
suyu, sızıntı suları verilmektedir. Yani kül bastırmada kullanılan su, zaten
"kirleticiler" içermektedir. Zaten kirli olan su, kül üzerine
boşaltıldıktan sonra daha çok kirlenerek gölet suyuna karışmaktadır. Kül dağı
ıslah çalışmaları neticesinde milyonlarca metreküp su kül üzerine dökülerek
alana verilmiştir. Önemli sorunlardan birisi, kül dağı ıslah çalışmalarında
kullanılan milyonlarca metreküp suyun yer altı suyundan karşılanmasıdır. Yıllar
boyunca yeraltından çekilen milyonlarca metreküp su termik santralde
kullanılmış ve bu alanda depolanarak bir göl oluşturulmuştur. Yer altından
çekilen bunca suyun, "1. derece deprem bölgesi" olan Yatağan Ovası’nı
olumsuz yönde etkileyeceği, hafif sarsıntı hâlinde taşkın olabileceği ve
Kapubağ Köyü'nün milyonlarca metreküp su ile boğulacağı ve verimli tarım
arazilerine sahip Yatağan Ovası’nın sular altında kalacağı aşikardır.
Yatağan Ovası’nda tarımsal
faaliyetlerde yer altı suyu kullanılmaktadır. Bölgede güçlü bir yeraltı su
rezervi mevcuttur. "Kül dağı ıslah çalışmaları" neticesinde oluşan
gölet çevresinde, daha önce açılmış sondaj kuyularından zeminin "geçirimli"
olduğu anlaşılmaktadır. Ve uzmanlar tarafından yapılan gözlemler ve
araştırmalar neticesinde, kül göletindeki suyun yer altı suyuna karıştığı
ispatlanmaktadır. Netice olarak, kül göletini oluşturan su içerisinde
"kadminyum, kurşun, mangan, demir" gibi ağır metaller ve bunun
yanında eser miktarda da olsa "siyanür" tespit edilmiştir.
Aynı zamanda yapılan analizler
sonucunda suyun pH değerinin 12 civarında (bazik) olduğu gözlemlenmiştir. PH'sı
12 olan acı bir su, ne içmek için ne de tarımsal sulama için uygundur.
Yüksek pH'lı sıvılar, bırakın insan
vücudunu metallerde bile tahriş edici özelliktedir. Su pH'sının yüksek olması
su içerisinde aynı zamanda amonyak ve amonyum bulunduğunun işaretçisidir.
"Amonyak", gümüş takımların temizlenmesine, kumaş lekelerinin
çıkarılmasına yarar. Tıpta yakıcı olarak kullanılır. İçmek veya tarla sulamak
için kullanılmaz.
Köy halkı, bölgede açılan kuyulardan su
ihtiyacını karşılamaktadır. Parası olan arıtma cihazı (osmoz) kullanarak su
içmektedir. Köy alanında bile su içmek için arıtma cihazı kullanılması,
köylünün su içebilmek için para ödemesi bu ülkenin hâlini ortaya koymaktadır.
Cihaz kuramayan fakir köylü ise hastalıklarla boğuşmaya belki yavaş ve acılı
bir ölüme mahkûm hâle gelmiştir. Gerek bizim tarafımızdan ve gerekse uzmanlar
tarafından bölge halkı ile yapılan görüşmelerde, su içerken metal tadı
aldıkları, suyun şişkinlik yaptığı, dilde yanma, kramplar ve benzeri şikâyetler
yaşadıklarını ifade etmektedirler. Sadece su içerek bu zehirli maddeleri vücuda
almayız. Buranın suyu, Yatağan Ovası’nın tarımsal sularına da karışmaktadır.
Bitkiler de insanlar gibi bu maddeleri vücutlarında biriktirmektedir. İnsanlar
ve diğer canlılar da bu bitkileri yediklerinde doğal olarak bu maddeleri
bünyelerine alır ve biriktirirler.
Bu bilgiler ışığında, Muğla'nın Yatağan
ilçesini tehdit eden santralin atık küllerinin depolandığı Kapubağ Köyü'nü
ziyaretimizde yaptığımız incelemeler ve uzmanların görüşleri neticesinde,
burada bir çevre felaketi yaşandığını tespit etmiş bulunmaktayız. Yatağan ve
bölge halkı tehlikededir. İvedilikle kül gölünde önlem alınması ve bu konuyla
ilgili bir "Meclis Araştırması" açılması gerekmektedir.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki ön görüşmeler sırası
geldiğinde yapılacaktır. 
(9/8) Esas Numaralı Meclis Soruşması
Komisyonu Başkanlığının Komisyonun görev süresinin uzatılmasına dair bir
tezkeresi vardır, okutuyorum: 
A) Tezkereler (Devam)
2.-  (9/8) esas numaralı
Meclis Soruşması Komisyonu Başkanlığının, Komisyonun görev süresinin iki ay
uzatılmasına ilişkin tezkeresi (3/1608)
16/10/2014
Türkiye Büyük
Millet Meclisi Başkanlığına
09/07/2014 tarihinde çalışmalarına
başlayan Komisyonumuzun 16/10/2014 tarihli toplantısında aldığı karar gereğince
görev süresinin Anayasa’nın 100’üncü ve Türkiye Büyük Millet Meclisi
İçtüzüğü’nün 110’uncu maddeleri uyarınca 27/10/2014 tarihinden itibaren iki ay
uzatılması hususunda gereğini saygılarımla arz ederim. 
 Hakkı
Köylü 
 Kastamonu

 Komisyon
Başkanı

BAŞKAN – İç Tüzük’ün 110’uncu
maddesinde yer alan “Soruşturmayı iki ay içinde bitiremeyen komisyona iki aylık
yeni ve kesin bir süre verilir.” hükmü gereğince komisyona iki aylık ek süre
verilir.
Sayın Genç…
KAMER GENÇ (Tunceli) – Sayın Başkan,
ben de bu konuda 60’ıncı maddeye göre yerimden kısa bir açıklama yapmak
istiyorum. 
BAŞKAN – Buyurun. 
V.- AÇIKLAMALAR (Devam)
11.-  Tunceli Milletvekili
Kamer Genç'in, (9/8) esas numaralı Soruşturma Komisyonu Başkanının görevini
suistimal ettiğine ilişkin açıklaması
KAMER GENÇ (Tunceli) – Sayın Başkan,
aşağı yukarı bir buçuk ay sonra bu 17 ve 25 Aralık yolsuzluk ve hırsızlık
olaylarının üzerinden bir sene geçmiş olacak. Bu olayları örtbas etmek için
başta Cemil Çiçek görevini suistimal ederek, savcıların gönderdiği fezlekeleri
gizleyerek bu yolsuzluk ve hırsızlıkları örtmeye çalıştı. Arkasından, bir
soruşturma önergesi geldi, AKP uzun zaman bu soruşturma komisyonunu
çalıştırmamak için üye vermedi. Arkasından, bu soruşturma komisyonu kurulduktan
sonra şimdi süre uzatmak isteyen Köylü görevini suistimal ederek gelen
fezlekeleri sırf milletvekilleri görmesin… Temel amaç 30 Mart seçimlerini
atlatmak, 10 Ağustos Cumhurbaşkanlığı seçimini atlatmaktı ve bunda da başarılı
oldular. Bu Köylü en büyük yolsuzluğu yapmış ve görevini suistimal etmiştir,
suç işlemiştir. Gelen fezlekelerde dizi pusulası olduğu hâlde “Dizi pusulası
yoktur.” diye dosyaları savcılara iade etmiştir. Savcılar da - kendilerine göre
buldukları savcılar da- bu dosyadaki belgelerin bir kısmını yok etmiştir. 
(Mikrofon otomatik cihaz tarafından
kapatıldı)
BAŞKAN – Sayın Tanal…
MAHMUT TANAL (İstanbul) – Değerli
Başkanım, teşekkür ederim.
BAŞKAN – Hayır, daha açmadım. Nedir
konu?
MAHMUT TANAL (İstanbul) – Konu –pardon-
bu oylamaya sunacağınız tezkereyle ilgili…
BAŞKAN – Oylamaya sunma yok,
bilgilerinize sunduk. 
MAHMUT TANAL (İstanbul) – Bilgi
açısından… Onunla ilgili 60’ıncı maddeye göre ufak bir açıklama yapacaktım.
BAŞKAN – Size ben daha evvel 60’ıncı
maddeye göre verdim ama şimdi de veriyorum bir söz. O 60’ıncı madde işi bitti. 
Veriyorum sözünüzü, buyurunuz. 
12.-  İstanbul Milletvekili
Mahmut Tanal'ın, 17-25 Aralık yolsuzluk ve rüşvet operasyonuyla ilgili
görevsizlik kararı verilen dosyanın tekrar ele alınarak takipsizlik kararı
verilmesinin bir hukuk skandalı olduğuna ilişkin açıklaması
MAHMUT TANAL (İstanbul) – Efendim,
teşekkür ederim Değerli Başkanım, saygılarımı sunuyorum.
Bu tezkereyle ilgili, takdir edersiniz,
İstanbul Cumhuriyet Başsavcılığı görevsizlik kararı verdi. Bu görevsizlik
kararı nedeniyle Cumhuriyet Başsavcısı olaydan el çekmiş iken dosya buraya,
Türkiye Büyük Millet Meclisine geldi. Ancak, görevsizlik kararı verildiği
hâlde, İstanbul Cumhuriyet Başsavcılığı 17 Aralık yolsuzluk ve rüşvet
operasyonuyla ilgili -bir güç, nerede, hangi güç dediyse- o dosyayı tekrar ele
aldı ve takipsizlik kararı verdi geçen hafta cuma günü. 
Netice itibarıyla bu tam bir hukuksal
skandaldır. Sayın Bakan da bir hukukçudur. Yani bir Cumhuriyet Savcılığı ve bir
mahkeme görevsizlik kararı verip eğer dosyadan el çekmişse bir daha o dosyayı
ele almaması lazım ve bu tezkere şu anda Mecliste. 
Şimdi, bir yandan tezkere Mecliste, bir
yandan aynı savcılık görevsizlik verdiği kararı bir daha ele alıp takipsizlik
kararı vermekte. Bu skandalın sonlandırılması açısından, hani deriz ya…
(Mikrofon otomatik cihaz tarafından
kapatıldı)
BAŞKAN – Teşekkür ederim.
MAHMUT TANAL (İstanbul) – …”Adalet
devletin düzenidir.”, bu düzenin sağlanması açısından mümkünse Hükûmetin
tekrar, yine, bu konu üstüne eğilmesini istirham ediyorum. 
BAŞKAN – Teşekkür ederim Sayın Tanal.
VI.- BAŞKANLIĞIN
GENEL KURULA SUNUŞLARI (Devam)
C) Duyurular
1.-  Başkanlıkça,
Kadın Erkek Fırsat Eşitliği ile Kamu İktisadi Teşebbüsleri Komisyonlarında
siyasi parti grubu mensubu olmayan milletvekillerine düşen birer üyelik için
aday olmak isteyen siyasi parti grubu mensubu olmayan milletvekillerinin yazılı
olarak müracaat etmelerine ilişkin duyurusu
BAŞKAN – Sayın milletvekilleri,
Kadın-Erkek Fırsat Eşitliği ile Kamu İktisadi Teşebbüsleri Komisyonlarında
siyasi parti grubu mensubu olmayan milletvekillerine de birer üyelik
düşmektedir. Bu komisyonlara aday olmak isteyen, siyasi parti grubu mensubu
olmayan milletvekillerinin 3 Kasım 2014 Pazartesi günü saat 18.00’e kadar
Türkiye Büyük Millet Meclisi Başkanlığına yazılı olarak müracaat etmelerini
rica ediyorum. 
Türkiye Büyük
Millet Meclisi Başkanlığının bir tezkeresi daha vardır; okutup, oylarınıza
sunacağım: 
A) Tezkereler (Devam)
3.- Türkiye Büyük
Millet Meclisi Başkanlığının; Kars Milletvekili Yunus Kılıç’ın, Avrupa Birliği
Konseyi İtalya Başkanlığınca 26-27 Ekim 2014 tarihlerinde İtalya’nın başkenti
Roma’da düzenlenecek Tarım, Endüstriyel Kalkınma ve Küçük-Orta Ölçekli
Teşebbüsler Komitesi Başkanlar Toplantısı’na katılmasına ilişkin tezkeresi
(3/1610)
16 Ekim 2014
Türkiye Büyük Millet Meclisi Genel
Kuruluna
Avrupa Birliği
Konseyi İtalya Başkanlığınca 26-27 Ekim 2014 tarihlerinde İtalya’nın başkenti
Roma’da düzenlenecek “Tarım, Endüstriyel Kalkınma ve Küçük-Orta Ölçekli
Teşebbüsler Komitesi Başkanlar Toplantısı”na Kars Milletvekili Yunus Kılıç’ın
katılması hususu, 28/03/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun’un 9’uncu maddesi
uyarınca Genel Kurulun tasviplerine sunulur. 
 Cemil
Çiçek
 
Türkiye Büyük Millet Meclisi
 Başkanı
BAŞKAN – Kabul edenler… Kabul
etmeyenler… Kabul edilmiştir. 
Türkiye Büyük Millet Meclisi
Başkanlığının bazı sayın milletvekillerinin izinli sayılmalarına dair bir
tezkeresi vardır; ayrı ayrı okutup oylarınıza sunacağım: 
4.-  Türkiye Büyük
Millet Meclisi Başkanlığının; Ağrı Milletvekili Fatma Salman ve Isparta
Milletvekili S. Nevzat Korkmaz’a, belirtilen neden ve sürelerle izin
verilmesine ilişkin tezkeresi (3/1609)
21/10/2014
“Türkiye Büyük
Millet Meclisi Genel Kuruluna
Aşağıda adları yazılı
milletvekillerinin belirtilen süre ve nedenlerle izinli sayılmaları, Başkanlık
Divanının 13 Ekim 2014 tarihli toplantısında uygun görülmüştür. 
Genel Kurulun onayına sunulur. 
 Sadık
Yakut
  Türkiye
Büyük Millet Meclisi 
 Başkanı
Vekili
Ağrı Milletvekili Fatma Salman,
mazereti nedeniyle 06/05/2014 tarihinden itibaren 19 gün,”
BAŞKAN – Kabul edenler… Kabul
etmeyenler… Kabul edilmiştir. 
“Isparta Milletvekili Süleyman Nevzat
Korkmaz, mazereti nedeniyle 03/04/2014 tarihinden itibaren 14 gün,”
BAŞKAN – Kabul edenler… Kabul
etmeyenler… Kabul edilmiştir. 
Danışma Kurulunun bir önerisi vardır;
okutup işleme alacağım ve oylarınıza sunacağım: 
VII.- ÖNERİLER
A) Danışma Kurulu
Önerileri
1.-  Danışma
Kurulunun, Genel Kurulun çalışma saatlerinin yeniden düzenlenmesine; gündemin
“Kanun Tasarı ve Teklifleri ile Komisyonlardan Gelen Diğer İşler” kısmında
bulunan 645, 240 ve 640 sıra sayılı Kanun Teklifi ve Tasarılarının bu kısmın
sırasıyla 4, 5 ve 6’ncı sıralarına alınmasına ve diğer işlerin sırasının buna
göre teselsül ettirilmesine; 21 Ekim 2014 Salı günkü Birleşiminde sözlü sorular
ve diğer denetim konularının görüşülmeyerek gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan işlerin
görüşülmesine; 30 Ekim 2014 Perşembe günü toplanmamasına; 640 sıra sayılı Kanun
Tasarısı’nın İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi
21/10/2014
Danışma Kurulu
Önerisi
Danışma Kurulunun 21/10/2014 Salı günü
yaptığı toplantıda, aşağıdaki önerilerin Genel Kurulun onayına sunulması uygun
görülmüştür. 
 Sadık
Yakut
 
Türkiye Büyük Millet Meclisi 
 Başkanı
Vekili

 Mahir Ünal Engin
Altay
Adalet ve Kalkınma Partisi  Cumhuriyet
Halk Partisi 
 Grubu Başkan Vekili 
Grubu Başkan Vekili 

 Yusuf Halaçoğlu Pervin
Buldan
Milliyetçi Hareket Partisi  Halkların
Demokratik Partisi
Grubu Başkan Vekili 
Grubu Başkan Vekili
Öneriler: 
Gündemin “Kanun Tasarı ve Teklifleri
ile Komisyonlardan Gelen Diğer İşler” kısmında bulunan 645, 240 ve 640 sıra
sayılı kanun teklifi ve tasarılarının bu kısmın sırasıyla 4, 5 ve 6’ncı
sıralarına alınması ve diğer işlerin sırasının buna göre teselsül ettirilmesi; 
Genel Kurulun;
21 Ekim 2014 Salı günkü (bugün)
Birleşiminde sözlü sorular ve diğer denetim konularının görüşülmeyerek gündemin
“Kanun Tasarı ve Teklifleri ile Komisyonlardan Gelen Diğer İşler” kısmında yer
alan işlerin görüşülmesi ve bu birleşiminde 645 sıra sayılı Kanun Teklifi’nin
görüşmelerinin tamamlanmasına kadar;
22 Ekim 2014 Çarşamba günkü
Birleşiminde 240 sıra sayılı Kanun Tasarısı’nın görüşmelerinin tamamlanmasına
kadar;
23 Ekim 2014 Perşembe günkü
birleşiminde 640 sıra sayılı Kanun Tasarısı’nın görüşmelerinin tamamlanmasına
kadar;
Yukarıda belirtilen birleşimlerde gece
24.00’te günlük programların tamamlanamaması hâlinde günlük programların
tamamlanmasına kadar çalışmalarına devam etmesi,
30 Ekim 2014 Perşembe günü
toplanmaması,
640 sıra sayılı Kanun Tasarısı’nın İç
Tüzük’ün 91’inci maddesine göre temel kanun olarak görüşülmesi ve bölümlerinin
ekteki cetveldeki şekliyle olması önerilmiştir. 



640 Sıra
  Sayılı İstanbul Tahkim Merkezi Kanunu Tasarısı
(1/758)





Bölümler



Bölüm
  Maddeleri


Bölümdeki
  Madde Sayısı




1. Bölüm



1 ila 9’uncu
  maddeler arası


9




2. Bölüm



10 ila 18’inci
  maddeler arası (Geçici 1’inci madde dâhil)


10




Toplam Madde
  Sayısı


19




BAŞKAN – Danışma Kurulu önerisinin
lehinde ilk söz İstanbul Milletvekili Sayın Ali Özgündüz’ün.
Buyurunuz. (CHP sıralarından alkışlar) 
ALİ ÖZGÜNDÜZ (İstanbul) – Teşekkür
ediyorum Sayın Başkan.
Değerli milletvekilleri, Danışma Kurulunun
lehinde söz aldım ancak malum Türkiye’nin gündeminde olan 17 Aralık yolsuzluk
soruşturmasıyla ilgili takipsizlik kararı hakkında konuşarak Genel Kurula bilgi
vermeyi bir milletvekili olarak, dosyayı bilen birisi olarak görev kabul
ediyorum.
Değerli arkadaşlar,
cumhuriyet savcısı verdiği takipsizlik kararında diyor ki: “Efendim, bu menfaat
temin etme işleri vardır, ancak rüşvet anlaşması… Yani, bakanlarla, hakkında
soruşturma komisyonu kurulan 4 bakanınız ile bu mama dağıtan Rıza Sarraf
arasında bir iş yapılması ya da yapılmaması için, bir rüşvet anlaşması olmadığı
için rüşvet suçunun unsurları oluşmaz.” bir. İki: “Efendim, mahkeme tarafından
verilen teknik takip ve izleme, dinleme kararları usulüne uygun olmadığı için
ben bunları da delil saymam.” Bu, tabii, ikinci argümanı çok tehlikeli bir
argüman. Mahkeme kararları yanlış dahi verilmiş olsa uygulanmak zorundadır
hukuk devletinde, aksi takdirde kaos olur. Yarın başka bir savcı başka bir
mahkeme kararını, bir mahkûmiyet kararını “Siz usule aykırı davrandınız,
savunma hakkını ihlal ettiniz.” diyerek ben bunu infaz etmiyoruma götürebilir.
Gelelim,
efendim, bu gerçekten sadece dinleme midir, dinleme kararları mıdır? Değil
arkadaşlar yani size daha önce göstermiştim. Şimdi, sizin kendi bakanınız Zafer
Çağlayan 700 bin liralık saat meselesini de zaten kabul ediyor, diyor ki: “Ben
bu saati beğendim, Rıza Sarraf aldı, bana gönderdi, ben parasını ödedim
kendisine -işte, bir de evrak gösterdi buradan- bu da mal beyanım.” 300 bin
frank değerinde bir saat. O zaman bunun sorulması gerekmiyor mu? Bakan Bey,
Zafer Bey, sen 300 bin frangı “cash” olarak cebinde mi taşıyorsun ya da bankada
bir frank hesabın mı var? Hangi hesaptan ne zaman transfer ettin? Bunun bir
dekontunu göster. Ya da kolundaki bu saati, TL hesabından 700 bin liralık saati
oradan mı aldın? Tekrar göstereyim. Meşhur bu saat, 700 bin liralık saat. E,
bunun sorulması lazım. Bunlar tespit edilmiş mi, özel kalem müdürüne teslim
edilmiş mi? Evet, kesin, kendisi de kabul ediyor. 
Değerli
arkadaşlar, bu paralar çıktı mı Halkbank Genel Müdürünün evinden? Çıktı.
“Bunlar yok.” demiyor ki savcı. Yani, sizin baştan beri dediğiniz, Hükûmetin
daha doğrusu, sizin değil, ben grubunuzu tenzih ediyorum, bir kısım Hükûmet
üyelerinin ve bu işe bulaşanların. Hükûmet üyelerinin tümü de değil.
Daha önce de söylemiştim, yine Rıza
Sarraf bir konuşmasında diyor ki: “Ya, bu Mehmet Şimşek ile Ali Babacan
diğerlerine benzemiyor, bunlar tuhaf adam.” Bu nedenle de ben bu olaya
bulaşmadıkları için, temiz oldukları için Mehmet Şimşek ve Ali Babacan’a da
teşekkür etmiştim. İki bakanınız, onlar da sizin bakanınız ama yolsuzluğa,
hırsızlığa karışan adama da sahip çıkılmaması gerekir diyorum.
Dolayısıyla bu paralar var mı? Var, bu
kesin. Bu valizle bu para gitti mi; 2 milyon dolar, 2 milyon euro, 1,5 milyon
TL? Gitti. Savcı “Bu yok.” mu diyor, “Dublaj, montaj.” mı diyor? Hayır. “Bu
gerçek, ancak bu parayı alan bakan görev alanına giren bir iş için bunu
almadığı için rüşvet verme suçu oluşmaz.” diyor. Kim açısından? Rıza Sarraf
açısından rüşvet verme suçu. Niye? Rüşvet konusunda anlaşma, özel anlaşma
olmadığı için. “Olursa başka suçlar olur.” diyor. Yani, işte, efendim, usulsüz
hediye alma ya da işte nüfuzu suistimal, görevi kötüye kullanma gibi bir
değerlendirme.
Şimdi, burada, özellikle şu anda
bakanlarla ilgili kurulan bu Meclis Soruşturma Komisyonunun, bugün de görev
süresi iki ay uzatılan bu Komisyonun buna dikkat etmesi lazım. Bu olayı… Yani,
efendim, bu görev alanına mı giriyor…
Yani, örneğin Egemen Bağış. Egemen
Bağış’ın evindeki hizmetçi Marina’ya hani çikolata kutusunda teslim edilen 500
bin dolar var ya! Deniyor ki savcı tarafından: “Egemen Bağış’a niye verildi bu?
Çünkü, işte, efendim bir haber, Rıza Sarraf hakkında, aleyhinde çıkacak bir
haberin önlenmesi ya da bir yerle ilgili bir ihale işi var ya da işte efendim
babasına vize alınmasıyla ilgili. Bu konular Egemen Bağış’ın görev alanına
girmediği için rüşvet suçu oluşmaz çünkü göreviyle ilgili bir konu değil.” E, o
zaman ne olur? Görevi kötüye kullanma olur, nüfuzu suistimal olur, ne olursa…
Bunu kim değerlendirecek? Bunu yargı değerlendirecek. Savcının verdiği
takipsizlik kararı bakanlara ilişkin “suçsuz” demiyor arkadaşlar, iyi okuyun.
Bunlar var, bunlar sabit ama suç unsurları yönünden, rüşvet suçu açısından…
Çünkü, bakanları soruşturan savcı değil. Savcı kimi soruşturuyor? Bakan
çocuklarını, Rıza Sarraf’ı, Halk Bankası Genel Müdürünü. Halk Bankası Genel
Müdürünün evinde çıkan bu paralara diyor ki: “Yardım Toplama Kanunu’na
muhalefet.” Hani demişlerdi ya: “İmam-hatip lisesi yaptıracağız, yardım
topluyoruz.” Yardım Toplama Kanunu’na muhalefetten, oradan devam edecek. Şimdi,
komik yani, tabii, haram parayla yardım toplama. Ne yapacaktı, efendim, makbuz
mu kesecekti? 
Değerli
arkadaşlar, Gana’dan gelen 1,5 ton altın olayı var mıdır? Evet, vardır. Doğru
mudur? Kesinlikle doğrudur. Kim diyor? Sizin Bakanlığınız diyor. Sizin Gümrük
Bakanlığınızın müfettişleri diyor ki: “Gana’dan -müfettişlerin raporu var
dosyada- 1,5 ton ‘mineral sample’, değersiz maden, numune olarak yurda sokulan,
Atatürk Havalimanı’na gelen ve yapılan kontrolde altın olduğu anlaşılan, daha
sonra 1.208 kilosu dışarıya çıkan…” Yani 292 kilosu içeride. Nerede bu 292 kilo
altın? 16 milyon 500 bin TL borsa değerinde altın yok. Sabit midir? Sabittir.
Sizin Bakanlığınız diyor, Hükûmetinize bağlı müfettişler diyor. Bu altınlar ne
oldu, 292 kilo altın? Kaçakçılık Kanunu’na muhalefet yok mu? Var. Efendim, niye
gitti bu altınlar, nasıl gitti? İşte sahte belgelerle, bakanların girişi, bir
Bakanlığınızın, Gümrük Bakanlığınızın Müsteşarının devreye girmesi, Zafer
Çağlayan’ın Özel Kalem Müdürünün devreye girmesi ve usulsüz evraklarla bu
tekrar Dubai’ye gönderildi ama giderken 1,5 ton olarak gitmedi, 1.208 kilo
olarak gitti, 292 kilosu şu anda kayıp, yok. Bundan dolayı da ilgili firmaya Bakanlığınız
ceza kesti, sabit. 
Efendim, ben
uzun süre savcılık yaptım biliyorsunuz. Savcılık yaparken hırsızlar karşımıza
gelince biz hırsızları ikiye ayırırdık. Bir: Basit, adi hırsızlar yani gitmiş
yankesicilik yapmış, vatandaşın cebinden parasını çalmış; arabanın camını
kırmış, teybini çalmış; evine girmiş, şey yapmış. Bu insanlar geldiği zaman
boynu bükük yani suçunu kabul eder bir şekilde adalete teslim olurdu. Genelde
de itiraf ederlerdi yani “Yaptık işte.” falan derlerdi. “Parmak izi senin mi?”
“Benimdir.” Yapacak bir şey yok. Basit, adi hırsızlar.
KAMER GENÇ (Tunceli) – Namussuz
hırsızlar var!
ALİ ÖZGÜNDÜZ (Devamla) – Bir de, biz,
beyefendi hırsızlar, beyaz yakalı hırsızlar gördük. Adam gelir grand tuvalet,
kravatlı, beyefendi “Efendim, ben işte bu kadar ihracat yaptım, -ben bu kadar
vergi- bu ülkeye bu kadar döviz kazandırdım…”. İşte, hayali ihracat yapmış,
haksız yere vergi iadesi almış, “Efendim, ben bu kadar istihdam yaratıyorum.”
diyerek, kendilerini böyle pazarlarlardı. Şimdi, Allah bu tür hırsızlardan bu
ülkeyi korusun. Bu ülkenin başına ne geldiyse bu tür hırsızlardan geldi. Asıl
problem buradadır, basit hırsızlıkta değildir, bu hırsızlardadır. (CHP
sıralarından alkışlar) Şu anda bu yüce Meclisin de bu tür hırsızlardan bu
Meclisi kurtarmaları gerekiyor.
Diyor ki bu adam: “Bakanlara mama
vermek lazım.” Şimdi, savcı hediye olarak nitelemiş ya, “Efendim, görevine
girmiyor, rüşvet anlaşması yok, bu nedenle de bu rüşvet suçunun unsurları
oluşmaz.” diyor ya; Rıza Sarraf ne diyor burada: “Nenem derdi ki: ‘Oğul,
memurla bilmem kimin bahşişini peşin ver.’” Böyle görüyor sizin bakanlarınızı.
Sayın savcım, sen bunu mu hediye kabul ettin, bunun için mi “Hediyedir.” dedin?
Yine -bir bakanınızın kayınbiraderinin
oğlu yanında ya, çalışıyor- Bakan olarak atandığı zaman -şimdi ismini
söylemeyeyim- diyor ki: “Gücümüze güç geldi.” Maşallah! “E, bunları baştan
mamayla beslemek lazım, beslemek lazım.” diyor ve savcı arkadaş bütün bu
delilleri görmüyor, daha doğrusu farklı bir yorum yapıyor, “Deliller var.”
diyor, “Bunlar sabit.” diyor, “Okey, ancak rüşvet suçu için bu kişiler arasında
özel anlaşma olmadığı için, bu nedenle suçun unsurları oluşmadığından ve
usulsüz mahkeme kararları olduğundan dolayı takipsizlik kararı veriyorum.”
diyor. Fakat bu Meclis bu kararla bağlı değildir. Soruşturma Komisyonu üyelerinin
görevini hakkıyla yapacağına inanıyor, Meclisi, Genel Kurulu saygıyla
selamlıyorum.
Teşekkür ediyorum. (CHP sıralarından
alkışlar)
BAŞKAN – Teşekkür ederim.
Danışma Kurulu önerisinin aleyhinde
Kayseri Milletvekili Sayın Yusuf Halaçoğlu; buyurunuz. (MHP sıralarından
alkışlar)
YUSUF HALAÇOĞLU (Kayseri) – Teşekkür
ederim Başkanım. 
Ben şunu söyleyeyim: Kur’an-ı Kerim
basılır, satışa sunulamaz, fiyat biçilmez biliyorsunuz, “hediyesi” diye yazar
sadece. Dolayısıyla “hediyesi” denir ama aslında satılır, satılmış olur. Bu
işler de ona benziyor galiba. Ama ben bunların üzerinde durmak yerine başka bir
konu üzerinde durmak istiyorum. 
Her ne kadar “aleyhinde” diye yazıyorsa
da, imza attığımız için aleyhinde değiliz tabii ki Danışma Kurulu önerisinin.
Fakat şunu özellikle belirtmek istiyorum: Şimdi, son bu Kobani meselesinde
peşmergelerin Türkiye üzerinden geçişleriyle ilgili açıklamalar yapıldı ve
Dışişleri Bakanı da bunu resmen teyit etti. 
Biliyorsunuz daha önce bu konuda bir
tezkere geçmişti ve tezkerede aynen şunlar yazıyordu: “Anayasa’nın 92’nci
maddesi uyarınca…” Ki 92’nci maddeyi biliyorsunuz açık ve nettir. Şöyle
söylüyor: “Milletlerarası hukukun meşrû saydığı hallerde savaş hali ilânına ve
Türkiye'nin taraf olduğu milletlerarası andlaşmaların veya milletlerarası
nezaket kurallarının gerektirdiği haller dışında, Türk Silahlı Kuvvetlerinin
yabancı ülkelere gönderilmesine veya yabancı silahlı kuvvetlerin Türkiye’de
bulunmasına izin verme yetkisi Türkiye Büyük Millet Meclisinindir.” Yani Türk
Silahlı Kuvvetlerinden bahsederken… “Yabancı silahlı kuvvetler” dendiği zaman
da yine, burada, devletlere ait, meşru devletlere ait silahlı kuvvetlerden söz
edilmektedir. Nitekim tezkerede de şöyle söylüyor: “Türk Silahlı Kuvvetlerinin,
gerektiği takdirde sınır ötesi harekât ve müdahalede bulunmak üzere yabancı
ülkelere gönderilmesi ve aynı amaçlara yönelik olmak üzere yabancı silahlı
kuvvetlerin Türkiye’de bulunması…” Türkiye’den geçirilmesi değil, Türkiye’de
bulunması.
Şimdi, değerli arkadaşlar, birkaç
gündür Kobani’deki IŞİD’le olan çarpışmalar dolayısıyla büyük problemler
yaşıyor Türkiye. 6-10 Ekim tarihleri arasında 113 binanın yakıldığı ve tahrip
edildiği; yine 1.177 aracın yakıldığı; 220 okulun kundaklandığı ve yakıldığı;
kan merkezlerinin ve birtakım çocuk yuvalarının yakıldığı, yıkıldığı ve resmî
kayıtlara göre de 36 insanımızın hayatını kaybettiği bir süreç yaşadık. 
Tabii, bu süreç içerisinde bahane
olarak ortaya atılan konu Kobani’ye Türkiye'nin yardım etmemesi üzerine
oturmuştu ve bundan dolayı bir ayaklanma provası gerçekleştirildi; ortalık kan
gölüne döndü, yakıldı, yıkıldı ve tahrikler meydana geldi. 
Değerli arkadaşlar, biz tezkereye onay
verirken Türkiye'nin bir şekilde dışarıdan gelebilecek etkilerini azaltmak,
işte, gerekiyorsa göç ve göçmen meselelerini çözebilmek için Suriye cihetinde,
tarafında güvenli bölgeler oluşturmasına onay vermek üzere tezkereyi onayladık;
Türk Silahlı Kuvvetlerini rahatlatmak için, Türkiye Cumhuriyeti’ni rahatlatmak
için. Ama Hükûmete ait bir Başbakan Yardımcısı çıktı “Türkiye tarafında güvenli
bölge oluşturabiliriz.” gibi bir söz sarf etti. Türkiye tarafı güvenli bölge
değil midir? Yani…
MİLLÎ SAVUNMA BAKANI İSMET YILMAZ
(Sivas) - Öyle bir şey söylemedi. 
YUSUF HALAÇOĞLU (Devamla) – Bilmiyorum,
gazetelerde… Tekzip edilmediği için söylüyorum.
MİLLÎ SAVUNMA BAKANI İSMET YILMAZ
(Sivas) - Şöyle söyledi: Aynı açıklamayı yaptı, 19 kişi doğru anladı 1 kişi
yanlış anladı!
YUSUF HALAÇOĞLU (Devamla) – Sayın
Bakanım, tekzip edilsin o zaman, tekzip edilmesi gerekir.
Dolayısıyla böyle bir söz söylendiği
belirtiliyor basında. 
Şimdi, diğer taraftan, bugün Dışişleri
Bakanı açıklama yaptı, herhâlde bu da yanlış değil. “Peşmergelerin geçişine
izin verdik ve bir kısım peşmergeler de Türkiye topraklarını kullanarak geçti.”
dedi. Buna izin verdiğini söyledi. 
Şimdi, az önceki okuduğum Anayasa
maddesine, 92’nci maddeye ve tezkereye tamamen aykırı bir durum söz konusudur
ve Anayasa suçu işlenmiştir bu hareketle çünkü Anayasa doğrudan doğruya
devletleri muhatap almaktadır; birtakım güçleri, silahlı güçleri değil. “Türk
Silahlı Kuvvetleri veya yabancı silahlı kuvvetler” diyor. Şimdi, Anayasa
maddesine göre ve tezkereye göre, Irak devletine ait bir ordu birliğinin
Türkiye üzerinden geçişine veya Türkiye’ye gelişine izin verilebilir ama
devlete ait olmayan bir silahlı gücün Türkiye üzerinden geçirilmesine müsaade
edemezsiniz. 
Kaldı ki hem Cumhurbaşkanı hem Başbakan
yaptığı açıklamada PYD’yi PKK’nın eş değeri ve bir terör örgütü olarak
nitelendirdi. Öyleyse bir terör örgütüne -yardım etmek için- Türkiye yardım ve
yataklık mı yapıyor? Bunun anlamı nedir? Bunun altından nasıl kalkacaksınız?
Bunları göz önüne almak zorundasınız çünkü bir gün önce, bir saat önce, iki
saat önce PYD’nin de PKK gibi terör örgütü olduğunu söyleyeceksiniz, Obama’dan
gelen telefonla işin rengi değişecek. Neymiş efendim, Amerika Birleşik
Devletleri Kobani tarafına 14 ton silah atmışmış.
HAYDAR AKAR (Kocaeli) – 20 ton.
YUSUF HALAÇOĞLU (Devamla) – 20 mi? 14
ton diye okudum ben, öyle söylüyorum.
Şimdi, arkadaşlar, Amerika Birleşik
Devletleri PYD’yi muhatap alıyorsa PKK’yı da muhatap alıyor anlamına gelir. Siz
o zaman kiminle iş birliği yapıyorsunuz ve kimin sözleriyle hareket
ediyorsunuz? Bunların açıklığa kavuşması gerekir. Dolayısıyla, bu yürüttüğünüz
operasyonda, maalesef, geçmişte olduğu gibi, dış politikada yine büyük hatalar
içerisine düşmüş durumdasınız, ne yapacağınızı şaşırmış durumdasınız. 
Esad’ı ön plana çıkararak IŞİD’e
müdahale etmemek veya Kobani’ye müdahale etmemek gibi bir politikanız, ABD’yi ve
Avrupa Birliğini nasıl olsa Esad’a karşı harekete geçiremeyeceğinizi düşünerek
böyle bir gerekçeyle ortaya çıkmanız aslında tutmamış; farklı bir siyasetle,
farklı bir politikayla aslında Amerika Birleşik Devletleri âdeta Türkiye’yle
oyun oynamıştır. Dolayısıyla, buna bağlı olarak sizin şu sırada yarın kime
döneceğini bilmediğiniz bir silahlı gücü Türkiye sınırında PYD’ye destek verir
hâle getiriyorsunuz. Açıklamalara bakacak olursak, efendim, Suriye’de alınmış
ve yetiştirilmiş peşmergeler tarafından Suriyelilerin buraya gönderildiği… Eğer
böyleyse daha da kötü bir duruma düşmektesiniz, yok, Irak üzerinden, Iraklı
Kürtlerin, peşmergelerin eğer bu bölgeye naklini söz konusu ediyorsanız -ki
bunlar şu açıklamayı yapıyor: “Birleşmiş Milletlere kayıtlı olan silahlarla
gidemeyiz, gitmiyoruz.”- yarın o silahları orada bırakmayacaklarını nasıl
garanti edeceksiniz o zaman, kayıtlı silah değilse? Orada bıraktığında bunların
PKK’nın eline geçmeyeceğini nasıl garanti edeceksiniz? Bunları edemezsiniz.
Yarın iş Türkiye’ye döndüğü takdirde bunun altından da kalkamayacağınızı
düşünüyorum. Dolayısıyla bu konuyu tekrardan gözden geçirmenizde büyük bir
fayda vardır. Ama yine üzerinde özellikle durmak istiyorum: Anayasa’nın 92’nci
maddesi peşmergenin Ceylanpınar üzerinden de olsa, nereden olursa olsun Türkiye
topraklarına girmesine ve bunun üzerinden geçmesine asla müsaade etmemektedir
ve kesinlikle bunun karşılığında Anayasa suçu işlenmektedir ve bunun hesabını
eninde sonunda vermek zorunda kalırsınız. Bu bakımdan, sizleri özellikle
uyarmayı bir görev addediyorum, yanlış yapmayın arkadaşlar.
Bakın, bugün Suriye’den Türkiye’ye
girmiş 1 milyon 800 bin kişi arasında kaç IŞİD militanının olduğunu, kaç PYD
militanının olduğunu, genel anlamda ne kadar terörist olduğunu nasıl tespit edeceksiniz?
Yarın bombalar patlamaya başlarsa Türkiye’de bunun hesabını kim verecektir,
bunun altından nasıl kalkacaksınız? Ve tezkerenizde belirttiğiniz gibi IŞİD’in
ve PKK’nın dışında “Suriye’deki diğer terör örgütleri” olarak isim vermeden
belirttiğiniz terör örgütlerinin kaç tane olduğunu ve bunların ne kadarının
Türkiye içerisinde yer aldığını bilemezsiniz. IŞİD bir terör örgütüdür, PYD bir
terör örgütüdür ve PKK’nın uzantısıdır. Zaten flamalarında da bunlar
görülmektedir. Öyleyse, iki terör örgütünün çarpışması sırasında ve ikisini de
terör örgütü olarak nitelendiriyorsanız terör örgütlerinin birine yardım ederek
hangi işlemi yaptığınızı, nasıl kanunsuzluk içerisine düştüğünüzü görmeniz
gerekir ve siz “terör örgütü” dediklerinizle masaya oturuyorsunuz.
Hepinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın
Halaçoğlu.
Danışma Kurulu önerisinin lehinde
İstanbul Milletvekili Sayın Mehmet Doğan Kubat, buyurunuz. (AK PARTİ
sıralarından alkışlar) 
MEHMET DOĞAN KUBAT (İstanbul) – Sayın
Başkanım, çok değerli milletvekili arkadaşlarım; Danışma Kurulu önerisi lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
Değerli arkadaşlar, dört siyasi parti
grubumuzun ortak önerisiyle Türkiye Büyük Millet Meclisinin bu haftaki çalışma
takvimi düzenlenmiştir. Buna göre, inşallah bugün Kocaeli Milletvekili Mehmet
Ali Okur ve arkadaşlarının vermiş olduğu YÖK kanununda değişiklik yapılmasına
ilişkin kanun teklifini, Gebze’mize, Kocaeli’mize Gebze Teknik Üniversitesinin
kazandırılmasına ilişkin teklifi görüşeceğiz. Ben şimdiden bu üniversitenin
Kocaeli’ne, eğitim camiamıza ve ülkemize hayırlı uğurlu olmasını diliyorum.
Yarın, 22 Ekim Çarşamba günü Elektronik
Ticaretin Düzenlenmesi Hakkında Kanun Tasarısı’nın gündeme alınarak
görüşmelerinin tamamlanmasına kadar çalışmalarına Meclisin devam etmesi
önerilmektedir. Yine bu kanun da, biliyorsunuz, teknolojinin gelişmesi
karşısında, özellikle İnternet ortamında yapılan alışverişe ilişkin hukuki
altyapı eksikliklerinin giderilmesine yönelik çok önemli ve acil kanunlardan
biridir. Bunun da inşallah yarın görüşmelerinin yapılması, 23 Ekim Perşembe
günü de İstanbul Tahkim Merkezi Kanunu Tasarısı’nın görüşülerek Meclisimizin
çalışması önerilmektedir. Önerimize desteklerinizi bekliyor yüce heyetinizi
saygılarımla selamlıyorum. (AK PARTİ sıralarından alkışlar) 
BAŞKAN – Teşekkür ederim.
Danışma Kurulu önerisinin aleyhinde
Diyarbakır Milletvekili Sayın Altan Tan, buyurunuz.
ALTAN TAN (Diyarbakır) – Sayın Başkan,
sayın milletvekilleri; bugün en önemli gündem maddelerinden birisi 17 Aralık
sürecinde başlayan yolsuzluk operasyonunun üstünün örtülmesi. Değerli
arkadaşlar, “Vardı, yoktu.”, “İftiraydı, düzmece bir plandı.”, “Paralel yapının
bir tezgâhıydı.”, “İşte, bunca kasetlerin tamamı montajdı, eklemeydi.”, “Ciddi
bir belge vardı, yoktu.”, bütün bunları Türkiye yaklaşık on aydır tartışıyor.
Yüzlerce yazı yayınlandı, yüzlerce makale, yorum, televizyon programı yapıldı
ama neticede kamuoyunun önüne açık, net, mahşerî vicdanı rahatlatacak bir
netice ortaya konulamadı. Ben bu teferruatlara girmek istemiyorum yani “Ne
yazıldı, ne çizildi?”, “Ne oldu?”, “Kim ne dedi?” fakat cumhuriyet tarihinin en
büyük yolsuzluk iddialarında geldiğimiz nokta sadece kamuoyu açısından büyük
bir tatminsizliktir. Tekrar ediyorum: “Vardı, yoktu.”, “Doğruydu, yanlıştı.”
iddialarının ötesinde gelinen en önemli nokta bu dosya şeklen kapanmış olabilir
ama ne zaman olsa, hangi tarihte olursa olsun bir gün Türkiye tekrar bu
dosyaları açacaktır. 
Tabii, hiçbir şey yoktu ise 4 bakan
neden istifa etti? Yani öncelikle bu 4 bakan eğer hakikaten aklandılarsa tekrar
bir günlüğüne bile olsa görevlerine iade edilmeleri lazım. İkincisi: Yine aynı
tarihte istifa eden bir Bakan, Sayın Erdoğan Bayraktar televizyonların
karşısına çıktı. “Biz -kendimce, bence- yanlış bir şey yapmadık ama ne yaptıksa
bunları -o tarihteki Sayın Başbakan Recep Tayyip Erdoğan’ın adını vererek- onun
talimatıyla yaptık.” dedi. 
Şimdi, değerli arkadaşlar, bir
demokratik devlette, üstelik de 80 milyonluk bir devlette –yani 1 milyonluk, 2
milyonluk, 3 milyonluk aşiret devletleri var dünyada, düzmece demokrasilerle
yönetilen devletler de var- ve bölgesinde örnek olma, lider olma iddiasında
olan bir devlette bu iddiaları bu kadar basitçe geçiştiremezsiniz. 1 milyar
doların varlığından bahseden telefon konuşmaları ve yine aynı şekilde bu
işlerin içerisinde yer almış sözde bir iş adamının “tape”leri bu kadar basit
bir şekilde geçiştirilemez. Bu Meclis kürsüsünde de Türkiye’de de hiç kimse, en
fazla bu parasal ilişkilerin içinde olan, tabiri caizse, devletin kasasını
elinde bulunduran Sayın Mehmet Şimşek ve Ali Babacan’la ilgili tek kelime itham
edici bir ifadede, beyanatta bulunmadı. Niye bulunmadı? Yine bu operasyonların
içinde adı geçen ve “tape”leri yayınlanan sözde iş adamı beyanatlarında “Ya bu
adamlar çok acayip adamlar, bir türlü nüfuz edemedik.” dedi kendi
“tape”lerinde. 
Dolayısıyla,
değerli arkadaşlar, bu mevzu hakkında da böyle çok fazla gidip gelmeden evvel,
üzerinde fazla konuşmadan evvel ve sonrasında da ilk ve son söz olarak şunu
söylemek istiyorum: Değerli arkadaşlar, her şeyi bir yana bırakın yani bu
işlerin doğruluğunu, yalanlığını bir tarafa bırakın; Allah’ınızı severseniz bu
çoluk çocukla ne işiniz var? Bunlarla VIP’lerde ne işiniz var? Bunlarla devlet
protokolünde yan yana otururken ne işiniz var? Yani siz kendinize bakıp
taşıdığınız sıfatlara, devlet adamı sıfatlarına ve oturduğunuz makamların önemine
bakarak kendi kendinize sorun, Allah’ınızı severseniz bu insanlarla ne işiniz
var? Hani kişiye soruyorlar, diyorlar ki: “Bana arkadaşını söyle, kim olduğunu
söyleyeyim.” Gezdiğiniz insanlar, oturup kalktığınız insanlar, yemek yediğiniz
insanlar, şakalaştığınız insanlar, bir dönüp bakın eğer sizin bulunduğunuz
yerin ağırlığıyla mütenasip değilse, hele hele bu kadar karanlık ışık
içindeyse, bu kadar magazin dünyasının içindeyse sizin bırakın bunlarla yan
yana oturmayı, kilometrelerce kaçmanız lazım. 
Onun için,
değerli arkadaşlarım, tekrar söylüyorum: Hiçbir şey aklanmadı, hiçbir şey
kapanmadı, hiçbir şey de kamuoyunun vicdanını ikna etmedi, teskin etmedi. Ne
zaman olursa olsun bu dosyalar tekrar açılacak, bunun bilinci ve hesabıyla
yaptıklarınızı tekrar gözden geçirin. 
Değerli arkadaşlar, yine bu kürsüden
defalarca sizlere hitap ettim ve gündeme getirdim; İstanbul’daki imar
değişiklikleri, feryat figan bütün bir İstanbul talan edildi. İnan edin,
Bizans’tan bu yana bu kadar bir talan olmamıştı İstanbul’da. Çocukluğundan beri
İstanbul’da yaşayan, fiilen yirmi beş yıl oturmadan önce de bütün yaz
tatillerini İstanbul’da, Boğaziçi’nde geçiren bir kardeşiniz olarak söylüyorum,
benim yüreğim yanıyor, kendimi bir İstanbullu olarak hissediyorum. Ve
İstanbul’da bu yapılanlarla ilgili verdiğim Meclis araştırma önergesinde çok
basit bir şey istedim, dedim ki: “Ne kadar imar değişiklik dosyası varsa,
1994’ten bu yana, sizin sorumluluğunuz altında, bu imar değişikliği yapılan
parsellerin, adaların, paftaların -neyse- ilk sahipleri kim? Yani, bu imar
değişiklikleri yapılmadan önceki sahipleri kim, imar değişikliği yapıldıktan
sonraki sahipleri kim, lütfen bunları bir açıklayın.”
Ve yine aynı şekilde “Çok doğru bir şey
yapıyoruz, bunlarda hiçbir yolsuzluk yok, biz bu değişikliklerin tamamını belli
bir kurala göre yaptık.” diyorsanız, o zaman buralarda oluşan rantın değeri ne
kadar? Yani, imar değişikliği yapmadan önceki değeri ne, imar değişikliği
yaptıktan sonraki değeri ne? Bunu da sordum. 
Üç: Dedim ki: “Arkadaşlar, eğer bu
yaptıklarınızdan bu kadar emin ve vicdan rahatlığı içerisindeyseniz, o hâlde
gelin bir imar değişikliği rant vergisi koyalım.” Bununla ilgili de bir kanun
teklifi verdim Meclise. Bir komisyon kurulsun, o imar değişikliği yapılan
parselin imar değişikliğinden önceki değeri ne, sonraki değeri ne; bundan
oluşacak rantın yüzde 20’si devletin hazinesine girsin. 
Benim söylediklerime itiraz ettiniz ve
-buradan sayın iktidar milletvekillerine sesleniyorum, az sayıda beni dinleyen
arkadaşa sesleniyorum- ellerinizi kaldırarak “Hayır.” dediniz ama bugün Sayın
Ali Babacan geldi, kameraların karşısına geçti, iki aydır bu rant vergisinden
bahsediyor. Ama, ne zaman bahsediyor? Bütün İstanbul satıldıktan sonra. 
Hiç Esenyurt’a gittiniz mi sevgili
arkadaşlar? Böyle bir rezalet gördünüz mü? Orada neler oldu hiç baktınız mı?
Ama döndük dolaştık, yine benim bu kanun teklifini vermemden iki yıl sonra, şu
an Sayın Ali Babacan, Sayın Mehmet Şimşek bu rant vergisinden bahsetme durumuna
geldiler. 
Değerli arkadaşlar, yine aynı şekilde,
bu “tape”lerde milletin anasına avradına küfreden iş adamıyla geçenlerde VIP
salonunda yüz yüze geldim, karşılaştım, hacca gidiyormuş -tabii, VIP’ye nasıl
girmiş, o da ayrı- hacca giden AKP’li milletvekilleriyle birlikte. Dedi ki:
“Çok aleyhimizde konuşuyorsun.” “Hayır, siz bu hesabı verin.” dedim; bir. İki:
“Siz ‘İş adamıyım, otuz beş yıllık mühendisim -böyle söylüyor, ‘İş adımıyım.’
diyor- ben bunların tamamını hakkımla aldım.’ diyorsunuz. Ben Meclis
kürsüsünden Ulaştırma Bakanı Sayın Binali Yıldırım’a seslendim, ‘Bu Hasankeyf
Köprüsü 1.090 metre, birinci Boğaziçi Köprüsü 1.070 metre, Boğaziçi
Köprüsü’nden daha uzun. Yarı fiyatına ver, Diyarbakırlı iş adamları bütün bu
teknik ve mali şartları da yerine getirerek buna talip.’” dedim, tatminkâr bir
cevap vermedi. Döndü bana ne dedi biliyor musunuz? “Ya, zaten o köprülerden
birisi 130 milyon TL. Bu da benim için iş mi? Ben bunu zaten keyfine
yapıyorum.” “Sakın yorulma, keyfine de yapma. Bırak, bak bunu yarı fiyatına
yapabilecek iş adamları var.” dedim. 
İşte, değerli arkadaşlar, bakın
kimlerle yol yürüyorsunuz, kimlerle hacca gidiyorsunuz, kimlerle iş
yapıyorsunuz. Onun için, AKP içindeki milletvekillerine sesleniyorum, vicdanı
olan arkadaşlara sesleniyorum: Eğer bunlara bugün “Dur.” diyemezseniz, sesinizi
yükseltemezseniz, inan edin, siz de yarın az da olsa kalan vicdanınızda büyük
acılar çekeceksiniz. 
Saygılar sunarım. (HDP sıralarından
alkışlar) 
BAŞKAN – Teşekkür ederim. 
Danışma Kurulu
önerisini oylarınıza sunuyorum: Kabul edenler… Kabul etmeyenler… Kabul
edilmiştir. 
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım.
VI.- BAŞKANLIĞIN
GENEL KURULA SUNUŞLARI (Devam)
D) Önergeler
1.-  Mersin
Milletvekili Ali Rıza Öztürk’ün, (2/62) esas numaralı 12 Eylül 1980 Darbe
Sürecinin Yol Açtığı Mağduriyetlerin Giderilmesine İlişkin Kanun Teklifi’nin
doğrudan gündeme alınmasına ilişkin önergesi (4203)
Türkiye Büyük Millet Meclisi
Başkanlığına
(2/62) sıra
sayılı Kanun Teklifim ile ilgili İç Tüzük’ün 37’nci maddesi uyarınca işlem
yapılması için gereğini saygılarımla arz ederim. 
 Ali
Rıza Öztürk
 Mersin
BAŞKAN – Teklif
sahibi Mersin Milletvekili Sayın Ali Rıza Öztürk, buyurunuz. (CHP sıralarından
alkışlar) 
ALİ RIZA ÖZTÜRK
(Mersin) – Sayın Başkan, değerli milletvekilleri; 12 Eylül 1980 darbe sürecinin
yol açtığı mağduriyetlerin giderilmesine ilişkin bir kanun teklifi verdik.
Aslında 23’üncü Dönemde de bunu vermiştik fakat 23’üncü Dönemde Adalet
Komisyonunun raflarında kirlendi. Ve 24’üncü Dönem verdik, 24’üncü Dönemin
sonuna geldik. Fakat 12 Eylül 1980 darbesine yönelik halkın tepkilerini
istismar etmeyi her fırsatta dile getiren Adalet ve Kalkınma Partisi iktidarı
nedense bu teklifi görmemezlikten geldi. AKP milletvekillerinin verdiği kanun
teklifleri yirmi dört saat içerisinde Komisyona gelirken, bu teklif hâlen daha
raflarda. 
Şimdi, bu kanunu
ben çok detaylı anlatmayacağım ama 1’inci maddesi: “Türkiye Cumhuriyeti
devleti, 12 Eylül 1980 darbesini demokrasiye, hukuka ve millete karşı yapılmış
bir hareket olarak kabul eder. Devlet, uygulamaları, sonuçları ve yol açtığı
gerek kişisel gerekse toplumsal yıkıntılar nedeniyle 12 Eylül 1980 darbe
sürecinde maddeten ve manen zarar görmüş kişilerden ve ailelerinden özür
diler.” 
Şimdi, AKP’li
vekil arkadaşlarıma soruyorum: Bu maddenin neresi size dokunuyor? Niye kabul
etmiyorsunuz? Bir yandan 12 Eylül 1980 darbesinin karşıtlığını yapıyorsunuz ama
bir yandan 12 Eylül 1980 darbesi ve tüm darbe hukukunu yok etmeye çalışan
anlayışa destek vermiyorsunuz.
Şimdi “Sayın Başbakan -şimdiki
Cumhurbaşkanı, o dönemin Başbakanı- Sayın Recep Tayyip Erdoğan 20 Temmuz 2010
AKP grup toplantısı konuşmasında ağlamaktan konuşamadı.” deniyor. 12
Eylülcülere -kendi ifadesiyle- hesap soracağını söylüyor ve diyor ki: “İşte,
solcularla sağcılar denge kurmak için idam ettiler.” Mustafa Pehlivanlı’dan,
Necdet Adalı’dan, Erdal Eren’den bahsediyor, Başbakan Yardımcısı Bülent Arınç
da iki gözü iki çeşme ağlıyor. 
Tabii, 12 Eylül 2010 referandumunda
Anayasa’ya evet dedirttirmek için bu istismarlar yapılıyor ama biz de sandık ki
Sayın Başbakan samimi, 12 Eylüle yönelik böyle bir kanun teklifi verdik ve bu
kanun teklifimizi, o tarihte grup başkan vekili olan Suat Kılıç’tı sanıyorum,
onunla da görüştük; bugünün Adalet Bakanı Sayın Bekir Bozdağ da görmüştü. Böyle
bir kanun teklifinin doğru bir kanun teklifi olduğunu söylediler ama bir türlü
kabul etmediler. 
Hatta değerli arkadaşlarım, bakın, bu
elimdeki kitap, Adalet Komisyonu Başkanı Sayın İyimaya’nın “Siyaset Kurumunun
Ortak Günahı Yasama Reformu” adlı kitapçığı. Burada diyor ki yani darbelerle
hesaplaşma konusunda, demokratik iradenin egemen olması konusunda Sayın İyimaya
diyor ki: “Aynı konuda Mersin Milletvekili Ali Rıza Öztürk’ün ‘12 Eylül 1980
Darbe Sürecinin Yol Açtığı Mağduriyetlerin Giderilmesine İlişkin Kanun Teklifi’
(Adalet Komisyonunun 2010 t, 2/767 Esası). Teklif, bilebildiğim kadarıyla darbe
dönemi sonrası rehabilitasyon alanında somut önerileri içeren ilk veya
ilklerden olma özelliğini taşımaktadır.”
Sayın Mahir Ünal da dinlerse -AKP Grup
Başkan Vekili- iyi olur. 
MAHİR ÜNAL (Kahramanmaraş) – Ne oldu,
hayırdır?
ALİ RIZA ÖZTÜRK (Devamla) – Bakın,
Adalet Komisyonu Başkanı Sayın İyimaya’nın bu kitapta bu teklifle ilgili
bahsettiği şeyi söylüyorum Sayın Ünal. Sayın İyimaya, sizin Adalet Komisyonu
Başkanınız diyor ki darbelerle hesaplaşma adına: “Aynı konuda Mersin
Milletvekili Ali Rıza Öztürk’ün ‘12 Eylül 1980 Darbe Sürecinin Yol Açtığı
Mağduriyetlerin Giderilmesine İlişkin Kanun Teklifi.’ Teklif, bilebildiğim
kadarıyla darbe dönemi sonrası rehabilitasyon alanında somut önerileri içeren
ilk veya ilklerden olma özelliğini taşımaktadır.” Öztürk’ün teklifinin 1’inci
maddesi tarihsel hüküm niteliğindedir. diye devam ediyor. Diyor, diyor da
teklif Adalet Komisyonunun raflarında duruyor. 
Şimdi, eğer gerçekten sizler darbe
karşıtlığını sadece kendi egemenliğinizi kurmak için istemiyorsanız, darbe
hukukundan hesap sormak istiyorsanız böyle bir kanun teklifini reddetmenizi,
karşı çıkmanızı anlayamıyorum. Bu kanun teklifi siz istediğiniz zaman burada
bir saatte geçer. 
Yani, buradaki tarihsel hüküm şudur,
bir daha okuyorum: “Türkiye Cumhuriyeti Devleti; 12 Eylül 1980 darbesini;
demokrasiye, hukuka ve millete karşı yapılmış bir hareket olarak kabul eder.”
Bu tarihsel hükmü kabul ediyorsanız bu teklifi gündeme almamız gerektiğini
düşünüyorum. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Öztürk. 
İstanbul Milletvekili Sayın Süleyman
Çelebi, buyurunuz. 
SÜLEYMAN ÇELEBİ (İstanbul) – Sayın
Başkan, çok teşekkür ederim. Yüce Meclisi saygıyla, sevgiyle selamlıyorum. 
Önemli bir yasa teklifini verdi
arkadaşımız. Bazılarınız dinlediniz, bazılarınız dinlemezden geldiniz. Aslında,
Mersin Milletvekili Sayın Ali Rıza Öztürk arkadaşımızın verdiği yasa teklifi
sizin bugüne kadar her zaman buralarda, bu kürsüde ifade ettiğiniz değerlendirmelere
yönelik bir yasa teklifiydi. 
Şimdi, daha önce, biliyorsunuz, bu
Mecliste yine darbeler komisyonu kuruldu. Sayın Bostancı da bu komisyonda
raportörlük görevi yaptı, şimdi grup başkan vekili. Saatlerce çalıştık,
günlerce çalıştık. Çok yeterli olmasa da bir rapor çıktı. Bu raporun gereğinin
yapılması konusunda bu Mecliste şu ana kadar tek bir adım atılmış değil.
Sayfalarca yazıyoruz. Yani, komisyonlar kurulması, raporların oluşması bu
Meclis için hiçbir şey ifade etmiyor. Yazın, hazırlayın, bir tarafa atın. Bu
komisyonların bunun için oluştuğunu, aslında bu darbelerle ilgili hesaplaşmak
gibi bir hedefin olmadığı burada da çok net gözüküyor. 
Bu kanun teklifinde ne öneriliyor
değerli arkadaşlar? Bakın, burada birçok vakfın mallarını iade ettiniz. Yandaş
diye tanımlayacağım artık, birçok vakfın, derneğin mallarını iade ettiniz ama
TÖB-DER’in mal varlığını, yıllarca söylememize rağmen, o Darbeler Komisyonunda
özel bir paragraf açmamıza rağmen, buradaki sayın bakanlar, Adalet Bakanı,
Başbakan Yardımcısı, bu yasalar görüşülürken “Bunu gidereceğiz, biz bu yasadaki
değişikliği en kısa zamanda yapacağız, bu haksızlığı gidereceğiz.” demesine
rağmen, o sözlerin hepsi buza yazıldı ve asla ve asla o yasanın değişimine
ilişkin buraya getirilen önerilerin hiçbirisi dikkate alınmadı değerli
arkadaşlarım. 
Şimdi, 12 Eylülle, darbelerle ilgili
sürekli hesaplaşacağını ifade eden AKP iktidarının aslında -çok net söylüyorum-
buradan beslendiğini, bunun yalnız politikasını yaptığını, yalnız bu konudaki
yaklaşımını ortaya koyduğunu çok net bu uygulamada da göreceğiz. Biraz sonraki
oylamada Ali Rıza Öztürk’ün verdiği yasa teklifine “Hayır” oylarınızla bunu bir
kez daha göreceğiz, bir kez daha halkın önünde sizi teşhir etmiş olacağız. 
Dolayısıyla, değerli arkadaşlarım, 12 Eylül
devam ediyor. Bakın, ODTÜ’lü Onur Yaser arkadaşımız polis işkencesine
dayanamayarak intihar etti değerli arkadaşlar. Onunla beraber annesi Hatice Can
intihar etti. Niye etti? Polis işkencesine dayanamadıkları için. Polis
işkencesi şu anda birçok uygulamada devam ediyor. Şu anda getirilmek istenen
yasal düzenleme bu ve benzeri işkenceleri, polis uygulamalarını daha yaygın
hâle getirmek ve baskı altında tutmak için yapılıyor. Bir taraftan Erdal
Eren’den bahsediyor AKP, bir taraftan da 14 yaşındaki Berkin Elvan’ın önündeki
sorumluluğu hâlen ortadan kalkmış değil. 
Bu anlamda
bakıldığında şunu somut olarak öneriyorum: Gelin, en azından TÖB-DER’in mal
varlığının verilmesi… İşte, burayı ihtiva ediyor bu yasa. Bugüne kadar yapılan
haksızlıklar ve bizim Komisyonun, Darbeler Komisyonunun raporuna en azından
grup başkan vekili olarak siz bir el kaldırın, bir sadık kalın. Gelin, bakın,
bu yasa teklifi bununla ilgili. Ben şimdiki sınavınızı… Özellikle, grup başkan
vekili başta olmak üzere siz el kaldırdığınızda, burada diğer Komisyon üyeleri
de var aramızda onlar da el kaldırırlarsa sizin grubunuzun el kaldıracağına
yürekten inanıyorum. Hayırlı bir iş yapın, gelin, bugün bir defa daha bu sınavı
hayırlı bir noktaya taşıyın diyorum.
Hepinizi saygıyla, sevgiyle selamlıyorum.
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Birleşime on dakika ara veriyorum.
Kapanma Saati :
16.39
İKİNCİ OTURUM
Açılma Saati:
16.51
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----0----
BAŞKAN – Sayın
milletvekilleri, Türkiye Büyük Millet Meclisinin 6’ncı Birleşiminin İkinci
Oturumunu açıyorum.
Alınan karar
gereğince sözlü soru önergeleri ile diğer denetim konularını görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
Birinci sırada
yer alan, Türkiye Büyük Millet Meclisi İçtüzüğü’nde Değişiklik Yapılmasına Dair
İç Tüzük Teklifi ve Anayasa Komisyonu Raporu’nun görüşmelerine kaldığımız
yerden devam edeceğiz.
VIII.-  KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.-  Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN –
Komisyon? Yok.
Ertelenmiştir.
İkinci sırada
yer alan, Devlet Sırrı Kanunu Tasarısı ve Avrupa Birliği Uyum Komisyonu ile
Adalet Komisyonu Raporlarının görüşmelerine kaldığımız yerden devam edeceğiz.
 2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN –
Komisyon? Yok.
Ertelenmiştir.
3’üncü sırada yer alan, Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile benzer
mahiyetteki bir kanun teklifi ve Sağlık, Aile, Çalışma ve Sosyal İşler
Komisyonu Raporu’nun görüşmelerine kaldığımız yerden devam edeceğiz.
3.- Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 Milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu (1/937, 2/2229) (S. Sayısı: 615)
BAŞKAN – Komisyon? Yok.
Ertelenmiştir.
4’üncü sıraya alınan, Kocaeli
Milletvekili Sayın Mehmet Ali Okur ve 6 Milletvekilinin; Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi ve Millî Eğitim, Kültür, Gençlik ve
Spor Komisyonu Raporu’nun görüşmelerine başlayacağız.
4.-  Kocaeli Milletvekili
Mehmet Ali Okur ve 6 Milletvekilinin; Yükseköğretim Kurumları Teşkilatı Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi ve Millî Eğitim, Kültür, Gençlik ve Spor Komisyonu Raporu
(2/2301) (S. Sayısı: 645) (x)
BAŞKAN – Komisyon? Burada.
Hükûmet? Burada.
Komisyon Raporu 645 sıra sayısıyla
bastırılıp dağıtılmıştır. 
Teklifin tümü üzerinde söz isteyen
Cumhuriyet Halk Partisi Grubu adına Aydın Milletvekili Sayın Metin Lütfi
Baydar, buyurunuz. (CHP sıralarından alkışlar)
CHP GRUBU ADINA METİN LÜTFİ BAYDAR
(Aydın) – Sayın Başkan, değerli milletvekilleri; 645 sıra sayılı Kanun Teklifi
hakkında Cumhuriyet Halk Partisi Grubu adına görüşlerimi ifade etmeden önce
gündemdeki bir konuyu hatırlatmak istiyorum.
Kişinin doğru ya da iyi olanı yapmak
için kendi davranışlarını, amaçlarını ve karakterini ahlaki açıdan
değerlendirmesini sağlayan şeye vicdan diyoruz. 
Adalet ve Kalkınma Partisinin sayın
milletvekillerine sormak istiyorum: Şimdi sizin gibi düşünelim. Tamam, 17
Aralık bir darbe girişimidir. Tamam, 17 Aralık İran ile Türkiye arasında Halk
Bankası aracılığıyla gerçekleştirilen, Hükûmetin 260 milyar dolarlık bir
transferden binde 34’lük bir payla 8,5 milyar dolar kazandığı bir sürecin
deşifre edilmesi ve devletin zarara uğratılmasıdır. Anladık, böyle olsun.
Ancak, bu 8,5 milyar dolardan tırtıkladığı iddia edilen bakanları, çocukları ve
ortadaki rüşvet iddialarını ne yapacağız? Bu tırtıklama iddialarını nasıl
içimize sindireceğiz? 17 Aralık soruşturmasının başladığı günden on ay sonra
bir yargılama yapılmadan İstanbul Cumhuriyet Başsavcılığı tarafından
takipsizlik kararı verilerek dosyanın kapatılması konusunda vicdanımızı nasıl
rahatlatacağız? Eğer iddia edilenler doğruysa ve kayıtsız kalmış isek yarın
ruzimahşerde suallere nasıl cevap vereceğiz? Adalet ve Kalkınma Partisinin çok
değerli milletvekilleri, sizleri bu konuda vicdanlarınızla baş başa
bırakıyorum.
Yolculuk için arabanıza binip kontağı
açtığınızda benzinin göstergesine göz atmayan neredeyse yok gibidir. Bu
bakışla, depodaki benzinle ne kadar yol gidilebileceği hemen hesaplanmıştır
bile. Benzin bir kaynaktır ve aracın alacağı yol mesafesi açısından önemlidir.
En iyi araca sahip olunsa dahi benzin yoksa hareket mümkün değildir. Peki, bu
durumu ülkeler için düşünürsek mevcut insan gücüyle nereye varılır, hangi
gelişmişlik düzeyi yakalanır? Bugünkü yetişmiş insan gücü için bir hedef
oluşturursak bu hedefin gerçekleşmesi ne kadar zaman alır? Sorularla aslında
“Nereden nereye geldik, varmak istediğimiz hedef için gerekli olan kaynak
nedir?” sorusuna cevap aramaktayız.
Önce çerçeveyi Birleşmiş Milletler
Kalkınma Programı UNDP’nin 2014 yılı İnsani Gelişme Raporu üzerinden
değerlendirelim. 187 ülkeyi kapsayan İnsani Gelişme Endeksi’ne göre en üstte
Norveç, en yüksek insani gelişmişlik endeksi puanıyla ilk sırada yer aldı. Avustralya,
İsviçre, Hollanda, Amerika Birleşik Devletleri, Almanya, Yeni Zelanda, Kanada,
Singapur ve Danimarka ilk 10 arasına girmeyi başardı. En son 10’a gelince,
hayatını artık varlığını sürdürmeyi başarmak hâline getiren, hayat şartlarının
en zor olduğu Nijer, Kongo, Orta Afrika Cumhuriyeti, Çad, Sierra Leone, Eritre,
Burkina Faso, Burundi, Gine, Mozambik yer almaktadır. Türkiye ise 0,759’luk
değerle 69’uncu sırada yer alarak yüksek insani gelişme gösteren ülkeler
arasındaki yerini korumuştur. 
Ekonomik olarak ilk 20 arasında sayılan
bir ülke gelişmişlik göstergelerinde 69’uncu sırada ise ülkeyi yönetenlerin
şapkayı önlerine koyup bir değerlendirme yapması gereklidir. 
Raporda Türkiye için doğumda ömür
beklentisinin 75,3 yıl olduğu, okulda geçen ortalama yıl sayısının 7,6 yıl,
beklenen eğitim süresinin 14,4 yıl olduğu tespiti söz konusudur. Az sonra
aktaracağım rakamlar sözün nereye varacağını göstermesi açısından önemlidir. 
Şimdi, birtakım güncel verilerle
“Nereden nereye?” sorusuna cevap aramak istiyorum. Öncelikle istihdam verileri
tabii ki. Bunun için elimizdeki en sağlıklı verilerin TÜİK verileri olması
hasebiyle değerlendirmeleri bu göstergeler üzerinden yapalım. 
2013 yılı ihracat verisi yaklaşık 150
milyar dolar. Şimdi, bu veri üzerinden bir gözlem yapmakta fayda var. Bu üretim
düzeyini ve sonuçta mevcut ihracat potansiyelini yakalamak için Türkiye’de 25,5
milyon kişi çalışmıştır. 
İstihdamın 1,1 milyon kişisi okuma
yazma bilmemekte. 1,1 milyon kişisi okuma yazma bilir ama ilkokul mezunu
değildir. 8,8 milyon kişisi ilkokul mezunu, 2,5 milyon kişisi ilköğretim
mezunudur. 2 milyon ortaokul mezunu da bu sayıya eklendiğinde toplam 15,5
milyon kişinin sadece bu ilköğretim düzeyi civarında bir eğitime sahip olduğu
görülmektedir. İstihdamın bu yapısı son on yılda ihracatı 50 milyardan 150
milyar dolara sıçratmıştır.
Bu rakamlar kabaca
değerlendirildiğinde, Türkiye'nin bugünkü üretim düzeyine ortaokul ve altı
eğitim seviyesi ile geldiği görülecektir. İstihdamın ortalama eğitim düzeyi
hâlâ yedi yıl civarındadır. İstihdamdaki ilkokul civarı grubun toplam
içerisindeki payı ise yüzde 65’tir. 
2023 hedefini açıklayan bir ülke olarak
Türkiye'nin cumhuriyetin 100’üncü kuruluş yıl dönümüne ilişkin ihracat hedefi
500 milyar dolardır. Ancak, bir gerçek var ki istihdamın bugünkü yapısı ve bu
görülen yüzüyle ancak 150 milyar doları gerçekleştirebilmiştir. Türkiye
“ortalama gelir” olarak tarif edilen bir seviyeye ulaşmıştır. Ortalama geliri
bu seviyeye ortalama insan kalitesi getirmiştir. Bunu daha ileri götürmek,
buradaki insan faktörünü iyileştirmek, geliştirmek ve daha donanımlı hâle
getirmekle mümkün olacaktır. Ortalama istihdamı ve ortalama insanı
geliştirmeden ortalama geliri artırmak mümkün değildir. Sonuçta bu üretim
potansiyeli ve istihdamın bu eğitim düzeyiyle gelinen nokta bellidir. Yeni
mezunlar ve sayısal artışlar nitelikle desteklendiği takdirde sonuç almak
mümkün olabilecektir. Yıllık 5 bin bile olmayan doktora eğitimini tamamlayanlar
sayısının ülkemizi 2023 vizyonuna taşıması ne yazık ki oldukça güç görülmektedir.

Hedefi, iddiası ve amacı olan Türkiye
gibi bir ülkenin sadece ekonomik göstergelerini iyileştirmesi de yetmeyecektir.
Sosyal göstergelerinin, politik çevre ve demokrasi kültürüyle mezcedilmiş
yapısının da bu çerçevede geliştirilmesi öncelikli olmalıdır. Kişi başına
ortalama 10 bin dolar civarında olduğu ifade edilen millî gelirin 25 bin dolar
seviyelerine yükselebilmesi için yatırımı gençliğe yapmamız gerekmektedir. 
İnsani Gelişme Raporu’nda “yönetime
ilişkin algı” konulu bir endekse de yer verilmiştir. “Ulusal yönetime güveniyor
musunuz?” sorusuna “Evet.” cevabı verenlerin ülkemizdeki oranının yüzde 53
olarak çıkması gayet manidardır. Siyasi kristalleşmeyle de uyumlu bu verinin
raporda bu şekilde yer alması, siyasi iktidarın potansiyel sınırlarını da
göstermektedir. Gelişmişliğin göstergesi ortalama gelirle belirlenirken
ortalama insanla gelinen bu aşamayı gözden uzak tutmamak gerekmektedir.
Ekonomik gelişme insani gelişmeyi de beraberinde getirecektir. Ortalama gelir
tuzağından çıkış, ortalama insan tuzağından kurtulup insanımıza ve gençliğimize
yatırım yapmakla mümkün olacaktır.
Değerli milletvekilleri, Cumhuriyet
Halk Partisi olarak üniversitelerimizin hem sayılarını hem de niteliklerini
artırmak için atılacak her adımda bugüne kadar destek verdik ve bundan sonra da
vermeye devam edeceğiz. İlk imza sahibi olduğum 30 ilde 41 tematik üniversite
kurulmasını içeren kanun teklifim ise hâlâ komisyonda görüşülmeyi beklemekte ve
devam etmektedir. O kanun teklifinde açılması istenen üniversitelerden birinin
burada canlandığını, hiç olmazsa isim olarak canlandığını görmenin benim için
ayrı bir mutluluk kaynağı olduğunu belirtmem gerekiyor.
Değerli milletvekilleri, beklemeye
devam eden ve ülkemiz açısından önem taşıyan 41 tematik üniversite kurulmasını
içeren kanun teklifimizde neler var, kısaca hatırlatayım: Sağlık sektöründeki
gerek yatırımlar gerekse sağlık politikaları sonucu Afyonkarahisar ili önemli
gelişmeler kaydetmiştir. Bu gelişmenin devamlılığı için Afyonkarahisar’da
kurulacak sağlık bilimleri üniversitesi yerinde bir karar olacaktır. 
Yine, Bursa ilimizde “sağlık bilimleri
üniversitesi” adıyla bir üniversite kurulması ülkemizin doktor başta olmak
üzere sağlık personeli ihtiyacını karşılayabilecektir. 
İzmir Bergama’da kurulacak sağlık
bilimleri üniversitesi de bölgedeki yoğun termal hareketlilik ve kaplıca
turizminin gelişmişliği ve Bergama’nın antik dönemden bugüne olan misyonuyla
bütünleşecektir. Bergama’ya kurulacak bir sağlık bilimleri üniversitesi bu
misyonu uygulamayla birleştirecektir. 
Ankara Beypazarı son yıllarda turizme
dayalı projeleri hayata geçirme çabasındadır. Alternatif turizm türlerine
yönelik bölümlerle uyumlu bir yapısı bulunmaktadır. Bu yapının ülkemiz
turizmine katkı sağlaması Ankara Beypazarı’na bir turizm üniversitesi kurulmasıyla
sağlanabilecektir. 
Tokat ilimizde kurulacak bir tarım
üniversitesi ilin gelişmiş tarım olanakları nedeniyle üniversiteyi gelecekteki
gelişmiş tarım üniversitelerinden birisi hâline rahatlıkla getirebilecektir. 
Ankara Kızılcahamam, spor faaliyetleri
için uygun bir doğaya sahiptir. Ankara’ya yakınlık, ilçenin göreli avantajını
teşkil etmektedir. Kızılcahamam’a kurulacak spor bilimleri üniversitesi,
bölgenin tanınırlığını artırmasının yanı sıra gelişmesine de önemli katkılar
sağlayacaktır. 
Bursa İnegöl’de kurulacak bir tasarım
üniversitesi, Türkiye genelinde hem mobilya hem de tekstil sanayisinde sözü
geçen bir ilçe olmasının artılarını daha da markalaştıracaktır. 
Isparta Eğirdir’de doğa bilimleri
üniversitesi, Türkiye'nin meyvecilik bahçesi olması, ilçedeki katma değerin
artırılması için toprağa bağlı üretim teknolojileri konusunda bir altyapının
oluşturulmasını sağlayacak ve bu alandaki üretim, refah ve sosyal hareketliliği
artıracaktır. 
Isparta Yalvaç’ta kurulacak sosyal
bilimler üniversitesi, Yalvaç’ın tarihten getirmiş olduğu birikimi, o bölgenin
sosyal bilimler alanında bir cazibe merkezi olmasını sağlayacaktır. 
Eskişehir’de hem askerî hem de sivil
havaalanının bulunması, yüksek hızlı tren seferlerine sahip olması, kara ve
demir yolu taşımacılığının birbirine bağlı bir yapıda bulunması, bu şehrimizde
bir ulaştırma üniversitesinin kurulması gerekliliğini ortaya çıkarmaktadır. 
İzmir’in gelişmiş şehir yapısının
kurulacak bir İzmir hukuk bilimleri üniversitesinde değerlendirilebilmesi;
Ankara’nın bürokratik yapısının vereceği bilgi birikimi, Ankara hukuk bilimleri
üniversitesiyle sağlanacaktır. 
Denizli’de girişimcilik ve teknoloji
üniversitesi, yerel halkın sahip olduğu girişimcilik duygusunun yönetilmesi ve
bu girişimci potansiyelin harekete geçmesini de sağlayacaktır. 
Yine, İzmir’de kurulacak olan bir
turizm üniversitesi, güzel İzmir’in geçmişindeki tarihî izleri ve deniziyle
bütünleşmiş yaşam şeklini, aynı zamanda ilin gelişmiş ulaşım, eğitim ve sağlık
hizmetleriyle bütünleştirerek uygulama açısından çok büyük bir avantaj
sağlayacaktır. 
Mersin ve Sinop’ta kurulacak denizcilik
üniversitesi, Akdeniz’de ve Karadeniz’de her yönüyle güçlü bir deniz ülkesi
konumuna gelmemizin eğitim altyapısını oluşturacaktır. 
Zonguldak’ta yer bilimleri
üniversitesi, bölgenin sahip olduğu yer altı zenginliğinin daha iyi
değerlendirilmesini sağlayacaktır. Bu sayede, bölgede yaşanan maden
facialarının önlenmesi için bilimsel araştırmalar ve bunlara bağlı uygulamalar
rahatlıkla yapılabilecektir. 
Teknoloji ve AR-GE koridorunda bulunan Kocaeli’nde bilişim
teknolojileri üniversitesi kurulmalıdır. 
Tekirdağ’da güzel sanatlar üniversitesi, ilin sahip olduğu
çok kültürlü sanat yapısını daha rahat ifade edebilmesini sağlayacaktır. 
Van’ın sahip olduğu tarım ve hayvancılık merkezli ekonomik
yapı, ildeki sanayi gelişimini gıda endüstrisi patikasına yönlendirmiştir.
Kurulacak doğa bilimleri üniversitesiyle bu alanda uzman olacak bir eğitim
kurumu şüphesiz bölgenin kalkınmasında önemli rol oynayacaktır. 
Muğla merkezli bir turizm üniversitesi, Bodrum’da güzel
sanatlar üniversitesinin kurulması hem bölge hem de ülke turizmine katkı
sağlayacak, yerel özelliklerinin ulusal turizm politikamıza ivme kazandırmasını
sağlayacaktır. 
Gaziantep’te girişimcilik ve teknoloji üniversitesi ilin
hinterland özelliklerinin en iyi şekilde değerlendirilmesinin yolunu açacaktır.

Kayseri, Erzurum, Malatya, Kütahya ve Isparta’da kurulacak
havacılık üniversiteleri, havacılık sektörümüzün ihtiyacı olan nitelikli
elemanların yetişmesini sağlayarak ülkemize özgü bir havacılık kültürünün
temellerini oluşturacaktır.
Antalya'da kurulacak olan turizm üniversitesi ve tarım
üniversitesi ilimizi Akdeniz'in çekim merkezi hâline getirecek, turizm ve
tarımın yaratacağı kontrollü ekonomik güç ülkemizin Akdeniz'de tek ve en büyük
güç hâline gelmesini sağlayacaktır.
Aydın Nazilli'de Nazilli Sümer girişimcilik ve teknoloji
üniversitesinin kurulmasıyla, Nazilli'nin Denizli ve Aydın gibi girişimciliğin
yüksek olduğu iki ilin arasında bulunması ve İzmir Limanı'na yakınlığı değerlendirilecektir.
Aydın Söke'de Milet sosyal bilimler ve doğa bilimleri
üniversitesinin kurulmasıyla Beşparmak Dağlarının zengin bitki örtüsü ve uygun
iklim koşullarının bölgedeki tarımsal çeşitliliği artırması değerlendirilecek,
bölgenin bu özelliğinin turizmle iç içe geçmiş olması doğa araştırmaları ve
turizm için de bir fırsat yaratacaktır. Ayrıca, felsefenin kurucusu Miletli
Thales bu üniversiteyle tekrar hatırlanmış olacaktır.
Aydın Kuşadası'nda turizm üniversitesinin kuruluşu
Kuşadası'nın turizm potansiyelini artıracak ve potansiyelin geliştirilmesinde
büyük bir öneme sahip olunmasını sağlayacaktır.
Konya'da kurulacak tarım ve endüstri üniversitesi,
yüzölçümüyle eş değer olan Hollanda'dan Patriot istememizin önüne geçecektir.
Adana'daki tarım üniversitesi de -bereketli ovaların- hem
halka hem de ülke ekonomisine katkı sağlayacak, pamuğu, ithal edilen bir
üründen ihraç edilen bir ürün hâline dönüştürecektir.
Yalova’da
doğa bilimleri üniversitesi, süs bitkisi üreticiliği ve arıcılığın gelişimini
değerlendirerek AR-GE faaliyetleri için doğal bir ortam oluşturacaktır.
Manisa
Turgutlu’da kurulacak ekonomi ve endüstri üniversitesi, şehrin İzmir gibi bir
metropole yakınlığını, ulaşım ağına çok yakın olmasını ve ekonomisinin
canlılığını kullanarak ekonomi ve işletme alanlarında nitelikli eleman
yetiştirilmesini sağlayacaktır.
Edirne’de
kurulacak sağlık bilimleri üniversitesi, Balkanlara ve Trakya’ya sağlık
hizmetleri sunan ilin sahip olduğu potansiyelinin geliştirilmesine ve ileri
düzeyde çalışmalar yapılmasına imkân sağlayacaktır.
Son
olarak, Sakarya Geyve’de bir doğa bilimleri üniversitesinin kurulması, tarımsal
ürünün yetiştirilebilmesine olanak sağlayan verimli bir alanda kurulmuş olması,
Geyve’yi sadece tarım ürünleri yetiştirilmesi bakımından değil, bu ürünlerin
yetiştirilmesi için gerekli bilginin ve teknolojik girdinin üretimi ve analizi
bakımından da önemli bir yer hâline getirecektir.
Siirt
Üniversitesinde Veysel Karani tıp fakültesi kurulması için verdiğim kanun
teklifimiz de hâlâ Komisyonda beklemektedir. Burada kurulacak bir üniversite
hastanesi, yalnızca Siirt, Şırnak, Hakkâri, Bitlis değil, aynı zamanda Kuzey
Irak’a da hizmet verebilen bir bölgesel sağlık merkezi olacaktır.
Değerli
milletvekilleri, son olarak üniversitelerle ilgili tartışılmasını istediğim ve
tartışılmasının başlamasını gerekli gördüğüm bazı önerilerimi sizlerle
paylaşmak istiyorum. 
Üniversitelerin
ne yazık ki sahibi yoktur. Akademik personelin maaşları yetersiz iken,
yapılacak düzenlemede uzmanlara maaş zammı unutulmuş iken YÖK’ün sesini duyan
yoktur. YÖK derhâl kaldırılmalı, yükseköğretimin planlama ve koordinasyonunu
sağlayacak, bütçesine sahip çıkacak bir yükseköğretim bakanlığı kurulmalıdır. 
Üniversiteler
torba bütçeyle ekonomik özerkliğe kavuşmalı, her yıl yetiştirdiği öğrenci sayısı
ve kalitesine göre devletten bütçe almalı ve kendi yarattığı kaynakları özgürce
kullanabilmelidir. Nasıl harcama ve yatırım yapacağına kendisi karar
vermelidir. 
İdari özerklik için
devlet üniversitelerinde mütevelli heyetler oluşturulmalı ve mütevelli heyetin
kimlerden oluşması gerektiği tartışmaya açılmalıdır. 
Akademik özerklik güvence altına
alınmalıdır. 
Yükseköğretim ve gençlik seferberliği
başlatılmalı, tüm devlet ve vakıf üniversite harçları devlet tarafından
karşılanmalıdır.
Gençleri belirli grupların
yönlendirmelerinden korumak için tüm üniversitelerdeki yurt sayıları
artırılmalı ve yurtlar öğrencilere bedava olmalıdır. 
Toplu taşım, tüm üniversite
öğrencilerine ve öğrencilere bedava olmalıdır.
Sözlerime burada son verirken
Cumhuriyet Halk Partisi Grubu olarak Gebze Teknik Üniversitesi adıyla var olan
üniversitenin adının değiştirilmesini desteklediğimizi belirtir, sevgi ve
saygılarımı sunarım.
Çok teşekkür ediyorum. (CHP
sıralarından alkışlar) 
BAŞKAN – Teşekkür ederim Sayın Baydar.
Milliyetçi Hareket Partisi Grubu adına
Kocaeli Milletvekili Sayın Lütfü Türkkan.
Buyurunuz. (MHP ve CHP sıralarından
alkışlar)
MHP GRUBU ADINA LÜTFÜ TÜRKKAN (Kocaeli)
– Sayın Başkan, değerli milletvekilleri; 645 sıra sayılı Yükseköğretim
Kurumları Teşkilatı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Teklifi’yle ilgili grubum adına söz aldım.
Hepinizi saygıyla selamlıyorum.
Bu kanun teklifiyle seçim bölgem
Kocaeli’nin 2’nci büyük ilçesi Gebze’ye üniversite yapılması planlanmaktadır.
Gebze 400 bine yaklaşan nüfusuyla pek çok ilimizden daha kalabalık bir
ilçemizdir. Nüfusu her geçen gün biraz daha da artmaktadır. Haritaya
baktığımızda Gebze, İstanbul’a en yakın ilçedir, âdeta bir geçiş
güzergâhındadır. Lojistik özelliğinden dolayı yaklaşık 200 milyon araç
geçmektedir Gebze’de. Gebze ve çevresinde bulunan Çayırova, Darıca, Dilovası,
Körfez ilçeleri ile Gebze’ye yakın İstanbul’un ilçeleri Pendik, Sultanbeyli,
Kartal ve Tuzla’da liselerden mezun öğrenci sayısı yaklaşık 500 bini bulmaktadır.
Sırf bu tablo göz önüne alındığında bile Gebze’ye üniversite yapılması zorunlu
bir ihtiyaçtır. Türkiye'nin nüfusuna baktığımızda nüfus olarak Gebze’den çok
daha küçük illerde bile 2 üniversite vardır, Gebze üniversiteyi çoktan hak
etmiştir. Ben 2013 Haziranında bir soru önergesiyle Millî Eğitim Bakanına
konuyu iletmiştim, şu ana kadar herhangi bir yanıt alamadım. Bakın, o zaman
kendisi de bir eğitimci olan Sayın Nabi Avcı’ya şu soruları iletmiştim:
“Konya’da 5’inci üniversitenin şehre kurulması hazırlıkları yapılırken
Kocaeli’nde neden hâlâ bir üniversite bulunmakta? 1 milyon 600 binden fazla
insanın yaşadığı bu sanayi kentine 2’nci bir üniversite fazla mı görülmektedir?
İktidar partisinin söz verdiği ancak hâlâ yapılamayan Gebze Üniversitesinden vaz
mı geçilmiştir? Vazgeçilmediyse bu üniversitenin ne zaman yapılması
planlanmakta, hangi eğitim öğretim döneminde öğrencilerine kapılarını açması
düşünülmektedir?” demiştim, “Gebze Üniversitesinden vazgeçildiyse Kocaeli’nde
bu üniversitenin yerine ne yapılması planlanmaktadır?” diye sormuştum. Az evvel
söylediğim gibi, o zaman bu sorularıma ne hikmetse Sayın Millî Eğitim
Bakanından yanıt alamadım ama bugün iktidar partisinin vermiş olduğu Gebze
Teknik Üniversitesinin kurulmasına ilişkin kanun teklifini görüşüyoruz. Biz
grup olarak daha önceden defalarca söylediğimiz ama gündeme aldırtamadığımız bu
teklife destek veriyoruz ancak şu da bir gerçek ki iktidar partisi yine en iyi
bildiği işlerden birini yapmıştır, güzel bir seçim yatırımı olarak kamuoyuna
sunmuştur.
Gebze’ye üniversite kurulacağı sözü
Adalet ve Kalkınma Partililer tarafından ilk olarak 2011 seçimlerinden sonra
verilmiştir. Bu söz üç yıldır ertelenmiştir. Ne hikmetse Hükûmet seçimlere
sekiz aydan az bir zaman kala bunu Meclis gündemine sunuyor. Hepimiz biliyoruz
ki bu, Adalet ve Kalkınma Partililerin en güzel yaptığı işlerden biridir.
İçinde bulunduğumuz yasama döneminde geçen üç yılda bu teklifi Meclis Genel
Kuruluna getirmek gerçekten zor muydu? Elbette değildi ama sizin size göre çok
önemli işleriniz vardı, PKK’lıları pohpohlamakla meşguldünüz, açılım zırvasıyla
uğraşarak şehit analarını, şehit babalarını ağlatmakla meşguldünüz, güneydoğuyu
terör örgütüne teslim etmek için uğraşıyordunuz, adaleti katletme misyonunuzu
yerine getirmeniz gerekiyordu. Siz, vatan ve millet için hayırlı işler
yapsaydınız ayakkabı kutularını kim dolduracaktı, paraları kim sıfırlayacaktı,
“Reza” denilen o şarlatanın önüne kim yatacaktı? Yolsuzluklarınızı unutturmaya
çalışıyorsunuz ama asla unutturamayacaksınız.
Sayın Başkan, değerli milletvekilleri;
Gebze’ye üniversite yapılması geç kalınsa da yerinde bir uygulamadır ama
teklifin maddelerine baktığımız zaman eksiklikler olduğunu görüyoruz. Gebze’ye
üniversite yapılıyorsa kesinlikle bu üniversitenin uhdesinde bir tıp fakültesi
olması zorunludur. Sanayinin başkenti bir şehrin en büyük 2’nci ilçesine
yapılan üniversitede tıp fakültesi olması elzemdir. Hele ki Dilovası gibi,
kanser vakalarının tavan yaptığı bir ilçenin komşusuna yapılacak bir
üniversitede tıp fakültesinin olması olmazsa olmazdır. 
Kanun teklifinden gördüğüm kadarıyla
Gebze Teknik Üniversitesinin TÜBİTAK ile yakın iş birliği yapması planlanmakta.
Ben açıkçası TÜBİTAK ile iş birliği yapılmasını tavsiye etmiyorum çünkü bu
iktidar, TÜBİTAK gibi güzide bir kurumu da diğer kurumlar gibi mahvetmiştir.
TÜBİTAK’ın hâli içler acısıdır, son dönemde imza attığı raporlar ortadadır.
Sayın Erdoğan’a ait raporlara “montaj” diyen TÜBİTAK skandala imza atmış bir
kurumdur. İşin üstadı ses mühendislerinin tamamı raporu komik bulmuştur.
Amerikalı ve Avrupalı uzmanlar rapor için “Montaj değil.” yorumunu
yapmışlardır. TÜBİTAK’ın bağlı olduğu Sanayi ve Ticaret Bakanının hissiyatından
sonra bu karar verilmiştir. 
Gebze’ye yapılacak üniversitenin
TÜBİTAK ile iş birliği yapmamasını istememin en büyük nedeni ise bu kuruma
yapılan atamalardır. Tek bir örnek vermek gerekirse TÜBİTAK’ın Ulusal Akademik
Ağ ve Bilgi Merkezinin müdür yardımcılığı görevine Ankara Hayvanat Bahçesi
Müdürü atanmıştır. Böyle bir atamanın ne kadar hayırlara vesile olacağı
ortadır. 
Ülke her geçen gün biraz daha geriye
gitmektedir. OECD raporlarına göre Türkiye’nin durumu içler acısı hâldedir.
Deyim yerindeyse Türkiye ölmüştür ama ağlayanı yoktur. İçeride ve dışarıda
mihraklar bu duruma sinsice gülmektedirler. Rapora göre Türkiye eğitimde 34
ülke arasında en son sıradadır. Ben bu durumu içime sindiremiyorum. Eğitim
seviyesi ayaklar altında olan bir ülkenin geleceği parlak değildir. Yarınlara
umutla bakmak imkânsızdır ama bu duruma çok da şaşırmamak lazım. Perşembenin
gelişi çarşambadan bellidir. Türkiye genelinde hiçbir gerekçe gösterilmeden
okul müdürlerinin görevden alınmasının faturasının ağır olacağını söylemiştik.
Bir gecede yaklaşık 7.500 milliyetçi okul müdürü görevden alındı bu ülkede.
Millî Eğitim Bakanı âdeta soykırım uyguladı. Hayatlarını öğrencilere adayan bu
müdürlerin görevden alınması bir Millî Eğitim Bakanının ülkesine yapacağı en
büyük kötülüktür. 
Yine, OECD raporuna göre, Türkiye 34
ülke arasında kendisine 31’inci sırada yer bulmuştur sağlık sisteminde. Sağlık
sistemi de çökmüştür Türkiye’de. Hükûmetin sağlık konusunda yaptığı tek şey,
yine yandaşlarını memnun etmek olmuştur. Yandaş iş adamları arka arkaya
hastaneler açmışlardır. Güya, acil servisten giriş yapıldığında vatandaştan
para alınmıyordu. Gidin, bir bakın, vatandaştan para alınıyor mu alınmıyor mu? 
Kocaeli gibi sanayi kentinde iş
kazaları oldukça sık yaşanmaktadır. İş kazalarının büyük bir bölümü de el,
parmak kopmalarıdır. Bu yaralanmalara sadece mikrocerrahi uzmanları müdahale
edebilmektedir ve Kocaelin’de mikrocerrahi uzmanı sadece bir yerde, Derince
Eğitim ve Araştırma Hastanesinde vardır. Ben merak ediyorum, bu muhterem izinli
olduğu zaman ne yapacak Kocaelin’de yaralanan, parmağı, kolu kopan vatandaş? 
Kocaeli’nin birçok köyüne sağlık
hizmeti vermek üzere sağlık ocağı da açtınız. Bunların çok önemli bir kısmı
kapalıdır veya hiç doktor gelmemektedir, bahçesinde ektiğiniz çiçekler
kurumakta, çimler yok olmaktadır; hastalar iğne yaptırmak için bile
kilometrelerce yol gitmek zorunda kalmıştır. 
Türkiye, OECD raporunda çevrede de
30’uncu sıradadır, güvenlik konusunda da 30’uncu sıradadır. 
“Güvenlik” deyince, Cumhurbaşkanının,
Başbakanın güvenliği için söylemiyorum bunu zira kendileri âdeta birer orduyla
gezmektedir, Türkiye Büyük Millet Meclisine geldiklerinde dahi çevrelerinde
etten duvar örülmektedir. Cumhurbaşkanlığının bütçesinin Sayın Erdoğan’ın
Cumhurbaşkanı olmasından sonra yüzde 97 artması sizin hiç dikkatinizi çekmedi
mi? Sayın Cumhurbaşkanının bütçesi, yeni bütçesi, Türkiye’de 250 bin işçinin
maaşına denk gelmektedir. Yazıktır, günahtır! Bu insanlar bu parayı sizlere
haram etmektedir. İşçi, getirdiğiniz sistemde ilaç bile alamazken bu bütçe size
haramdır, reva değildir. İşsizliğin olduğu bu ülkede, bu yaptıklarınızı anlamak
çok zor.
Son olarak, 17-25 Aralık
soruşturmalarıyla ilgili takipsizlik kararına sözü getirmek istiyorum. İşte,
sözün tam bittiği yer burası, söyleyecek söz bile bulmak mümkün değil. Bu
yolsuzluk iddialarına adı karışan sayın bakanlar göstermelik görevden
alındılar, uyduruk bir fezleke hazırlandı, bu takipsizlik kararıyla da o
fezlekeler aklınızca çöpe atılacak. Yani özetle “…ve leddâllîn. Amin.”
diyeceksiniz. Nasılsa biz yol yaptık, o yüzden yolsuzluk yapmak da bize mübah
diyeceksiniz. Bu kadar pişkinliğe bu millet müsaade etmeyecek. Devleti
soyanlar, rüşvet alanlar, evlerinden kasalarla, kutularla rüşvet paraları
çıkanlar hem kendilerince aklandılar hem de utanmadan devletten tazminat
alacaklar. Bu ödenecek tazminat da ayın sonunu getiremeyen gariban vatandaşın
cebinden çıkacak. Artık, mızrak çuvala sığmamaktadır. Verilen takipsizlik
kararı da hırsızlığın üstünü örtmemektedir. 
Hepinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Türkkan.
Halkların Demokratik Partisi Grubu
adına Hakkâri Milletvekili Sayın Adil Zozani.
Buyurunuz. (HDP sıralarından alkışlar)
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
Biz de HDP Grubu olarak Kocaeli
ilimizin Gebze ilçesinde bir teknik üniversitenin açılmasını memnuniyetle
karşıladığımızı sözlerimin başında ifade etmek istiyorum. 
Kurulacak üniversitenin, hem Kocaeli
ilimize, Gebze ilçemize hem de Türkiye eğitim öğretimine olumlu katkılarda
bulunacağına olan inancımızla şimdiden hayırlı uğurlu olmasını diliyoruz.
Değerli milletvekilleri, bir
üniversitenin kuruluşuyla ilgili söz almışken bu vesileyle Türkiye’deki eğitim
öğretim sorunlarıyla ilgili olarak da birkaç şey söylemek isterim. Şimdi,
Türkiye’de eğitim öğretim eğer sorgulama konusu yapılacaksa, eğer tartışma
konusu yapılacaksa ve özellikle de üniversiteler konuşulacaksa YÖK’ten başlamak
gerektiğini ifade etmek isterim. Türkiye’de artık Yükseköğretim Kurulunun yani
YÖK’ün, 12 Eylül askerî darbesinin ürünü olan bu kurumun lağvedilmesi
gerektiğini, ortadan kaldırılması gerektiğini YÖK Başkanının kendisi teklif
ediyor, işlevini yitirdiği ve Türkiye’de eğitim öğretimin demokratikleşmesi,
üniversitelerin özerkleşmesi anlamında artık bu kurumun engelleyici faktör
olmaktan çıkarılması gerektiğini ifade ediyor. Uzun süredir bizler de müteaddit
defalar bu talebi dillendiriyoruz, YÖK’ün her kuruluş yıl dönümünde de bu konu
mutlaka gündeme gelir ve tartışma konusu olur. Bugün açısından tekrar, bugün
yeniden bu tartışmanın güncellenmesi gerektiğini ve özellikle üniversitelerde
bilimin özerk yapısının, üniversitelerin özerk yapısının tartışma konusu olması
gerektiğini ifade etmek isterim. 
Tartışma konusu etmekten kastım şu:
Üniversitelerin artık askerî vesayet tarzı bir uygulamayla yönetilemeyeceğini,
yönetilmemesi gerektiğini bilmek gerekiyor. Bu nedenle, üniversitelerin özerk
yapısına ilişkin olarak bizim artık cesaretli kararlar almamız gerekiyor,
olması gereken kararları almamız gerekiyor.
Türkiye’de özellikle üniversitelerin
kuruluşu ve fonksiyonları itibarıyla baktığımız zaman, birçok ilimizdeki
üniversitelerin, üniversiteler bünyesinde kurulan fakültelerin işlevsiz
olduğunu görmekteyiz. Siz maden çıkarılan yerde madencilikle ilgili fakülte
açmanız gerekirken farklı bir üniversite, “sosyal bilimler” adı altında bir
fakülte kuruyorsunuz, edebiyat bilimlerini kuruyorsunuz, madenle hiç alakası
olmayan yerlerde ise madencilik fakültesi kuruyorsunuz. Dağlık arazilere sahip
yerleşim birimlerinde ziraat fakültelerini kuruyorsunuz, ziraatla uğraşan,
geçimini ziraat üzerine inşa eden kentlerimizde farklı fakülteler kuruyorsunuz.
Dolayısıyla, üniversite aç, adı üniversite olsun da ne olursa olsun şeklinde
yaklaşıldığı için, bilimsel bir perspektiften uzak yaklaşıldığı için birçok
ilimizdeki, birçok üniversite maalesef işlevsiz, fakülteler işlevsiz, amaca
hizmet etmiyor. 
Şimdi, üniversite konusuna liseye
yaklaşımla yaklaşıldığı zaman böyle sonuçlar ortaya çıkar. Esasında şu anda
Türkiye’deki birçok üniversite tabeladan ibaret üniversitedir. Var, adı
üniversite ama tabela üniversitesi. Hatta bazı yerlerde tabela var, bina yok.
Bu üniversitelerden herhangi birisine Meclisten zarf içinde bir kutlama mesajı
göndermek isterseniz göndereceğiniz bir adres yok. Rektörlüğü kirada,
öğrencileri başka kentlerde okuyor ama o kentte üniversite var, adı üniversite.
Tek tek isme girmek istemiyorum ama böyle üniversitelerimiz var, birçok kentte
var, hem de tek bir örnek yok, birden fazla örnek var. Birçok kere dile
getirdim, Millî Eğitim Bakanımız, ben bu konuyu dile getirdiğim zaman biraz
alınıyor da ama örneğin Hakkâri Üniversitesine… Sayın Bakana burada defalarca
söyledim, dedim ki: “Siz Hakkâri Üniversitesine bir mektup gönderseniz, nereye
gönderirsiniz?” Önerdim o zaman da. Üzerinden bir yıl geçmiş, aynı öneriyi
tekrar yapacağım çünkü değişen bir şey yok, bir yıl içerisinde değişen bir şey
yok. Geçen sene bu zamanlar burada konuşmuştum, bunu söylemiştim. “Depin polis
noktasına.” deyip ancak öyle bir şey ulaştırabilirsiniz üniversiteye. Eskiden
asker mektupları şöyle gelirdi, işte bakkallara mektup gönderirlerdi, “Falan
kimsenin eliyle falan kimseye.” diye mektup gönderirlerdi askerden. Şimdi
üniversiteye, mesela Hakkâri Üniversitesine siz bir mektup gönderdiğiniz zaman
ya Hakkâri’deki bir bakkalın adresini vermek durumunda kalırsınız ya da “Depin
polis noktası eliyle üniversite rektörlüğüne.” demek durumunda kalırsınız çünkü
üniversitenin, gerçekten -abartmıyorum- bir adresi yok, çünkü üniversite yok. 
Öğrencileri Çukurova Üniversitesinden
mezun oluyor. Şu anda Hakkâri Üniversitesinin öğrencileri bu sene mezuniyet
diplomalarını Çukurova Üniversitesinden alacaklar. 
HAYDAR AKAR (Kocaeli) – Zozani,
ortaokul binası yok mu? 
ADİL ZOZANİ (Devamla) – Okul binası
olsa adres verecekler, yok. 
HAYDAR AKAR (Kocaeli) – İmam hatibe
vermişlerdir! 
ADİL ZOZANİ (Devamla) – Şimdi, tabela
asacak bir yer bulamadıkları için nereye yazı yazmışlar biliyor musunuz? Dağa
üniversitenin ismini yazmışlar. 
HAYDAR AKAR (Kocaeli) – Dağı taşı
üniversite yapmışlar bunlar ya!
ADİL ZOZANİ (Devamla) – Hakkâri’ye
gittiğiniz zaman, cepheden baktığınız zaman, dağın tepesine Hakkâri
Üniversitesinin ismini yazmışlar, inşaat yok, bir şey yok, üniversite yok. Ama
Hakkâri’deki en büyük tabela da bu, dağa yazılan yazı “Hakkâri Üniversitesi”,
nereden bakarsanız bakın göreceksiniz. Bir ucube olarak o tabela orada duruyor.
Bakın dördüncü yıla girdik, burada her defa, her fırsatta bunu dile
getiriyoruz. Sayın Bakana söylüyoruz, diyoruz ki: “Ya, ilgilenin.” Orada
üniversite yapıyorsunuz, engelleyici bir faktör yok. Herkes o üniversitenin bir
an önce bitmesini istiyor ama hâlâ işler yerinde duruyor. Baharda bu konuyu
gündeme getirdik, komisyonda Sayın Bakanla konuştuk. Bana oradaki inşaatın
fotoğraflarını gönderdi. Birkaç gün sonra o inşaatın fotoğraflarını aynı
şekliyle, bugün çekilmiş hâliyle kendisine iade edeceğim, çünkü değişen hiçbir
şey olmamış, hiçbir şey yapılmamış. İki yıldır TOKİ bu üniversite kampüsü
alanında yapılacak olan 500 yataklı öğrenci yurdunu ihaleye çıkaracak. İki
yıldır uğraşıyoruz TOKİ Başkanının kendisine giderek. Ya, parası var, ilgili
bakanlık, Gençlik ve Spor Bakanlığı parayı vermiş, ihale yetkisini size vermiş,
e bunu ihaleye çıkarın. İki yıldır daha oradaki, üniversite kampüsü alanındaki
yurt binası ihalesi yapılacak. 
Bunun dışında, rektörlük şehir
merkezinde bir binada kiracı olarak duruyor. Allah’tan belediye bir bina
yapmış, o belediye içerisinde, üniversitenin ilgili birimleri içinde barınıyor,
belediyenin bir iş merkezinde üniversitenin ilgili birimleri barınıyor. Bunun
dışında bir şey yok. 
Diğer illerde durum bundan farklı
mıdır? Diğer illerde durum bundan farklı değildir. 
Dolayısıyla, şimdi, eğitim öğretim
işine el attığınız zaman ciddiyetle ele almamız gerekir. 4+4+4’ü biz burada
tartışırken de söyledik. Evet, Türkiye’de eğitim öğretim sistemi sorunlu bir
sistemdir. Mevcut olandan kimse memnun değil ama muradınıza hizmet edecek
şekilde düzenleme yapmak yerine bilimsel metotlarla eğitim öğretim sistemini
yeni baştan inşa edelim dedik. Bugün de bu önerimiz bakidir, bugün de aynı
öneriyi yapıyoruz. 4+4+4’e geçtikten sonra Türkiye’de eğitim öğretim sisteminde
ne değişti? Sadece 3 tane 4’ü peş peşe koyduk, bunun dışında başka bir amaca
hizmet etmedik. Murat ettiğimiz bazı amaçlar var mıydı? Subjektif bir
değerlendirme içerisinde olmayacağım ama hiçbir şeye hizmet etmedi. Sadece
çağrı merkezlerinin telefonlarının başındaki 3 tane 4’ten ibaret kaldı.
Sistemden iyileştirme, sistemin restorasyonundan kastınız eğer buysa, bu hiçbir
şeye hizmet etmedi. O 3 tane 4 çağrı merkezi telefonlarının başında da zaten
vardı. Başka da bir şey olmadı burada. 
Gelin, bu işe sil baştan el atalım,
eğitim öğretim sistemimizi olması gereken, bir daha yazboz tahtasına
dönüştürülmeyecek bir noktaya taşıyalım deriz. Bunu yapalım derim. Teklifimizi
o zaman da açık yaptık size. Dünyanın başka ülkelerinde iyi örnekler varsa
onları alalım. Mesela bazı İskandinav ülkelerindeki modeli önerdik. Onlarda da
4+4+3 var, +4 var, +5 var. Öğrenciyi daha ilköğretimden sonra kabiliyetlerine
göre yönlendiriyorlar ve üniversitelerden mezun olduktan sonra işsiz
olmuyorlar. Ama bu ülkede sadece eğitim fakültesi bitirip eğitim formasyonunu
tamamlamış 300 bin iş bekleyen öğretmenimiz var. Mühendisi, diğerine vesaire
hiçbirine girmiyoruz. Fen-edebiyat fakültelerinden mezun olanların işleri zaten
içler acısı. İş veremediğiniz için öğretmeni polis yapmak durumunda kaldınız,
öğretmeni güvenlik görevlisi yapmak durumunda kaldınız, mühendisi güvenlik
görevlisi yapmak durumunda kaldınız. Bugün birçok mühendis iş bulabilmek için
taşeron firmalarına müracaat etmek durumunda kalıyor. 
Şimdi, Gebze’deki teknik üniversitede
de teknik elemanlar yetişecek. Nerede istihdam edeceksiniz? Buna ilişkin bir
perspektifiniz var mı? Maalesef yok. Ama burada işi seçim reklamına
dönüştürmek, seçim yatırımına dönüştürmek siyasetin mahareti gibi gösteriliyor.
Bundan artık bu aşamadan sonra kimsenin kazançlı çıkamayacağını herkesin
bilmesi gerekir. Bu tür işler seçim propagandasına, seçim yatırımına dönüştürüldüğü
zaman ters teper. Göreceksiniz ki bunlar da ters tepecek. 
Bu vesileyle bir başka konuya daha
değinme ihtiyacı duyuyorum. İki gün önce Şanlıurfa’nın Suruç ilçesinde yabancı
bir televizyon kanalının muhabiri şüpheli bir kazada yaşamını yitirdi. Bugün
soru önergesiyle ilgili bakanlığa da sorduk ama bu, Lübnan asıllı Amerikalı
gazetecinin ölümünden bir gün veya iki gün önce dile getirdiği iddialarla -ki o
gazeteci, bağlandığı televizyon kanalında, haber bülteninde Türkiye Millî
İstihbarat Teşkilatının gözetiminde Suriye’ye, IŞİD çetelerine yardım
tırlarının geçtiğini iddia etmiştir, dile getirmiştir ve bir gün sonra bir
mikser altında kalarak yaşamını yitirmiştir- bu kazayı bir tesadüf olarak kabul
edip, es geçmek mümkün değildir. Bu olayın, özellikle de bu kazanın
araştırılması gerekir. Serana isimli bu gazetecinin ölümüyle ilgili hiçbir
şüpheye mahal vermeksizin, hiçbir şüpheye zemin bırakmayacak şekilde bu olayın
ve onun dile getirdiği iddiaların araştırılması gerekir. 
Dile getirmek istediğim üçüncü bir
husus daha var: Zaman zaman, kürsüye çıkan hatiplere milletvekilleri, biz de
yerimizden sataşmalarda bulunuruz, konsantrasyonunu bozucu davranışlar
içerisine gireriz. Haklı ya da haksız yerinden müdahaleler bu Mecliste sık sık
oluyor. Geçen hafta bunlardan bir tanesine de ben maruz kaldım. Konuşma
tutanağım burada; sataşmada bulunan milletvekilimiz Sayın Şuay Alpay kendisine
haksızlık ettiğimi ifade etmiştir sonrasında. Kendisini incitici bir ifadede
bulunmuşsam o ifadeyi geri alıyorum ancak şu konuşma tutanağında -saydım- on
dakikalık konuşma sürem içerisinde Sayın Şuay Alpay 29 defa benim konuşmama
müdahale etmiş. Tek tek saydım, 29 defa buradan benim konsantrasyonumu bozucu,
tahrik edici ifadelerle konuşmama müdahale etmiştir. Ben kendisine 11’inci
sataşmadan sonra cevap vermişim. Tek tek saydım, tutanaklar burada. Tutanağı da
kendisi bana getirdi. Buna rağmen diyorum ki eğer kendisini incitici bir şey
sarf etmişsem geri alıyorum ama milletvekillerinin kendi yerinde otururken ya
da milletvekili kürsüdeyken, birisi burada konuşurken sırf insicamını bozmak
için, konsantrasyonunu bozmak için, sırf bir adım öne geçmek için yerinizden
yaptığınız bu tarz sataşmalar, özellikle iktidar partisi milletvekilleri
açısından bir sorundur. Çok talep ediyorlarsa ben, her konuşma hakkımdan,
iktidar partisi milletvekillerinden kim arzu ediyorsa, her konuşmamdan konuşma
süremin yarısını kendilerine veririm, buyursunlar burada kendilerini ifade
etsinler, bizim dile getirdiğimiz iddialara cevap versinler. 
MUHARREM IŞIK (Erzincan) – Bu kadar
mert olma, boş ver. 
ADİL ZOZANİ (Devamla) – Bu kadar açık
ve net söylüyoruz ama sırf konuşma şansı bulamayıp oradan kendini göstermeye
çalışmak, oradan “Bir şeyler söylemiş olayım, kayıtlara geçsin.” diye söylemek
herhâlde doğru bir siyaset yöntemi değildir, bizim de burada itiraz ettiğimiz
nokta burasıdır. 
Zaman zaman buradan dile getirdiğimiz
konuların tamamında haklı olduğumuzu iddia etmiyoruz. Bakın, Serana Shim’le
ilgili biraz önce dile getirdiğim iddiayı, bak, diyorum ki kendi iddiası olarak
ifade ediyorum. Yardım tırlarının görüntüsüyle ilgili olarak bir
değerlendirmede bulunmuş ve bir gün sonra kazada ölmüş. Biz bunu burada dile
getirdiğimiz zaman size oradan baskın çıkmanız için laf atmak düşmez, bu
iddianın peşine düşmek düşer çünkü diyoruz ki “Gelin, birlikte bunları
araştıralım.” 
Mesela “6-7 Ekim olayları” deniliyor.
Burada da bugün… Bakın, olaylar “6-7 Ekim olayları” değildir, “7-8 Ekim
olaylarıdır.” Niye “7-8” değil de, “6-7” şeklinde ifade ediliyor biliyor
musunuz? Sayın Cumhurbaşkanının Antep’teki konuşması karambole gitsin diye
ifade böyle yapılıyor. Olaylar konuşmadan bir gün önce başlıyor. Oysaki 7-8
Ekim olaylarında ölümlü hadiseler 7’sinde ve 8’inde başlamıştır, 7’sinde ve
8’inde olmuştur. Yani bu kadar ince düşünüyorsunuz da, bu kadar ince
kurguluyorsunuz da, karşınızdakilerin de bu kurguyu çözebileceklerine ihtimal
vermiyor musunuz bunu merak ediyorum. 
Dolayısıyla, ben demin ifade ettim. Bu
kürsüden, benim tarzım değildir, hiçbir zaman, hiçbir kimseyi incitme taraftarı
değilim. Birisini incitiyorsam da çıkarım burada derim ki: “Evet, söz maksadını
aşmıştır.” Ama bu tablonun da görülmesi gerektiğine inanıyorum.
Sözlerimin sonunda tekrar Gebze teknik
üniversitesinin Kocaeli’mize hayırlı olmasını diliyor, hepinizi saygıyla
selamlıyorum.
BAŞKAN – Teşekkür ederim Sayın Zozani.
ŞUAY ALPAY (Elâzığ) – Sayın Başkanım…
BAŞKAN – Efendim!
ŞUAY ALPAY (Elâzığ) – Sayın
milletvekili ismimi zikretmek suretiyle göndermelerde bulundu. Kürsüden söz
talebinde bulunuyorum.
BAŞKAN – Şimdi, sataşmadı, hangi
nedenle… Size sataşmadı, ben dikkatle izledim, 
ŞUAY ALPAY (Elâzığ) - Sayın Başkanım…
BAŞKAN – Bir saniye. Hatta “Yanlış bir
şey söylediysem onu geri alıyorum.” gibi de sözler etti.
ŞUAY ALPAY (Elâzığ) - Hayır hayır, onu
söyledi ancak “Sürekli tahrik ederek, taciz ederek konuşmama müdahale etti.”
BAŞKAN – Yani siz şimdi “Ben arkadaşımı
tahrik etmedim.” diye mi söz alıyorsunuz? 
ŞUAY ALPAY (Elâzığ) - Evet efendim.
BAŞKAN – Onu söyleyeceksiniz.
Buyurun.
IX.- SATAŞMALARA
İLİŞKİN KONUŞMALAR
1.-  Elâzığ
Milletvekili Şuay Alpay'ın, Hakkâri Milletvekili Adil Zozani’nin 645 sıra
sayılı Kanun Teklifi’nin tümü üzerinde HDP Grubu adına yaptığı konuşması
sırasında şahsına sataşması nedeniyle konuşması
ŞUAY ALPAY (Elâzığ) – Sayın Başkanım,
teşekkür ediyorum. 
Ben öncelikle, tabii, sayın
milletvekilinin sözünü geri almasıyla ilgili özrünü kabul ediyorum, bu konuda
teşekkür ediyorum ancak Meclis tutanaklarından araştırılacağı üzere
kişiliğimizi ispata gerek yok. Hemen hiçbir konuşmacının konuşmasına çok çok
zaruret olmadıkça asla hakaretamiz laf etmeden çok mevzi şeyler söylediğimiz
doğrudur ama çok nadiren yaptığımız bir şeydir. Genelde tüm milletvekili
arkadaşlarımız da bu yönümüzü bilir. Ancak, Sayın Konuşmacı konuşmasını
yaparken, HDP Grubu, lehinde konuşuyordu, “Misliyle mukabele ederiz.” deyince
ben bulunduğum yerden “Misliyle mukabele etmekten kastınız daha fazla ölüm olsun,
daha fazla yakma, yıkma mı olsun, bunu mu kastediyorsunuz?” dedim. Israrla bu
konuda devam ettirince tekrar “Ölümler mi olsun, yazık değil mi, günah değil
mi?” şeklinde, bu şekliyle konuşmasına müdahalem söz konusu olmuştur.
Müdahalemin gerekçesi buydu. Yoksa hiç kimseye ya da başkalarına kendimizi
ispat gibi bir zaruret içerisinde hiç olmadık, olmayız da. Allah’a hamdolsun,
bu konuda kendimizden de eminiz, ne söylediğimizi de biliyoruz.
Ben kendisine bu konuda hatırlatmada
bulunduğumda hâkimlik mesleğimle ilgili olarak bir beyanda bulundu, çok
talihsizdir, kendisi o talihsizliğini kabul etti. Çünkü, Sayın Milletvekili 18
yaşındayken ben ceza hâkimi olarak onurla, şerefle, haysiyetle bu millete
hizmet eden bir arkadaşınız olarak hâkimlik mesleğimi yürüttüm. Kendisi de bunu
fark etti ama söylenen müdahalenin karşısında bunu söylemek durumunda kaldığını
ifade etmişti. Ben bunu yüce Meclisle paylaşmak istedim. 
Çok teşekkür
ediyorum. (AK PARTİ sıralarından alkışlar)
VIII.-  KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve
Teklifleri (Devam)
4.-  Kocaeli
Milletvekili Mehmet Ali Okur ve 6 Milletvekilinin; Yükseköğretim Kurumları
Teşkilatı Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ve Millî Eğitim, Kültür, Gençlik ve Spor
Komisyonu Raporu (2/2301) (S. Sayısı: 645) (Devam)
BAŞKAN – Adalet
ve Kalkınma Partisi Grubu adına Kocaeli Milletvekili Sayın Mehmet Ali Okur. 
Buyurun.(AK
PARTİ sıralarından alkışlar) 
AK PARTİ GRUBU
ADINA MEHMET ALİ OKUR (Kocaeli) – Sayın Başkan, değerli milletvekilleri;
Yükseköğretim Kurumları Teşkilatı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi üzerine AK PARTİ Grubu
adına söz almış bulunmaktayım. Yüce heyetinizi saygıyla selamlarım.
Gebze ilçe
sınırlarımız içerisinde 1992 yılında Türkiye’nin sanayi alanında gelişimi ve
ekonomisinin geleceği, yeni teknolojilerden yararlanılması ve bu teknolojilerin
geliştirilmesinde aktif rol oynamak için özellikle teknolojik alanda
yükseköğretim seviyesinde eğitim, öğretim ve araştırma yapma temel amacıyla
Gebze Yüksek Teknoloji Enstitüsü kurulmuştur.
Gebze Yüksek Teknoloji Enstitüsü,
yaklaşık yirmi iki yıl önce bölgemizdeki sanayimize katkı sağlayacak ileri teknoloji
araştırmaları yapmak ve sanayimizin problemlerine millî çözümler üreterek
bölgemizdeki kalkınmanın ivmesini artıracak şekilde düşünülmüş ve sadece yüksek
lisans ve doktora eğitimi verecek biçimde oluşturulmuş bir yapıdır. Ancak, bu
yapı zamanla değişmiş, enstitü kuruluş amacının haricinde bir butik üniversite
hâlini almıştır. Biz, gerek bölgemizin ihtiyacı gerekse dünyadaki gelişmeleri
de baz alarak mevcut enstitünün yeniden yapılandırılması gerektiğini
gözlemledik ve arkadaşlarımızla detaylı bir çalışma başlattık. Yapmış olduğumuz
bu çalışmaları olgunlaştırdıktan sonra, Gebze Yüksek Teknoloji Enstitüsünün
eğitimini öğretimini Gebze teknik üniversitesi olarak devam ettirme noktasında
Meclisimize kanun teklifi sunduk.
Ben, bu çalışmamızın geniş, detaylı
olarak yapılmış bir çalışma olduğunu özellikle vurgulamak istiyorum. İnşallah
sizlerin de destekleriyle yapmış olduğumuz bu çalışmayı nihai sonuca ulaştırıp
bölgemizde “Gebze teknik üniversitesi” adı altında, araştırma ve geliştirme
yeteneği yüksek, eğitim ve öğretim kalitesiyle saygın ve yeni kurulacak bölüm
ve laboratuvarlarıyla da dünyada rekabet edebilir bir üniversiteyi ülkemize
kazandırmak istiyoruz. 
Sayın Başkan, değerli milletvekilleri;
eğitim öğretim milletimiz ve insanlık açısından büyük önem taşımaktadır.
Türkiye Cumhuriyeti’nin eğitim alanındaki nihai hedefi insan yetiştirmektir.
Dünyayı ve dünyadaki gelişmeleri doğru anlayan, yorumlayan, dünyayla barışık
ama aynı zamanda bilimde, sanatta, sporda, teknolojide dünyayla boy ölçüşebilen
insanlar yetiştirmektir. Çağdaş uygarlık seviyesinin üstüne çıkmanın yolu
eğitimden geçmektedir. Bizler, hayalleri büyük ve güçlü nesiller sayesinde
medeniyetimizi geleceğe taşıyabiliriz. Eğitim alanındaki her yatırımın
Türkiye'nin aydınlık geleceğine açılan bir kapı olduğunu bilmemiz gerekiyor.
Üniversiteler bulundukları yerler açısından bilim, kültür, sanat, eğitim, insan
kaynakları, iş ve sosyal hizmetler gibi konularda önemli etkileri olan
kurumlardır. Toplumun bir bütün olarak gelişmesinde üniversitelerin desteğine
her zaman ihtiyaç vardır.
Değerli arkadaşlar, Kocaeli, nüfusu 1
milyon 700 bine yaklaşmış, sanayi, teknoloji, finans, lojistik gibi konularda
Türkiye'nin en gelişmiş ve her geçen gün büyümeye devam eden merkezlerinden
biridir. Kocaeli’nde çok önemli bir yeri olan Gebze bölgemiz, Darıca, Çayırova
ve Dilovası ilçelerimizle birlikte 600 bin nüfusu aşan büyüklüğe ulaşmış,
yatırım, üretim ve teknolojinin yoğunlaştığı bir merkez hâline gelmiştir.
Bulunduğu konum itibarıyla da her geçen gün daha da gelişmektedir. 
Geçimini 1960’lı yıllara kadar tarıma
dayalı ekonomiyle karşılayan Gebze, günümüzde önemli bir sanayi bölgesi hâline
gelmiş durumdadır. 600 bini aşan nüfusu, coğrafi konumu, sınırları içinde yer
alan organize sanayi bölgelerinde faaliyet gösteren firmaları, serbest
bölgeleri, teknoparklarıyla Gebze, her geçen yıl artan ivmeyle ülkeye sağladığı
katma değeri de artırmaktadır. 
Türkiye'nin en büyük ulaşım ağlarının
merkezinde olması dolayısıyla bir lojistik merkezi hâline de gelen Gebze,
Türkiye'nin en önemli sanayi kuruluşlarının yanı sıra, yabancı sermaye
tarafından da tercih edilmektedir.
Günümüzde sahip olduğu değerlerin yanı
sıra, ilerleyen zamanlarda yapılacak yeni yatırımlarıyla birlikte büyük bir
merkez olacağı gerçeğini de ortaya koyan Gebze, ekonomik başarıların yanı sıra,
bilim ve teknoloji alanında çok daha önemli bir merkez olabilme yolunda hızla
ilerlemektedir.
Gebze, yapılan çalışmalarla bölgede
yaşayan vatandaşların sosyal ve kültürel ihtiyaçlarını da üst seviyede
karşılayacak bir konuma gelmeye devam ediyor. Bölgemizde TÜBİTAK, BİLGEM, MAM,
TÜSSİDE, UME gibi birimleri ve ayrıca TSE laboratuvarları da bulunmaktadır.
Yine, bölgemizde 2011 yılında Bakanlar
Kurulu kararıyla ilan edilen Bilişim Vadisi de bulunmakta olup çalışmalara
devam ediyor ve yakın zamanda faaliyetlerine başlayacaktır. Gebze ve çevresinde
bulunan 9 organize sanayi bölgesi ve 2 teknoparkta birçok AR-GE merkezi
mevcuttur. 
Gebze bölgesi Türkiye ihracatının yüzde
2,65’ini, ithalatının ise 9,11’ini karşılamaktadır. Kocaeli tek başına
Türkiye'nin dış ticaretinde yüzde 17’lik bir paya sahiptir. Gebze ve çevresinin
tüm bu potansiyeli göz önüne alındığında bir üniversite ihtiyacı ortaya
çıkmıştır. Ülkemizin kalkınmasında, üretim ve istihdam imkânlarının
geliştirilmesi ve ileri teknoloji ürünlerinin üretilebilmesinde
üniversite-sanayi iş birliği önem arz etmektedir. Söz konusu kanun teklifimiz
ile Gebze Yüksek Teknoloji Enstitüsünün mevcut fakülte ve enstitülerini de
bünyesine alarak TÜBİTAK ile yakın iş birliği yapacak şekilde, rektörlüğe bağlı
olarak temel bilimler fakültesi, mühendislik fakültesi, mimarlık fakültesi,
işletme fakültesi, enerji teknolojileri enstitüsü, biyoteknoloji enstitüsü,
nanoteknoloji enstitüsü, yer ve deniz bilimleri enstitüsü, ulaşım teknolojileri
enstitüsü, savunma teknolojileri enstitüsü, bilim teknolojileri enstitüsü, fen
bilimleri enstitüsü ve sosyal bilimler enstitüsü açarak Gebze teknik
üniversitesine dönüştürülmesini öngörmekteyiz.
Değerli Başkan, değerli
milletvekilleri; Gebze, tarihin geçtiği, kısa bir süre de olsa mola verdiği,
konakladığı, doğanın güzelleştiği, sanayinin ise devleştiği kavşağın adıdır.
Ulaşım kolaylığı, devasa sanayi tesisleri ve önemli kuruluşları bünyesinde
barındırması nedeniyle 1985’li yıllardan sonra Türkiye'nin ve dünyanın hep cazibe
merkezlerinden biri olmuştur ve olmaya da devam etmektedir.
Gebze’nin bir diğer önemli özelliği de
Türkiye'nin mozaiği olmasıdır, ülkemizin hemen her bölgesinden, her il ve
ilçesinden göç almasıdır. Bu nedenle de içinde her çeşit çiçeğin yer aldığı bir
bahçe gibidir Gebze. Anadolu’nun farklı örf ve âdetlerinin, gelenek ve
göreneklerinin birbirleriyle tanışıp kaynaştığı, birbirleriyle entegre olduğu,
farklı kültürlerin el sıkışıp kucaklaştığı ve güzel bir birliktelik sağladığı
bir yerleşkedir Gebze.
Değerli arkadaşlar, Allah’a hamdolsun
2002 yılında aziz milletimizin büyük desteğiyle iktidara gelen, on iki yıldır
büyük hizmetler ve yatırımlar yapan AK PARTİ iktidarıyla ülkemizde çok işler
yaptık, çok eserler ürettik. Milletimizin desteği ve hayır duasıyla Türkiye
için, milletimiz için, insanlık için çok daha fazlasını yapmaya gayret edecek,
uzun ince bu yolda gece gündüz gidecek, gece gündüz koşmaya devam edeceğiz.
Hayat ileri doğru yaşanıyor ama geriye
bakınca anlaşılıyor. Bizler geçmişten ders alarak geleceğimizi inşa etmek
zorundayız. Türkiye Cumhuriyeti’ni modern devletler safında en güçlü yerlere
oturtmak bizim en başta gelen görevimizdir. 
Ülkemizin 2023 vizyonuna ulaşma
noktasında hep birlikte çalışmaya devam edeceğiz. Daha kat edecek uzun bir yolumuz,
projelerimiz ve hedeflerimiz var. İnşallah milletimizin desteği devam ettiği
müddetçe de bu hedeflerimizi gerçekleştirmeye devam edeceğiz. 
Sözlerime son verirken Gebze teknik üniversitemizin
vatanımıza, milletimize, Kocaeli’mize, evet, heyecanla bekleyen Gebzeli
hemşehrilerimize hayırlı uğurlu olmasını temenni ediyorum. 
Özellikle üniversitemizin kurulumunda
emeği geçen başta Sayın Başbakanımıza, bakanlarımıza, Millî Eğitim Komisyonu
üyelerimize, vermiş oldukları destekten ötürü iktidar milletvekillerimize ve
muhalefet milletvekillerimize, özellikle tüm Kocaeli milletvekillerimize,
Bakanlık bürokratlarımıza, YÖK Başkanlığımıza teşekkür eder, tüm yasama
çalışmalarımıza özellikle örnek bir çalışma olarak gözükmesini temenni eder,
hepinize saygılarımı sevgilerimi sunarım.
Hayırlı uğurlu olsun. (AK PARTİ
sıralarından alkışlar) 
BAŞKAN – Teşekkür ederim Sayın Okur.
Teklifin tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
1’inci maddeyi okutuyorum:

YÜKSEKÖĞRETİM
KURUMLARI TEŞKİLATI KANUNU İLE BAZI KANUN VE KANUN HÜKMÜNDE KARARNAMELERDE
DEĞİŞİKLİK YAPILMASINA DAİR KANUN TEKLİFİ

MADDE 1- 28/3/1983 tarihli ve 2809
sayılı Yükseköğretim Kurumları Teşkilatı Kanununun ek 19 uncu maddesi başlığı
ile birlikte aşağıdaki şekilde değiştirilmiştir.
"Gebze Teknik Üniversitesi
EK MADDE 19- Kocaeli'nde Gebze Teknik
Üniversitesi adıyla yeni bir üniversite kurulmuştur.
Bu üniversite, Rektörlüğe bağlı olarak;
a) Temel Bilimler Fakültesinden,
b) Mühendislik Fakültesinden,
c) Mimarlık Fakültesinden, 
ç) İşletme Fakültesinden,
d) Enerji Teknolojileri Enstitüsünden,
e) Biyoteknoloji Enstitüsünden,
f) Nanoteknoloji Enstitüsünden,
g) Yer ve Deniz Bilimleri
Enstitüsünden, 
ğ) Ulaşım Teknolojileri Enstitüsünden,
h) Savunma Teknolojileri Enstitüsünden,

ı) Bilişim Teknolojileri Enstitüsünden,
i) Fen Bilimleri Enstitüsünden,
j) Sosyal Bilimler Enstitüsünden,
oluşur."
BAŞKAN – Madde üzerinde Cumhuriyet Halk
Partisi Grubu adına Kocaeli Milletvekili Sayın Hurşit Güneş.
Buyurunuz. (CHP sıralarından alkışlar)
CHP GRUBU ADINA HURŞİT GÜNEŞ (Kocaeli)
– Sayın Başkan, değerli arkadaşlar; iktidar partisinin 7 milletvekili Gebze’de
bir üniversite kurulması için bir yasa teklifini Meclisin Genel Kuruluna
getirmişler. Şimdi, hâliyle, bu getirilen yasa teklifinin biraz ayrıntılarına
bakmakta yarar görüyorum.
14/12/2011 tarihinde Meclise bir yasa
teklifi verdim Kocaeli milletvekili arkadaşlarımla birlikte; 2/1/2012 tarihinde
Meclis Başkanlığına sevk edilmiş ve 29/5/2012 tarihinde Meclis Genel Kuruluna
inmiş. Gebze üniversitesi kurulması için bir yasa teklifini getirmişiz, burada
anlatmışız, niye böyle bir ihtiyaç olduğunu anlatmışız ve o tarihte yani bundan
tam iki buçuk yıl önce Adalet ve Kalkınma Partisinin milletvekilleri buraya
gelip “Böyle bir yasaya gerek yok, biz zaten bir hazırlık içindeyiz, yakında
getireceğiz.” dediler. Şimdi, e, tabii, içimizde merak hasıl oldu “İki buçuk
yıldır bunlar ne yaptılar?” diye; ne yaptıkları ortaya çıktı. Gebze’de 1992
yılında yani Doğru Yol Partisiyle Sosyal Demokrat Halkçı Parti koalisyonu
döneminde rahmetli Erdal İnönü’nün teşvikiyle ve inisiyatifiyle kurulan “Gebze
Yüksek Teknoloji Enstitüsünün ismini değiştirelim, adına Gebze teknik üniversitesi
diyelim, biz de bu işi yapmış olalım, bu işin de başarısı Hükûmete ve iktidar
partisine ait olsun.” demişler. 
Şimdi, tabii, büyük hazırlık, iki buçuk
yıl sürmüş, az buz değil; bütün Hükûmet, iktidar partisi; olağanüstü bir
hazırlık. Acaba ne yapıldı, içinden ne çıktı, neler içine konuldu, iki buçuk
yıl önce bizim verdiğimiz teklifte ne eksik vardı da iki buçuk yıl sonra, iki
buçuk yıl içinde olağanüstü hazırlıkla nasıl bir üniversite kuruldu; merak
ediyoruz. 
Şimdi, ben yasa teklifine baktım,
ayıptır söylemesi öğretim üyesiyim de. Gerçi emekli olalı çok oldu ama bir
üniversite nasıl olur biliyorum. Üniversiteler 3 hedef taşır. Bir, araştırma
hedefi taşır. Gebze Yüksek Teknoloji Enstitüsünün temel amaçlarından bir tanesi
oydu, araştırmaydı. Bir ikincisi eğitimdir. Gebze Yüksek Teknoloji Enstitüsü
eğitimi sadece yüksek lisans düzeyinde… Lisans düzeyinde de öğrencileri var ama
daha ziyade teksif olduğu, kendini yönlendirdiği ve yoğunlaştığı yer yüksek
lisans eğitimiydi. Ve bir üçüncüsü de vardır -Türkiye’de çok önemli, Türkiye’de
özellikle önemli- kurulduğu yerlerde sosyal gelişmeye yardımcı olması,
elvermesi. 
Şimdi, Gebze teknik üniversitesi bu
anlamda neleri sağlıyor bir bakalım. Birincisi, yeni bir üniversite asla
kurulmuyor; kadro sayısı olduğu gibi aynı, fakülte sayısı Gebze Yüksek Teknoloji
Enstitüsüyle tamamıyla aynı, hiçbir değişiklik yok. İki buçuk yıl ne yapmışlar,
insan merak ediyor ya çıka çıka bu mu çıktı diye. Sadece 9 enstitü var bu
sefer, enstitü sayısı artmış. Enstitüleri saymayayım; enerjiyi koymuşlar,
biyoteknolojiyi koymuşlar, işte, nanoteknoloji, savunma, bilişim filan;
birtakım bir şeyler koymuşlar. Enstitü kurmak zor bir şey değil ki
üniversitelerde enstitü istediğiniz kadar kurarsınız, yeter ki ülkede o konuda
tek enstitü olasınız. 
Şimdi, diyorlar ki yasanın gerekçesinde:
“TÜBİTAK ile entegrasyon sağlanamadı.” Gebze Yüksek Teknoloji Enstitüsüyle
ilgili. Bu doğru değil, bu asla doğru değil, bununla ilgili hiçbir gerekçe,
somut bir gerekçe yok. İkincisi “Üniversite-sanayi iş birliği gelişemedi.”
diyorlar. İyi de sizin bu getirdiğiniz yasa teklifinde başka bir fark yok ki,
aynı şey, tabelası değişmiş sadece. “Bölgenin yetişmiş insan kaynağına ihtiyaç
var.” diyorlar. O zaman niye bizim yasa teklifimizi reddettiniz ki? Onun içinde
birçok başka şey vardı. Bakınız, bu çok önemli bir konu, Gebze’de eğer ki ayrı
bir üniversite kurulsaydı Gebze’de iki üniversite olacaktı. Şimdi ne yaptınız?
Gebze’nin üniversitesini teke indirdiniz. Bilahare Gebze’de ciddi bir
üniversite kurulmasının da önüne ket vurmuş oldunuz. Gebzelilere aslında büyük
bir kötülük yaptınız uzun vadede, çünkü Gebze’de hem Gebze Yüksek Teknoloji
Enstitüsü olacaktı hem de bir üniversite olacaktı ve o Gebze üniversitesinin
içinde başka birçok alanlar daha olacaktı. Mesela, baktım ben, işletme
fakültesi var, niye iktisadi ve idari bilimler fakültesi yok? Çünkü iktisadi ve
idari bilimler fakültesi olduğu zaman içinde ekonomi de oluyor, siyaset bilimi
de oluyor, uluslararası ilişkiler de oluyor, birçok başka sosyal alanlar da
oluyor. Olsaydı kötü mü olurdu? Yani siz işletmenin altına uluslararası
ilişkileri veya siyaset bilimini mi sokacaksınız? O fakültenin altına o girmez,
ona YÖK de müsaade etmez zaten. 
Şimdi, bakıyorum, fen edebiyat yok. Bizim
yasa teklifimizde bir güzel sanatlar fakültesi vardı. Gebze’yi iyi bilenler
bilir, anlaşılan AKP’li milletvekilleri Gebze’yi iyi bilmiyorlar, Gebze’nin çok
tarihî bir ismi var: Osman Hamdi Bey. Dedik ki o zaman: “Gelin, şuraya, bu yasa
teklifine bir güzel sanatlar fakültesi kuralım ve Osman Hamdi Bey’in de ismini
taşısın.” Gebze’ye ne kadar büyük bir güzellik olurdu. Gebze’nin çok ciddi bir
mimarlık fakültesine de ihtiyacı var. Evet, Gebze, biraz önce milletvekili
arkadaşımın söylediği gibi, Türkiye’nin çok çeşitli yerlerinden gelen
insanlarla kozmopolit bir bölge ama bir şey daha var, kentsel gelişimi ve
sosyal dokusu gelişmemiş bir yer. Gebze’de bir tek sinema var, bir tek sinema,
başka hiçbir şey yok, o da yeni kuruldu. Gebze’de hiçbir tiyatro yok, hiçbir
sosyal alan yok, hiçbir kültürel gelişme yok. Niye yok? Niye bu yeni kurulan
üniversite teknik üniversite olarak kuruluyor da daha geniş bir üniversite
kurulmuyor? İçinde mühendislik olsun.
Bir başka konuyu söyleyeyim. Evet, yine
o tarihte kurulmuştu Kocaeli Üniversitesi yani aynı koalisyonun kurduğu bir
üniversiteydi, sosyal demokratların öncülük ettiği bir üniversitedir Kocaeli
Üniversitesi. Orada tıp fakültesi var. Geliyorsunuz, burada anlatıyorsunuz,
“100 binlerce nüfus var Gebze’de.” diyorsunuz, bir tıp fakültesi yok. İhtiyaç
yok mu? İnsanlar Gebze’den, Darıca’dan, Çayırova’dan İzmit’e tıp hizmeti almaya
çalışıyorlar ve ne yazıktır ki kuyruklarda bekliyorlar çünkü Kocaeli
Üniversitesinin tıp hizmetleri artık Kocaeli’nin tümüne yetmiyor. Ne yazık ki
bu da yok tasarının içinde.
Şimdi, bakınız, 190 memur
düşünüyorsunuz, 9’uncu derece koymuşsunuz, 127 kişinin tamamı şu anda Gebze
Yüksek Teknoloji Enstitüsünde çalışanlar yani bir değişiklik aslında önerilmiş
değil. 
Şimdi, insan hâliyle merak ediyor. Bu
yasa teklifine biz Cumhuriyet Halk Partisi olarak “Hayır.” demeyeceğiz elbette çünkü
“Hayır.” dediğimiz takdirde gideceksiniz Kocaeli’ye “Biz getirdik Kocaelin’de
bir ikinci üniversite kurulması için, Cumhuriyet Halk Partililer ve muhalefet
‘Hayır.’ dedi.” diyeceksiniz. Biz onu der miyiz? Tabii ki “Evet.” diyeceğiz,
tabii ki destekleyeceğiz ama asla bu bizim istediğimiz şey değil. Biz
Kocaeli'ne çok daha fazla, çok daha iyi bir şey istiyorduk. Ne yazıktır ki onu
yaptırmadınız bize ve şimdi gelip geçiştirici, ortalığı yatıştırıcı, “Ya, biz
verilen sözü yerine getirdik.” diyerek… Ya, hakikaten çok memnunum, gidip
oradan bir liseyi seçip ismini üniversite tabelasıyla değiştirmediniz, yine
Gebze Yüksek Teknoloji Enstitüsünü seçtiniz de onun tabelasını
değiştiriyorsunuz. Hiçbir değişiklik yok; hiçbir değişiklik olmayacak, yeri
değişmeyecek, kadroları aynı kalacak, yapı aynı yapı, hiçbir fark yok, değişen
hiçbir şey yok, sadece tabela değişiyor. Sonra ne olacak? “Biz Gebze’ye Gebze teknik
üniversitesi kurduk.” diyeceksiniz. Siz Gebze’de teknik üniversite kurmuş
olmayacaksınız, Gebze Yüksek Teknoloji Enstitüsünün tabelasını değiştirip “üniversite
kurduk” diye bu halka anlatmaya çalışacaksınız ve hemşehrilerimi de aldatmaya
çalışacaksınız, bu doğru değil. Gebze’nin ciddi bir üniversiteye ihtiyacı
vardır, çok daha geniş bir üniversiteye ihtiyacı vardır ve içinde tıp fakültesi
bile olmalıdır. Bunun yeri bile hazırdır Gebze’de. Bunun yeri, Gebze’de, şu
anda askerî bölge olmaktan çıkarılan fakat duyduğumuza göre sizin toplu konut
yapmak istediğiniz, rant yeri olarak açmak istediğiniz bir bölgedir. Oraya
üniversite olsaydı kötü mü olacaktı? Niye gidip de Gebze Yüksek Teknoloji
Enstitüsünü darmadağın etmeye çalışıyorsunuz?
Bakın, bir şey daha söyleyeyim: Gebze
Yüksek Teknoloji Enstitüsü aslında istisnai bir yerde değildir. California
Teknik Enstitüsü vardır, MIT vardır, California Institute of Technology vardır
ve dünyada bunun benzerleri vardır. Ne yazık ki bir tanesini, aslında yeni bir
üniversite kurma adına katletmiş oluyorsunuz.
Biz, açıkçası -tekraren söyleyeyim,
arkadaşlarım da ifade edecekler diğer maddelerde- bu üniversitenin kuruluşuna,
aslında kuruluşuna değil tabela değişikliğine “Hayır.” demeyeceğiz ama
doğrusunun bu olduğunu düşünmüyoruz.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Güneş.
1’inci madde üzerinde, Halkların
Demokratik Partisi Grubu adına Şırnak Milletvekili Sayın Hasip Kaplan,
buyurunuz.
HDP GRUBU ADINA HASİP KAPLAN (Şırnak) –
Teşekkür ederim.
Sayın Başkan, değerli milletvekilleri;
645 sıra sayılı Yasa Teklifi bir üniversite kurulmasıyla ilgili. HDP olarak
biz, üniversiteler ve okullarla ilgili gelen bütün tekliflere hem komisyonlarda
hem Genel Kurulda “Evet.” dedik ama bazı noktalara da dikkat çektik.
Üniversiteler kuruluyor ama o ülkenin o şehrinde altyapısı, ekonomisi,
sanayisi, sosyal durumu, imkânları, hiçbirisi hesaplanmadan, inceleme
yapılmadan, oranın sivil toplumu, oradaki insanlar, onların görüşleri alınmadan
bölümler konuyor. Ne oluyor sonuçta biliyor musunuz? Şu an Türkiye’de işsizlik
oranı içinde en yüksek işsizlik oranı üniversite mezunlarından oluşuyor. Yani,
sonuçta, üniversite mezunu ve özellikle 350 binin üzerinde atama bekleyen
öğretmenler ve bu bölümlerle ilgili maalesef tekrar sıkıntılar oluyor. 
Peki, bunun değerlendirilmesi
yapılmadan yapılan bir üniversite istenen amaca ulaşabilir mi? Bilim, öğretim
eğitim konusunda eğer siz özgürlükleri sağlayıp halkın ve orada yaşayan bütün
sivil toplum örgütlerinin, oranın seçilmiş insanlarının, yerel yöneticilerinin,
tümünün görüşünü dikkate almadan bir kanun teklifiyle “İşte, kurdum bir
üniversite.” derseniz sonra sıkıntı oluyor. Bizim burada dikkat çekmek
istediğimiz konu bu. 
Birçok şehirde üniversiteler açıldı,
birçok vakıf üniversiteleri de açılıyor ama şöyle bir İstanbul’dan çıkıp
Gebze’den geçince bir Dilovası’na doğru gidiyorsunuz ya… Türkiye’nin çevre
kirliliği açısından en yoğun noktası burası, Dilovası. Her gün oradan geçiyoruz
arabayla. Deniz kenarında ama orada kurulan sanayi türlerine baktığınız zaman,
hakikaten orada yaşayan insanların sağlığını tehdit eden bir durum var. Şimdi,
siz çevre sağlığını dikkate almadan yani kurulan sanayinin, insan yaşamını -ki
temel hak ve özgürlüklerin başında gelir- dikkate almadan yapılan her
çalışmanın, gerçekten, bazen faydasından çok zararı oluyor, belki birkaç
şirket, birkaç kişi para kazanıyor ama üniversitelerle iş birliğini nasıl
sağlayacaksınız, bütün olay burada. 
Burada büyük bir
kopukluk görüyoruz arkadaşlar. Ve bir şehre üniversite yaparken o şehrin
görüşünü almayan anlayışa, yerel yönetimlerin, yerelin görüşünü almayan merkezci
anlayışa karşı bizim burada isyanımız var, temel sorun burada. Eğer iktidarı
siz hep merkezden “Ben biliyorum, iki kanunla, sayımla yaparım.” noktasına
taşırsanız planlı bir büyümeden, planlı bir eğitimden, planlı bir gelişmeden ve
ihtiyaca göre bir üniversiteden, ihtiyaca göre bölümlerden bahsedemezsiniz,
gerçekten bunu görüyoruz. 
Şırnak’ta da
üniversite kuruyorlar. Şırnak’taki üniversitelere bakıyoruz, kömür ocakları var
her tarafta, her tarafta santraller kuruluyor ama “Maden mühendisliği niye yok?”
diye sorduğun zaman, onun önüne sosyal bilimler, ticari eğilimler falan filan
konuluyor. Yani niye ihtiyaç olan alanlar değil? Veya Gebze’de kurulacak
üniversitenin o çevrenin hangi temel dalda ihtiyaçlarına cevap vereceği
araştırılmadı. 
Bu, şöyle bir anlayış
olabilir: “Bugün kuralım üniversiteyi, yarın o ihtiyaçlara göre tekrar onu da
kurarız, böyle böyle gider, hep böyle olmuştur.” Bu anlayış, G-20 içinde en
büyük 17’nci ekonomi olan Türkiye açısından kabul edilir bir yaklaşım biçimi
değildir arkadaşlar. Üniversiteleri kurarsınız, şu an sayıları 200’e ulaştı ama
dünya üniversiteleri içinde sizin kaç tane üniversiteniz sıralamaya giriyor,
ilk 100’e, ona bakarsınız. 
Sayın Meclis
Başkanı üniversite hocası, Kocaeli’nde üniversite hocalığı yaptı, bu işleri
bilir. Yani, 100 tane üniversite saymak gerektiği zaman bu üniversitelerin
hangisi standart olarak ilk 1.000’in içine girebilir? Hiçbirisi girmez, sorun
bu. 
Şimdi, tabii,
Mecliste biz bunu konuşuyoruz arkadaşlar. İşte, canlı yayın 7’ye kadar. Demin
güvenlik paketiyle ilgili Adalet Komisyonun görüşmeler vardı. Asıl Türkiye
gündemi orada ama Türkiye gündemi kapalı oturumda yapılıyor arkadaşlar.
Komisyonda basın geliyor, görüntü alıyor ve çıkıp gidiyor. Muhalefetin sesi
çıkmasın istiyorlar. 
Bu ülkede şu an ekmek kadar, su kadar,
hava kadar adalete ihtiyaç var arkadaşlar. Adalet, son derece hassas bir konu
ve Türkiye’de en çok yıpranan, en çok değiştirilen, en çok yasası değiştirilen
konu da bu. Altı ay önce biz yasa değiştirdik, zorunlu şüphe hâlini getirdik,
kuvvetli şüphe hâlini. Burada AKP milletvekilleri çıkıp bu kürsüde yargı
reformunu anlata anlata bitiremediler ve biz buna “Doğru bir şey.” dedik.
Arkasından ne oldu? Bugün hemen onu değiştirmeye kalkıyorsunuz, makul şüpheye
getiriyorsunuz. Ne demek makul şüphe? Yani Avrupa İnsan Hakları Sözleşmesi’nin
tarafı olacak, bu Meclis çıkaracak, Medeni ve Siyasi Haklar Sözleşmesi’ni
çıkaracaksınız; Ekonomik Sosyal Sözleşme’yi çıkaracaksınız, hepsinde adil
yargılanma olacak, Anayasa’nın 90’ıncı maddesinde de “Uluslararası sözleşmeler
ve çıkarılacak kanunlar bunlara aykırı olamaz.” diyeceksiniz. Sonra bakıyoruz
ki bütün bunlardan sonra gelip hem Anayasa’ya hem sözleşmeye aykırı olarak,
üstelik de “Avrupa’da böyle.” deyip kamuoyunu yanıltarak soruşturma başlamadan zorunlu
şüphe hâlini kaldırıp makul şüpheye getireceksiniz. Makul şüphe, suç
işlendikten sonraki ciddi ibareler olayı. 
Şimdi burada şunu söylemek istiyorum:
Bu düzenlemeyi niçin getiriyorsunuz arkadaşlar? Çok açık açık soruyorum. Bütün
yasalarda, kolluk kuvvetlerinin istediği gibi arama yapma imkânı var. 
Gizli dinleme olayı Türkiye’de ayyuka
çıktı, dinlenmeyen kalmadı. Bu Mecliste anlattılar; cumhurbaşkanları, bakanlar,
herkes dinlendi. Allah aşkına bana söyler misiniz, “Dinlenmedim.” diyen bir
tane makam söyleyebilir misiniz? Genelkurmay Başkanı, Cumhurbaşkanı, Anayasa
Mahkemesi yargıçları ve bütün milletvekilleri, hepimiz dinleniyoruz. Yetmemiş
ki Hükûmet gizli dinlemede yasada olan, “önleyici dinleme” olarak geçen –bakın,
dikkat edin ki yasa da var- bir uzatmalı başçavuş dahi, bir bekçi dahi gizli
dinleme yapabilir bu yasaya göre. Bu var, buna rağmen yeni düzenleme getiriyor.
Arkadaşlar, hukuku, evrensel hukuku allak bullak eden bu anlayışta, siz
“paralel, paralel” deyip, “Bizi dinlediler, dinlediler.” deyip kıyameti
koparmadınız mı? Peki, sizin getirdiğiniz bu şimdiki yeniden gizli dinleme
olayı nedir, sınırsızlık. Hukuksa var, kanunsa var; istediğiniz kadar sınırsız
dinleme var. Ne istiyorsunuz Allah aşkına? Zaten dinliyorsunuz, bunun ötesinde
ne istiyorsunuz? Var bunlar. 
Şimdi, sadece bu değil, “gizli
soruşturmacı” ne demek? “Bütün muhalefeti susturacağım.” demek, “Muhalefeti
susturacağım...” Cumhurbaşkanı da Başbakan da çıkıyor “Herkes haindir.” diyor,
“Bütün muhalif partiler haindir.” Hain olunca makul şüpheli olmuyor mu insan?
Oluyor. Makul şüpheyi de emrindeki polis, zabıta, jandarma ne yapar? Muhalefete
uygular. 
Arkadaşlar, biz 3 teklif verdik HDP
olarak. “Avukatların dosya incelemesini artırın.” dedik, maalesef aksini
getirdiler. Biz bu dikta yasalarına karşı her 3 teklifimizi de geri aldık ve
bunu kamuoyuyla burada paylaşmak istedim. 
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Kaplan. 
Milliyetçi Hareket Partisi Grubu adına
Ankara Milletvekili Sayın Zühal Topcu. 
Buyurunuz. (MHP sıralarından alkışlar)
MHP GRUBU ADINA ZÜHAL TOPCU (Ankara) –
Sayın Başkan, değerli milletvekilleri; 645 sıra sayılı Yükseköğretim Kurumları
Teşkilatı Kanunu’nun 1’inci maddesi üzerinde Milliyetçi Hareket Partisi adına
söz almış bulunuyorum, hepinizi saygıyla selamlıyorum.
Evet, on iki yıldır, gerçekten, millî
eğitim alanında yapılan uygulamalar artık canımıza tak dedirtecek hâle
gelmiştir. Çünkü, söyleniyor ama söylenenlerin hepsine bu iktidar on iki yıldır
kulak tıkamıştır. O kadar çok şeyler söylendi ki artık biz de yorulduk ama
yorulmayı bir kenara bırakıp biz söz söylemeye devam edeceğiz. Nereden
başlayacağımızı bilmiyoruz ama Sayın Başbakanın dünkü Yükseköğretim Akademik
Arşiv Projesi Tanıtım Toplantısı’nda yaptığı konuşmalardan, bunları baz alarak
konuşmama başlamak istiyorum.
Sayın Başbakan YÖK’teki açılışta
yaptığı konuşmada, on iki yıllık AKP iktidarının âcizliğini gösterirken hâlâ
mağdur edebiyatı ile siyaset üslubunun sürdürüldüğünü de gözler önüne
sermiştir. YÖK’te yaptığı konuşmada, yıllar önce eşinin girdiği sınavda
hakarete uğramaması için kapıda beklediğini belirtirken hâlâ gizli başörtüsü
mağduriyetini de dile getirmiştir. Şimdi soruyoruz: Acaba bugün üniversitelerde
veya birçok kurumlarda, sokakta, kamusal alanlarda hakarete uğrayanların
farkında mısınız? Bugün, işe alınmayıp bütün yeteneklerinin bir kenara
atıldığının, bu insanların bütün yeteneklerinin dikkate alınmadığının farkında
mısınız? Bugün, artık, iktidar kendinden olmayanları veya farklı fikir beyan edenleri
hain olarak ilan etmektedir. Davutoğlu’na sormak istiyoruz: Acaba bunların
farkında mısınız Sayın Başbakan?
Yine, Sayın Başbakan dünkü konuşmasında
diyor ki: “Üniversitelerde her türlü fikir tartışılmalıdır veya üniversiteler
bu fikirlerin tartışıldığı mekânlar hâline getirilmeli ve bu gençlere de bu
ahlakı bizler yani üniversite öğretim üyeleri ve biz siyasetçiler
kazandırmalıyız.” diyor. Şimdi, diyoruz ki biz de hangi ahlaktan
bahsediyorsunuz Sayın Davutoğlu? Rektör atamalarındaki tercihlerde acaba hangi
ahlaki kriterleri kullandınız? Atamalar yaparken, asistan alırken hangi ahlaki
kriterleri kullandınız? Bunları tekrar bir gözden geçirmeniz gerektiğini ifade
ediyoruz. Yıllarca eleştirdiğiniz ve darbe kalıntısı olarak ifadelendirdiğiniz
YÖK’ün imkânlarını dibine kadar kullandınız. 
Sayın Başbakan “Birbirinin adamı, ferdi
gibi görülen bir üniversite üniversite değildir.” diyor. Bunun yorumunu
milletimize bırakırken diyoruz ki şu anda AKP’nin adamı olmayanlar, AKP’liler
tarafından adam kabul edilmemektedir. 
Sayın Davutoğlu, üniversiteye
akademisyen olmak için yaptığı başvuru sonucunda kendisine talihsizce bir
ifadenin söylendiğini belirtirken ayrımcılığa uğradığını da bildiriyor.
Kendisine şu ifade kullanılmış: “Ahmet Bey, uzun lafın kısası, biz burada bir
ekibiz, sizin bu ekibe uyum gösteremeyeceğinizi düşünüyoruz.” Biz de Sayın
Davutoğlu’na soruyoruz: Acaba şu anda üniversitelerde oluşturulan ve aleni
olarak da iktidar partisinin tetikçiliğini yapan akademisyen unvanlı arkadaşlar
kimin ekibinden? Bunların yine Sayın Davutoğlu tarafından cevabının verilmesini
istiyoruz. 
Davutoğlu’nun kendisi de akademisyen,
bazı problemleri gerçekten biliyor ama bunun cevaplandırılmasında veya çözüm
üretilmesinde ne kadar muktedir olduğunu da zamanla göreceğiz aslında. 
Yine, temel bilimlerde bir reform
yapmadan AR-GE’nin gelişmeyeceğini söylüyor Sayın Davutoğlu ama bakıyoruz ki
hemen hemen bütün üniversitelerde ve yeni açılan üniversitelerde temel
bilimlerin, açılmasına rağmen tercih edilmediğini, bazılarının boş kaldığını
hatta bazılarının da bir tane tercihle açılış yaptığını görebiliyoruz. 
Ülkemizde üniversite sayısının gittikçe
artmasına rağmen öğretim üyelerinin sayılarının belirli ölçülere ulaşmadığını
da görebiliyoruz. 
Üniversitede çalışan akademisyenlerin
özlük hakları hâlâ sorunlu ve sorunlu kalmaya da devam edecek gibi
görülmektedir. Çünkü, üniversitedeki akademisyenler hâlâ açlık ve yoksulluk
sınırında maaş almaktadır. Akademisyenlerin maaşlarına yönelik olarak yapılan
düzenlemelerin iyi, ihtiyacı giderebilecek ölçüde olmadığını da belirtmek
istiyoruz. Çünkü, yapılan akademik zamlara rağmen, elektriğe ve doğal gaza
yapılan yüzde 9 zammın bu yapılan zamları büyük ölçüde alıp götürdüğünü de
rahatlıkla söyleyebiliriz. 
Yine burada akademik zam olarak ifade
edilen bu akademik zamdan, üniversitelerde akademik kadro olarak ihdas edilen,
uzman kadrosuyla ihdas edilen arkadaşlarımızın faydalanamadığını görebiliyoruz.
Bu hatadan bir an önce vazgeçilmesi lazım. Üniversitelerde uzman kadrosuyla
çalışan arkadaşlarımızın da bu zamlardan faydalanması gerektiğini burada
vurguluyoruz. Çünkü, binlerce arkadaşımız bu konuda mağdur olmuştur ve şu anda
panik vaziyettedir. Bunların da aldığı maaşlara bakıldığında, gerçekten,
hayatlarını devam ettirebilmeleri için yeterli seviyede olmadığını da
söyleyebiliriz. Bunun da acilen düzeltilmesi ve mağduriyetlerinin de
giderilmesi gerekmektedir.
Şu anda yine karşımızda önemli problem
olarak duran araştırma görevlilerinin 2547 sayılı Kanun’a göre üç değişik
maddeyle alındığını biliyoruz; 33’üncü, 35’inci ve 50/d maddelerine göre
alınmaktadırlar. Bunların da artık hem çalışmalarında hem statülerinde -maaş
farkı bulunmamasına rağmen- bu farklılığın tek kadroyla giderilmesi gerektiğini
belirtiyoruz, bu problemin de gitmesi lazım. 
Yine önemli problemlerden bir tanesi
olan yurtlar konusu hâlâ çok büyük problem olarak karşımızda durmaktadır.
Üniversite sınavını kazanıp başka şehirlere giden öğrenciler yurt ihtiyaçlarını
karşılayamamaktadır. Bu konuda yaptığımız konuşmalarda ve araştırma önergelerinde,
yurtlarla ilgili belirttiğimiz sorunların hâlâ giderilmediğini de
görebiliyoruz. 2014 yılı Aralık ayı sonuna kadar 390 bin öğrenciye ulaşılacağı
Bakanlık tarafından belirtilmiştir. Acaba üniversitelerde okuyan ne kadar
öğrenci var? Bu sayıya baktığımızda, 2014 yılı itibarıyla üniversitelerde 5
milyon 470 bin öğrencinin okuduğu dikkate alındığında 390 bin yurt ihtiyaca ne
kadar cevap vermektedir? Acaba, bir ara evlere muhtaç edilen çocuklar şu anda
da TÜRGEV’e mi peşkeş çekilmektedir, onu söylemek istiyoruz. On iki yılda
yapılan çalışmalara baktığımızda, 2002 yılında 188 bin öğrenciye yatak
sağlanırken şu anda bunun çok fazla artırılmadığını da görebilmekteyiz.
Üniversite sayısı 73’ten 184’e çıkarıldı ama yatak sayısının bu şekilde dikkate
alınmadığını da görmekteyiz.
Yine, akademisyenlerin problemlerine
baktığımızda, öğretim üyeleri derse girmekten makale yazacak zaman
bulamamaktadır. Verilen maaş zammının yetersiz olduğunu söyleyebiliriz.
Projeler için yeterli ödenek ayrılmamaktadır.
Ayrıyeten, işsizlik oranlarına
baktığımızda, üniversite mezunları arasında bunun had safhaya çıktığını çok
rahatlıkla görebilmekteyiz. Üniversite mezunlarına yeni istihdam imkânlarının
yaratılması ve üniversitelerin bunlara uygun olarak yeniden düzenlenmesi
gerektiğini burada açıkça belirtmek istiyoruz.
Şu anda, özellikle gündemde olan ve
görüştüğümüz Gebze teknik üniversitesinin hayırlı olmasını diliyoruz ama bunun
da yine sorunlarla beraber, böyle bir çalışma olduğunu da burada vurgulamak
istiyoruz.
Ben hepinize teşekkür ediyorum böyle
bir imkân da sunulduğu için. (MHP sıralarından alkışlar)
BAŞKAN – Teşekkür ederim Sayın Topcu.
Şahıslar adına, Tokat Milletvekili
Sayın Reşat Doğru.
Buyurunuz. (MHP sıralarından alkışlar)
REŞAT DOĞRU (Tokat) – Teşekkür ederim
Sayın Başkanım.
645 sıra sayılı Kanun Tasarısı üzerine
söz almış bulunuyorum. Yüce Meclisi saygıyla selamlıyorum.
Tabii, Gebze’mize güzel bir teknik
üniversitenin kurulmuş olmasından hepimiz memnun olmamız gerekmektedir. Ben de
kurulmakta olan bir üniversiteyi tebrik ediyorum; hayırlı olmasını, ülkemize ve
milletimize hayırlar getirmesini temenni ediyorum.
Tabii, bunların yanında, özellikle, ben
de bir Tokat Milletvekili olarak Tokat’ımıza da, tarımın çok yoğun olduğu,
kendisine mahsus Kazova domatesinin olduğu, Kelkit Vadisi’nde fasulyesiyle, her
şeyiyle tarımın bambaşka bir görüntü içerisinde bulunduğu, elmasıyla,
sebzesiyle, meyvesiyle farklı bir ilimize de bir tarımla ilgili üniversitenin
de kurulması gerektiğini buradan ifade etmek istiyorum. Yani, tarımı
ilgilendiren, her noktasında tarım fuarlarının kurulduğu, tarımın her
türlüsünün yapılmış olduğu ve belirli bir mesafenin alınmış olduğu tarım
potansiyelinde Tokat’ımıza da bir tarım üniversitesi yakışır diye ifade etmek
istiyorum. 
Sayın milletvekilleri, tabii, ilim adamlarının
esas görevi araştırma yapmak, bilgi ve beceriyle donatılmış, vasıflı insan gücü
yetiştirmektir. Ülke ve dünya sorunlarını çözecek, teknoloji geliştirecek yeni
önerilerde bulunmalıdır. Bunlar bilim insanının asli görevleri içerisindedir. 
Bilim insanı yirmi beş otuz senede
yetişmektedir. Yetişme sırasında da ne kadar zorluklarla karşılaşıldığı
unutulmamalıdır. Ancak üniversite öğretim üye ve elemanlarının birçok sorunları
yanında ücret azlığı ve düşüklüğü en büyük sorun olarak karşımızda durmaktadır.
Her gitmiş olduğumuz yerde üniversitedeki öğretim elemanları özellikle bu
konuyu devamlı olarak dile getirmemizi ve bu konuda ciddi mesafeler alınmasını
istemektedirler. Ancak üniversitelerdeki maaşların düşük olmasının en önemli
sebebinin de ülkemizin bilime verdiği önemle doğrudan ilişkili olduğunu da
söylemek mecburiyetindeyiz. 
Türkiye 2023 yılında lider ülke olmak
istiyorsa bilime ve AR-GE’ye çok önem vermeli, bilim insanı yetiştirmelidir.
Öyleyse, bunları yapacak olan üniversite personeline insanca yaşayacağı maaşlar
vermek de görevimiz olmalıdır. Ancak AKP’nin on iki yıllık iktidarında unutulan
ve mağdur bırakılan meslek gruplarının başında üniversite öğretim üyelerinden
sade memura kadar çalışanlar gelmektedir. 
1.017 öğretim elemanı arasında yapılan
araştırmada en önemli sorunlar şöyle sıralanmıştır: Ücret düşüklüğü yüzde 52,5;
yükselme zorlukları yüzde 22,6; çalışma koşulları yüzde 16,9; prestij
kaybetmesi yüzde 8 olarak değerlendirilmiştir. Araştırmaya katılan öğretim
elemanlarının yarısından fazlası en önemli sorunlarının ücret düşüklüğü
olduğunu ifade etmişlerdir. Ülke olarak bilim insanı yetiştirmedikçe hiçbir
dünya hedefine ulaşamayacağımız gibi teknolojimiz de ülkemizde gelişemez. 
Geçtiğimiz yıllarda yapılan
araştırmalarda üniversite elemanlarının yoksulluk sınırı altında maaş almakta
olduğu ortaya konmuş. Bugün de aynı tabloyu maalesef yaşıyoruz. Dünyadaki eş
değer meslek gruplarıyla karşılaştırdığımızda ülkemizin ne kadar az maaş
verdiği ve öğretim üyelerimizin ne kadar büyük sıkıntı içerisinde olduğu da
görülmelidir.
Ülkemizde artık yeni bir yükseköğrenim
reformu yapma zamanı gelmiştir. YÖK’ten, öğretim üyelerinden çalışanlarına
kadar birçok konu artık gündemde olmalı ve sorunlar bir bir çözülmelidir.
Akademik personelin maaşı, Türkiye’yle aynı ekonomik ve sosyal gelişmişlik
düzeyiyle gelişen ülkelerin verdiği oranda olmalıdır. Ek performans
uygulamasına mutlaka ama mutlaka geçilmelidir. Üniversite verimliliği ve
yaratıcı çalışmalar mutlaka desteklenmelidir. Öğretim üyesi, geçimini temin
edemiyor diye, üniversite dışında iş aramamalıdır, üniversitesinin içerisinde
kalmalı, araştırmasında, gelişmesinde ve çalışmalarında desteklenmelidir. 
Üniversite öğretim üyelerinin durumunun
düzelmesi için AKP iktidarını yıllardır ama yıllardır uyarıyoruz ancak bir
türlü ikna olmuyorlar. Şu anda da hazırlanan bir kanun tasarısı olduğunu
basından öğreniyoruz. Hazırlanan kanun çok iyi değerlendirilmelidir. Belki de
bu bir son şans olarak karşımızda bulunmaktadır ki eğer bu iyi bir şekilde
değerlendirilmezse bundan sonra bu şekilde bir kanunun çıkması da hayal
olabilecektir. Ondan dolayı da öğretim üyesinden uzmanına, okutmanına,
çalışanına kadar herkesin maaşı ciddi manada değerlendirilmeli,
iyileştirilmeli, artık bu konu bir kez daha gündeme getirilmemelidir çünkü her
gidilen yerde, her görüşülen yerde bu konular gündeme getiriliyorsa demek ki
buradaki sıkıntı had safhaya ulaşmıştır, herkes SOS şeklinde bağırmaktadır.
Kanun detaylı şekilde, beklentilerine karşılık verecek konumda olmalı, artık bu
insanları, ailelerini ve çocuklarını üzmekten vazgeçmeliyiz. Ülkemiz de onlara
ve onların vermiş olduğu değere katma değer şeklinde karşılık verecektir diyor,
hepinize saygı ve sevgilerimi sunuyorum. (MHP sıralarından alkışlar)
BAŞKAN – Teşekkür ederim.
Soru-cevap işlemine geçiyorum.
Sayın Doğru…
REŞAT DOĞRU (Tokat) – Teşekkür ederim
Sayın Başkanım.
Tokat ilinde Kazova, Zile, Kelkit ve
Artova çiftçileri bizleri arayarak bu yıl kuraklıktan dolayı ürün elde
edemediklerini, üretilenlerin de değerinde satılmadığı için zarar ettiklerini
ifade ediyorlar. Özellikle tarlaların önümüzdeki döneme hazırlanması için
sürülmesi, tırmıklanması gerekiyor. Mazot fiyatlarının çok yüksek olması
traktörlere mazotu koyduramıyor. Çiftçi kıvranıyor. Çiftçi Hükûmetten çiftçinin
desteklenmesi ve zararların telafisi için ciddi, reel çalışmalar bekliyor.
Bununla ilgili bir çalışmanız var mıdır? Çiftçi umutlanmaktadır. Öğrenmek
istiyorum.
Teşekkür ediyorum.
BAŞKAN – Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, bugün birçok medya
organında da yer aldığı gibi, ABD Başkanı Sayın Obama’nın bir telefonuyla
-Sayın Cumhurbaşkanı görüştükten sonra- Türkiye Cumhuriyeti toprakları peşmerge
silahlı güçlerine açılarak Suriye’ye geçişine izin verildi. Bunu hangi yasaya
ya da anayasal hükme dayanarak yaptınız? Yapılan bir Anayasa suçu değil midir?
Suriye’nin kuzeyine Irak’ın kuzeyinden gelen peşmerge güçleri bir devlet gücü
değildir. Dolayısıyla, bu hangi yetkiye dayanarak verilmiştir? Kamuoyundaki bu
tedirginliği nasıl gidermeyi düşünüyorsunuz? Yoksa, Türkiye Cumhuriyeti
devletini Obama’yla Sayın Cumhurbaşkanı mı yönetmektedir? Buna cevap bekliyorum.
BAŞKAN – Sayın Türkoğlu…
HASAN HÜSEYİN TÜRKOĞLU (Osmaniye) – Teşekkür ederim Sayın
Başkan.
Sayın Bakanıma şunu sormak istiyorum: Denklik sınavı yapıyor
YÖK ÖSYM aracılığıyla zaman zaman. Bu yıla kadar, 2014 yılına kadar senede 2
defa yapıyordu. 2015 yılından itibaren bunu teke düşürdüğüne ilişkin… YÖK’ün
yeni sınav programında, sınav takviminde teke düşürüldüğü görülüyor. 
Özellikle diş hekimi olarak yurt dışında okuyup da denklik
sınavını bekleyenler 2’nin 3, 4 olmasını beklerken teke düşürülmesiyle
sukutuhayale uğradılar ve bu konuda Hükûmetten yardım için bizden ciddi
derecede yardım istiyorlar. Bu konuda bir düzenleme yapılacak mı, bunu öğrenmek
istiyorum.
Teşekkür ederim.
BAŞKAN – Sayın Işık…
MUHARREM IŞIK (Erzincan) – Vazgeçtim Sayın Başkanım.
BAŞKAN – Vazgeçtiniz, tamam.
Sayın Bakan, buyurunuz.
AVRUPA BİRLİĞİ BAKANI VOLKAN BOZKIR (İstanbul) – Sayın
Başkan, sorulara yazılı olarak cevap vereceğiz, not aldım.
Teşekkür ediyorum.
BAŞKAN – Tamam.
Madde üzerinde bir önerge vardır, okutuyorum:
TBMM Başkanlığına,
645 Sıra Sayılı Kanun Teklifinin 1. Maddesine aşağıdaki
bendin eklenerek diğer bent numaralarının buna göre teselsül ettirilmesini arz
ve talep ederiz.
“b) Tıp fakültesinden”
 Ali Halaman Reşat
Doğru Lütfü Türkkan
 Adana Tokat Kocaeli
 Alim Işık Muharrem
Varlı
 Kütahya Adana
BAŞKAN
– Komisyon önergeye katılıyor mu?
MİLLÎ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ SUAT ÖNAL (Osmaniye) –
Katılmıyoruz Sayın Başkan.
BAŞKAN
– Hükûmet?
AVRUPA
BİRLİĞİ BAKANI VOLKAN BOZKIR (İstanbul) – Katılmıyoruz Sayın Başkan.
BAŞKAN
– Sayın Türkkan, buyurun. (MHP sıralarından alkışlar)
LÜTFÜ
TÜRKKAN (Kocaeli) – Sayın Başkan, değerli milletvekilleri; biraz evvel yaptığım
konuşmada, Gebze’de kurulacak bir üniversitede tıp fakültesinin olmazsa olmaz
olduğunu söylemiştim. Burada defaten bir daha tekrarlamak istiyorum. Tıp
fakültesi o bölgenin gerçek ihtiyacıdır. Kocaelin’de bir tek tıp fakültesi var,
o da Umuttepe’de. Gebze’den Umuttepe’ye bir insanın gitmesi için tam iki saat
yol gitmesi lazım. Bir de o Ankara yolunun kalabalığını düşünün, acil bir
vakada Kocaeli Tıp Fakültesine ulaşmak mümkün değil. 
Bana
daha önce Sayın Grup Başkan Vekilinin söylediği bir şey vardı: “Tıp
fakültelerinin üniversiteler nezdinde kurulması Bakanlar Kurulu kararıyla da
mümkün olabilir.” diye bir şey söyledi. Ne kadar mümkün bilmiyorum ancak Grup
Başkan Vekilinin bu ifadesini sözü olarak kabul ediyorum.
Hepinize
saygılar sunuyorum. (MHP sıralarından alkışlar) 
BAŞKAN
– Önergeyi oylarınıza sunuyorum… 
MAHİR
ÜNAL (Kahramanmaraş) – Karar yeter sayısı…
BAŞKAN
– Karar yeter sayısı istiyorsunuz, arayacağım.
Kabul
edenler… Kabul etmeyenler… Karar yeter sayısı yoktur.
Birleşime
on dakika ara veriyorum.
Kapanma Saati: 18.41
ÜÇÜNCÜ OTURUM
Açılma Saati:
18.45
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----0----
BAŞKAN – Sayın
milletvekilleri, Türkiye Büyük Millet Meclisinin 6’ncı Birleşiminin Üçüncü
Oturumunu açıyorum.
Kocaeli
Milletvekili Sayın Lütfü Türkkan’ın 1’inci madde üzerindeki önergesinin
oylanmasında karar yeter sayısı bulunamamıştı.
Şimdi önergeyi
oylarınıza sunuyorum, karar yeter sayısı arayacağım: Kabul edenler... Kabul etmeyenler...
Karar yeter sayısı yoktur. 
Birleşime beş
dakika ara veriyorum.
Kapanma Saati: 18.46
DÖRDÜNCÜ OTURUM
Açılma Saati:
18.51
BAŞKAN: Başkan
Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Bayram ÖZÇELİK (Burdur)
----0----
BAŞKAN – Sayın
milletvekilleri, Türkiye Büyük Millet Meclisinin 6’ncı Birleşiminin Dördüncü
Oturumunu açıyorum.
645 sıra sayılı
Kanun Teklifi’nin 1’inci maddesi üzerinde Kocaeli Milletvekili Sayın Lütfü
Türkkan ve arkadaşlarının önergesinin ikinci oylamasında da karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Kabul edenler… Kabul etmeyenler… Karar
yeter sayısı vardır, önerge reddedilmiştir.
645 sıra sayılı Kanun Teklifi’nin
görüşmelerine kaldığımız yerden devam edeceğiz.
Komisyon ve Hükûmet yerinde.
1’inci maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
2’nci maddeyi okutuyorum:

MADDE 2- 2/9/1983
tarihli ve 78 sayılı Yükseköğretim Kurumları Öğretim Elemanlarının Kadroları
Hakkında Kanun Hükmünde Kararnameye aşağıdaki madde eklenmiştir.
Ek MADDE 18-
Gebze Teknik Üniversitesinde kullanılmak üzere ekli (I) sayılı listede yer alan
öğretim elemanlarına ait kadrolar ihdas edilerek, bu kanun hükmünde kararnameye
bağlı cetvellere Gebze Teknik Üniversitesi olarak eklenmiştir.
BAŞKAN – Madde üzerinde Cumhuriyet Halk
Partisi Grubu adına Kocaeli Milletvekili Sayın Haydar Akar. (CHP sıralarından
alkışlar)
Buyurunuz.
CHP GRUBU ADINA HAYDAR AKAR (Kocaeli) –
Sayın Başkan, değerli milletvekilleri; bir üniversite kurma kanunuyla karşı
karşıyayız. Bu kanun, Gebze Yüksek Teknoloji Enstitüsünü kapatıyor, yerine gebze
teknik Üniversitesini kuruyor. Şimdi buraya nasıl geldik, ona bir bakmak lazım.

SAKİNE ÖZ (Manisa) – Sayın Başkan,
dinlemiyorlar.
BAŞKAN – Sayın milletvekilleri,
sükûneti sağlayabilirsek.
HAYDAR AKAR (Devamla) – 2011’de sokağa
çıktığımızda hem iktidar partisi milletvekili adayları hem muhalefet partisi
milletvekili adayları Gebze’de bir üniversite kurulması konusunda Gebze halkına
taahhütte bulunduk. Niye bulunduk? Toplamda 642 bin nüfusa sahip Gebze bölgesi,
daha sonra Büyükşehir Yasası’yla birlikte dört parçaya ayrıldı ama toplamda 642
bin nüfusa sahip bir bölge Gebze bölgesi. 81 il yaşıyor Gebze’de, herkes
kendinden birini Gebze’de bulabilir. Gebze böyle bir bölge. Yine 8-9 tane
organize sanayi bölgesi, 2 tane teknoparkı ve ayrıca AR-GE merkezleriyle de
Türkiye’nin ve sanayinin kalbinin attığı bölge Gebze bölgesi. 
Şimdi, Gebze bölgesi için bu sözleri
verdik. Geldik Meclise, AKP’li milletvekili arkadaşlarımıza, bölge milletvekili
arkadaşlarımıza “Siz de söz verdiniz, biz de söz verdik, gelin birlikte şu
üniversiteyi kuralım Gebze’de.” dedik. Onlar bize “Hayır.” dediler. Biz de
Gebze için Gebze teknik üniversitesi kurulması konusunda bir kanun teklifi
hazırladık ve komisyona sunduk. Yasa gereği komisyonda kırk beş gün
görüşülmediği için ve Kocaeli milletvekilleri, iktidar partisi milletvekilleri
bu üniversiteyi desteklemediği için biz İç Tüzük’ün 37’nci maddesiyle Genel
Kurula getirdik; yine siz AKP milletvekilleri ve Kocaeli milletvekillerinin
“ret” oyuyla üniversite kurma talebimiz reddedildi. Bu üniversite kurma
talebimiz orada mevcut bir üniversitenin tabelasını değiştirmek değildi. Yanlış
anlamayın, Gebze Yüksek Teknoloji Enstitüsü bir üniversitedir şu anda Gebze’de.
Bakın, size okumak istiyorum: “1994 yılından bu yana çeşitli disiplinlerde
yüksek lisans ve doktora ve düzeyinde eğitim veren Enstitü, 2001 yılından
itibaren Elektronik Mühendisliği ve Bilgisayar Mühendisliği bölümlerinde, 2002
yılından itibaren Malzeme Bilimi ve Mühendisliği ile Matematik ve Fizik
Bölümleri, 2008 yılında ise Mimarlık Fakültesi Mimarlık Bölümü, İşletme
Fakültesi İşletme Bölümü, 2010 yılında da Moleküler Biyoloji ve Genetik Bölümü
İngilizce destekli lisans eğitimine başlamıştır.” Bunun anlamı, üniversite
hâline dönüşmüştür. 
Bugün Enstitüde 945 üniversite
öğrencisi ve 1.420 yüksek lisans öğrencisi okumaktadır. Üye başına düşen
uluslararası yayın sayısı bakımından da devlet üniversiteleri arasında ilk sırada
yer almaktadır. Bunlar, YÖK’ün sayfasında ve Gebze Yüksek Teknoloji
Enstitüsünün sayfasında yer alan bilgiler. 
Yani bir üniversitesinin tabelasını
indiriyoruz başka bir tabela asıyoruz; Gebzelilere diyoruz ki: “Size söz
verdiğimiz Gebze teknik üniversitesini açıyoruz.” Hayır, Gebze teknik üniversitesi,
Gebzelilere söz verdiğimiz bir üniversite değil. Gebze’deki üniversite sayısını
1’den 2’ye çıkarmıyoruz. Gebze’deki üniversite sayısını 1’de tutuyoruz. İleride
Gebze’de bizim, Cumhuriyet Halk Partisinin veya siz iktidar partisi
milletvekillerinin de desteğiyle gerçek bir üniversite, yani Gebze’nin tümüne
hitap edebilecek, bölgeye hitap edebilecek; Tuzla’dan, Pendik’ten,
Sultanbeyli’den tutun da Çayırova, Darıca, Dilovası ve Körfez ilçelere kadar
hitap edebilecek -2 milyon insanın yaşadığı bir alandan bahsediyoruz- büyük bir
üniversite açılmasına imkân verme olayının önünü kesiyorsunuz. Yani Gebze’de
1’e indiriyorsunuz.
Şimdi, bu milletvekili arkadaşımla çok
konuştuk, çok tartıştık, çok da emek sarf etti bu işi yapabilmek için. Şimdi
kanun teklifine baktığım zaman… Görebiliyor musunuz? Sarı işaretli olanlar
mevcut fakülteler. Bakıyorum, yeni bir fakülte yok, sadece 5-6 tane enstitü
eklenmiş. Bunun için kanun çıkarmaya da gerek yok. Bakanlar Kurulu kararıyla o
Enstitüye yeni enstitüler ekleyebilirdik. Bunda bir sıkıntı yok. 
Keşke arkadaşım kanun teklifini Gebze
bölgesini içine alacak şekilde hazırlasaydı, Gebze’nin sosyokültürel yapısına
hizmet edecek bir üniversite teklifi hazırlasaydı ve lokasyonunu da Gebze’yi
kullanacak şekilde hazırlasaydı da hep beraber burada destekleyerek
çıkarsaydık. Biz yine destekliyoruz bunu. Biliyorum ki gidecekler Gebze’de “Biz
Gebze teknik üniversitesi kurduk ama Cumhuriyet Halk Partisi milletvekilleri
desteklemedi.” diyecekler. Bu nedenle de bunu destekliyorum. Ama bir kez daha
söylüyorum: Gebze üniversitesinin, gerçek Gebze teknik üniversitesinin, ikinci
bir üniversitenin önü kesilmiştir.
Şimdi, bu Enstitünün bulunduğu alana
baktığımızda İstanbul’a en yakın olandır; Çayırova mevkisinde, D-100 kara
yolunun altında. Ne oradaki Enstitüde çalışanlar ne hocalar ne de öğrencilerin
hiçbiri Gebze’de, Çayırova bölgesinde, Darıca bölgesinde, Gebze’nin kendisinde,
Dilovası’nda oturmuyorlar; hepsi İstanbul’dan gidip geliyor. Yarın bu teknik
üniversite, adını değiştirdiğimiz teknik üniversitedeki öğrenci de oradan gidip
gelecek, öğretim üyesi de oradan gidip gelecek çünkü yeri yanlış. O Enstitü,
Türkiye’de 2 enstitüden 1 tanesiydi kapatmaya çalıştığınız. Yüksek lisans ve
doktora öğrencileri vardı, daha sonra lisans öğrencisi de aldı. Araştırma ve
geliştirme için kurulmuş bir Enstitüydü. Kapatılması doğru değil. O Enstitü
gerçek amacına uygun çalıştırılmalıydı. Gerçekten Türkiye'nin buna ihtiyacı var
ama Gebze teknik üniversitesi Gebze şehrini kapsayacak şekilde, öğrenciyi
orayla ilişkilendirecek şekilde başka bir alana kurulmalıydı. O alanlar da
mevcut arkadaşlar. Biraz evvel bir milletvekili arkadaşım açıkladı. 600
dönümlük, 700 dönümlük, 900 dönümlük 2 tane askerî alan boşaltıldı Gebze’de. Bunlar
Kent Konuta veya bunlar TOKİ’ye rant için peşkeş çekileceğine, orada gerçek
anlamda bir Gebze üniversitesi kurulabilirdi. 
Gebze bölgesi şu anda gayrisafi millî
hasılaya yüzde 4 katkıda bulunuyor. Bu, çok büyük bir rakam. Türkiye’deki
patent sayısı, 50 ildeki patent sayısı 250’yken sadece o bölge 129 tane patent
üretiyor AR-GE merkezlerinde. Böyle bakın bu bölgeye. Bu bölge gerçek bir
üniversite yatırımını çok fazlasıyla hak ediyordu ama bir aldatmacayla karşı
karşıyayız, bir yanlışla karşı karşıyayız. Sadece tabelasını indirip, Gebze
Yüksek Teknoloji Enstitüsünün tabelasını indirip “Gebze Teknik Üniversitesi”
yazıp, içeriği aynı, her şeyi aynı, detayı aynı olmakla Gebze’ye bir üniversite
kazandırmış olmuyoruz. 
Evet, zamanım daraldı. Arkadaşlarımın
bu teklifine “evet” diyeceğiz, biz grup olarak da “evet” diyeceğiz Gebze teknik
üniversitesine ama Gebze’deki üniversite sevdasının ben bu teklife “evet”
demekle bitmeyeceğini düşünüyorum. 
Niye bu böyle olmamalı? Çünkü Gebze’de,
biraz evvel söylediğim gibi, 81 il mevcut diyorum. Gebze’de illerden göç eden
vatandaşlarımız şöyle yaşıyor arkadaşlar: Gebze’nin belli bölgelerinde, aynı
Avusturya’daki Türklerin, Almanya’daki Türklerin yaşadığı gibi gettolar
şeklinde yaşıyor. Hiç kimse “Ben Gebzeliyim.” demiyor, hiç kimse “Ben
Kocaeliliyim.” demiyor. Sorduğunuz zaman “Ben Sivaslıyım.”, “Ben
Bayburtluyum.”, “Ben Sinopluyum.” diyor vatandaşlarımız; Gebzelilik ruhunu
yakalayamadık. Niye yakalayamadık, biliyor musunuz? Üniversiteyi Gebze’nin
dışına kurarsanız -ki şu andaki mevcut yeri öyle- yakalayamazsınız. Sosyal
donatı alanlarını genişletmezseniz, 600 bin nüfusun yaşadığı bir kentte bir tek
sinema varsa, 600 bin kişinin yaşadığı bir kentte 1 tane tiyatro yoksa, 600 bin
kişinin yaşadığı kentte akşam altıdan sonra insanları sokağa çıkarıp
oturtabileceğiniz bir alan yok ise orada kentlilik bilincini geliştiremezsiniz.
Bu kentlilik bilincinin gelişmesine en büyük katkıyı ne yapacaktı? Gebze teknik
üniversitesi yapmalıydı ama bulunduğu lokasyonda, bulunduğu alanda, Enstitünün
teknik üniversiteye çevrilmesi sadece ve sadece isim olarak kalacaktır; yine
öğrencisiyle, yine öğretim üyeleriyle İstanbul’dan gidip gelmeye devam
edeceklerdir; benim Gebzelim yine bir üniversite var mı yok mu kentinde, bunun
farkında olmayacaktır.
Onun için, sevgili arkadaşım burada
oralardaki şeyleri söylerken, “Bir özlemimizi giderdik.” derken, keşke
giderebilmiş olsaydık, keşke Gebze’ye Enstitünün dışında -ki o da bir
üniversitedir- ikinci bir üniversiteyi hep birlikte kazandırabilseydik, keşke
bizim önerimizi reddetmemiş olsaydınız, keşke iki buçuk yıl kaybetmemiş
olsaydık ve bugün, orada cıvıl cıvıl bir üniversite şehri olarak Gebze
ilçemizin geleceğiyle hep birlikte övünç duysaydık diyor, hepinize sevgiler
saygılar sunuyor, teşekkür ediyorum arkadaşlar. (CHP sıralarından alkışlar) 
BAŞKAN – Teşekkür ederim Sayın Akar.
Milliyetçi Hareket Partisi Grubu adına
Ankara Milletvekili Sayın Özcan Yeniçeri, buyurunuz. (MHP sıralarından
alkışlar) 
MHP GRUBU ADINA ÖZCAN YENİÇERİ (Ankara)
– Sayın Başkan, değerli milletvekilleri; 645 sıra sayılı Kanun Teklifi’nin
2’nci maddesi üzerinde Milliyetçi Hareket Partisi Grubu adına söz almış
bulunuyorum. Bu vesileyle hepinizi saygıyla selamlıyorum. 
Gebze’de bir teknik üniversite
kurulmasına yönelik bir yasa tasarısıyla karşı karşıyayız. Öncelikle, bu
üniversitenin Gebze’mize ve milletimize hayırlı uğurlu olmasını diliyoruz. 
Üzerinde durulması gereken husus, bu
üniversitelerde ne yapıldığıdır. Üniversitelerde bilimsel eğitim yapılır,
üniversitelerde insan eğitilir. Yetişmiş insan, geleceğin ve bugünün en kıt
elementidir. Yetişmiş insanı ancak eğitim yoluyla elde edebilirsiniz. İnsanın
ekmekten sonra en çok ihtiyaç duyduğu şey eğitimdir. Hem birey hem de ülke için
hayati öneme sahip eğitim sürecini rastlantılara bırakmak gibi bir lüksümüz
olamaz. Eğitimde uygulanacak politikalar toplumların millî ve stratejik
hedeflerine uygun olarak şekillenmelidir. Millî hedefler, vatanın dününü,
bugününü ve yarınını ortak paydada buluşturarak garanti altına alan, o topluma
has hedeflerdir. 
İnsan şahsiyetinin teşekkülünde etkili
olan başlıca unsurları bu vesileyle bir kez daha hatırlatmakta yarar var. Genel
olarak insan şahsiyetinin teşekkülünde etkili olan başlıca faktörler genetik,
aile, çevre, grup, medya ve eğitimdir. Eğitim, insan şahsiyetinin ve ülkenin
geleceğini şekillendiren en önemli unsurdur. Eğitim bireyin kimliğini bilinçli
olarak fark etmesini sağlar, eğitimsiz insan potansiyel değerlerini olumlu ve
sistematik olarak kullanma imkânına sahip değildir. Bu yüzden, günümüzde eğitimsiz
insana birçok yerde sakat muamelesi yapılmaktadır. New York’ta, on iki yıldan
az okula gitmiş kişilere sakat muamelesi yapılır; işe alınmaları zordur, nasıl
yaşayacaklarına onlar adına karar veren sosyal hizmet uzmanları vardır. Bu,
gelişmiş ülkelerin eğitime ne denli önem atfettiklerini göstermesi bakımından
önemli bir göstergedir. Üniversiteler yüksek eğitimin örgütlü mekânlarıdır. Bu
kadar önemli olan insan eğitimi ve öğretiminin en üst düzeyde verildiği yer
üniversitelerdir. Biz de şu ana kadar bir yüksek teknoloji enstitüsünün
üniversiteye dönüştürülmesi gibi hayırlı bir konu üzerinde konuşuyoruz. Ancak,
toplum yararına hayırlı olacak bu konuya girmeden önce üniversite ve akademik
sorunlar üzerinde biraz durmak istiyorum.
On iki yıldır iş başında olan AKP
iktidarı bol miktarda üniversite açmış ama üniversitelerin eğitim kalitesini
düşürmüştür. AKP iktidarı döneminde, üniversite akademik personelinin maaş ve
ücretleri utanılacak bir seviyede kalmıştır. AKP döneminde üniversiteler
susturulmuştur, Türkiye’de inanılmaz gelişmeler yaşanırken üniversitelerden ses
çıkmamaktadır. Bunun nedeni iktidarın baskıcı ve totaliter uygulamalarıdır. AKP
iktidarı, özellikle yargı ve eğitim alanını üzerinde her türlü tasarrufu
yapabileceği bir kadavra olarak görmektedir. Bu iki alanda da “Koy-kaldır,
yap-boz, dene-yanıl, olmadı eskiye dön.” şeklinde bir strateji uygulanmaktadır.
Bir yasa maddesiyle Millî Eğitim Bakanlığı millî eğitimin bütün deneyimlerini,
bütün birikimlerini, bütün uzmanlık alanlarını devre dışı bırakmıştır. Ne
yapmıştır geçen sefer çıkardığımız o dershaneler yasasıyla? Bu yasa yürürlüğe
girdiği andan itibaren, bütün okul müdürlerinin, millî eğitim müdür
yardımcılarının, millî eğitim müdürlerinin, müsteşarların, yardımcılarının,
genel müdürlerinin, şube müdürlerinin görevleri düşmüştür. Bu, korsan bir kafa
yapısıdır. Böyle bir yasa teklifi ve tasarısı, Castro’yu bilmiyorum ama Stalin
dönemine has bir tasarıdır ve siz 8 bin okul müdürünü bir anda görevden
alıyorsunuz. Okul müdürlüğünü herkesin yapabileceği ya da yöneticiliği herkesin
yapabileceği bir iş olarak değerlendirme durumunda ve noktasında oluyorsunuz.
Bunun kabul edilebilir bir yanı ve tarafı yoktur.
Diğer yandan, AKP, sürekli olarak
üniversitelerle ilgili bina, yapı, inşaat ve ihale yapmış ancak üniversitelerin
içinde öğretim üyesinin ve akademik personelin ücretlerini, psikolojisini ve
sosyolojisini görmezlikten gelmiştir. Bugünlerde, akademik personelin
ücretlerinin artırılmasına yönelik bir çalışma vardır ancak akademik personelin
ücretlerine yapılacak zammın da çok küçük seviyede tutulduğu anlaşılmaktadır. 
Ayrıca, AKP’nin teklifinde,
üniversitede akademik personel arasında olan uzmanların maaş ve ücretlerinin
artırılması da unutulmuştur. Akademik personele yapılacak zammın,
üniversitelerden kaliteli elemanı kaçırtmayacak düzeyde olması ve uzmanların da
bu ücret artışından yararlanması gerekmektedir. 
Gebze Yüksek Teknoloji Enstitüsüyle
birlikte, kurulan Gebze teknik üniversitesi, eğitim bağlamında doğru ve aslında
ileriye doğru atılmış bir adımdır. Gebze Yüksek Teknoloji Enstitüsünün
bulunduğu bölgeye bakıldığında, kara, hava, deniz ve demir yolunun kesiştiği
ender bölgelerden biri olan Marmara Bölgesi’nde yer almaktadır. Mevcut
tasarıyla enerji teknolojileri Enstitüsünün kurulması yararlı olmuştur ve
olacaktır. Özellikle dış ticaret açığımızın en başta gelen sorumlusu enerjidir.
Türkiye'nin kuracağı termik gaz, HES, rüzgâr ve hatta nükleer santrallerle bu
bağımlılığın minimize edilmesi ihtiyaçtır. Doğal gaza bağlı bir elektrik
üretimi sürdürülebilir durum değildir. Bu darboğazın, kendi kömür kalitemize
dayalı termik ve kaynak bağımlılığı göreceli olarak çok daha düşük nükleer
santrallerle aşılması şarttır.
Özellikle, TÜBİTAK’ın tecrübesi ile
Gebze teknoloji enstitüsü veya Gebze teknik üniversitesi kaynaştırılmalıdır. En
kısa zamanda, bu alandaki gerek akademik gerekse mevcut insan gücü
yetiştirilmelidir. Kurulması planlanan fakültenin bu hedefi
gerçekleştirebileceği söylenebilir. 
Biyoteknoloji ve nanoteknoloji, bugün,
dünyada bilimin şu an için geldiği son nokta olarak ifade edilebilir, bundan
kaçış yoktur. 27’nci Bilim ve Teknoloji Yüksek Kurulunda önümüzdeki döneminalanlarının
biyoteknoloji, biyomekanik ve biyomalzeme olacağı kararı çıkmıştır. Ayrıca,
nanoteknolojiyi de bundan ayırmak mümkün olmayacaktır. Artık, nano seviyelerde
cihazlar, malzemeler dünyanın her tarafını sarmıştır. Bu anlamda, kurulacak
fakültelerde Gebze teknik üniversitesi âdeta bir pilot üniversite olacaktır. 
Yine bu tarz fakülteler, TÜBİTAK
enstitüleriyle yakın iş birliği yoluyla ihtiyaç duyulan insan gücü de
yetiştirebilecektir. Bu eğitimleri başarıyla gerçekleştirebilecek yegâne kurum,
TÜBİTAK enstitülerinin desteğiyle kurulacak olan biyoteknoloji ve nanoteknoloji
fakülteleri olacaktır. Temiz üretim, yer ve deniz bilimleri fakültesi, ulaşım
teknolojileri fakültesi, yönetim sistemleri fakültesi, savunma teknolojileri
fakültesi, bilişim teknolojileri fakültesi, mimarlık, tasarım ve yapı
teknolojileri fakültesi kurulacak olan diğer fakültelerdir. Bu sahalarda
ülkemizin ihtiyacı olan AR-GE hizmetleri büyük ölçüde TÜBİTAK enstitüleri
tarafından sağlanmaktadır. Öncelikle, enstitülerin ihtiyaç duyduğu insan
gücünün karşılanması ve enstitülerce üretilen bilgi ve teknolojinin sanayimize
aktarılması için enstitülerle birebir koordinasyon hâlinde çalışacak eğitim
kurumlarına ihtiyaç vardır, bu fakülteler ihtiyaç duyulan koordinasyonu
sağlayabileceklerdir. Öğrencilerin eğitimleri esnasında gerçek problem ve
projelerle uğraşması temin edilerek, tecrübelerin öğrencilere ve oradan da
sanayiye aktarılması mümkün olacaktır. 
Sonuç olarak, bu kurulacak yeni
fakülteler ancak ve ancak TÜBİTAK ile Gebze teknik üniversitesinin
entegrasyonuyla birlikte başarılabilecek bir husus olacaktır. Bu nedenle, Gebze
teknik üniversitesinin ideolojik, politik, yandaşlık, paydaşlık şeklindeki
rektör atamalarından azade tutularak kurulmasının memleketimize, milletimize
hayırlı olmasını diliyor, hepinize saygılar sunuyorum. (MHP sıralarından
alkışlar) 
BAŞKAN –
Teşekkür ederim Sayın Yeniçeri. 
Madde üzerinde
bir önerge vardır, okutup işleme alıyorum: 
Türkiye Büyük Millet Meclisi
Başkanlığına
645 sıra sayılı
Kanun Teklifinin çerçeve 2. maddesi ekinde verilen Ekli (1) sayılı listede “10”
olarak yer alan Doçent kadrolarının “12”, “8” olarak yer alan Yardımcı Doçent
kadrolarının “10” olarak değiştirilmesini arz ve teklif ederiz. 
 Mehmet Ali Okur Ali
Halaman  İlyas Şeker 
 Kocaeli Adana
 Kocaeli
 Lütfü Türkkan  Reşat
Doğru  Alim Işık 
 Kocaeli Tokat
 Kütahya
 Ahmet Duran Bulut  Sümer
Oral  Haydar Akar 
 Balıkesir Manisa
 Kocaeli
 Zühal Topcu
 Ankara
BAŞKAN –
Önergeye katılıyor mu Komisyon? 
MİLLİ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ SUAT ÖNAL (Osmaniye) – Uygun görüşle
takdire bırakıyoruz Sayın Başkan. 
BAŞKAN –
Hükûmet? 
MİLLÎ SAVUNMA
BAKANI İSMET YILMAZ (Sivas) – Katılıyoruz. 
LÜTFÜ TÜRKKAN
(Kocaeli) – Gerekçe…
BAŞKAN –
Gerekçeyi okuyun.
Gerekçe:
Doçent ve
yardımcı doçent kadrolarının artırılması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Kabul edilen
önerge çerçevesi içinde maddeyi oylarınıza sunuyorum: Kabul edenler… Kabul
etmeyenler… Kabul edilmiştir. 
3’üncü maddeyi
okutuyorum:

MADDE 3-
13/12/1983 tarihli ve 190 sayılı Genel Kadro ve Usulü Hakkında Kanun Hükmünde
Kararnameye aşağıdaki madde eklenmiştir.
EK MADDE 16-
Gebze Teknik Üniversitesinde kullanılmak üzere ekli (2) sayılı listede yer alan
kadrolar ihdas edilerek, bu kanun hükmünde kararnameye bağlı cetvellere Gebze
Teknik Üniversitesi olarak eklenmiştir.
BAŞKAN – Maddeyi
oylarınıza sunuyorum: Kabul edenler… Kabul etmeyenler… Kabul edilmiştir. 
4’üncü maddeyi
okutuyorum:

MADDE 4-
10/12/2003 tarihli ve 5018 sayılı Kamu Malî Yönetimi ve Kontrol Kanununun eki
(II) sayılı cetvelin "Yükseköğretim Kurulu, Üniversiteler ve Yüksek
Teknoloji Enstitüleri" bölümünün 39 uncu sırası aşağıdaki şekilde
değiştirilmiştir.
"39) Gebze
Teknik Üniversitesi"
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
5’inci maddeyi okutuyorum:

"39) Gebze Teknik
Üniversitesi"
MADDE 5- 20/12/2013 tarihli ve 6512
sayılı 2014 Yılı Merkezi Yönetim Bütçe Kanunu, 78 sayılı Yükseköğretim
Kurumları Öğretim Elemanlarının Kadroları Hakkında Kanun Hükmünde Kararname,
190 sayılı Genel Kadro ve Usulü Hakkında Kanun Hükmünde Kararnamede; Gebze Yüksek
Teknoloji Enstitüsüne yapılmış olan atıflar Gebze Teknik Üniversitesine
yapılmış sayılır.
BAŞKAN – Madde üzerinde bir önerge
vardır, okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 645 sıra sayılı Kanun
Teklifinin 5 inci maddesinin aşağıdaki şekilde değiştirilmesini arz ve teklif
ederiz

 Mahir Ünal Haydar
Akar Lütfü Türkkan
 Kahramanmaraş Kocaeli Kocaeli
 
 Adil Zozani İsmail
Kaşdemir Mehmet Ali Okur
 Hakkâri  Çanakkale Kocaeli
Madde 5 – 2809 sayılı Kanuna aşağıdaki
ek madde eklenmiştir.
Ek Madde 157 – 20/12/2013 tarihli ve
6512 sayılı 2014 Yılı Merkezî Yönetim Bütçe Kanununda, 78 sayılı Yükseköğretim
Kurumları Öğretim Elemanlarının Kadroları Hakkında Kanun Hükmünde Kararname ile
190 sayılı Genel Kadro ve Usulü Hakkında Kanun Hükmünde Kararnamede Gebze
Yüksek Teknoloji Enstitüsüne yapılmış olan atıflar Gebze Teknik Üniversitesine
yapılmış sayılır.
BAŞKAN – Komisyon, katılıyor musunuz?
MİLLÎ EĞİTİM, KÜLTÜR, GENÇLİK VE SPOR
KOMİSYONU SÖZCÜSÜ SUAT ÖNAL (Osmaniye) – Uygun görüşle takdire bırakıyoruz.
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılıyoruz Başkanım.
BAŞKAN – Gerekçeyi okuyun.
Gerekçe
Maddeye kanun yapım tekniğine uygun
olarak çerçeve eklenmiştir. Böylece düzenlemenin 2809 sayılı Kanuna ek madde
olarak ilavesi sağlanmış olacaktır. Aksi takdirde maddenin “kanuna eklenemeyen
hükümler” şeklinde mevzuatta yer alması sonucu doğacaktır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen önerge çerçevesi içinde
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Madde 6’yı okutuyorum:
MADDE 6- 2809 sayılı Kanuna aşağıdaki
geçici madde eklenmiştir.

GEÇİCİ MADDE 45- Bu Kanunun yürürlüğe
girdiği tarihte Gebze Yüksek Teknoloji Enstitüsünde kayıtlı bulunan öğrencilere
verilecek mezuniyet belgeleri ile diplomalar, istekleri hâlinde Enstitünün
adıyla Gebze Teknik Üniversitesi tarafından verilir.
Bu Kanunun yürürlüğe girdiği tarihte
adı değiştirilen fakülte ve enstitülerin öğrencileri bu Kanunun yayımından
önceki mevzuata göre öğrenimlerini sürdürürler. Bu Kanunun uygulanmasında
ortaya çıkacak sorunlar Yükseköğretim Kurulu kararıyla çözümlenir.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
7’nci maddeyi okutuyorum: 
MADDE 7- Bu Kanun
yayımı tarihinde yürürlüğe girer. 
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
8’inci maddeyi okutuyorum: 
MADDE
8- Bu Kanun hükümlerini Bakanlar Kurulu yürütür.
BAŞKAN – Maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Teklifin tümünü oylarınıza sunuyorum:
Kabul edenler… Kabul etmeyenler… Kabul edilmiştir. 
Teklif kabul edilmiş ve kanunlaşmıştır,
hayırlı uğurlu olsun. 
Yalnız, bir şey söylemek istiyorum
sayın milletvekilleri. Bu Gebze Yüksek Teknoloji Enstitüsü hakkında emeği
geçenler konuşuldu…
LÜTFÜ TÜRKKAN (Kocaeli) – Alaettin
Kurt…
BAŞKAN –…ama ben rahmetli Alaettin
Kurt’u buradan anmak isterim. 
LÜTFÜ TÜRKKAN (Kocaeli) – Eyvallah. Allah
razı olsun.
BAŞKAN – Çok büyük gayretleri olmuştu
Gebze’de bu Yüksek Teknoloji Enstitüsünün kurulmasında. Allah kendisine rahmet
eylesin. Hepiniz adına anmak isterim. 
Alınan karar gereğince kanun tasarı ve
teklifleriyle komisyonlardan gelen diğer işleri sırasıyla görüşmek için, 22
Ekim 2014 Çarşamba günü saat 14.00’te toplanmak üzere birleşimi kapatıyorum.
Hayırlı geceler. 
Kapanma Saati:
19.19




(x) (10/1072)
esas numaralı Meclis Araştırması Önergesi’nin tam metni tutanağa eklidir.


(x) 645 S. Sayılı Basmayazı tutanağa
eklidir.




