



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 9’uncu
Birleşim
 24
Temmuz 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kütahya Milletvekili İshak Gazel’in, Kütahya Altıntaş
Zafer Organize Sanayi Bölgesi yatırımına ilişkin gündem dışı konuşması
2.- Şanlıurfa Milletvekili Nimetullah Erdoğmuş’un, seçim
sürecinde Şanlıurfa’da yaşanan sorunlara ilişkin gündem dışı konuşması
3.- Aksaray Milletvekili Ayhan Erel’in, Aksaraylıların tren
yolu ve havaalanı talebine ilişkin gündem dışı konuşması

IV.- AÇIKLAMALAR
1.- Bursa Milletvekili Nurhayat Altaca Kayışoğlu’nun,
Bursa’nın Mudanya ilçesindeki Myrleia Antik Kenti koruma mücadelesine ilişkin
açıklaması
2.- Niğde Milletvekili Ömer Fethi Gürer’in, basın
özgürlüğünden söz etmenin olası olmadığı bir ortamda 24 Temmuz Gazeteciler ve
Basın Bayramı’nı kutlamanın anlamlı olmadığına ilişkin açıklaması
3.- Kocaeli Milletvekili Fatma Kaplan Hürriyet’in,
Kocaeli-İzmit-Kandıra yolunun yetersizliği nedeniyle yaşanan ölümlere ilişkin
açıklaması
4.- Mersin Milletvekili Baki Şimşek’in, sel ve dolu afeti
ile Akdeniz meyve sineği ve ihracatta yaşanan sıkıntılardan dolayı Mersin
çiftçisinin yaşadığı mağduriyete ilişkin açıklaması
5.- Mersin Milletvekili Ali Cumhur Taşkın’ın, yeni
görevlerinden dolayı TBMM Başkanı Binali Yıldırım’ı, TBMM Başkan Vekili Mustafa
Şentop’u, Cumhurbaşkanlığı hükûmet sisteminin ilk Cumhurbaşkanı Recep Tayyip
Erdoğan ve kabinesi ile milletvekillerini tebrik ettiğine ilişkin açıklaması
6.- Bursa Milletvekili Erkan Aydın’ın, basının içinde
bulunduğu durum nedeniyle 24 Temmuz Gazeteciler ve Basın Bayramı’nın
kutlanamadığına ilişkin açıklaması
7.- Kayseri Milletvekili Çetin Arık’ın, 24 Temmuz
Gazeteciler ve Basın Bayramı’nda her türlü bedeli göze alarak halkın
doğru haberi alması için mücadele eden tüm gazetecileri saygıyla selamladığına
ilişkin açıklaması
8.- Kahramanmaraş Milletvekili İmran Kılıç’ın, 24 Temmuz
Gazeteciler ve Basın Bayramı’nı kutladığına ve millî, sosyal, kültürel
değerlerin çürümesinin toplumları telafisi mümkün olmayan sonuçlara
götürebileceğine ilişkin açıklaması
9.- Hatay Milletvekili Serkan Topal’ın, Millî Eğitim Bakanı
Ziya Selçuk’un bazı ifadelerine ve Türkiye'nin millî eğitimle ilgili
birikimlerinden faydalanıp faydalanmayacağını öğrenmek istediğine ilişkin
açıklaması
10.- İstanbul Milletvekili Arzu Erdem’in, TBMM Başkan Vekili
Mustafa Şentop’a başarılar dilediğine, kadınlara doğum borçlanması hakkının
verilmesi gerektiğine, öğretmenlerin kendi alanlarında görev yapmalarının
sağlanması ve staj ile çıraklık sigortasının sigorta başlangıcı kabul edilmesi
gerektiğine ilişkin açıklaması
11.- Balıkesir Milletvekili Ahmet Akın’ın, 24 Temmuzun kırk
yedi yıldır Türk basınında bayram olarak kutlanmadığına ve yine 24 Temmuzun bir
diplomasi zaferi olan Lozan Antlaşması’nın yıl dönümü olduğuna ilişkin
açıklaması
12.- Kocaeli Milletvekili İlyas Şeker’in, Cumhurbaşkanlığı
hükûmet sistemiyle Türkiye’de kalıcı siyasi istikrar sağlanacağına, yasama ile
yürütmenin gerçek anlamda ayrıldığına ve hâkimiyetin kayıtsız şartsız milletin
olacağına ilişkin açıklaması
13.- İstanbul Milletvekili Sibel Özdemir’in, tutukluluk hâli
devam eden İstanbul Milletvekili Enis Berberoğlu’nun özgürlüğüne kavuşması
gerektiğine ve TBMM Başkan Vekili olarak Mustafa Şentop’u Meclisin itibarı için
bu konuda girişimde bulunmaya çağırdığına ilişkin açıklaması
14.- Bilecik Milletvekili Selim Yağcı’nın, TBMM Başkan
Vekili Mustafa Şentop’un görevinin hayırlı olmasını temenni ettiğine, 24
Temmuz Gazeteciler ve Basın Bayramı’nı tebrik ettiğine, Ertuğrul Gazi’yi anma
törenlerinin Türk milletinin kutlayacağı bir gün hâline getirilmesi gerektiğine
ilişkin açıklaması
15.- Mersin Milletvekili Hacı Özkan’ın, TBMM Başkan Vekili
Mustafa Şentop’a görevinde başarılar dilediğine ve Avrupa’da endişe verici bir
tehlike olarak yayılan ırkçılığın spora da yansıdığına ilişkin açıklaması
16.- İstanbul Milletvekili Yavuz Ağıralioğlu’nun, 24 Temmuz
Gazeteciler ve Basın Bayramı’na, Lozan Antlaşması ile Doktor Sadık Ahmet’in
ölüm yıl dönümüne ve Hükûmetin basının daha tarafsız, daha özgür olabilmesinin
mesuliyetini taşımadığına ilişkin açıklaması
17.- Samsun Milletvekili Erhan Usta’nın, TBMM Başkan Vekili
Mustafa Şentop’a görevinde başarılar dilediğine, şehit olan Uzman Çavuş Fatih
Ercan’a Allah’tan rahmet dilediğine, TMO’nun bir an evvel fiyat açıklamasının
fındık üreticisinin mağduriyetinin önlenmesi açısından önemli olduğuna, 24
Temmuz Lozan Antlaşması’nın 95’inci, Gazeteciler ve Basın Bayramı’nın 110’uncu
yıl dönümünü kutladığına, futbolcu Mesut Özil’in ırkçılığa karşı duruş
sergilemek adına Alman Millî Takımını bırakma kararını desteklediklerine
ilişkin açıklaması
18.- Kars Milletvekili Ayhan Bilgen’in, İnsan Hakları
Derneğinin kurucusu Cevat Geray Hoca’yı saygıyla andığına, 24 Temmuz
Gazeteciler ve Basın Bayramı’nın 110’uncu yıl dönümünde hiç kimsenin
yazdığından, düşüncesinden dolayı yargılanmaması ve Meclis çatısı altında
topluma kötü örnek olunmaması gerektiğine ilişkin açıklaması
19.- İstanbul Milletvekili Ahmet Ünal Çeviköz’ün, yeni
dönemin TBMM Başkan Vekili Mustafa Şentop’a hayırlı olmasını dilediğine,
sansürün kaldırılmasının 110’uncu yıl dönümüne, 24 Temmuz Lozan Antlaşması’nın
95’inci yıl dönümüne ve 703 sayılı KHK’yle Dışişleri Bakanlığı yapısının
değiştirilmesine ilişkin açıklaması
20.- Çanakkale Milletvekili Bülent Turan’ın, Batı Trakya
Türklerinin sesi olarak zulme karşı çıkan ve yirmi üç yıl önce hayatını
kaybeden Doktor Sadık Ahmet’e Allah’tan rahmet dilediğine, 24 Temmuz Lozan
Barış Antlaşması’nın 95’inci, Gazeteciler ve Basın Bayramı’nın 110’uncu yıl
dönümüne ilişkin açıklaması
21.- Kars Milletvekili Ayhan Bilgen’in, Şanlıurfa
Milletvekili İbrahim Halil Yıldız’ın HDP grup önerisi üzerinde sataşma
nedeniyle yaptığı konuşmasındaki bazı ifadelerine ilişkin açıklaması
22.- Çanakkale Milletvekili Bülent Turan’ın, Kars
Milletvekili Ayhan Bilgen’in yaptığı açıklamasındaki bazı ifadelerine ilişkin
açıklaması
23.- Çanakkale Milletvekili Bülent Turan’ın, Antalya
Milletvekili Kemal Bülbül’ün 1 sıra sayılı Kanun Teklifi’nin 14’üncü maddesiyle
ilgili önerge üzerinde yapmış olduğu konuşmasındaki bazı ifadelerine ilişkin
açıklaması
24.- Antalya Milletvekili Kemal Bülbül’ün, Çanakkale
Milletvekili Bülent Turan’ın yapmış olduğu açıklamasındaki bazı ifadelerine
ilişkin açıklaması
25.- Çanakkale Milletvekili Bülent Turan’ın, Antalya
Milletvekili Kemal Bülbül’ün yapmış olduğu açıklamasındaki bazı ifadelerine
ilişkin açıklaması
26.- Sakarya Milletvekili Engin Özkoç’un, terör örgütlerini
yaratan kaynakları yok edecek kararların Türkiye Büyük Millet Meclisinde birlik
ve beraberlik içinde alınması gerektiğine ilişkin açıklaması
27.- Çanakkale Milletvekili Bülent Turan’ın, Hatay
Milletvekili Serkan Topal’ın 1 sıra sayılı Kanun Teklifi’nin 17’nci maddesiyle
ilgili önerge üzerinde yapmış olduğu konuşmasındaki bazı ifadelerine ilişkin
açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Karadeniz
Ekonomik İşbirliği Parlamenter Asamblesi (KEİPA) ve Türk Dili Konuşan Ülkeler
Parlamenter Asamblesinde (TÜRKPA) Türkiye Büyük Millet Meclisini temsil edecek
grupları oluşturmak üzere siyasi parti grup başkanlıklarınca aday gösterilen
üyelerin isimlerine ilişkin tezkeresi (3/34)

B) Önergeler
1.- Başkanlıkça, İstanbul Milletvekili Tülay Kaynarca’nın
İçişleri Komisyonu üyeliğinden (4/2), İstanbul Milletvekili Fatih Süleyman
Denizolgun’un Kadın Erkek Fırsat Eşitliği Komisyonu üyeliğinden (4/3)
istifalarına ilişkin yazılarının 24/7/2018 tarihinde Başkanlığa ulaştığına
ilişkin önerge yazısı

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Ankara Milletvekili Şenol Bal ve 21
milletvekili tarafından, Uzunköprü-Halkalı seferini yapan yolcu treninin
Tekirdağ’ın Çorlu ilçesi Sarılar köyü mevkisinde 24 vatandaşın hayatını
kaybetmesiyle sonuçlanan üzücü kazanın sorumlularının ortaya çıkarılması,
ihmallerin belirlenmesi ve kazada yaralanan vatandaşların mağduriyetlerinin
giderilmesi amacıyla 13/7/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 24 Temmuz 2018 Salı günkü birleşiminde yapılmasına ilişkin
önerisi
2.- HDP Grubunun, Grup Başkan Vekili Mersin Milletvekili
Fatma Kurtulan ve Grup Başkan Vekili Kars Milletvekili Ayhan Bilgen tarafından,
Şanlıurfa’nın Suruç ilçesinde 14/6/2018 tarihinde meydana gelen ve 4 kişinin
hayatını kaybettiği, 8 kişinin de yaralandığı, seçim sürecini provoke etmeyi
amaçlayan olayların siyasi boyutuyla birlikte tüm yönleriyle araştırılması
amacıyla 16/7/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 24 Temmuz
2018 Salı günkü birleşiminde yapılmasına ilişkin önerisi
3.- CHP Grubunun Eskişehir Milletvekili Utku Çakırözer ve
arkadaşları tarafından, medyada çok sesliliğin korunması, gazetecilerin
mesleklerini yapabileceği bir ortamın sağlanabilmesi, özlük haklarının
iyileştirilmesi, gazete ve gazeteciliğin daha özgür olabilme koşullarının
sağlanması amacıyla, 13/7/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 24 Temmuz 2018 Salı günkü birleşiminde yapılmasına ilişkin
önerisi 

VII.- SATAŞMALARA İLİŞKİN KONUŞMALAR
1.- Şanlıurfa Milletvekili İbrahim Halil Yıldız’ın, Siirt
Milletvekili Meral Danış Beştaş’ın HDP grup önerisi üzerinde HDP Grubu adına
yaptığı konuşması sırasında şahsına sataşması nedeniyle konuşması
2.- Siirt Milletvekili Meral Danış Beştaş’ın, Şanlıurfa
Milletvekili İbrahim Halil Yıldız’ın sataşma nedeniyle yaptğı konuşması
sırasında şahsına sataşması nedeniyle konuşması
3.- Eskişehir Milletvekili Utku Çakırözer’in, Hatay
Milletvekili Hüseyin Yayman’ın CHP Grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması
4.- Çanakkale Milletvekili Bülent Turan’ın, Hatay
Milletvekili Barış Atay Mengüllüoğlu’nun 1 sıra sayılı Kanun Teklifi’nin
15’inci maddesiyle ilgili verilen önerge üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
5.- Sakarya Milletvekili Engin Özkoç’un, Çanakkale
Milletvekili Bülent Turan’ın yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
6.- Hatay Milletvekili Serkan Topal’ın, Çanakkale
Milletvekili Bülent Turan’ın yapmış olduğu açıklaması sırasında şahsına
sataşması nedeniyle konuşması

VIII.- SEÇİMLER
A) Komisyonlarda Açık Bulunan Üyeliklere Seçim
1.- Kadın Erkek Fırsat Eşitliği Komisyonunda açık bulunan
üyeliğe seçim
2.- İçişleri Komisyonunda açık bulunan üyeliğe seçim

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1)

X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un,
İstanbul Milletvekili Mustafa Sezgin Tanrıkulu’nun 1 sıra sayılı Kanun
Teklifi’nin 6’ncı maddesiyle ilgili önerge üzerinde yapmış olduğu
konuşmasındaki bazı ifadelerine ilişkin konuşması
2.- Oturum Başkanı TBMM Başkan Vekili Mustafa Şentop’un,
önerge üzerindeki konuşmaların İç Tüzük gereğince önerge içeriğine uygun olması
gerektiğine ilişkin konuşması

24 Temmuz 2018 Salı
BİRİNCİ OTURUM
Açılma Saati: 15.03
BAŞKAN: Başkan Vekili Mustafa ŞENTOP
KÂTİP ÜYELER : Burcu KÖKSAL (Afyonkarahisar), Bayram
ÖZÇELİK (Burdur) 
-----0-----
BAŞKAN – Türkiye
Büyük Millet Meclisinin 9’uncu Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç milletvekiline gündem dışı söz vereceğim.
Gündem dışı ilk
söz, Kütahya Zafer Organize Sanayi Bölgesi yatırımı hakkında söz isteyen
Kütahya Milletvekili İshak Gazel’e aittir.
Buyurun Sayın
Gazel. (AK PARTİ sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kütahya Milletvekili İshak Gazel’in, Kütahya Altıntaş
Zafer Organize Sanayi Bölgesi yatırımına ilişkin gündem dışı konuşması
İSHAK GAZEL
(Kütahya) – Sayın Başkanım, değerli milletvekilleri; Genel Kurulu saygıyla
selamlıyorum.
Kütahya Altıntaş
Zafer Organize Sanayi Bölgesi, Bilim, Sanayi ve Teknoloji Bakanlığımızın
onayıyla kurulmuş ve tüzel kişiliğini sağlamıştır. Toplam 5 milyon 650 bin
metrekareden oluşan Zafer Organize Sanayi Bölgemiz 2 etaba bölünmüş, 1’inci
etap 3 milyon 840 bin metrekare olarak tasarlanmış, kamulaştırılması gereken
şahıs parsellerin kamulaştırma işlemleri ile Hazineye ait parsellerin devir
işlemleri tamamlanmıştır. Organize Sanayi Bölgemiz için gerekli doğal gaz ve
elektrik ihtiyacıyla ilgili olarak da kurumlar gerekli çalışmaları bitirme
aşamasına gelmişlerdir. Hâlihazırda 22 yatırımcı ön talepte bulunmuştur. 
Kütahya-Afyonkarahisar
yolunun 27’nci kilometresinde yola cepheli bir konumda bulunan Organize Sanayi
Bölgemiz, Zafer Havalimanı’na 8, Bursa’ya 215, Afyon’a 60, Eskişehir ve Uşak’a
yaklaşık 110, İzmir’e 320, Ankara’ya 315, İstanbul’a 380 kilometre
uzaklıktadır. Ayrıca, Kütahya Zafer Organize Sanayi Bölgesi Gemlik Limanı’na
243, İzmir Limanı’na 320, yeni yapılmakta olan Çandarlı Limanı’na 390 kilometre,
mevcut Kütahya-Afyon demir yoluna 14 kilometre ve organize sanayi bölgesi alanı
yeni hızlı tren geçiş güzergâhında bulunan Altıntaş İstasyonuna da 8 kilometre
uzaklıktadır. 
Zafer Organize
Sanayi Bölgesi’nin genişlemeye açık bir noktada olması da büyük bir avantaj
sağlamaktadır. 1 milyon 500 bin metrekare büyüklüğüne kadar genişleyebilecek
bir durumdadır. Bu büyüklükte yekpare bir alan hem ana sanayi hem de yan
sanayiyi rahatlıkla barındırabilecektir. Alan içerisinden hem 154’lük hem de
380’lik iki ana hat geçmektedir. Elektrik ihtiyacı hâlihazırda havalimanı
tarafından da kullanılan ve alana 12 kilometre uzaklıkta 34,5’luk indiriciden
sağlanabilmektedir. Bununla birlikte, sadece alan için kullanılacak sabit
indiriciler tesis edilene kadar TEİAŞ tarafından 50 megavatlık mobil
indiriciler de kullanılabilecektir. 
Zafer Organize
Sanayi Bölgesi’nin bulunduğu bu konum ve yatırıma elverişli arazi yapısı
şimdiden önemli yatırım taleplerinin oluşmasına sebep olmuştur. Ön başvuruda
bulunan 22 firmanın öngörülen sabit yatırım tutarı 350 milyon TL’dir. 
Zafer Organize
Sanayi Bölgesi sahip olduğu teknik ve lojistik imkânların yanında yatırımcılara
birtakım mali ve ekonomik fırsatlar da sunmaktadır. Yeni yatırım teşvikleri
sistemine göre oluşan bütün kategorilerde değişen oran ve koşullarda yatırımcı
firmalara KDV istisnası, gümrük vergisi muafiyeti, SGK işveren payı desteği,
gelir vergisi ve kurumlar vergisi indirimi, faiz desteği ve yatırım yeri
tahsisi desteği gibi destek unsurları sağlanmaktadır. 
Zafer Organize
Sanayi Bölgesi, Kütahya’yla birlikte Eskişehir, Afyonkarahisar ve Uşak illerine
da hitap edebilecek konumdadır. Bu konumundan dolayı organize sanayi bölgesinde
yatırım yapacak firmalar, bölge illerinde çalışan genç nüfus potansiyelinin,
bölgede bulunan üniversitelerin ve bu üniversitelere bağlı olarak çalışan
araştırma merkezlerinin sunduğu olanaklardan Kütahya başta olmak üzere bölge
illerindeki mevcut sanayi firmalarından ve bu firmalardaki deneyimli iş
gücünden yatırımın önceliklerine göre istifade edebilir, yeni iş imkânları ve
yan sanayi yatırımları ortaya koyabilir. 
Ayrıca, Zafer
Kalkınma Ajansı bünyesindeki yatırım destek ofisi koordinatörlüğümüz ile
ilimize yatırım planlayan yerli ve yabancı yatırımcıların yatırımlarıyla ilgili
tüm iş ve işlemlerin tek elden takip ve koordine edilmesini sağlamaktayız. 
Yine, Zafer
Kalkınma Ajansıyla yurt dışından gelecek yatırımlarla ilgili yakın ilişki ve
koordinasyon içerisinde çalışarak doğrudan yabancı yatırımcıların ilimize
kazandırılmasını sağlıyoruz. Bu uygulamaya en güzel örnek olarak Avusturyalı
kâğıt yatırımcısı Prinzhorn Holding bünyesindeki Hamburger firmasının toplamda
bin kişilik istihdam ve ilk etabı 300 milyon avroluk yatırımın Kütahya’da
yapılmasını verebiliriz. Yatırımcıların ilimize çekilmesine yönelik,
valiliğimiz başkanlığında milletvekillerimiz, belediyemiz, ticaret ve sanayi
odamız, mevcut organize sanayi bölgelerimiz gibi tüm paydaşlarla yatırım destek
ofisi koordinasyonunda yatırımcıları bizzat yerlerinde ziyaret ederek ilin
yatırım ortamı hakkında da bilgilendirme yapmaktayız. Kütahya’mızın büyük
şehirlere, limanlara ve ulaşım noktalarına olan avantajlı konumu, Zafer
Organize Sanayi Bölgesi’nin hem alan olarak genişliği hem konum olarak cazibesi
hem de sağladığı teşvikler, sanayinin şehir merkezlerinden uzaklaşma sürecinin
yaşandığı günümüz şartlarında İstanbul, Kocaeli, Sakarya ve Bursa gibi
büyükşehirlerin bu anlamda ulaştığı doygunluk bölgemizi sanayi yatırımlarında
önemli bir avantaj hâline getirmektedir. 
Zafer Organize
Sanayi Bölgemizin kuruluş sürecinde hiçbir desteğini esirgemeyen Sayın
Cumhurbaşkanımıza ve Başbakanlığı süresince bütün desteğini bize hissettiren
Sayın Başbakanımız, şimdiki Meclis Başkanımız Binali Yıldırım’a; Bilim, Sanayi
ve Teknoloji Bakanlığımıza, organize sanayi bölgesinin kuruluş aşamasını adım
adım takip ederek böyle güzel bir yatırımın ortaya çıkmasını sağlayan…
(Mikrofon
otomatik cihaz tarafından kapatıldı) 
İSHAK GAZEL
(Devamla) – Hemen tamamlıyorum Sayın Başkanım. 
BAŞKAN – Ek süre
vermeyeyim, siz tamamlayın.
İSHAK GAZEL
(Devamla) – Ama Altıntaş Belediye Başkanımızın mikrofondan duyması lazım, ona
da teşekkür edeyim. 
BAŞKAN – Siz
tamamlayın, süreyi başlatmayayım. 
İSHAK GAZEL
(Devamla) – Valiliğimize, milletvekillerimize, belediye başkanımıza, ticaret
odamıza, Zafer Kalkınma Ajansımıza ve özellikle bu yatırımın peşinde koşan
Altıntaş Belediye Başkanımıza teşekkür eder Genel Kurulu saygıyla selamlarım.
(AK PARTİ sıralarından alkışlar) 
BAŞKAN –
Teşekkür ederim. 
Gündem dışı
ikinci söz, seçim sürecinde Şanlıurfa’da yaşanan sorunlar hakkında söz isteyen
Şanlıurfa Milletvekili Nimetullah Erdoğmuş’a aittir. 
Buyurun Sayın
Erdoğmuş. (HDP sıralarından alkışlar) 
2.- Şanlıurfa Milletvekili Nimetullah Erdoğmuş’un, seçim
sürecinde Şanlıurfa’da yaşanan sorunlara ilişkin gündem dışı konuşması
NİMETULLAH
ERDOĞMUŞ (Şanlıurfa) - Sayın Başkan, değerli arkadaşlar; hazırunu saygıyla
selamlıyorum.
Bildiğiniz gibi,
devlet vatandaşın can ve mal güvenliğinden birinci derecede sorumludur. Eğer bu
sorumluluk zamanında yerine getirilmezse devlet ile vatandaş, devlet ile toplum
arasındaki ahenk ve o birliktelik temelden, esastan zedelenir. Hepiniz çok iyi
biliyorsunuz ki bunun temelini, bunun belkemiğini adalet oluşturur. Adalet ise
eşitliktir. Eğer devlet vatandaşına karşı eşit davranmazsa o zaman tarafgirlik
olur ki bir daha siz o toplumu -sadece vatandaşı değil- bile yanınızda bulmak,
onun desteğini almak, onun güvenini kazanma konusunda çok büyük bir mesai
harcamak durumunda kalırsınız. 
Ben sizlere
şahit olduğum üç günlük Suruç'taki olayı özetlemek istiyorum, takdir
sizlerindir: Bakınız, bundan kırk gün önce, bayramdan bir gün önce Suruç'ta
esnaf ziyareti esnasında bizzat esnafın dükkânının içinde ve önünde bir olay
yaşandı ve orada yaralılar oldu. Sonuçta 4 canın kaybına mal oldu ama ilginç olana
lütfen dikkat buyurun. Yaralılar hastaneye götürülürken, hastaneye taşınırken 2
çocuğunu kaybetmiş baba orada olmamasına rağmen, olayı duyar duymaz hastaneye
gidiyor ve sonra da hastanede bir linç olayı gerçekleşiyor. Oraya yaralı olarak
götürülenlere baba Hacı Esvet –merhum- ayağıyla hastaneye giderken -orada
cenazeleri- linç sonucunda o insanlar orada öldürülüyor. 
Bakınız,
ben burada açıkça bu kürsüden ifade ediyorum: O olayın hemen akabinde Urfa’daki
devletin bütün erkânı, olay esnasında olmasa da -o delillerin karartılması-
yaralıların hastaneye götürülmesi, hastanede yaralıların tevzisiyle ilgili
devletin bütün erkânı oradaydı; mülki amirler, siyasi erkân, askerî erkân ve
devlet olarak, aygıt olarak temsil eden, onu temsil eden herkes orada hastanedeydi
ve o esnada veya o zaman dilimi içerisinde karartmalar oldu.
Bunu
hemen geçiyorum, bakınız, ertesi gün 3 cenaze teşyi edildi; bir tanesi Yıldız
ailesine ait, diğeri de “Hacı Esvet” dediğimiz merhumun 2 çocuğu. Bir tarafta
devlet var, devlet bütün ihtişamıyla bir cenazeye katılıyor, diğer tarafta da
biz o 2 genci defnedemiyoruz. Polis, mezarlığı abluka altına almış, gazla,
suyla, iştirak edenlere müdahale etti. Cenazenin defin işleminde din
görevlileri bile tehditten, baskıdan dolayı görevlerini yapmadılar, bizzat
kendim orada bu görevin icrasını temin ettim. Zaman kısa olduğu için hemen
bitiriyorum. Ertesi gün, şimdiki Meclis Başkanımız, dünün Başbakanı erkânıyla,
bütün heyetiyle bir taziyeye katıldı ama diğer 2 cenazenin, aynı gün babanın da
cenazesi gelmişti, o 3 insanın cenazesine dönüp bakmadı devlet. Peki, burada
devlet eğer…
(Mikrofon
otomatik cihaz tarafından kapatıldı) 
NİMETULLAH
ERDOĞMUŞ (Devamla) – …vatandaşı arasında bu ayrımı yapıyorsa o zaman çıkıp
birilerinin bunun hesabını vermesi gerekiyor. 
Ben adalet
dağıtıcılarına buradan sesleniyorum: Kırk gündür bu olayın failleriyle ilgili
ne yaptınız? Acaba içeride tuttuğunuz, göz altına aldığınız, sorguladığınız bir
tek insan var mıdır? Ya, eğer 3 insan ölüyorsa, bir baba ve 2 evladı ölüyorsa gündüz
gözüyle ve hâlen devlet bu görevini yapmamışsa o zaman bu ülkede, biz, daha çok
adaleti arayacağız. Adalet bizim omurgamızdır. Suruç’ta bu omurga kırılmıştır.
Bir an önce adalet dağıtıcılarının görevini yapmasını buradan istirham
ediyorum. 
Hepinizi saygıyla
selamlıyorum. (HDP sıralarından alkışlar)
BAŞKAN –
Teşekkür ederim. 
Gündem dışı
üçüncü söz, Aksaray tren yolu hakkında söz isteyen Aksaray Milletvekili Ayhan
Erel’e aittir. 
Buyurun Sayın
Erel. (İYİ PARTİ sıralarından alkışlar) 
3.- Aksaray Milletvekili Ayhan Erel’in, Aksaraylıların tren
yolu ve havaalanı talebine ilişkin gündem dışı konuşması
AYHAN EREL
(Aksaray) – Sayın Başkanım, çok değerli milletvekilleri, bizi ekranları başında
izleyen çok değerli Aksaraylı hemşehrilerim ve yüce Türk milleti; toprakları
bereketli, insanları şefkatli ve heybetli, evliyalar ve enbiyalar diyarının
bulunduğu Aksaray; 2004 yılından bu tarafa AK PARTİ’ye en üst düzeyde destek
veren 3 ilden biri olmasına rağmen AK PARTİ’nin yatırımlarından, devletin,
hükûmetin yatırımlarından nasip alamamış, bu anlamda geri kalmış Aksaray’ım;
Kayseri, Konya’ya 150 kilometre, Ankara, Adana, Mersin’e yaklaşık 200-250
kilometre uzaklıkta, kendini aşma çabasında, kabuğunu kırma çabasında mücadele
veren Akrasay’ımız… 2004 yılından beri Sayın Cumhurbaşkanı, bugünkü Sayın
Meclis Başkanımız Aksaray’ı ziyaretlerinde 3 defa demir yolu sözü vermişlerdi.
Yine, bugün aramızda vekil olarak bulunan önceki Ulaştırma Bakanı Arslan Bey,
Devlet Demiryolları Genel Müdürümüz o zamanki ve bugünküler de söz vermiştiler
ama Aksaray’ın demir yolu bir türlü gelmedi. 
Aksaray’ın demir
yolundaki talebi şudur: Ulukışla Çakmak İstasyonu ile Aksaray arasında yaklaşık
90 kilometrelik bir mesafe vardır. Bu mesafe düz ovadır. Günümüzde Türkiye
Cumhuriyeti devleti denizleri doldurarak havaalanı yapabiliyorsa, Erzurum ile
Rize arasındaki yüce dağları delerek Ferhat ile Şirin’leri birbirine
kavuşturabiliyorsa Aksaray ile Ulukışla Çakmak arasındaki demir yolunu eğer
irade buyursa, istemiş olsaydı altı aylık bir sürede yapardı.
Peki, Aksaray’ın
talep ettiği bu demir yolu Aksaray’a ne katma değer sağlayacak diye soran,
düşünen kişiler olabilir. Eğer Aksaray bu demir yoluyla Ulukışla Çakmak
İstasyonu’na bağlanırsa dolayısıyla Mersin Limanı’na bağlanmış olur. Mersin
Limanı’na bağlandığında da bugün organize sanayide yaklaşık 12 bin kişi
çalışmaktadır, bu 36 bin kişiye çıkar ve 24 bin kişi daha aş ve iş sahibi olur.
Ama AK PARTİ’ye bugüne kadar en üst düzeyde destek verdiği hâlde bu yatırımı
bile çok görülen demir yolunun şu anda proje aşamasının bittiğini, ihale
aşamasına geldiğini öğrenmiş bulunuyoruz. 
Ulaştırma ve
Yatırım Bakanı Mehmet Cahit Turhan Bey’e görevinde başarılar diliyorum.
ÖMER FETHİ GÜRER
(Niğde) – Yapmazlar, yıllarca bekletirler.
AYHAN EREL
(Devamla) – Biz söyleyelim, yapmazlarsa yapmasınlar; söyleyen zenci, yapmayan
Arap olsun.
Ve ona başarılar
diliyorum. İhale aşamasına gelmiş olan bu demir yolumuzun bir an önce
yaptırılarak hizmete girmesini talep ediyoruz. Zira Adana-Ankara Otobanı
hizmete girecek. Bugün Aksaray’dan günde 30-35 bin araç geçmektedir. Otoban
hizmete girdiğinde Aksaray’dan geçen araç sayısı 5-6 bine düşecektir.
Dolayısıyla Aksaray bu 35 bin aracın kendisine sağladığı katma değerden mahrum
kalacaktır. 
Netice
itibarıyla, bu negatif durumun pozitif duruma çevrilmesi adına demir yolumuzun
bir an önce hizmete girmesini talep ediyoruz. Yine, bu otoban yapılırken
özellikle Ortaköy ilçemizde, Devedamı, Sarıkaraman, Harmandalı, Bozkır,
Çiftevi, yine Sarıyahşinin köylerinde kamulaştırmadan dolayı birçok hemşehrimiz
mağdur olmuştur. Kendi verimli, sulu toprakları alınmış yerine, ekim yapılması
mümkün olmayan kıraç topraklar verilmiştir. Bu hemşehrilerimizin bir yıla
yakındır feryatları figanları maalesef bir karşılık bulamamıştır. Buradan
yetkilileri bu hemşehrilerimizin mağduriyetlerinin giderilmesine davet
ediyorum. 
Yine, Ağaçören
köyleri ile Ağaçören ilçe merkezinde yapımı devam eden ama maalesef bir yıldır
bir türlü bitirilemeyen yollardan dolayı Ağaçörenli hemşehrilerimiz mağdur ve
perişandırlar. 
1997 yılında
temeli atılan, yaklaşık yüzde 70’i tamamlanan Aksaray Havaalanı
bitirilememiştir. Bugün, nüfusu 100 bine yakın yerlere havaalanı yapılırken
Aksaray 400 bini aşan nüfusuyla havaalanından mahrum bırakılmaktadır. Bu, AK
PARTİ’ye bu kadar çok oy veren Aksaraylıların cezalandırılması anlamına mı
geliyor, onu yüce Türk milletinin ve Aksaraylı hemşehrilerimin takdirlerine
bırakıyorum.
Hepinize en
kalbi sevgi ve saygılarımı sunuyorum. (İYİ PARTİ ve CHP sıralarından alkışlar)
BAŞKAN –
Teşekkür ederim.
Sayın milletvekilleri,
şimdi, sisteme giren ilk 15 milletvekiline yerlerinden birer dakika süreyle söz
vereceğim. Bu sözlerin ardından sayın grup başkan vekillerinin söz taleplerini
karşılayacağım.
Sayın Kayışoğlu,
buyurun.
IV.- AÇIKLAMALAR
1.- Bursa Milletvekili Nurhayat Altaca Kayışoğlu’nun,
Bursa’nın Mudanya ilçesindeki Myrleia Antik Kenti koruma mücadelesine ilişkin
açıklaması
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkan.
Bursa’mızın
Mudanya ilçesinde 2010 yılında ortaya çıkan antik kenti koruma mücadelesi
yıllardır sürüyor. Mudanyalıların, doğayı ve tarihi koruma mücadelesi
verenlerin ve Mudanya Belediye Başkanımızın yıllardır sürdürdüğü hukuk
mücadelesi bugüne kadar netice vermeyince tarihî kenti talandan korumak için
kamulaştırma kararı yine belediyemiz tarafından alındı. Bu mücadeleye rağmen
iki bin yedi yüz yıllık tarihi olan Myrleia Antik Kenti yok edilmeye
çalışılıyor. İmar barışından faydalanmak isteyen, bu mirası kendi malıymış gibi
gören bir AVM şirketi ve buna olanak sağlayan merkezî yönetim bilmelidir ki
tarihimiz geleceğimize bırakmamız gereken bir insanlık mirasıdır. Myrleia Antik
Kenti’nin üstüne AVM yapanlar da izin verenler de bir utancın ortaklarıdır ve
Mudanyalılar Myrleia’ya sonuna kadar sahip çıkmaya devam edecektir.
BAŞKAN – Sayın
Gürer...
2.- Niğde Milletvekili Ömer Fethi Gürer’in, basın
özgürlüğünden söz etmenin olası olmadığı bir ortamda 24 Temmuz Gazeteciler ve
Basın Bayramı’nı kutlamanın anlamlı olmadığına ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
24 Temmuz
basında sansürün kaldırılışı ve Basın Bayramı olarak anılırdı. “Anılırdı.”
diyorum çünkü Adalet ve Kalkınma Partisi iktidarları döneminde baskılar sonucu
basın önemli ölçüde kontrol altına alındı hatta on üç yıl önce suç sayılmayan
karikatür dahi suç kapsamına sokuldu. Gazeteci milletvekili Enis Berberoğlu ve
Eren Erdem gibi onlarca gazeteci cezaevinde. Muhalif olan gazetecilerin
tutuklanması yanında, 3 bine yakın gazete çalışanı işsiz kaldı. Yüz on yıl önce
basında sansür kaldırılmıştı, günümüzde ise basın, artık, ülkeyi yönetenlerin
beğendiklerinden öte düşünce ifade ederse bedeli cezaevi olmaktadır. Ülkemizde
basın özgürlüğünden artık söz etmek olası değildir. Böyle bir ortamda Basın
Bayramı’nın da kutlanması manalı ve anlamlı değildir. Demokrasimiz adına
basının özgür olarak düşüncelerini yazabileceği ortamların oluşmasını temenni
ediyorum.
Teşekkür ederim.
BAŞKAN – Sayın
Hürriyet, buyurun.
3.- Kocaeli Milletvekili Fatma Kaplan Hürriyet’in,
Kocaeli-İzmit-Kandıra yolunun yetersizliği nedeniyle yaşanan ölümlere ilişkin
açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan.
Kocaeli-İzmit-Kandıra
yolu arasında bulunan ve yıllardan beri “Duble yol olacak.” denilmesine rağmen
bir türlü vaatler yerine getirilmiyor ve Kandıra yolu can almaya devam ediyor.
Son bir buçuk yılda 25 insanın hayatını kaybettiği, 114 vatandaşımızın da
yaralandığı Kandıra yolunda kazalar dur durak bilmiyor. 8 Temmuz günü meydana
gelen kazada 1’i bebek 3 kişi hayatını kaybederken 14 kişi yaralandı, dört gün
önce meydana gelen kazadaysa 7 kişi yaralandı. Özellikle yaz aylarında son
derece yoğunlaşan Kandıra yolu artık yetmiyor. Yetkililere buradan defalarca
seslendik ancak yol inşaatı hâlen daha başlama aşamasında. Ölüm yoluna dönen
Kandıra yolunun bir an önce bitirilmesi için daha ne olması gerekiyor ve daha
kaç vatandaşımızın can vermesi gerekiyor? Ne yaparsanız yapın ve o yolu bir an
önce bitirin diyorum.
Teşekkür ederim.
BAŞKAN – Sayın
Şimşek, buyurun.
4.- Mersin Milletvekili Baki Şimşek’in, sel ve dolu afeti
ile Akdeniz meyve sineği ve ihracatta yaşanan sıkıntılardan dolayı Mersin
çiftçisinin yaşadığı mağduriyete ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
Mersin’de yaşanan sel ve dolu afetlerinden sonra yaklaşık 300 milyon liralık
bir zarar tespit edilmiştir. Yalnız, Tarım İl Müdürlüğü bu tespitleri yapmasına
rağmen, Bakanlık sadece 3 milyon liralık bir afet yardımı vermiştir ve orada da
şöyle bir kriter koymuştur: “Dolunun şu tarihlerde yaptığı zararın belli bir
oranını karşılıyoruz.” Şimdi, dolu Mersin’in her bölgesine değişik tarihlerde
yağmıştır. Sadece belli bir tarih kriteriyle bu kadar çiftçinin mağdur edilmesi
gerçekten zor durumda olan, özellikle bu yıl Akdeniz meyve sineğinden ve
ihracatta yaşanan sıkıntılardan dolayı zor durumda olan Mersin çiftçisini ciddi
derecede mağdur etmektedir. Hükûmetin bu yıl Mersin’deki çiftçilerin tamamının
borçlarını ertelemesini, ihracatla ilgili mutlaka teşvikler vermesini ve
özellikle perişan durumda olan -şu anda üzümün kilosu 50 kuruş, 60 kuruş
civarında seyretmektedir- üzüm üreticisine sahip çıkmasını bekliyorum.
Tekrar
yineliyorum: Sayın Tarım Bakanı ilk ziyaretini mutlaka Mersin’e yapmalıdır
diyor, saygılar sunuyorum. 
BAŞKAN – Sayın
Taşkın, buyurun. 
5.- Mersin Milletvekili Ali Cumhur Taşkın’ın, yeni
görevlerinden dolayı TBMM Başkanı Binali Yıldırım’ı, TBMM Başkan Vekili Mustafa
Şentop’u, Cumhurbaşkanlığı hükûmet sisteminin ilk Cumhurbaşkanı Recep Tayyip
Erdoğan ve kabinesi ile milletvekillerini tebrik ettiğine ilişkin açıklaması
ALİ CUMHUR
TAŞKIN (Mersin) – Teşekkür ederim Sayın Başkan. 
Öncelikle, Gazi
Meclisimize Başkan olarak seçilen Sayın Binali Yıldırım’ı ve Başkan Vekili
olarak seçilmiş olmanız dolayısıyla zatıalinizi tebrik ediyor, ülkemize ve
milletimize hayırlı olmasını diliyorum. 
24 Haziran
seçimleri cumhuriyet tarihimizin şüphesiz en önemli seçimidir. Bu seçimle son
yüz elli yıldır arayışı içerisinde olduğumuz yönetim şekli değişikliğini
gerçekleştirdik. Doksan beş yıllık parlamenter sistemi bitirip Cumhurbaşkanlığı
hükûmet sistemine geçiş yaptık. Cumhurbaşkanlığı hükûmet sisteminin ilk
Cumhurbaşkanı olarak seçilen Cumhurbaşkanımız Sayın Recep Tayyip Erdoğan’ı ve
Cumhurbaşkanlığı hükûmet sisteminin ilk kabinesini tebrik ediyor, başarılar
diliyorum. 
Bu vesileyle
27’nci Dönemde aziz milletimizin birliği ve vatanımızın bölünmez bütünlüğü için
hizmet etmek gayesiyle seçilen tüm milletvekillerini tebrik ediyor, yeni
dönemin hayırlı ve uğurlu olması temennisiyle Genel Kurulu saygıyla
selamlıyorum. 
BAŞKAN – Sayın
Aydın, buyurun. 
6.- Bursa Milletvekili Erkan Aydın’ın, basının içinde
bulunduğu durum nedeniyle 24 Temmuz Gazeteciler ve Basın Bayramı’nın
kutlanamadığına ilişkin açıklaması
ERKAN AYDIN
(Bursa) – Teşekkür ederim Sayın Başkan. 
Bugün 24 Temmuz,
takvimdeki adı Basın Bayramı ama kutlamıyoruz. Tam yüz on yıl önce bugün Türk
basınında sansür kaldırılmıştı, oysa bugün basının durumu içler acısı, çok
sayıda değerli gazeteci demir parmaklıklar arkasında. Bunlardan biri de
milletvekili arkadaşımız Enis Berberoğlu. İkinci kez dokunulmazlık hakkı elde
ettiği hâlde, burada oturması gereken Berberoğlu, hakka ve hukuka aykırı
şekilde ve vicdanlara da aykırı bir şekilde Maltepe Cezaevinde demir
parmaklıklar arasında tutuluyor. Diğer arkadaşımız Eren Erdem, hiçbir haklı
gerekçeye dayandırılmadan Silivri Cezaevinde. Her ikisine de buradan özgürlük
talep ediyorum. Her ikisini de saygıyla selamlıyor, sansüre boyun eğmeyen tüm
gazetecilerin bayramını kutluyorum. 
BAŞKAN – Sayın
Arık, buyurun. 
7.- Kayseri Milletvekili Çetin Arık’ın, 24 Temmuz
Gazeteciler ve Basın Bayramı’nda her türlü bedeli göze alarak halkın doğru
haberi alması için mücadele eden tüm gazetecileri saygıyla selamladığına
ilişkin açıklaması
ÇETİN ARIK
(Kayseri) – Teşekkür ederim Sayın Başkan. 
Bugün 24 Temmuz,
Türk basın tarihinde sansürün ortadan kaldırılışının ve istibdat yönetiminin
sona ermesinin 110’uncu yıl dönümü, kimilerine göre de Basın Bayramı. Ama
Türkiye’nin içinden geçtiği süreç, bugün Türk basınının yüz on yıl öncesinden
daha kötü bir durumda olduğunu gözler önüne seriyor. 
Bunun en somut
örneklerinden biri, 24 Temmuz günü başlayan, Cumhuriyet gazetesinin gazetecilik
faaliyetlerinin yargılanması olayıdır. Bugün, tüm hukuk kuralları hiçe
sayılarak hâlâ esir tutulan milletvekilimiz Sayın Enis Berberoğlu ve değerli
kardeşim Eren Erdem Türkiye’de sansürün, baskının, adaletsizliğin hangi
noktalara geldiğinin bir başka delilidir. 
Burada her türlü
bedeli göze alarak halkın doğru haberi alması için mücadele eden tüm
gazetecileri saygıyla selamlıyorum. 
Kahrolsun
istibdat, yaşasın hürriyet! (CHP sıralarından alkışlar) 
BAŞKAN – Sayın
Kılıç…
8.- Kahramanmaraş Milletvekili İmran Kılıç’ın, 24 Temmuz
Gazeteciler ve Basın Bayramı’nı kutladığına ve millî, sosyal, kültürel
değerlerin çürümesinin toplumları telafisi mümkün olmayan sonuçlara
götürebileceğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım. 
Tüm basın
camiasının günlerini kutluyorum. 
Yıllar boyu
sayısız aracı ve milyonlarca ton yükü taşıyan bir köprü son araç geçerken bir
anda yıkılır. Değişme ağır olur. Ağır ağır eskiyip direncini kaybeden büyük bir
duvar bir an gelir ki küçük bir dokunuşla çöker. Üzerinde küçük bir yara açılan
fili karıncalar yiyip bitirir. Surda açılan gedik her geçen gün büyür. Değişme
ağır olunca kimsenin gözüne batmaz. Çığın oluşmasında da durum aynıdır.
Yuvarlanma işi son saniyeye kalır. Her şey çürümeye başladığı noktadan yer en
ağır darbeleri, kuvvetli halatları saniyeler tüketir. Çürüyüş yavaş yavaş
olunca kimse endişe duymaz. Millî, sosyal, kültürel ve insani değerlerin
çürüyüp aşınışı da böyledir. Toplumları bir anda ağır, acı ve telafisi mümkün
olmayan sonuçlara götürür. Değerleri tutup kaldır, neme lazım deme aldır. 
BAŞKAN – Sayın
Topal…
9.- Hatay Milletvekili Serkan Topal’ın, Millî Eğitim Bakanı
Ziya Selçuk’un bazı ifadelerine ve Türkiye'nin millî eğitimle ilgili
birikimlerinden faydalanıp faydalanmayacağını öğrenmek istediğine ilişkin
açıklaması
SERKAN TOPAL
(Hatay) – Teşekkür ediyorum Sayın Başkan. 
Millî Eğitim
Bakanı Sayın Ziya Selçuk yaptığı açıklamada “Ülkemizde doğan her çocuk
kaybedilmeyecek kadar değerlidir. Biz bu değeri beraber inşa etmek zorundayız.
Eğitim, hayat sahnesinin tümünü kapsayan bir fonksiyondur. Bu meseleyi
bürokratik bir mesele olmaktan çıkarıp topyekûn bir mesele olarak görmemiz,
düşünmemiz gerekiyor. Bizim bunun için ekibimiz hazır. Bize benim arkadaşlarım
değil, Türkiye’nin birikimi lazım.” diyor; doğru. 
Buradan Sayın
Bakana sesleniyorum: Türkiye’nin birikimleri arasında EĞİTİM-SEN, EĞİTİM-İŞ
gibi eğitim örgütleri, toplumsal muhalefetin tüm bileşenleri var mıdır? Bu
kuruluşların birikimlerinden de faydalanacak mısınız? Geniş katılımlı bir Millî
Eğitim Şûrası toplamayı düşünüyor musunuz, yoksa sadece ekibinizin birikiminden
mi faydalanacaksınız?
Teşekkür
ediyorum.
BAŞKAN – Sayın
Erdem…
10.- İstanbul Milletvekili Arzu Erdem’in, TBMM Başkan Vekili
Mustafa Şentop’a başarılar dilediğine, kadınlara doğum borçlanması hakkının
verilmesi gerektiğine, öğretmenlerin kendi alanlarında görev yapmalarının
sağlanması ve staj ile çıraklık sigortasının sigorta başlangıcı kabul edilmesi
gerektiğine ilişkin açıklaması
ARZU ERDEM
(İstanbul) – Teşekkür ederim Sayın Başkan.
Ben de
görevinizde başarılar diliyorum, hayırlı olsun temennisinde bulunmak istiyorum.
BAŞKAN –
Teşekkür ederim, sağ olun.
ARZU ERDEM
(İstanbul) – Öncelikle, yeni dönemde her birimizden milletimizin beklentileri
var. Bu beklentilerin başında çözümü geciktirilmiş sosyal sorunların çözümü
gelmektedir. Bunlarla ilgili yapılması gereken, Anayasa’nın eşitlik ilkesine
uygun olarak bilhassa Türk kadınının güçlendirilmesi yönünde erkeklere nasıl
askerlik borçlanması hakkı veriliyorsa kadınlara da doğum borçlanması hakkının
verilmesine yönelik yeni dönemde aciliyetle bir çalışma yapılması gerekiyor. Bu
konuyla ilgili tüm arkadaşlarımızı uyumlu bir çalışmaya davet etmek istiyorum. 
Yine,
öğretmenlerimiz arasında sözleşmeli, ücretli, memur öğretmenler gibi ayrımlar
var. Bu ayrımların tamamının kaldırılması, öğretmenlerimizin peyderpey
atamalarının yapılması, her öğretmenimizin kendi alanında da kendi işini
yapabilmesi gençlerimizin, çocuklarımızın da mutlu olmasını sağlayacaktır.
Son olarak,
sigorta girişi öncesinde staj ve çıraklık sigortaları sürelerinin sigorta
sürelerine sayılmasını talep ediyoruz.
BAŞKAN – Sayın
Akın, buyurun.
11.- Balıkesir Milletvekili Ahmet Akın’ın, 24 Temmuzun kırk
yedi yıldır Türk basınında bayram olarak kutlanmadığına ve yine 24 Temmuzun bir
diplomasi zaferi olan Lozan Antlaşması’nın yıl dönümü olduğuna ilişkin
açıklaması
AHMET AKIN
(Balıkesir) – Sayın Başkan, teşekkürler.
Türk basınında
1908’den 1971’e kadar bir bayram olarak kutlanan 24 Temmuz kırk yedi yıldır ne
yazık ki bayram olarak kutlanmıyor. Aslında bakarsanız nasıl kutlansın ki?
Gazeteciler yazdıkları haberler nedeniyle suçlanıp hapse konuluyor, işsiz
bırakılıyor, otosansüre zorlanıyor. İstanbul Milletvekilimiz Sayın Enis
Berberoğlu ve değerli arkadaşımız Eren Erdem de bir gazeteci, garabet bir
hukukun ve adaletsizliğin tutsağı olarak cezaevinde tutuluyorlar. Büyük Önder
Mustafa Kemal Atatürk’ün “Basın hürriyetinden doğan mahzurları yok etme
vasıtası yine basın hürriyetidir.” sözlerini anımsatmakta fayda görüyorum. 
24 Temmuz aynı
zamanda Lozan Antlaşması’nın yıl dönümü. Türkiye Cumhuriyeti’nin varlık nedeni
Lozan Antlaşması bir diplomasi zaferidir.
BAŞKAN – Sayın
Şeker…
12.- Kocaeli Milletvekili İlyas Şeker’in, Cumhurbaşkanlığı
hükûmet sistemiyle Türkiye’de kalıcı siyasi istikrar sağlanacağına, yasama ile
yürütmenin gerçek anlamda ayrıldığına ve hâkimiyetin kayıtsız şartsız milletin
olacağına ilişkin açıklaması
İLYAS ŞEKER
(Kocaeli) – Teşekkür ediyorum Sayın Başkanım.
16 Nisan 2017’de
yapılan Anayasa değişikliği ve 24 Haziranda yapılan seçimlerle Türkiye yeni bir
yönetim sistemine yani Cumhurbaşkanlığı hükûmet sistemine geçmiş oldu. Bu
sistemle artık Türkiye’de kalıcı siyasi istikrar sağlanacak, geçmişteki hükûmet
krizleri tarihe karışacak. Güçlü Cumhurbaşkanlığı hükûmet sistemiyle Türkiye’de
karanlık günlerin yaşandığı ve Türkiye’yi çöküşe götüren 28 Şubat ve benzeri
süreçler yaşanmayacak. Hızlı ve etkin icraat olacak, 2023 ve ötesine uzanan
hedeflerimiz ivme kazanacak. Siyasette birlik ve uzlaşma kültürü oluşacak.
Güçlü Meclis olacak, yasama ve yürütme gerçek anlamda ayrılmış olacak, Meclis
artık Hükûmetin istediği yasaları değil, kendi istediği yasaları çıkaracak.
Dünkü ilk yasama faaliyetinde olduğu gibi, Meclis artık Hükûmete bağlı
olmaksızın hür iradesiyle yasama faaliyetlerini yapacak, Hükûmeti millet adına
denetleyecek. Meclisi de Hükûmeti de millet seçecek ve millet denetleyecek.
Hâkimiyet kayıtsız şartsız milletin olacak. 
Genel Kurulu
saygıyla selamlıyorum. 
BAŞKAN – Sayın
Özdemir…
13.- İstanbul Milletvekili Sibel Özdemir’in, tutukluluk hâli
devam eden İstanbul Milletvekili Enis Berberoğlu’nun özgürlüğüne kavuşması
gerektiğine ve TBMM Başkan Vekili olarak Mustafa Şentop’u Meclisin itibarı için
bu konuda girişimde bulunmaya çağırdığına ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkan. 
26’ncı Dönem
İstanbul Milletvekiliyken 24 Haziran seçimlerinde tekrar milletvekili seçilerek
hepimiz gibi tekrar yasama dokunulmazlığını kazanan Sayın Enis Berberoğlu yemin
ederek göreve başlaması gerekirken Yargıtay 16. Ceza Dairesinin verdiği kararla
tutukluluğu devam etmektedir. Oysa Sayın Başkan, Anayasa Komisyonu Başkanı
olarak görev yaptığınız bir oturumda, Anayasa’nın yasama dokunulmazlığıyla
ilgili maddeleri tartışılırken “Tekrar seçim olması hâlinde tekrar seçilenler
yasama dokunulmazlığını yeniden kazanacaktır.” demiştiniz. Siz bir anayasa
hukuku profesörü olarak bu dönemle Meclis Başkan Vekili olmanız nedeniyle
27’nci Dönem İstanbul Milletvekilimiz olarak anayasal hakları ihlal edilen ve
dört yüz altı gündür özgürlüğünden mahrum bırakılan Sayın Enis Berberoğlu’nun
özgürlüğüne kavuşması, yasama görevini yapabilmesi ve Meclisin itibarı için
lütfen daha fazla duyarsız kalmayın. Bir an evvel bu konuda girişimde
bulunmanız çağrısında bulunuyorum. 
Teşekkür ederim.

BAŞKAN – Sayın
Yağcı…
14.- Bilecik Milletvekili Selim Yağcı’nın, TBMM Başkan
Vekili Mustafa Şentop’un görevinin hayırlı olmasını temenni ettiğine, 24 Temmuz
Gazeteciler ve Basın Bayramı’nı tebrik ettiğine, Ertuğrul Gazi’yi anma
törenlerinin Türk milletinin kutlayacağı bir gün hâline getirilmesi gerektiğine
ilişkin açıklaması
SELİM YAĞCI (Bilecik) – Teşekkür ediyorum Sayın Başkanım.

Yeni görevinizin hayırlı olmasını temenni ediyorum. 
BAŞKAN – Teşekkür ederim. 
SELİM YAĞCI (Bilecik) – Basın mensuplarımızın bu özel
gününü tebrik ediyorum. 
Diriliş, kuruluş ve kurtuluşun beşiği Bilecik’imizde,
Söğüt’ümüzde yedi yüz otuz yedi yıllık kutlu bir gelenek, Ertuğrul Gazi’yi anma
törenleri gerçekten tüm ulusumuzun katılımıyla gerçekleştirilmektedir. Bu sene
de 7-8-9 Eylül 2018 tarihinde yine birlik, beraberlik, kardeşlik içerisinde bu
etkinlikler gerçekleştirilecektir. Temennimiz, arzumuz gerçekten yedi yüz otuz
yedi yıldır kutlu bir geleneğin Türk dünyasının Davos’u olacak şekilde
geliştirilerek devletimiz, milletimiz tarafından daha geniş kapsamlı ve tüm
Türk milletinin bir araya gelerek kutlayacağı güzel bir gün hâline
getirilmesidir ve tüm Meclis üyelerini de bu kutlu güne davet ediyorum.
BAŞKAN – Sayın Özkan…
15.- Mersin Milletvekili Hacı Özkan’ın, TBMM Başkan Vekili
Mustafa Şentop’a görevinde başarılar dilediğine ve Avrupa’da endişe verici bir
tehlike olarak yayılan ırkçılığın spora da yansıdığına ilişkin açıklaması
HACI ÖZKAN (Mersin) – Teşekkürler Sayın Başkanım. 
Yeni görevinizde başarılar diliyorum.
Avrupa’da endişe verici bir tehlike olarak yayılan
ırkçılık ne yazık ki zaman zaman insanlığın ortak dili olan spora da
yansımaktadır. Yaşadığı ülkeye vefayla emek vererek futbol hayatını başarıyla
sürdüren Mesut Özil’in ana vatanına duyduğu sevgi ve Sayın Cumhurbaşkanımıza
gösterdiği saygı sebebiyle maruz kaldığı muamele ırkçılık yaklaşımının geldiği
noktayı gösteriyor. Türkiye, insanlığı zehirlemeye çalışan bu ırkçı dilin
tuzağına düşmeyecek, evrensel değerleri gerçek anlamda savunmaya devam
edecektir. 
Dünya ölçeğinde bir futbolcu olan Mesut Özil’i 81
milyon vatandaşımız adına bağrımıza basıyor, gösterdiği onurlu ve asil duruşu
sebebiyle kendisini gönülden tebrik ediyor, Genel Kurulu saygıyla selamlıyorum.
BAŞKAN – Teşekkür ediyorum.
Şimdi, grup başkan vekillerimize söz vereceğim.
Sayın Ağıralioğlu, buyurun.
16.- İstanbul Milletvekili Yavuz Ağıralioğlu’nun, 24 Temmuz
Gazeteciler ve Basın Bayramı’na, Lozan Antlaşması ile Doktor Sadık Ahmet’in
ölüm yıl dönümüne ve Hükûmetin basının daha tarafsız, daha özgür olabilmesinin
mesuliyetini taşımadığına ilişkin açıklaması
YAVUZ AĞIRALİOĞLU (İstanbul) – Basın özgürlüğü, 24
Temmuz Lozan ve aynı zamanda 24 Temmuz da Doktor Sadık Ahmet’in ölüm yıl
dönümü. Aslında birbirleriyle illiyeti olan bir süreç. Lozan’dan doğan hakları
Batı Trakya Türklüğü kullansın diye hassasiyet taşıyan bir Türk evladının
bölgedeki hassasiyetleriyle geçmiş ömrüne, bu uğurda ettiği mücadeleye hürmeten
ismini burada zikretmek, hatırasını yâd etmek, ruhuna Fatihalar göndermek
vesilesi, Lozan’dan doğan hakları kullanma hassasiyeti kendi uhdesine düşmüş
bir mesuliyeti, böyle ahlakla, şerefle, izzetle korumuş, kollamış namuslu bir
vatan evladını burada, millet iradesinin tecelligâhı olmuş bir yerde saygıyla,
hürmetle andık, analım. Lozan onca gailenin içerisinden, ateşten, yangından son
hazinesini kurtarma iradesini göstermiş milletin bu topraklara tutunma
belgesidir. Takriben 10-11 milyonluk garibin, savaşlarda, cephelerde
vurulmaktan, vuruşmaktan yorulmuş bir milletin ayağa kalkma iradesinin
tapusudur. Lozan bize 10-11 milyonluk bir nüfustan 82 milyonluk dev bir ülke
çıkarma imtiyazını veren başlangıcın adıdır. Biz bugün dünyanın 17’nci büyük
ekonomisi… Her türlü yanlışımızın ramına, devletimizi onca zaman başımızı
duvara vura vura yönetmiş olmamızın ramına, siyaseten onca hata yapmış
olmamızın ramına dev bir ülke, büyük bir millet olmanın mesuliyeti adına büyük
bir devlet hâline geldiğimiz sürecin başı Lozan’dır. Lozan’ın arkasındaki
iradenin inşa edicileri olarak Gazi Mustafa Kemal Atatürk’ü ve silah
arkadaşlarını, bizi bu müstesna memlekette yaşatmak imtiyazıyla buluşturan her
şehidimizi hürmetle yâd ediyoruz. Aziz hatıralarına hürmetler ediyoruz,
Fatihalar yolluyoruz. (İYİ PARTİ sıralarından alkışlar)
(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Bir dakika istirham edeceğim, basınla ilgili bir şey
söylemem lazım Başkanım.
BAŞKAN
– Buyurun.
YAVUZ
AĞIRALİOĞLU (İstanbul) – Biliyorsunuz, basın, dördüncü kuvvet olarak ihtimam
göstermemiz gereken bir denge unsuruydu. Siyasi iktidarımızın fasılasız on altı
yıllık iktidar döneminde siyaseti yönetme şekillerinden en fazla etkilenen
unsurun basın olduğunu düşünüyorum. Türk basınının hem finansman imkânlarının
hem de Hükûmetle münasebetlerinin, Hükûmetin siyasi dilinin basını yönetme
alanlarını, siyasetin haber verme, tarafsız olma alanlarını baskıladığını
düşünüyoruz. Hür basının, tarafsız basının memlekette siyasi olarak bilgilenme
süreçlerinin başı olduğunu düşünüyoruz. Dolayısıyla basınımızın yaralı olduğunu
düşünüyoruz. Türk basınının müstakil olması Türk siyasetinin de çok sağlıklı
bir zemine oturmasına imkân verecektir. Dolayısıyla Türk basınının bu basın
gününü mahzun bir bayram olarak kutladığı bu günde basının daha tarafsız, daha
özgür olabilmesinin mesuliyetini Hükûmetimizin hassasiyetle taşımadığını
düşünüyoruz. Bu vesileyle, sitem etmiş olma hakkımızı kullanıyoruz. (İYİ PARTİ
sıralarından alkışlar)
BAŞKAN - Sayın
Usta, buyurun. 
17.- Samsun Milletvekili Erhan Usta’nın, TBMM Başkan Vekili
Mustafa Şentop’a görevinde başarılar dilediğine, şehit olan Uzman Çavuş Fatih
Ercan’a Allah’tan rahmet dilediğine, TMO’nun bir an evvel fiyat açıklamasının
fındık üreticisinin mağduriyetinin önlenmesi açısından önemli olduğuna, 24
Temmuz Lozan Antlaşması’nın 95’inci, Gazeteciler ve Basın Bayramı’nın 110’uncu
yıl dönümünü kutladığına, futbolcu Mesut Özil’in ırkçılığa karşı duruş
sergilemek adına Alman Millî Takımını bırakma kararını desteklediklerine
ilişkin açıklaması
ERHAN USTA
(Samsun) – Teşekkür ederim Sayın Başkan. 
Öncelikle yeni
görevinizde Milliyetçi Hareket Partisi Grubu adına size başarılar dileriz.
Hakkâri’nin
Yüksekova ilçesinde bir süre önce Uzman Çavuş Fatih Ercan yaralanmıştı, tedavi
görmekte olduğu hastanede dün şehit olmuştur. Şehidimize Cenab-ı Allah’tan
rahmet, kederli ailesi ve milletimize de başsağlığı dilerim. 
Sayın Başkan,
biliyorsunuz, Karadeniz’de fındık hasadı başladı. Tabii, özellikle başlangıç
aşamalarında devlet tarafından bir müdahale kurumunun piyasaya girmemesi
durumunda çok düşük fiyat oluşuyor. Geçen yıl üretici bu sıkıntıları yaşadı. O
yüzden, biz, TMO’nun, Toprak Mahsulleri Ofisinin bir an evvel fiyat açıklayarak
piyasaya alıcı olarak girmesinin üreticinin mağduriyetini önlemesi açısından
çok önemli olduğunu düşünüyoruz. Bu konuda, Tarım Bakanlığı ve Toprak
Mahsulleri Ofisini tedbir almaya davet ediyoruz. Ayrıca, üretim yapılan
yerlerde mutlaka alım yapılması konusunda tedbirler alınmalı. Bu yapılmadığı
takdirde de yine üretici mağdur oluyor. 
Malum, 24 Temmuz
1923 Lozan Anlaşması’nın yıldönümü. Lozan, Türkiye'nin bağımsızlık vesikasıdır,
hukuki senet ve zırhıdır. Lozan’la ilgili tartışmaları tarihçilere bırakmak
lazım. Biz, Lozan Anlaşması’nı ülkemize kazandıran Gazi Mustafa Kemal Atatürk’ü
ve silah arkadaşlarını, emeği geçen bütün ecdadımızı rahmetle anıyoruz. 
24 Temmuz 1908
tarihinde Türk basınında sansür kaldırılmış ve 24 Temmuz Gazeteciler ve Basın
Bayramı olarak kutlanmaya başlanmıştır. Ülkemizin 110’uncu Gazeteciler ve Basın
Bayramı’nı kutluyor, doğru, hızlı ve tarafsız haber üretmek için çaba sarf eden
tüm basın mensuplarımıza da kolaylıklar ve başarılar diliyorum. 
Son olarak da
Sayın Başkan, biliyorsunuz Türk kökenli Alman millî futbolcu Mesut Özil, Alman
Millî Takımını bırakma kararı aldı. 
(Mikrofon
otomatik cihaz tarafından kapatıldı) 
ERHAN USTA
(Samsun) – Ayrımcılığa karşı, ırkçılığa karşı bu duruşu nedeniyle, bu dik
duruşu nedeniyle kendisini tebrik ediyoruz ve kararını desteklediğimizi ifade
etmek isteriz. Nihayetinde, o bir Alman da olsa Türk kökenli bir futbolcudur,
Türk kökenli bir insandır, Türkiye Cumhuriyeti Cumhurbaşkanıyla fotoğraf
çekinmesi hiçbir şekilde siyasi olarak algılanmamalıdır. Dolayısıyla Almanya,
özellikle Alman Federasyonu tabii kendisinin millî takımı bırakması konusunda
ciddi baskılar yaptı. Bu baskılarından dolayı Alman Federasyonunu da kınadığımı
ifade etmek isterim.
Teşekkür ederim.
BAŞKAN –
Teşekkür ederim.
Sayın Bilgen,
buyurun.
18.- Kars Milletvekili Ayhan Bilgen’in, İnsan Hakları
Derneğinin kurucusu Cevat Geray Hoca’yı saygıyla andığına, 24 Temmuz
Gazeteciler ve Basın Bayramı’nın 110’uncu yıl dönümünde hiç kimsenin
yazdığından, düşüncesinden dolayı yargılanmaması ve Meclis çatısı altında
topluma kötü örnek olunmaması gerektiğine ilişkin açıklaması
AYHAN BİLGEN
(Kars) – Sayın Başkan, değerli milletvekilleri; ben de öncelikle bugün cenazesi
defnedilen, bu saatlerde hem Siyasalda hem Mülkiyeliler Birliğinde tören
yapılacak olan Cevat Geray Hoca’yı saygıyla anmak istiyorum Grubumuz adına.
İnsan Hakları Derneğinin kurucusu, kentleşme ve çevre konusunda hem
kitaplarıyla hem dersleriyle binlerce öğrencinin yetişmesine katkı sunmuş ama
ne yazık ki Türkiye akademi tarihinin bir kara lekesi olarak da “1402’lik”
olarak anılan akademisyenlerinden Cevat Geray’ı anıyorum.
Bugün, birçok
milletvekilimizin de ifade ettiği gibi, sansürün kalkışının, kaldırılışının,
1908’in, 24 Temmuzun 110’uncu yılı. Tabii ki, sansürün mevzuatta yasaklanması
çok önemli olmakla birlikte artık dünyada sermaye-medya ilişkisi,
sermaye-siyaset-medya ve toplum ilişkisi açısından sadece yasal bir tedbirle
aşılabilecek bir sorun değil. Çünkü otosansür yani işsiz kalma, işinden olma,
gazetecilik mesleğini yapamama, gazetesinin, televizyonunun kapanma
tehlikesiyle ilgili kaygı taşıyarak yazma, haber yapma, yorum yapma aslında
bütün toplumsal sorumluluğu tehdit eden bir durumdur. Seçim kampanyası
sırasında Sayın Erdoğan’ın meydanlarda cezaevlerinde gazetecinin olmadığı bir
ülke vaadi bizce önemlidir. Çünkü daha önce biz cezaevinde gazetecilerin
olduğunu ifade ettiğimizde “Türkiye'de cezaevinde gazeteci yok.” iddiası adalet
bakanları tarafından ifade edilmişti. Bunun kabul edilmiş olması önemli ama
gereğinin yapılmasını da şüphesiz bekliyoruz. Kimleri gazeteci kabul
ediyorlarsa ki bunu takdir edecek olan okuyucudur, izleyicidir, medya
takipçisidir.
(Mikrofon
otomatik cihaz tarafından kapatıldı)
AYHAN BİLGEN
(Kars) – Ama cezaevinde hiç kimsenin yazdığından, düşüncesinden dolayı
yargılanmaması, tutuklanmaması, cezaevinde olmaması gerektiğini düşünüyoruz. 
Yine, dün akşam
geç saatlerde bu Mecliste Genel Kurulda yaşanan durumu tekrar yeniden
tartışmaya açmak açısından değil ama siyasetçinin topluma örnek olması,
davranışlarına, sözüne, yaklaşımına… Asla şiddet fotoğrafına ortak olmaması
açısından ders çıkartılması gereken bir durum olarak görüyoruz. Türkiye’de,
ülkemizde ne yazık ki gerek eğitim sisteminden gerek medyadan ya da farklı
sorunlardan kaynaklı olarak bazen eğlencemizi ifade ederken, bazen öfkemizi,
tepkimizi ifade ederken şiddete sığınma, şiddetle kendimizi ortaya koyma
eğilimi yayılıyor. Özellikle bu çatıda, burada hiçbir nedenle hiçbir şekilde bu
fotoğrafın, bu tablonun bir daha ortaya çıkmaması konusunda herkesin dikkatli
olması, herkesin özenli olması ve topluma, çocuklarımıza kötü örnek olmamamız
gerektiğinin altını çiziyorum.
Teşekkür
ediyorum. 
BAŞKAN –
Teşekkür ederim.
Sayın Özel Sayın
Çeviköz’e devretmişti.
Buyurun Sayın
Çeviköz.
19.- İstanbul Milletvekili Ahmet Ünal Çeviköz’ün, yeni dönemin
TBMM Başkan Vekili Mustafa Şentop’a hayırlı olmasını dilediğine, sansürün
kaldırılmasının 110’uncu yıl dönümüne, 24 Temmuz Lozan Antlaşması’nın 95’inci
yıl dönümüne ve 703 sayılı KHK’yle Dışişleri Bakanlığı yapısının
değiştirilmesine ilişkin açıklaması
AHMET ÜNAL
ÇEVİKÖZ (İstanbul) – Sayın Başkan, öncelikle yeni dönemin zatıaliniz için
hayırlı olmasını diliyorum ve Genel Kurulu saygıyla selamlıyorum. 
BAŞKAN –
Teşekkür ediyorum. 
AHMET ÜNAL
ÇEVİKÖZ (İstanbul) – Sansürün kaldırılmasının 110’uncu yıl dönümü vesilesiyle
“Gazetecilik suç değildir.” demeye devam ederek medya ambargosuna ve tek
sesliliğe karşı mücadele veren özgür kalemlerin asla susmayacaklarına,
Türkiye’nin demokratik ve özgür bir ülke olmaya devam etmesi uğruna
çalışacaklarına inandığımı vurgulamak istiyorum.
Bugün aynı
zamanda, doksan beş yıl önce imzalanan Lozan Barış Anlaşması’nın yıl dönümü.
Millî Mücadele’mizin en önemli diplomatik zaferi olan Lozan Barış Anlaşması
cumhuriyetin ilanından üç ay önce imzalanmış, laik ve demokratik değerlere
bağlı Türkiye Cumhuriyeti’nin kuruluş senedidir ve bu değerlerin uluslararası
hukuktaki de teminatıdır. 29 Ekim 1923’te Türkiye Cumhuriyeti olarak ilan
edilen devletimiz, bağımsızlığını ve egemenliğini öncelikle bu anlaşmayla tüm
dünyaya kabul ettirmiştir. Sekiz ay boyunca bir masa başında bugünlerimizi
çizen dönemin Dışişleri Bakanı İsmet İnönü ve beraberindeki heyete ülke olarak
borcumuz sonsuzdur. Çünkü uğruna kan dökülmüş topraklar için anlaşma yapmanın
ne demek olduğunu ancak cepheden cepheye koşanlar bilir.
Değerli
milletvekilleri, tarihî olaylara geriye dönerek bakarken o günün koşullarını ve
o güne giden süreçleri göz önüne alarak değerlendirmelerde bulunmak, adil ve
gerçekçi, objektif, taraf tutmayan bir yaklaşım olanağı sağlar. Lozan’ı iyi anlamanın
yolu da budur. Lozan, bağımsız, egemen ve kendi ayakları üzerinde başı dik
olarak durabilecek bir devletin temellerinin atılması için müzakere edilmiş ve
kurtarılan vatan toprakları üzerinde böyle bir devleti kurmak için imzalanmış
bir anlaşmadır. 
Lozan Barış
Anlaşması, Türkiye Büyük Millet Meclisini oluşturan Türkiye Büyük Millet
Meclisinin kendi atalarının zaferidir. Türkiye Büyük Millet Meclisi
hükûmetinden Türkiye Cumhuriyeti devletine ulaşmanın yolunu açan, tam bağımsız
devletimizin temellerini oluşturan Lozan Barış Anlaşması, Mustafa Kemal
Atatürk’ün tarifiyle benzeri görülmemiş bir siyasi zafer eseridir. Lozan’ı
kendi tarihsel diyalektiğinden koparmanın ulusal çıkarlarımıza hiçbir faydası
yoktur.
(Mikrofon
otomatik cihaz tarafından kapatıldı) 
BAŞKAN –
Buyurun.
AHMET ÜNAL
ÇEVİKÖZ (İstanbul) – Lozan’ın aksine, Birinci Dünya Savaşı’nı bitiren barış
anlaşmaları, müzakere yapılmadan, dayatmayla imzalanmıştır. Tekrarlamakta fayda
var, bu anlaşmaların içinde bugün yürürlükte kalan ve uygulanan tek anlaşma
Lozan’dır.
9 Temmuz 2018’de
703 sayılı KHK’yle değiştirilen Dışişleri Bakanlığı yapısı, diplomaside
liyakati esas alması gerekirken yerini himayeci bir anlayışa bırakmıştır. Bugün
Türkiye'nin dış politikası, hem kendi kurumlarında hem de dış politikadaki
tutarsızlıklarıyla kararsızlık ve güvensizliğe doğru itiliyor. Türkiye'nin dış
politikası ivedilikle bu himayeci anlayıştan çıkarılmalı, çağdaş ve ilerici
görüşlü bir anlayışa kavuşturulmalıdır. Türkiye sadece bölgesinde değil,
küresel meselelerin çözümüne yönelik arayışlarda da görüşlerine ihtiyaç duyulan
ve danışılan bir aktör olmaya yeniden başlamalıdır. 
Bu vesileyle,
son doksan beş yılımızla ilgili ne varsa tamamını borçlu olduğumuz Millî
Mücadele’nin Baş Kumandanı Mustafa Kemal Atatürk’ü, Lozan fatihi, asker,
diplomat, devlet adamı, siyasetçi İsmet İnönü’yü ve şehitlerimizi bir kez daha
saygıyla yâd ediyor, ecdadımıza, şehitlerimize, gazilerimize selam olsun
diyorum. (CHP sıralarından alkışlar)
BAŞKAN – Sayın
Turan, buyurun.
20.- Çanakkale Milletvekili Bülent Turan’ın, Batı Trakya
Türklerinin sesi olarak zulme karşı çıkan ve yirmi üç yıl önce hayatını
kaybeden Doktor Sadık Ahmet’e Allah’tan rahmet dilediğine, 24 Temmuz Lozan
Barış Antlaşması’nın 95’inci, Gazeteciler ve Basın Bayramı’nın 110’uncu yıl
dönümüne ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; doktor Sadık Ahmet, baskı
altında, hakları elinden alınan Batı Trakya Türklerinin sesi olarak zulme karşı
çıkıp, bu davayı uluslararası alana taşıdı. Bundan yirmi üç yıl önce şaibeli
bir trafik kazasında hayatını kaybetti. Doktor Sadık Ahmet’e bir kez daha
Allah’tan rahmet diliyor, sevenlerine başsağlığı dileklerimizi iletiyoruz.
Sayın Başkan,
değerli milletvekilleri; bugün, Lozan Barış Anlaşması’nın 95’inci yıl dönümü.
Bir asır önce, milletimiz yoklukla, yoksullukla, imkânsızlıklarla, bütün
dünyanın gıptayla baktığı, takip ettiği bir millî mücadeleyi hep beraber verdi.
24 Temmuz 1923’te Lozan Barış Anlaşması’nı da imzalayarak bu zaferini
uluslararası hukuk ve diplomasi alanında tescil ettirdi. Bu vesileyle,
cumhuriyetimizin kurucusu Gazi Mustafa Kemal Atatürk’ü ve kahraman silah
arkadaşlarını rahmetle anıyor, vatanımız ve bağımsızlığımız için canlarını feda
eden tüm şehitlerimize Allah’tan rahmet diliyorum.
Sayın Başkan,
değerli milletvekilleri; bugün 24 Temmuz Basın Bayramı. Çağdaş demokrasilerde
her insanın bilgiye ulaşma, doğruları öğrenme ve kendi fikirlerini ifade
edebilme özgürlüğü en temel haktır. Bu bakımdan, basın, demokratik hayatımızın
vazgeçilmez unsurlarından bir tanesi. Basın Bayramı vesilesiyle başta
Parlamento muhabirlerimiz olmak üzere tüm basın mensuplarımızın Basın
Bayramı’nı yürekten kutluyorum.
Genel Kurulu
saygıyla selamlıyorum.
BAŞKAN –
Teşekkür ediyorum.
Şimdi gündeme
geçiyoruz. 
Başkanlığın Genel
Kurula sunuşları vardır.
Türkiye Büyük
Millet Meclisi Başkanlığının bir tezkeresi vardır. Okutup bilgilerinize
sunacağım.
Okutuyorum:
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Karadeniz
Ekonomik İşbirliği Parlamenter Asamblesi (KEİPA) ve Türk Dili Konuşan Ülkeler
Parlamenter Asamblesinde (TÜRKPA) Türkiye Büyük Millet Meclisini temsil edecek
grupları oluşturmak üzere siyasi parti grup başkanlıklarınca aday gösterilen
üyelerin isimlerine ilişkin tezkeresi (3/34)
Türkiye Büyük Millet Meclisi Genel Kuruluna
Türkiye Büyük
Millet Meclisinin Dış İlişkilerinin Düzenlenmesi Hakkında 3620 sayılı Kanun’un
2’nci maddesine göre Karadeniz Ekonomik İşbirliği Parlamenter Asamblesi (KEİPA)
ve Türk Dili Konuşan Ülkeler Parlamenter Asamblesi (TÜRKPA)’nde Türkiye Büyük
Millet Meclisini temsil edecek grupları oluşturacak üyelerin isimleri ekte yer
almaktadır.
Genel Kurulun
bilgisine sunulur.
 Binali
Yıldırım
 Türkiye
Büyük Millet Meclisi
 Başkanı
Karadeniz Ekonomik İşbirliği Parlamenter Asamblesi (KEİPA)
Türkiye Delegasyonu Üyeleri
Uğur Bayraktutan
 Artvin
Cemal Öztürk Giresun
Tülay Kaynarca İstanbul
Lütfü Türkkan  Kocaeli
Metin Gündoğdu  Ordu
Ahmet Demircan Samsun
Kemal Zeybek Samsun
Erhan Usta Samsun
Meral Danış Beştaş Siirt
Türk Dili Konuşan Ülkeler Parlamenter Asamblesi (TÜRKPA)
Türkiye Delegasyonu Üyeleri
Mustafa Levent
Karahocagil Amasya
Mustafa Canbey Balıkesir
Nurhayat Altaca
Kayışoğlu Bursa
Yaşar Karadağ Iğdır

İsmet Uçma İstanbul

Hüda Kaya İstanbul

Recep Şeker Karaman

Ömer Fethi Gürer Niğde

BAŞKAN –
Teşekkür ederim. 
B) Önergeler
1.- Başkanlıkça, İstanbul Milletvekili Tülay Kaynarca’nın
İçişleri Komisyonu üyeliğinden (4/2), İstanbul Milletvekili Fatih Süleyman
Denizolgun’un Kadın Erkek Fırsat Eşitliği Komisyonu üyeliğinden (4/3)
istifalarına ilişkin yazılarının 24/7/2018 tarihinde Başkanlığa ulaştığına
ilişkin önerge yazısı 
BAŞKAN – Sayın
milletvekilleri, İstanbul Milletvekili Sayın Tülay Kaynarca’nın İçişleri
Komisyonu üyeliğinden, İstanbul Milletvekili Sayın Fatih Süleyman Denizolgun’un
Kadın Erkek Fırsat Eşitliği Komisyonu üyeliğinden istifalarına ilişkin yazıları
24/7/2018 tarihinde Başkanlığımıza ulaşmıştır. 
Bilgilerinize
sunulmuştur. 
İYİ PARTİ
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Ankara Milletvekili Şenol Bal ve 21
milletvekili tarafından, Uzunköprü-Halkalı seferini yapan yolcu treninin
Tekirdağ’ın Çorlu ilçesi Sarılar köyü mevkisinde 24 vatandaşın hayatını
kaybetmesiyle sonuçlanan üzücü kazanın sorumlularının ortaya çıkarılması,
ihmallerin belirlenmesi ve kazada yaralanan vatandaşların mağduriyetlerinin
giderilmesi amacıyla 13/7/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 24 Temmuz 2018 Salı günkü birleşiminde yapılmasına ilişkin
önerisi
Türkiye Büyük Millet Meclisi Başkanlığına
İlk imza sahibi
Ankara Milletvekili Sayın Şenol Bal ve 21 milletvekilimizin imzasıyla 13/7/2018
tarihinde Meclis Başkanlığına iletilen, Uzunköprü-Halkalı seferini yapan yolcu
treninin Tekirdağ’ın Çorlu ilçesi Sarılar köyü mevkisinde 24 vatandaşımızın
hayatını kaybetmesiyle sonuçlanan üzücü kazanın sorumlularının ortaya
çıkarılması, ihmallerin belirlenmesi ve kazada yaralanan vatandaşlarımızın
mağduriyetlerinin giderilmesi amacıyla verilen araştırma önergemizin 24/7/2018
Salı günü 9’uncu Birleşimde Genel Kurulda görüşülmesini saygılarımla arz
ederim. 
 Yavuz
Ağıralioğlu
 (İstanbul)
 İYİ
PARTİ Grup Başkan Vekili
BAŞKAN – İYİ
PARTİ grup önerisi üzerinde, önerinin gerekçesini açıklamak üzere, Sayın Şenol
Bal, Ankara Milletvekili. 
Buyurun Sayın
Bal. (İYİ PARTİ sıralarından alkışlar) 
Süreniz beş
dakikadır. 
İYİ PARTİ GRUBU
ADINA ŞENOL BAL (Ankara) – Sayın Başkan, muhterem milletvekilleri; İYİ PARTİ
Grubu olarak verdiğimiz Meclis araştırması önergesi hakkında söz almış
bulunmaktayım. Yüce Meclisi saygıyla selamlarım. 
8 Temmuz Pazar
günü Uzunköprü-Halkalı seferini yapmakta olan yolcu treni Tekirdağ’ın Çorlu
ilçesi Sarılar köyü yakınında raydan çıkmış ve meydana gelen kazada 24
vatandaşımız -aileler, bebekler, çocuklar- hayatını kaybetmiş, 338 vatandaşımız
da yaralanmıştır. Bir de sosyal medyada ve internette gezdiğine göre, 95
vatandaşımızın öldüğü konusu da gündeme gelmektedir. Şatafatlı Cumhurbaşkanlığı
kutlamalarının gölgesinde kalan bu olay maalesef yeterince de konuşulmamıştır. 
Ulaştırma,
Denizcilik ve Haberleşme Bakanlığının yapılan açıklamasında “Kazanın aşırı
yağmur nedeniyle menfez ile ray arasındaki toprağın boşalması nedeniyle meydana
geldiği tespit edilmiştir.” denilmektedir. Bu durumu doğal afetle, kaderle
açıklayamayız. Maalesef ülkemizde en ucuz şey insan hayatı. Bu facianın meydana
gelmesinin sebebinin öngörülebilir ve önlenebilir tedbirlerin alınmaması ve
denetimin olmamasından kaynaklandığı ortadadır. 21’inci yüzyılda basit
mühendislik hatalarına dayalı ölümcül kazaların yaşanması bilime, mühendisliğe,
liyakate önem vermeyen anlayışın bir ayıbı olarak ülkemizde sık sık ortaya
çıkmaktadır. 
Yapı yerindeki
zeminin jeolojik, jeoteknik özellikleriyle bölgenin meteorolojik özellikleri
dikkate alınarak yapılması gereken menfez, kesit ve projeleriyle menfez üstü ve
çevresinde taşkın sularına karşı yapılması gereken dolgu ve koruyucu duvarlar
usulüne uygun mudur? Bu mühendislik parametreleri dikkate alınmadığı gibi,
toprak dolgu yapılması kazaya davetiye çıkarmış mıdır? 
Yine, Devlet
Demiryolu Yapım ve Devlet Demiryolu Taşımacılık dairelerinin 2016 Haziranında
ayrılması sonucunda yapım ve taşımacılık plan ve hedeflerinin birlikte
değerlendirilmediği, yapım aşamasında şartname kriterlerinin müteahhit
firmaların insafına bırakıldığı ve yine 2013 yılına kadar demir yolu
güzergâhında görevli olan yol bekçilerinin maliyet kapsamında işlerine son
verilmesi ve rutin günlük kontrollerin yapılmaması, yaşanan bu facianın diğer
önemli bir nedeni midir mutlaka araştırılmalıdır.
Değerli
milletvekilleri, Pamukova’da 22 Temmuz 2004’te meydana gelen ve hafızalarımıza
kazınmış tren kazasında da 41 kişi hayatını kaybetmişti. İktidarın siyaseten,
alelacele “hızlı tren projesi” adı altında, dünyanın hiçbir yerinde olmayan ve
hiçbir altyapının değerlendirilmediği, hayata geçirilen bu hızlandırılmış tren
projesi gencecik çocuklarımızın ve vatandaşlarımızın hayatına mal olmuştu. O
zaman, biliyorsunuz, şu andaki Meclis Başkanımız Ulaştırma Bakanıydı ve Sayın
Binali Yıldırım’a burada gensoru verildi, reddedildi. Devlet Demiryolları Genel
Müdürü hakkında soruşturma açılmadı, Sayın Binali Yıldırım hakkındaki –biraz
önce de ifade ettiğim gibi- gensoru reddedildi; suç 2 makiniste yüklendi, onlar
da hapis yatmadı, uzayan dava zaman aşımına uğradı, konu kapandı gitti. 
Bugünün Meclis
Başkanı olan Sayın Binali Yıldırım, Başbakan olarak son mülakatını verdiğinde,
bir gazeteci “Zorlandığınız, ‘Keşke girmeseydim.’ dediğiniz bir projeniz oldu
mu?” diye sorduğunda gülerek “15 Temmuz projesi.” diye cevapladı. Sayın
Yıldırım’ın herhâlde, şuuru altında kalan bir konudur bu; biz 15 Temmuzu, FETÖ
terör örgütünün hain darbe girişimi olarak biliyoruz. Keşke bu soruya, Sayın
Yıldırım, bu hızlandırılmış tren projesini söyleseydi. 
Değerli
milletvekilleri, bu Meclis önergemizin, insanların daha sonraki olaylarda
hayatlarını kaybetmemesi açısından, mutlaka Meclisimiz tarafından
araştırılmasının ve desteklenmesinin önemli olduğunu ifade ediyor, hepinizi
saygıyla selamlıyorum. (İYİ PARTİ sıralarından alkışlar)
BAŞKAN –
Teşekkür ediyorum. 
Şimdi, öneri
üzerinde Milliyetçi Hareket Partisi Grubu adına Sayın Baki Şimşek, Mersin
Milletvekili.
Buyurun Sayın
Şimşek. (MHP sıralarından alkışlar)
MHP GRUBU ADINA
BAKİ ŞİMŞEK (Mersin) – Sayın Başkan, değerli milletvekilleri; yüce Meclisi
saygıyla selamlıyorum. 
Bugün 24 Temmuz.
Batı Trakya Türklerinin haklarını savunarak ömrünü feda eden, 24 Temmuz 1995
günü de elim bir trafik kazasıyla kaybettiğimiz Doktor Sadık Ahmet’i rahmetle
anıyorum. 
Değerli
milletvekilleri, 8 Temmuz 2018 tarihinde Edirne Uzunköprü ile İstanbul Halkalı
arasında seyir hâlinde bulunan trenin altı vagonundan beşinin raydan çıkarak
devrilmesi neticesinde tam bir facia yaşanmıştır. Mezkûr banliyö treninin
Tekirdağ’ın Çorlu ilçesi ile Balabanlı köyü arasında “dray” yaptığı
anlaşılmaktadır. Elem ve endişe verici kazada 24 vatandaşımız hayatını
kaybetmiş, 340’a yakın kardeşimizin de yaralandığı ilgili ve yetkili şahısların
açıklamalarıyla ortaya çıkmıştır. Üzüntümüz hakikaten ve hassaten çok büyüktür.

Gerek
Başbakanlığın gerekse Ulaştırma, Denizcilik ve Haberleşme Bakanlığının kazayla
ilgili yaptığı açıklamalardaki ortak nokta, elverişsiz hava şartlarının
felakete neden olduğudur. Bölgedeki yoğun yağışların olay mahallinde menfez ile
ray arasındaki toprağın boşalmasına neden olduğu belirtilmiştir. 
Şurası açıktır
ki vatandaşlarımızın can ve mal güvenliği her şeyin üstündedir. Bu itibarla,
her türlü ihmalin dikkate alınarak, her türlü kaza riski önceden hesaplanarak
proaktif bir mücadele ve müdahale ruhunun seferber edilmesi vazgeçilmez
önemdedir. Tren kazasıyla ilgili başlatılan adli ve idari soruşturmanın süratle
tahkim ve temini sağlanarak sonuca bağlanması gerekmektedir. Diğer yandan, eğer
varsa tespiti hâlinde sorumlular ve ihmale davetiye çıkaranlar hakkında lazım
gelen yasal işlemler ve idari tasarruflar hızla yapılmalıdır. 
Acımız büyük olsa
da milletçe bu acıyı saracak, birlik ve dayanışmayla sıkıntıları aşacak iradi
vasfımız ve manevi gücümüz vardır. Hayatını kaybeden kardeşlerimize Allah’tan
rahmet, mağfiret niyazları ile başta aileleri olmak üzere hepimizin başı sağ
olsun diyorum.
Değerli
milletvekilleri, tabii, her kazadan sonra, her yaşanan doğal afetten sonra bu
tartışmalar Türkiye Büyük Millet Meclisinde, basında, televizyonlarda ve
kamuoyunda yapılır. Yurt yangınları olur, heyetler gider, komisyonlar gider,
araştırmalar yapar; sel gelir, kaza olur, maden faciaları yaşanır, heyetler
gider ama daha sonra hayat normale döner, yaşanan hadiseler unutulur. Türk
milleti olarak hep duygularımızla hareket ediyoruz. Eğitimde öncelikle
vurdumduymazlıktan vazgeçmeli, kurallara uymalı, kuralcı bir toplum olmalıyız.
Aksi takdirde, bunun eğitim yönünü çözmediğimiz takdirde, normal zamanlarda
yaşanan bu felaketlere ve acılara tedbir almadığımız takdirde, Türk milleti
olarak bu vurdumduymazlıkla bu tip kazaları benzer şekilde daha yüzyıllarca
yaşamaya mahkûm olacağız.
(Mikrofon
otomatik cihaz tarafından kapatıldı)
BAŞKAN – Ek süre
vermiyorum, kusura bakmayın.
BAKİ ŞİMŞEK
(Devamla) – Bu duygu ve düşüncelerle hepinizi saygıyla selamlıyorum. (MHP
sıralarından alkışlar)
BAŞKAN –
Teşekkür ederim.
Öneri üzerinde
Halkların Demokratik Partisi Grubu adına Sayın Hüda Kaya.
Buyurun Sayın
Kaya. (HDP sıralarından alkışlar)
HDP GRUBU ADINA
HÜDA KAYA (İstanbul) – Sayın Başkan, Sayın Genel Kurul; hepinizi saygıyla
selamlıyorum.
27’nci Yasama
Dönemimizin hayırlara, hayırlı hizmetlere vesile olmasını diliyorum. Böyle,
bugünkü Çorlu hadisesi gibi, Soma gibi insanlık felaketiyle, insan yaşamı
kayıplarıyla ilgili gündemlerimiz olmadan hayırlı, huzurlu, özgür ve barış dolu
çalışmalara dönüşmesini bütün kalbimle diliyorum.
Konuşmama
başlamadan önce, Yunanistan’daki yangın felaketinde hayatını kaybeden
insanlardan dolayı Yunanistan halkına başsağlığı dileklerimi ifade etmek
istiyorum.
Değerli Genel
Kurul, 8 Temmuzda Çorlu’da Uzunköprü-Halkalı tren seferi bir kaza yaptı. Bu
kazayı, biz de Halkların Demokratik Partisi olarak, eş başkanlarımızla ve vekil
grubumuzla beraber gittik, yerinde yetkililerle, yaralılarla, yaralı
aileleriyle, cenaze namazına katılarak da her boyutuyla anlamaya, dinlemeye ve
olayın hakikatini öğrenmeye çalıştık.
Sevgili
arkadaşlar, resmî rakamlara göre 24 can kaybı olduğu ifade ediliyor ve yine
resmî rakamlara göre 318 kişinin yaralandığı ifade ediliyor fakat orada bizzat
hem gazeteci hem de sivil olarak ilk andan itibaren, ilk dakikalardan itibaren,
kazanın ilk anından itibaren orada bulunan şahitlerden öğrendiğimiz bilgilere
göre, asla bu resmî -24 insanın yaşamını kaybettiği- rakamı kabul etmiyorlar.
Bizim de cenaze namazına katıldığımız, bir aileden 3-5 kişinin yaşamını
kaybettiği örneklerde gördüğümüz gibi, yaşamını yitirdiği ifade edilen listede,
bir aileden 4-5 kişi yaşamını yitirdiği hâlde listede 3 kişinin, bir aileden 3
kişi yaşamını yitirdiği hâlde tek kişinin isminin yer aldığı ifade ediliyor. 
Değerli
arkadaşlar, insan yaşamı en kutsal bir emanet, bir değerdir; yaşamın en dikkat
edilmesi gereken önemli bir konusudur. Fakat tahta bir geçidin, tahta bir
köprünün bile yapılamayacağı bir menfez üzerinden, menfezin toprakla
doldurulmuş hâlinin üstünden tonlarca ağırlıkta bir trenin geçmesiyle, ilk 2
vagon geçtikten sonra geride kalan 5 vagonun raydan çıkmasıyla insanlarımız
yaşamını yitirdi orada ve insanlar orada -ana baba günü- yaralılarla, yaşamını
yitirmiş yakınlarıyla uğraşırlarken bizzat kendimizin de... 
(Mikrofon
otomatik cihaz tarafından kapatıldı) 
HÜDA KAYA
(Devamla) – ...şahit olduğu gibi, orada biz cenaze sahipleriyle ilgilenirken,
yaralılarla ve aileleriyle ilgilenirken iktidara yakın olan kişiler tarafından
gerçekleri öğrenmemiz engellenmeye çalışıldı. Başta eş başkanlarımız olmak
üzere yetkililerle görüşmeye çalışmalarımız, gerçekleri öğrenmeye
çalışmalarımız orada saldırgan tutumlarla engellenmeye çalışıldı ve üstelik de
kamuoyunda bu olaylar çarpıtılarak saldırgan bir dille ifade edildi.
İnşallah,
diliyoruz bundan sonraki dönemlerde bu tür, insan yaşamına saygısızlık ve
sorumsuzlukla bir olay paylaşmayız.
Teşekkür
ediyorum. (HDP sıralarından alkışlar) 
BAŞKAN –
Teşekkür ediyorum.
Öneri üzerinde,
Cumhuriyet Halk Partisi Grubu adına Sayın Okan Gaytancıoğlu, Edirne.
Buyurun. (CHP
sıralarından alkışlar) 
CHP GRUBU ADINA
OKAN GAYTANCIOĞLU (Edirne) – Sayın Başkan, değerli milletvekilleri; bugün 24
Temmuz, Sevr’i yırtıp Lozan’ı kabul etmemizin yani Türkiye’nin tapusunu elde
etmemizin 95’inci yılı, hepimize kutlu olsun. 
Evet, göz göre
göre gelen ihmaller zinciri, bir tren kazası… 24 tane can kaybımız var, 300’ün
üzerinde yaralımız var. Önce, ölenlere Allah’tan rahmet diliyorum, yaralılara
acil şifalar diliyorum. Kaza resmen geliyorum demiş. Neden? Çünkü kaza olduktan
sonra hemen bölgeye gece intikal ettim, önce hastanede yaralılar ve ölülerin
yakınlarıyla görüştüm, sonra olay yerine gittim ve bizzat tren raylarını
inceledim, altında ne toprak var ne mıcır var. Meteoroloji de uyarmış,
“Şiddetli bir yağış gelecek, tren yollarına bakın.” demiş. Eskiden, beş sene
önce, bakıyordunuz, böyle dekovillere binen bekçiler vardı, onlar vidaları bile
kontrol ediyordu ama artık etmiyorsunuz. Neden? Her şeyden tasarruf
ediyorsunuz, bazı şeylerden tasarruf etmiyorsunuz, insan canından tasarruf
etmişsiniz. 39 kişi kalmış 1.200 tane kadrodan. Yani o trenlerin raylarını
teker teker kontrol eden, vidaları sağlam mı, toprak var mı, menfezler sağlam
mı diye kontrol eden 1.200 bekçi varmış, tasarruf tedbirleri nedeniyle 39 kişi
kalmış, onlar da birkaç sene sonra emekli olur. Ama o gün millî yas ilan
etmediniz, Suudi Kralı öldüğü zaman Türkiye’yi yasa boğdunuz, 24 tane canımız
gittiği zaman nedense hiçbir şekilde yas ilan etmediniz. Bakın, biz gittik ve
Cumhuriyet Halk Partisi olarak da çok ciddi bir rapor yayınladık; kaza neden
oldu, devlet kurumlarının raporları, tarla sahiplerinden elde edilen bilgileri,
her şeyi buraya döktük. Bunun artık Meclis tarafından araştırılması gerek. O
yüzden bu araştırma önergesine Cumhuriyet Halk Partisi olarak destek veriyoruz.

Kazadan önce kimse
görevini yapmamış, kazadan sonra herkes görevini yapmış, ölenlere rahmet
dilemiş, herkes gitmiş; olmaz arkadaşlar. Yeni kazalar gelecek. Neden?
İhaleleri yapmıyorsunuz, bütçeye para koymuyorsunuz. Ondan sonra, canlar öldü
“Ah, vah!” Olmaz. Bakın, görevini yapanlar: Balabanlı köyü görevini yapmış,
Sarılar köyü görevini yapmış, Kırkkepenekli köyü görevini yapmış. Ne yapmışlar?
Traktörlerle gece gitmişler, ölüleri, yaralıları o tren raylarının içerisinden
kurtarmışlar. Tarla sahibiyle konuştum bizzat. Tarla sahibi diyor ki: “Ben
uyardım, burada kaza olacağı belli.” Niye? “Derenin içerisinden tren yolu
geçiyor, altında ne toprak var ne mıcır var.” 
(Mikrofon
otomatik cihaz tarafından kapatıldı) 
OKAN
GAYTANCIOĞLU (Devamla) – Sayın Başkan, bir dakika söz istiyorum. 
BAŞKAN - Sayın
Gaytancıoğlu, kimseye ek süre vermedim, tamamlayalım.
OKAN
GAYTANCIOĞLU (Devamla) – Kimseye vermiyorsunuz ama siz de bir Tekirdağ
milletvekilisiniz... 
BAŞKAN –
Yakınız, komşu iliz. Siz yokken ben bu konuda konuşmuştum daha önce. 
Tamamlayalım
lütfen. 
OKAN
GAYTANCIOĞLU (Devamla) – İyi, peki.
Teşekkür
ediyorum. (CHP sıralarından alkışlar) 
BAŞKAN – Sağ
olun. 
Şimdi, Adalet ve
Kalkınma Partisi Grubu adına Mehmet Habib Soluk, Sivas Milletvekili. 
Buyurun Sayın
Soluk. (AK PARTİ sıralarından alkışlar) 
AK PARTİ GRUBU
ADINA MEHMET HABİB SOLUK (Sivas) - Sayın Başkan, değerli milletvekilleri; İYİ
PARTİ Grubu tarafından verilmiş olan grup önerisi aleyhinde AK PARTİ Grubu
adına söz almış bulunuyorum. Bu vesileyle Genel Kurulu saygıyla selamlıyorum.
Bu ülkede kim taş üstüne taş koymuşsa hepsini minnet ve şükranla anıyorum.
Değerli
milletvekilleri; demir yolu efsanesi 1820’li yıllarda, 1825’li yıllarda
İngiltere’de başlamış, 1856 yılında, Osmanlı, İzmir-Aydın hattının yapımıyla
demir yolu yapımına başlamış ve Sultan Abdülaziz döneminde bahse konu kazanın
olduğu güzergâh şark demir yolu olarak inşa edilmiş, 1873 yılında işletmeye
açılmıştır. Söz konusu menfezde, yapıldığı tarihten itibaren yüz kırk beş yıl
geçmiş olmasına rağmen, yapılan periyodik kontrollerde hiçbir sorun tespit
edilmemiştir. Söylenenlerin tamamı altı boş, iftiraya varan sözlerdir. Yapılan
hizmetlerden dolayı da bundan üzüntü duyduğumuzu ifade etmek isteriz. 
Kazanın olduğu
bölgede 14/5/2018 tarihi ile 28/6/2018 tarihleri arasında rutin hat kontrolü,
4/7/2018 tarihinde lokomotif ile 2 Temmuz, 3 Temmuz ve 5 Temmuz tarihlerinde
motorlu demir yolu aracıyla kontroller yapılmıştır, en ufak bir kusur söz
konusu değildir. Yapılan tüm bu muayene ve kontroller sonucunda altyapı,
üstyapı, söz konusu menfez dâhil bölgede herhangi bir olumsuzluk tespit
edilmemiştir. Dolayısıyla temmuz ayı içerisinde 6 kez -daha doğrusu 1 Temmuzla
8 Temmuz arasında 6 kez- bütün güzergâhlarda olduğu gibi güzergâhın periyodik
kontrolü yapılmıştır. 
Kazanın,
Çorlu-Balabanlı arasında konvansiyonel hatta meydana geldiği hepimizce
malumdur; o gün, meteorolojinin verdiği bilgiye göre, aşırı yağış nedeniyle
menfezin üstünden aşan ve menfezin çevresini boşaltan yağış sonunda meydana
geldiği de bir gerçektir. Yani 8 Temmuz 2018 tarihinde aynı noktadan, aynı
hattan, aynı güzergâhtan 5.50’de, 6.05’te, 6.25’te, 6.37’de, 6.47’de, 9.27’de
olmak üzere toplam 6 adet yük treni aynı güzergâhı kullanmıştır. Bu elim kazada
hayatını kaybeden 24 vatandaşımıza ölenlere Allah’tan rahmet diliyor,
yakınlarına başsağlığı, milletimize başsağlığı diliyorum. 
(Mikrofon
otomatik cihaz tarafından kapatıldı)
MEHMET HABİB
SOLUK (Devamla) - 10.40’ta da bu tren Uzunköprü istikametine aynı güzergâhı
kullanarak geçmiştir. Ancak 17.15 sularında aynı noktadan geri döndüğünde saat
16.00’da…
BAŞKAN –
Teşekkür ediyorum Sayın Soluk.
MEHMET HABİB
SOLUK (Devamla) - Toparlıyorum.
17.15’te kaza
meydana gelmiştir, lokomotif geçmiştir, birinci vagon geçmiştir, diğer beş
vagon ise teknik diliyle “dray”, diğer diliyle raydan çıkmıştır. 
ŞENOL BAL
(Ankara) – Araştırılması lazım diye verdik Sayın Milletvekili. 
ÖMER FETHİ GÜRER
(Niğde) – Bir araştırılsın bakalım, öğrenelim Sayın Başkan. 
BAŞKAN –
Teşekkür ediyorum. 
Üç dakika bitti.

MEHMET HABİB
SOLUK (Sivas) – Meclis binamızın tavanı yüksek. Buradan hakikaten konuşması
kolay.
Hepinizi
saygıyla selamlıyorum. (AK PARTİ sıralarından alkışlar)
Konu idare
tarafından, savcılık tarafından aynı gün de yargıya intikal ettirilmiştir. 
BAŞKAN – Sayın
Soluk, süreniz doldu. 
OKAN GAYTANCIOĞLU
(Edirne) – Sayın Başkan…
BAŞKAN – Buyurun
Sayın Gaytancıoğlu. 
OKAN
GAYTANCIOĞLU (Edirne) – Sayın hatip meteorolojinin bilgilerini verdi ancak
bizde meteorolojinin yazıları var yalnız, yazı yazılmış. 
BAŞKAN – Tamam,
aranızda konuşursunuz daha sonra. 
OKAN
GAYTANCIOĞLU (Edirne) – Raporda ondan hiç bahsetmedi. 
BAŞKAN –
Verirsiniz Sayın Soluk’a. 
OKAN
GAYTANCIOĞLU (Edirne) – Ben bir dakika söz istiyorum. 
BAŞKAN – Yok,
hayır. Size karşı bir şey değil, size sataşma söz konusu değil. 
OKAN
GAYTANCIOĞLU (Edirne) – 60’a göre söz istiyorum o zaman. 
BAŞKAN – Değerli
arkadaşlar, öneri… 
YAVUZ
AĞIRALİOĞLU (İstanbul) – Önerge sahibi olarak kayıtlara girsin diye bir şey
istirham ediyoruz Sayın Başkan müsaade ederseniz. 
BAŞKAN – Lütfen
arkadaşlar, konuşmalar tamamlandı öneriyle ilgili.
Öneriyi
oylarınıza sunuyorum: Kabul edenler… 
ÖMER FETHİ GÜRER
(Niğde) – Kabul ediyoruz, araştırılsın. 
BAŞKAN – Kabul
etmeyenler… Öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve oylarınıza sunacağım. 
2.- HDP Grubunun, Grup Başkan Vekili Mersin Milletvekili
Fatma Kurtulan ve Grup Başkan Vekili Kars Milletvekili Ayhan Bilgen tarafından,
Şanlıurfa’nın Suruç ilçesinde 14/6/2018 tarihinde meydana gelen ve 4 kişinin
hayatını kaybettiği, 8 kişinin de yaralandığı, seçim sürecini provoke etmeyi
amaçlayan olayların siyasi boyutuyla birlikte tüm yönleriyle araştırılması
amacıyla 16/7/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 24 Temmuz
2018 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu
24/7/2018 Salı günü (bugün) toplanamadığından, Grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Ayhan
Bilgen
 Kars
 Grup
Başkan Vekili
Öneri: 16 Temmuz
2018 tarihinde Mersin Milletvekili, Grup Başkan Vekili Fatma Kurtulan ve Kars
Milletvekili, Grup Başkan Vekili Ayhan Bilgen tarafından verilen 24 grup
numaralı Şanlıurfa’nın Suruç ilçesinde 14/6/2018 tarihinde meydana gelen ve 4
kişinin hayatını kaybettiği, 8 kişinin de yaralandığı, seçim sürecini provoke
etmeyi amaçlayan olayların siyasi boyutuyla birlikte tüm yönleriyle
araştırılması amacıyla Türkiye Büyük Millet Meclisine verilmiş olan Meclis
araştırması önergesinin diğer önergelerin önüne alınarak görüşmelerinin
24/7/2018 Salı günkü birleşimde yapılması önerilmiştir. 
BAŞKAN – Şimdi, önerinin
gerekçesini açıklamak üzere öneri sahibi Halkların Demokratik Partisi Grubu
adına Meral Danış Beştaş, Siirt Milletvekili.
Buyurun Sayın
Beştaş. (HDP sıralarından alkışlar)
HDP GRUBU ADINA
MERAL DANIŞ BEŞTAŞ (Siirt) – Sayın Başkan, değerli milletvekilleri; evet,
seçime kan bulaştı, ilk sözü söyleyeyim. 
Bu önergemiz de
Urfa’nın Suruç ilçesinde Şenyaşar ailesine yönelik kanlı saldırının gerçekten
açıklığa kavuşturulması içindir. Şimdi, neden kan bulaştı diyoruz? Çünkü seçim
çalışmaları sırasında bir seçim çalışması yöntemi olarak silahlı vaziyette
onlarca kişiyle esnaf ziyaret edildiğini hepimiz biliyoruz. Ne oldu? 12
Haziranda AKP Urfa Milletvekili İbrahim Halil Yıldız ve yanındaki heyetle
birlikte Şenyaşar ailesinin dükkânına gidiyor. Kendileri de bizzat kendi aday
adayları Şeyhanlıoğlu’nun “WhatsApp” mesajında da görüleceği üzere “Bizim
siyasetle ilgimiz yok. Biz AKP'yi desteklemiyoruz, tövbe ettik.” diyor hatta
“HDP'liyiz.” şeklinde bir şeyin bile geçip geçmediği meçhul. Bunun üzerine bunlar
geri dönüyorlar ve iki gün sonra büyük silahlarla 40’ı, 50’yi aşkın kişiyle o
dükkâna saldırmak üzere gidiyorlar ama İçişleri Bakanı ilk açıklamada ne dedi?
“Efendim, heyetimiz saldırıya uğradı.” Ya, bir kere hayatın olağan akışında,
saldırıya gidendir giden, kalan değil. Ben dükkânımdayım, silahlı kişiler beni
ziyarete geliyor ve ben ölüyorum. Kim, kime saldırıyor; kim kime saldırmış? Bu
kadar görüntü ortadayken, 3 cenaze varken bir ailede ve üstelik kamera
kayıtları, doktor beyanları, hemşire beyanları ortadayken AKP Hükûmeti bu
cinayetlerin arkasında durmuştur ve ne yazıktır ki başsağlığı mesajında bile
bulunmamıştır, sadece İbrahim Halil Yıldız’ın kardeşine başsağlığında
bulunmuştur; biz de diledik o zaman, yine diliyoruz ama Şenyaşar ailesi sanki dünyanın
başka bir ülkesinde, insan bile değiller tavrını devam ettirmiştir. İbrahim
Halil Yıldız’ın yakınları özel ambulans uçakla Ankara’ya kaldırıldı ama
Şenyaşar ailesinden 3 kişi hastanede öldürüldü. Değerli arkadaşlar, öldürüldü
diyorum çünkü görgü tanıkları var. Adil Şenyaşar ve Celal Şenyaşar hastaneye
götürüldüklerinde hayati tehlikeleri bile yoktu. İsmet Şenyaşar kavgayı duyduğu
için hızla hastaneye gidiyor ve orada ilk başta ne yapılıyor biliyor musunuz?
Adil Şenyaşar’ın vücudunda 17 farklı silahla… Dikkatinizi çekiyorum, 17 farklı
silahla, 17 mermiyle öldürülüyor. Bu, otopsi raporu; benim sözüm değil. Otopsi
raporu elimizde. Celal Şenyaşar, o da hastanede bıçak ve kesici aletle
öldürülüyor ama 6 farklı silahla. 17+6, 22 silah kullanılıyor; en kötü
ihtimalle, 6 içinde olsa bile, 17 silahtan söz ediyoruz. Üstelik Celal Şenyaşar
bitişik atıştan öldürülüyor, bunu hukukçular bilirler; kasten, taammüden ve
vahşice, hekimlerin gözü önünde cinayet işleniyor. Ve baba, hastaneye
gittiğinde kafasına tüp ve metallerle vuruluyor ve o da kesici aletlerle orada
can veriyor. Hemen olayın akabinde doktorlar, hemşireler ve görgü tanıkları
hastanede bu cinayetleri söylediler ama Hükûmet, Cumhurbaşkanı Erdoğan başta
olmak üzere “Efendim, heyetimize PKK’liler saldırmış.” diye çok garip, akla
ziyan açıklamalar yaptılar. Şu anda Şenyaşar ailesinden 3 kişi yerin altında.
Kardeşleri Fadıl Şenyaşar tutuklandı; aile Suruç’ta, hâlâ tehdit edildiği için
Urfa’da ve üzerlerindeki baskı devam ediyor. Peki, suçları ne? AKP’li olmamak,
AKP heyetine “Sizi dinlemeyeceğiz.” demek en kötü olasılıkla, “Biz size oy
veremeyeceğiz.” demek. Kimse kimseye oy vermek zorunda değil. İşte, seçim
çalışmaları böyle yürütüldü.
Değerli
milletvekilleri, bu olayın peşini bırakmayın. Sizin vicdanınıza sesleniyorum.
Bu olayda fail Hükûmettir. Hükûmet, bu cinayetlerin arkasında duruyor, bugün
bile duruyor ve hesabını vermemek için yalan üzerine açıklamalarda bulunuyor.
Evet, Şenyaşar ailesine yönelen ölüm tehdidi ve katliam milyonlara yönelmiştir.

(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) - AKP’li olmayan milyonlara yönelmiştir ve hâlâ tek tutuklu
yoktur. 
HABİBE ÖÇAL
(Kahramanmaraş) – Ağrı Doğubeyazıt’taki bakkal?
MERAL DANIŞ
BEŞTAŞ (Devamla) – Aile baskı altındadır. Şu anda Urfa’da kendileri ilçelerinde
yaşayamamaktadırlar. Tek suçları AKP’li birine “hayır” demek, “Ben size oy
vermiyorum.” demek.
BÜLENT TURAN
(Çanakkale) – Yapmayın ya!
MERAL DANIŞ
BEŞTAŞ (Devamla) – Bunu gerçekten kamuoyunun takdirine sunuyorum. Şenyaşar ailesinin
sonuna kadar yanında olacağımızı, bu zulmü, bu vahşice cinayetlerin hesabını
sonuna kadar soracağımızı ifade etmek istiyorum. (HDP sıralarından alkışlar)
ZÜLFÜ DEMİRBAĞ
(Elâzığ) - Çok duygusal bir konuşma.
HABİBE ÖÇAL
(Kahramanmaraş) – Doğubeyazıt’taki bakkalın hesabını kim verecek?
MERAL DANIŞ
BEŞTAŞ (Siirt) - Siz önce 3 kişinin hesabını verin isterseniz. 
BAŞKAN – Şimdi,
öneri üzerinde Cumhuriyet Halk Partisi Grubu adına Nurhayat Altaca Kayışoğlu,
Bursa Milletvekili.
Buyurun Sayın
Kayışoğlu. (CHP sıralarından alkışlar)
OYA ERONAT
(Diyarbakır) – İnfaz etmeyi iyi bilirsiniz, katliamları çok iyi bilirsiniz.
MERAL DANIŞ
BEŞTAŞ (Siirt) – Size “Katliam var.” diyoruz, katliam.
OYA ERONAT
(Diyarbakır) – Katliamları çok iyi bilirsiniz.
BAŞKAN –
Arkadaşlar, konuşmayın yerinizden. 
MERAL DANIŞ
BEŞTAŞ (Siirt) – Ne konuşuyorsun sen ya!
OYA ERONAT
(Diyarbakır) – Sen ne konuşuyorsun!
MERAL DANIŞ
BEŞTAŞ (Siirt) – Bilmediğin olaylar hakkında konuşuyorsun.
OYA ERONAT
(Diyarbakır) – Sen her şeyi çok biliyorsun!
MERAL DANIŞ
BEŞTAŞ (Siirt) – Size otopsi raporu veriyorum. 
BAŞKAN – Sizlere
söz vermedim, lütfen… Dışarıda sohbet edin.
MERAL DANIŞ
BEŞTAŞ (Siirt) - Otopsiye cevap ver.
BAŞKAN – Kürsüde
hatip var. Lütfen, baştan başlatalım süreyi.
CHP GRUBU ADINA
NURHAYAT ALTACA KAYIŞOĞLU (Bursa) –Sayın Başkan, değerli milletvekilleri; HDP
grup önerisi hakkında grubum adına söz almış bulunuyorum. 
Önerge konusu
olan, 14 Haziranda yaşanan Suruç’taki üzücü olayda maalesef hayatını kaybeden 4
kişiye de Allah’tan rahmet diliyorum. Her iki tarafın yakınlarına da başsağlığı
diliyorum. Bir daha böyle olayların yaşanmaması için bu olayın enine boyuna,
bütün sebepleriyle, bütün yönleriyle araştırılması gerektiğini düşünüyorum.
Bunu baştan ifade ediyorum. 
Olayın hemen
ardından Urfa Valiliği bir açıklama yaptı ve dedi ki: “AK PARTİ Milletvekili
Sayın İbrahim Halil Yıldız yanındaki bir grupla esnaf ziyareti yapmıştır ve
burada çıkan tartışma kavgaya dönüşmüştür. Sonuçta -o yaptığı açıklama
sırasında- 3 kişi hayatını kaybetmiş, 9 kişi yaralanmıştır.” fakat basına daha
farklı şekilde yansımıştı bu olay. 
Şu anda tabii
dosyada gizlilik kararı olduğu için biz ayrıntılarını tam olarak bilemiyoruz ve
olay esnasında da orada bulunmasak da seçim sürecinde ben ve 4 milletvekili
arkadaşım Şanlıurfa’da görevliydik partimiz adına, orada çalışmalar yürüttük
özellikle seçim güvenliğiyle ilgili. Bu olayla da ilgili duyduklarımız maalesef
çok üzücüdür.
Özellikle 2
kişinin hastanede -biraz önce belirtildi ve basına da yansımıştı zaten- yani
bir kamu binasında öldürülmüş olmaları olayın vahametini ortaya koyuyor.
Maalesef bu olayda her iki tarafla ilgili yürütülen soruşturmanın adil olduğu
konusunda da kamuoyunda kuşkular var, kamu vicdanı bu konuda rahatsız.
Tutukluluk durumuyla ilgili basına yansıyan durum, tarafsız ve bağımsız bir
şekilde bu yargılamanın sürdürüldüğü yönünde kuşkular uyandırıyor.
Şimdi,
Şanlıurfa’da korkunç boyuta varmış bir silahlanma söz konusu; biz bunu seçim
sürecinde gördük. Şanlıurfa’da maalesef hukuk yok, adalet yok, ayrıştırıcı,
kutuplaştırıcı siyaset dili çokça, fazlasıyla kendini gösteriyor ve orada,
özellikle seçim günü sadece birkaç tutanaktan birkaç cümle okuyacağım sizlere,
diyor ki arkadaşlarımız, bizim gönüllülerimiz: “Can güvenliği nedeniyle deftere
tutanak tutamadım. Sandık başkanı ve üyesi beni tehdit etti ve dışarıya
atıldım.” Bir diğeri diyor ki: “15 seçmen kartıyla geldi bir kişi.
‘Kullanamazsınız’ dedim, kavgalar başladı, üstümü yürüdüler.” Bir diğeri diyor
ki: “Sandık başında silahlı birileri bekliyordu. Gömleğimi yırttılar, beni
itelediler ve beni bir eve bir köylü zor kaçırdı.” gibi… İşte, şu gördüğünüz
tutanaklar; değerli milletvekilleri, bunlardan bir sürü daha var. 
(Mikrofon
otomatik cihaz tarafından kapatıldı)
NURHAYAT ALTACA
KAYIŞOĞLU (Devamla) – Urfa’da seçim kuruluna bu yaşanan olaylar nedeniyle
itirazlar yapılmış. Bu olay ve bizim seçim sürecinde 4 milletvekili
arkadaşımızın yaşadığı, şahit olduğu olaylar, Şanlıurfa’da düzensizliğin bir
düzen hâline geldiğini, devletin yetkilerini, görevlerini yerine getirmediğini,
adaleti tesis edemediğini, özellikle kadınların oy kullanma hakkının
olmadığını, eğitimin yetersiz olduğunu ve silahlanmanın artık bireyselliği
aşmış kitlesel boyuta vardığını, şiddetin önü alınamaz bir noktaya geldiğini
göstermektedir, biz de bunu yaşadık. 
BAŞKAN –
Teşekkür ederim Sayın Kayışoğlu.
NURHAYAT ALTACA
KAYIŞOĞLU (Devamla) - Bu nedenle bu araştırma önergesinin kabul edilmesini ve
bu olaya her yönüyle çözüm aranması gerektiğini düşünüyoruz, saygılarımı
sunuyorum. (CHP sıralarından alkışlar) 
BAŞKAN – Öneri
üzerinde Adalet ve Kalkınma Partisi Grubu adına Antalya Milletvekili Kemal
Çelik.
Buyurun Sayın
Çelik. (AK PARTİ sıralarından alkışlar)
AK PARTİ GRUBU
ADINA KEMAL ÇELİK (Antalya) – Sayın Başkan, değerli milletvekilleri;
seçimlerden bir hafta önce Suruç’ta meydana gelen olaylarla ilgili bazı
gerçekleri açıklamak istiyorum. Olay şöyle aslında: Bizim milletvekilimiz o gün
aşağı yukarı 60’a yakın esnafı ziyaret ediyor. İşte, bu kapsamda, ziyareti
sırasında milletvekili arkadaşımız –görüntülerden de benim gördüğüm gibi, diğer
arkadaşlar da görmüştür- oraya 4 kişiyle geliyor, esnafa elini uzatıyor, esnaf
tabii ki, zannediyorum olumsuz bir cevap veriyor. Bunun üzerine hemen
milletvekilimiz geriye çıkıp gidiyor ama evet, orada bir provokasyon var, orada
bir hazırlık var, orada bir eylem planı var çünkü sopalarla ve silahlarla
saldırı başlıyor. Olayın aslı budur. Yani 24 Haziran seçimlerinin aniden
gelmesiyle şoka uğrayanların bir provokasyonu var. Bunun üzerine hastaneye
kaldırılıyor. Tabii ki yani yaralılar nerede ölür? Bazen hastanede ölür, bazen
yolda ölür ama şu var: Hemen bunu kolaylıkla delil karartma gibi bir yere
saptırmamak lazım. Delil karartma ve yeni delil üretme olayı 15 Temmuz
öncesinde kalmıştır. Bu bir FETÖ taktiğidir, FETÖ’nün devri bitmiştir,
Türkiye'de adalet vardır, Türkiye'de yargı vardır ve Türkiye'de devlet vardır.
Bunu bilmeniz lazım. (AK PARTİ sıralarından alkışlar) Bundan sonra bu olay da
adalete intikal etmiştir. Ayrıca, şu anda bizim milletvekilimiz Twitter
üzerinden, Facebook üzerinden özellikle terör örgütü bağlantılı kişilerce dış
kökenli yani Avrupa’dan bazı kişilerce ölüm tehditleri almaktadır, çeşitli
tehditlere maruz kalmaktadır. Bunun da artık yetkililer gereğini yapıyor,
inceliyor.
Yani şunu
söylemek istiyorum: Adalet gereğini yapıyor, yargı gereğini yapıyor, devlet
gereğini yapıyor. Zaten gizlilik kararı alınmıştır, bu kapsamda adalete
bırakılmış bir olaydır. Bu nedenle Adalet ve Kalkınma Partisi olarak biz,
adaletimize güveniyoruz, tüm Türkiye’de olduğu gibi, Urfa’daki devletimize de
yargımıza da güveniyoruz. Gerçekler ortaya çıkacaktır. Provokasyondan medet
umanlar da hiç boşuna heveslenmesinler. Ayrıca, bu saldırıdaki örgüt
bağlantısı, olaya karışanların oradaki bölgede sürekli kayıp hâlinde olan
partilerle ve terör örgütüyle irtibatları da ortaya çıkacaktır. 
Saygılar
sunuyorum. (AK PARTİ sıralarından alkışlar) 
BAŞKAN –
Teşekkür ederim. 
AYHAN BİLGEN
(Kars) – Sayın Başkan…
BAŞKAN – Sayın
Yıldız…
İBRAHİM HALİL
YILDIZ (Şanlıurfa) – Efendim, sataşmadan söz istiyorum. Sayın Beştaş iki gün
önce ziyaret ettiğimi, daha sonra silahlarla oraya geldiğimi beyan etmektedir.
Sataşmadan dolayı söz istiyorum. 
BAŞKAN- Buyurun.
Yeniden
sataşmaya ihtimal vermeden, imkân vermeden… (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR
1.- Şanlıurfa Milletvekili İbrahim Halil Yıldız’ın, Siirt
Milletvekili Meral Danış Beştaş’ın HDP grup önerisi üzerinde HDP Grubu adına
yaptığı konuşması sırasında şahsına sataşması nedeniyle konuşması
İBRAHİM HALİL
YILDIZ (Şanlıurfa) – Sayın Başkan, değerli milletvekilleri; evet, maalesef,
asla istemediğimiz, gerçekleşmesini tasvip etmediğimiz bu olayın perde
arkasında HDP, PKK bulunmaktadır. Bundan kesinlikle eminiz. 
Biz Suruç’un
tamamını dolaşıyoruz ama bu esnafa daha önce gidip de işte “Biz size oy
vermiyoruz, neden geliyorsunuz?” diye bir şey kesinlikle olmamıştır. Bu,
tamamen HDP’nin, HDP’li vekilin uydurmasıdır. Ve silahlarla oraya gitmedim.
Ben geçen
bayramın birinci günü son dakika PKK’nın suikastından kurtulmuş birisiyim ve şu
anda şahıs hâlâ içeride ve bu şahısların… Zaten HDP ve PKK’nın tamamen
birbirine bağlantılı olduğunu hepimiz bilmekteyiz. 
Olay
günü ben ondan önce yaklaşık 60 esnafı ziyaret ettim, bütün esnaflarda da
kamera kayıtları vardır. Bu şahsın dükkânına girdiğimde bunlar önceden
hazırlıklılardı; ben durumu fark ettim, sesimi çıkarmadım, başımı eğdim,
söylediği her lafı yuttum, buna rağmen dışarıya çıktım. Dışarıya çıkarken bir
şahıs arkamda bekliyor, benimle fotoğraf çekilmek istiyor, yanıma bir çocuk
veriyorlar. O şahıs da daha önce on iki yıl Kandil’de kalmış ve etkin
pişmanlıktan faydalanmış. Akabinde, dışarıya tam çıkarken sopalarla arkadan
saldırıyorlar. Tabii ki ben arkadakileri görmüyorum, saldırdıkları anı.
Görüntüleri Sayın Bakanımız gösterince biz bunu gördük. Şimdi dosyada gizlilik
kararı var, ben de dosyanın içeriğini bilmiyorum. Belki siz inanmayacaksınız
ama samimiyetimle söylüyorum, bilmiyorum dosyanın içeriğini. Dosyada gizlilik
kalktığında gerçekten bu olayın özü ortaya çıkacaktır. Benim ağabeyim öldürülüyor,
siz bir milletvekilisiniz, hangi partiden olursanız olun, bunu hiçbir zaman
dile getirmediniz. 
(Mikrofon
otomatik cihaz tarafından kapatıldı)
HÜDA
KAYA (İstanbul) – Hastanede saldırırken öldü. Linç etmeye gitti. 
AHMET
UZER (Gaziantep) – Ya sen sus be! Ne kadar kötü konuşuyorsun. Sus ya!
BAŞKAN
– Toparlayalım Sayın Yıldız. 
İBRAHİM
HALİL YILDIZ (Devamla) – Bakın, ağabeyimi öldüren kişinin boy boy fotoğrafları
var ve PKK sempatizanı olduğu, işte esnaf adı altında –tabii biz bunları
sonradan öğreniyoruz- yıllarca Suruçlu çocukları dağa gönderen, Suruç’taki
PKK’nın ayağı… Nasıl ki HDP, PKK’nın buradaki ayağıysa aynı şekilde…
HÜDA
KAYA (İstanbul) – Sen kimsin ya! Hâkim misin sen! Sen ne biçim insansın! 
ALİ
KENANOĞLU (İstanbul) – Sen mi veriyorsun kararı! Kararı sen mi veriyorsun ya!
(HDP sıralarından sıra kapaklarına vurmalar, gürültüler) 
BAŞKAN
– Sayın Kaya…
İBRAHİM
HALİL YILDIZ (Devamla) – Bakın, benim ağabeyim olay yerinde öldürülüyor…
ALİ
KENANOĞLU (İstanbul) – Kararı sen mi veriyorsun? Böyle bir konuşma hakkı yok
bunun!
MERAL
DANIŞ BEŞTAŞ (Siirt) – Hakaret ediyor Başkan. 
HÜDA
KAYA (İstanbul) – Hakaret ediyor. Ceza verin! Ceza verin hadi! 
BAŞKAN
– Grup başkan vekillerimiz söz ister onun için. 
İBRAHİM
HALİL YILDIZ (Devamla) – Bakınız, hiç kimse…
ALİ
KENANOĞLU (İstanbul) – Hakaret etme hakkı yok! 
HÜDA
KAYA (İstanbul) – Hakaret ediyor! 
BAŞKAN
– Arkadaşlar, doğrudan bir şahsı konu alan öneri veriyorsunuz, kendisi de
anlatıyor, savunuyor. Lütfen…
ALİ KENANOĞLU
(İstanbul) – Söylediklerine dikkat etsin! 
HÜDA KAYA
(İstanbul) – Verin cezasını. Kes sesini! 
ZEYNEL ÖZEN
(İstanbul) – Hiç kimse “PKK’nın uzantısı” diyemez burada. 
BAŞKAN –
Arkadaşlar…
İBRAHİM HALİL
YILDIZ (Devamla) – Siz HDP vekilleri günlerdir beni ve ailemi örgütün hedefine
koymuşsunuz. Korkmuyoruz, sizden de örgütten de korkmuyoruz.
(Mikrofon
otomatik cihaz tarafından kapatıldı)
HÜDA KAYA
(İstanbul) - Başkan yanlı davranamazsın. 
BAŞKAN – Sayın
Yıldız, Genel Kurula hitap edin lütfen. 
İBRAHİM HALİL
YILDIZ (Devamla) – Bunu iyi bilin, tamam mı! (AK PARTİ sıralarından alkışlar)
BAŞKAN –
Teşekkür ediyorum. 
HÜDA KAYA
(İstanbul) – Sen kimsin? Hâkim misin sen? Yutkunuyorsun, yalan söylüyorsun!
Yutkuna yutkuna yalan söylüyorsun sen!
İBRAHİM HALİL
YILDIZ (Devamla) – Madem çok dürüstseniz burada çıkıp söylerdiniz… 
BAŞKAN – Sayın
Yıldız….
İBRAHİM HALİL
YILDIZ (Devamla) – …“Vekilin ağabeyi olay yerinde öldürüldü.” (AK PARTİ
sıralarından alkışlar)
HÜDA KAYA
(İstanbul) – Git! Yutkunarak yalan söyleme, git!
BAŞKAN – Sayın
Yıldız, teşekkür ediyorum açıklama için, sağ olun.
MERAL DANIŞ
BEŞTAŞ (Siirt) – Sayın Başkan, ismimi zikrederek…
BAŞKAN – Sayın
Bilgen, buyurun.
AYHAN BİLGEN
(Kars) – Sayın Başkan, grubumuz adına zaten söyleyeceklerimiz var ama önce
sataşmadan Meral Hanım söz talep ediyor. İsterseniz o kişisel olarak ismi
anıldığı için cevap versin, ben grup adına değerlendirme yapacağım zaten
izninizle.
BÜLENT TURAN
(Çanakkale) – Kişi adına değil, grup adına sataşıldı Sayın Başkan. 
BAŞKAN – Sayın
Beştaş, yeni bir sataşmaya sebebiyet vermeyelim lütfen.
2.- Siirt Milletvekili Meral Danış Beştaş’ın, Şanlıurfa
Milletvekili İbrahim Halil Yıldız’ın sataşma nedeniyle yaptğı konuşması
sırasında şahsına sataşması nedeniyle konuşması
MERAL DANIŞ
BEŞTAŞ (Siirt) – Sayın Başkan, ben konuşmamda verili konuştum, otopsi raporlarıyla,
hangi silah mermileriyle olduğunu, bitişik atış mı olduğunu, olay yeri
kameralarını, hastane kayıtlarını, doktor ve hemşire açıklamalarını özenle
söylemeye çalıştım. Bir hukukçu olarak delille konuşmanın gerekliliğine her
zaman inanmışımdır. Ben tabii ki bir milletvekilinin ağabeyinin öldürülmesine,
ölmesine sevinecek, mutlu olacak bir insan değilim, kendisiyle de tanışıyorum.
Ben ilk gün başsağlığı diledim. Olay yerine gittim arkadaşlar, cenazeyi
defnetmek için gittim ve o gün dışarı çıkamadık çünkü Başbakan, bütün Hükûmet
oradaydı, bizim temasımıza bile izin verilmedi ve ben konuşmamda gerçekten
herkese başsağlığı dilediğimi, buradan da tekrar başsağlığı dilediğimi ifade
etmek istiyorum.
Benim sorunum
Sayın Yıldız’ın ailesi ve kendisiyle değil; benim sorunum, bu ülkenin artık bir
hukuk devleti olmaktan çıktığı, bu ülkede bu kadar vahşice cinayetlerin üstünün
örtülmesi.
Şimdi ısrarla
“gizlilik kararı var” deniyor. Değerli milletvekilleri, kameraları lütfen Genel
Kuruldan sonra izleyin. Lütfen hastane kameralarının niye tahrip edildiğini
araştırın. Bir savcı 3 cinayetten sonra neden 2 kardeş ve 1 babanın, ölen 3
kişinin kardeşini tutuklar ve 3 kişinin faili konusunda kılını kıpırdatmaz?
Lütfen bunu vicdanınızla araştırın.
Ben burada
ağabeyini kaybeden bir milletvekiliyle tartışmayı asla tercih etmem. 
Ben verilerle ve
olgularla konuşuyorum. Bu konuda verili ve olgulu karşıma çıkılmasını isterim.
Böyle “HDP, PKK, terör, terörizm…” Bu ezberleri bırakın. Gelin, gelin hakikati
hep birlikte ortaya çıkaralım, kim suçludur, kim suçsuzdur bunu ortaya
çıkaralım. (HDP sıralarından alkışlar) 
BAŞKAN –
Teşekkür ediyorum.
Sayın Bilgen…
IV.- AÇIKLAMALAR (Devam)
21.- Kars Milletvekili Ayhan Bilgen’in, Şanlıurfa
Milletvekili İbrahim Halil Yıldız’ın HDP grup önerisi üzerinde sataşma
nedeniyle yaptığı konuşmasındaki bazı ifadelerine ilişkin açıklaması
AYHAN BİLGEN
(Kars) – Evet, 60’a göre söz istiyorum, grup adına…
Sayın Başkan,
biz bir araştırma önergesi veriyoruz ve bir konunun araştırılmasını istiyoruz,
hüküm vermiyoruz. Eğer bu konunun ortaya çıkmasını istiyorsanız Meclisin
denetim mekanizmalarından birisi araştırma önergesiyle komisyon kurulmasıdır.
Biz çok net biçimde araştırılmasını istiyoruz. Ortaya ne çıkarsa çıksın
sonucunu birlikte lanetleme, kimden kaynaklanmış olursa olsun birlikte karşı
durma konusunda da varız. Ama lütfen bir daha grup üyelerinizden birisi
partimizin ismini bir sıfatla birlikte, başka bir tanımlamayla birlikte anarsa
biz de sıfatlarla birlikte anmaya başlarız. Bu Genel Kurul sürekli kötü
manzaralara tanıklık eder değerli arkadaşlar.
Bakın, ben dün
sırf partimize sataşma olduğu için aynı üslupla cevap verdim ama kendime
yakıştırmıyorum bunu. 
(Mikrofon
otomatik cihaz tarafından kapatıldı) 
BAŞKAN –
Tamamlayalım lütfen.
AYHAN BİLGEN
(Kars) – Dolayısıyla bundan sonra HDP’yi bir yasal parti olarak, seçime girmiş,
6 milyona yakın oy almış bir parti olarak hiç olmazsa ismini anarken olduğu
gibi anarsanız bir hukuku, centilmenliği koruruz, başarırız, aksi takdirde biz
de sıfatlarla parti ismini anmaya başlarsak bu Genel Kurulda hep istemediğimiz
manzaralar çıkar. Hastanede insanlar intihar edip mi kameraları kapattılar?
Yani kendi kendilerini öldürdüler, sonra da delil karartmaya mı kalktılar? Yani
burada hiç olmazsa aklımızla alay etmeyin ki gerçekler ortaya çıksın ve benzer
olaylar yaşanmasın, hiçbir acıyı yaşamayalım, herkes özgürce seçim kampanyasını
yürütsün. Ama bu dış güçler yaklaşımını da lütfen bırakın. Kişisel
korumalarınız ağır silahlarla sosyal medyada pozlar veriyorlar, dış güçler mi bu
fotoğrafı veriyorlar? Yani bu konuda…
BAŞKAN – Sayın
Bilgen, öneri üzerinde konuşuldu. Sataşma için söz aldınız. 
AYHAN BİLGEN
(Kars) – Ama bakın, burada, çok açık bir biçimde kişisel korumalar sosyal
medyada resim paylaşıyorlar. Bu konunun araştırılmasını istiyoruz ama biraz
sonra el kaldırılıp “araştırılmasın” diye oy kullanılacak. Eğer bunu
vicdanımıza sığdırıyorsak… 
BAŞKAN – Oylama
yapmadan nasıl karar vereceğiz, sadece talep edince mi? 
AYHAN BİLGEN
(Kars) – Göreceğiz biraz sonra Başkanım, inşallah biz mahcup oluruz, yanılırız.

BÜLENT TURAN
(Çanakkale) – Sayın Başkan…
BAŞKAN – Buyurun
Sayın Turan. 
22.- Çanakkale Milletvekili Bülent Turan’ın, Kars
Milletvekili Ayhan Bilgen’in yaptığı açıklamasındaki bazı ifadelerine ilişkin
açıklaması
BÜLENT TURAN (Çanakkale)
– Konunun hassasiyetini biliyorum. Sayın Bilgen “Az sonra ‘hayır’ diyecek AK
PARTİ Grubu.” dedi. Evet, “hayır” diyeceğiz, kayda geçsin diye söylüyorum. Bu
mesele söz konusu olduğundan beri konuyu yakından takip etmeye çalışıyoruz. Tüm
ayrıntılarıyla beraber yargı tarafından ortaya çıkarılacaktır. Zaten Meclisin
iki kanunun görüşülmesinden sonra kapanmasından dolayı ve yargıda olan bir
konunun bu araştırmaya konu olmasının uygun olmayacağından dolayı “hayır”
diyeceğiz Sayın Başkanım. 
BAŞKAN – Teşekkür
ediyorum. 
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Mersin Milletvekili
Fatma Kurtulan ve Grup Başkan Vekili Kars Milletvekili Ayhan Bilgen tarafından,
Şanlıurfa’nın Suruç ilçesinde 14/6/2018 tarihinde meydana gelen ve 4 kişinin
hayatını kaybettiği, 8 kişinin de yaralandığı, seçim sürecini provoke etmeyi
amaçlayan olayların siyasi boyutuyla birlikte tüm yönleriyle araştırılması
amacıyla 16/7/2018 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 24 Temmuz
2018 Salı günkü birleşiminde yapılmasına ilişkin önerisi (Devam)
BAŞKAN -
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Şimdi Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
Buyurun: 
3.- CHP Grubunun Eskişehir Milletvekili Utku Çakırözer ve arkadaşları
tarafından, medyada çok sesliliğin korunması, gazetecilerin mesleklerini
yapabileceği bir ortamın sağlanabilmesi, özlük haklarının iyileştirilmesi,
gazete ve gazeteciliğin daha özgür olabilme koşullarının sağlanması amacıyla,
13/7/2018 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 24 Temmuz 2018
Salı günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulu
24/7/2018 Salı günü (Bugün) toplanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Özkoç
 Sakarya
 CHP
Grup Başkan Vekili
Öneri: 
Eskişehir
Milletvekili Utku ÇAKIRÖZER ve arkadaşları tarafından, medyada çok sesliliğin
korunması, gazetecilerin mesleklerini yapabileceği bir ortamın sağlanabilmesi,
özlük haklarının iyileştirilmesi, gazete ve gazeteciliğin daha özgür olabilme
koşullarının sağlanması amacıyla 13/7/2018 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin 17 sıra no.lu
diğer önergelerin önüne alınarak görüşmelerinin 24/7/2018 Salı günlü birleşimde
yapılması önerilmiştir.
BAŞKAN – Şimdi,
önerinin gerekçesini açıklamak üzere öneri sahibi Cumhuriyet Halk Partisi Grubu
adına Eskişehir Milletvekili Utku Çakırözer.
Buyurun Sayın
Çakırözer. (CHP sıralarından alkışlar) 
CHP GRUBU ADINA
UTKU ÇAKIRÖZER (Eskişehir) - Sayın Başkan, değerli milletvekilleri; sizleri ve
dört yüz altı gündür haksız, hukuksuz yere özgürlüğünden mahrum tutulan
İstanbul Milletvekilimiz Enis Berberoğlu'nu saygıyla selamlıyorum. 
Cumhuriyetimizin
tapu senedi Lozan Anlaşması’nın 95’inci yıl dönümünü kutlarken Büyük Önderimiz
Atatürk ve anlaşmanın mimarı İsmet İnönü ve heyetini minnetle anıyorum. 
Değerli
arkadaşlarım, bugün, basında sansürün kaldırılışının 110’uncu yıl dönümü. Ancak
ülkemizde sansürün kaldırılmasından tam yüz on yıl sonra maalesef özgür
basından bahsedemiyoruz. Basın kuruluşları ve gazeteciler bu yıl da 24 Temmuza
baskı, yasaklama, sansür ve otosansür altında girmekte. Türkiye’de en küçük
eleştiriye, tek sütunluk habere, çizilen bir minik karikatüre tahammül
edilemediği için gazeteciler cezaevleri hücrelerinde tutuluyor. Bugün 144
gazeteci cezaevinde. Üstelik gazetecilere düşünceleri, yazıları, yorumları
nedeniyle azılı katillerden, tacizcilerden daha ağır cezalar verilmekte,
istenmekte. Rahatlıkla ömür boyu hapis cezalarına çarptırılmaktalar. Yani, daha
önce söylemiştim, idam cezasını bu Meclis kaldırmamış olsa gazetecilerini asan
ülke olarak tarihe bile geçeceğiz. Durum bu kadar vahim. 
Adalet
gazeteciler için de çarpık işliyor. Suçsuzlukları Anayasa Mahkemesi kararıyla
tespit edilen Şahin Alpay ve Mehmet Altan iki yıl tutukluluğun ardından serbest
kalırken aynı davalarda ve aynı delillerle Ahmet Altan ve Nazlı Ilıcak ömür
boyu hapis cezalarına çarptırılabiliyor. Bu ülkede Musa Kart, Nuri Kurtcebe
gibi çizerlerimiz karikatürleri nedeniyle aylarca cezaevinde yatırılıyor.
Aslında gazetecilik suç değildir ama Kadri Gürsel, Murat Sabuncu, Erdem Gül,
Gökmen Ulu ve daha niceleri sadece gazetecilik yaptıkları için aylarca
cezaevinde yatırıldılar. Ece Sevim Öztürk, Ziya Ataman, İsminaz Temel gibi
gazeteciler, haberleri gerekçe gösterilerek şimdi de özgürlüklerinden aylardır
mahrum. Cezaevinde olmayan gazeteciler ise yüzlerce dava ve soruşturmayla karşı
karşıya. Cumhuriyet muhabiri Canan Coşkun haber yaptığı için, geçen hafta, iki
yıl üç ay hapse mahkûm edildi. 
Değerli
arkadaşlarım, bu ülkede bakanlar, soru soran gazetecileri tokatlayabiliyor,
hoşlarına gitmeyen “tweet”leri yasaklatabiliyor. Bu ülkede şehir hastaneleri
hakkında haber yapan televizyon kanalı hakkında soruşturma açılabiliyor.
Ekonomiyi, gidişatı eleştiren köşe yazarları ertesi gün işsiz kalıyor bu
ülkede. Bu ülkede medyanın yüzde 95’i iktidarın kontrolü altında. O kadar
kontrolü altında ki Başbakanlık koltuğunda oturan bir siyasetçi ekonomik
gerekçelerle kapatıldığı duyurulan bir gazete hakkında açık açık “Birini
kapattık, biri kaldı, onlar da bizim gibi işsiz kaldı.” diyebilmekte. Öte
yandan, özgürce haber yapma çabasındaki sınırlı sayıda basın kuruluşu ise
yasaklamalar, soruşturmalar, tehditlerle ve kapatmalarla karşı karşıya. Sadece
iki yıllık OHAL döneminde 178 gazete, radyo, televizyon ve internet sitesi
kapatıldı. Bazı gazeteler, bugün, yasal zorunluluk olmasına rağmen, tekel
oluşturan dağıtım şirketlerince dağıtılmamakta.
Değerli
arkadaşlarım, işin bir de son derece vahim olan işsizlik boyutu var. Yasaklama
ve kapatmalar basın emekçilerini kitleler hâlinde işsiz bırakmakta.
Gazetecilikte zaten yüzde 19 gibi çok yüksek olan işsizlik oranı OHAL döneminde
yüzde 30’lara ulaşmış durumda; 12 bin meslektaşımız bugün işsiz. Her türlü
baskıya rağmen halkın haber alma hakkı için çabalayan basın emekçileri ise çok
ağır ve ödenmesi güç maddi yaptırımlarla, ceza soruşturmalarıyla korkutularak
otosansüre zorlanmakta. 
Değerli
arkadaşlarım, yukarıda sadece bir bölümünü sıralayabildiğim bu vahim tablo
nedeniyle dünya ülkemizi basın özgürlüğünün bulunmadığı bir ülke olarak
görüyor. Evrensel kriterlere göre, 180 ülke arasında 157’nci sıradayız özgür
basın alanında. Böyle bir ortamda kutlanacak bir Basın Bayramı var mı yok mu
sizlere soruyorum. Bize göre yok, o yüzden Basın Bayramı’nı bu yıl diğer yıllar
gibi kutlayamıyoruz.
Değerli
arkadaşlarım, özetlediğim bu kara tablonun üzerine, bir de az sonra
görüşeceğimiz OHAL’i kalıcı hâle getirecek kanun gündemde. Valilere verilen
sınırsız ve keyfî yetkilerle kentlere girişler yasaklanacak, seyahat
özgürlüğümüz elimizden alınacak. Bu keyfî OHAL düzeninin en çok gazetecileri
etkileyeceği, basın özgürlüğünü ortadan kaldıracağı muhakkak. 
O yüzden, basın
özgürlüğü demokrasi ve hukuk devletinin vazgeçilmezidir. Tüm partilere
araştırma komisyonu kurma önerimizi destekleme çağrısı yapıyoruz; gelin, bu
meseleyi çözelim diyoruz, gazetecilik suç değildir diyoruz. 
Hepinizi
saygıyla selamlıyorum. (CHP ve İYİ PARTİ sıralarından alkışlar)
BAŞKAN –
Teşekkür ederim. 
Öneri üzerine
İYİ PARTİ Grubu adına İstanbul Milletvekili Hayrettin Nuhoğlu… (İYİ PARTİ
sıralarından alkışlar)
Buyurun Sayın
Nuhoğlu. 
İYİ PARTİ GRUBU
ADINA HAYRETTİN NUHOĞLU (İstanbul) – Teşekkür ederim Sayın Başkan. 
Tabii, önemli
bir konu çünkü ülkemizin en çok ihtiyaç duyulan konusu. Maalesef, Türk milleti
olup bitenleri takip edemiyor çünkü haber özgürlüğü yok. En son bir olayı
söyleyeceğim değerli arkadaşlar, RTÜK Kültür ve Turizm Bakanlığına bağlandı,
TRT Cumhurbaşkanlığına bağlandı ama Türk milleti bu olayı duyamıyor ve
tartışamıyor. Dün yeni bir kararnameyle bu oldu. Ama Türk milleti bunu bilmek
zorunda. RTÜK denetleyici bir kurum, Kültür ve Turizm Bakanlığına bağlandı. TRT
bir basın-yayın kuruluşu, Cumhurbaşkanlığına bağlandı. Yani denetleyici bir
kurum Cumhurbaşkanlığına bağlı bir kurumu sizce denetleyebilir mi? 
Değerli
milletvekilleri, hürriyet yoksa, özgürlük yoksa demokrasi de yoktur, insan
hakları da yoktur. Bu, sürdürülebilir bir durum değildir. Korkmayın, lütfen,
korkmayın; bu insanlar konuşsun, tartışsın, eleştiriye açık olun, fikirlere
açık olun. Bakın, Orta Asya’da bir atasözü vardır: Benim 1 elmam var, sizin 1
elmanız var. Siz bana 1 elma verirseniz, ben size 1 elma verirsem sizin gene 1
elmanız, benim gene 1 elmam olur. Ama sizin bir fikriniz var, benim bir fikrim
var; ben size 1 fikir verirsem sizin 2 fikriniz olur, siz bana 1 fikir
verirseniz benim de 2 fikrim olur. 
Korkmayın
arkadaşlar, bu millet konuşsun, konuşanların içerisinden mutlaka iyi fikirler
çıkacaktır. O iyi fikirlerle ülkemiz daha iyi ortamlara taşınacaktır.
Değerli
arkadaşlar, ben mümkün olduğunca takip etmeye çalışıyorum, bu, “yeni Türkiye”
dedikleri, “yeni sistem” dedikleri var ya, işte bakan sayısı azaltıldı. Bakan
sayısı azaltıldı ama bakan yardımcıları her gün ikişer üçer tayin ediliyor, her
bakanın 2 veya 3 tane yardımcısı açıklanıyor. Hem de bu yardımcılardan -takip
ediyor musunuz, bilmiyorum- bir bakanın kuzeni diğer bakanın yardımcısı. 
Ben bu çatının
altına yeni giren birisiyim. Hemen önüme verilen belgelerde dediler ki:
“Birinci, ikinci dereceden yakınlarınız danışman olamaz.” Gayet makul ve
saygıyla karşıladım. Ama bir bakanın kuzeni bir başka bakanın yardımcısı
olabilir. Hiç şüpheniz olmasın, bu iş sadece damatla da kalmayacak, yakın bir
zamanda çok yakınlar bakan yardımcılığı ve diğer önemli görevlere
geleceklerdir. Bunlar konuşulmalı ve tartışılmalı.
Süre çok sınırlı
tabii.
(Mikrofon
otomatik cihaz tarafından kapatıldı)
HAYRETTİN
NUHOĞLU (Devamla) – Söyleyecek çok şey var.
Hepinizi
saygıyla selamlıyorum. (İYİ PARTİ sıralarından alkışlar)
BÜLENT TURAN
(Çanakkale) – Sayın Başkan…
BAŞKAN –
Buyurunuz.
BÜLENT TURAN
(Çanakkale) – Kayda geçsin diye bir düzeltme yapmak istiyorum izin verirseniz.
Sayın hatibin
bahsettiği RTÜK ve TRT’nin bağlandığı ifadesi doğru bir ifade değil,
ilişkilendirildiğidir doğru olan. Daha önce Başbakanlıkla ilişkiliydi bu iki
kurum. Teknik olarak tabii ki her kurumun ilişkili olduğu bir başka kurum
olması lazım. Daha önce Başbakanlığa bağlı olan bu kurumlar şimdi ilgili
bakanlıkla veya Cumhurbaşkanlığıyla ilişkilendirilmiş oldu.
Örneğin İçişleri
Bakanlığıyla ilişkili olan belediyelerin ast-üst ilişkisinden bahsetmek mümkün
değildir. Sadece devlet işlerinin daha rahat işlemesi, sonuç almak yapılan
düzenlemedir, teknik bir konudur.
Teşekkür
ediyorum Başkanım.
BAŞKAN –
Teşekkür ederim.
Öneri üzerinde
Milliyetçi Hareket Partisi Grubu adına Kayseri Milletvekili İsmail Özdemir…
Buyurun Sayın
Özdemir. (MHP sıralarından alkışlar)
MHP GRUBU ADINA
İSMAİL ÖZDEMİR (Kayseri) – Sayın Başkan, değerli milletvekilleri; Gazi
Meclisimizi en derin sevgi ve saygılarımla selamlıyorum. 
24 Temmuz
Gazeteciler ve Basın Bayramı’nı kutluyorum. Demokrasilerde basının sahip olduğu
değer ve üstlenmiş olduğu sorumluluğun kıymeti malumdur. Toplumun kendi
imkânlarıyla yaşananlardan haberdar olmasının mümkün olmadığı koşullarda,
özellikle bilgi çağında olduğumuz zaman diliminde eşsiz bir anlam taşımaktadır.

Hiç şüphe yok ki
Türk basınının, başta Millî Mücadele döneminde olmak üzere ülkemize sağlamış
olduğu katkı ve önem büyüktür. Devletimizin kurucusu Ulu Önder Gazi Mustafa
Kemal Atatürk’ün de dediği gibi “Basın, milletin müşterek sesidir.” Öyle de
olmalı ve öyle de kalmalıdır. İzmir’in işgali sırasında millî direnişin ateşini
yakan Hasan Tahsin gibi kahraman vatan evlatları Türk basınının yol
başçılarıdır. İstiklal şairimiz Mehmet Akif Ersoy ve Hüseyin Nihal Atsız gibi
kalemini yalnızca hürriyet ve istiklal sevdasına adamış, böylelikle de
nazarımızda devleşmiş isimler bugün dahi örnek alınan, örnek gösterilen
şahsiyetlerdendir. Günümüz koşullarında ise her alanda var olan sorunların
artması, teknolojinin gelişmesiyle sosyal medya gibi bir alanın gündemimize
taşınması, basın camiasının elektronik gazeteciliğe geçiş koşulları altında
derin bir arayış içerisine girmesi ve daha önemlisi, basının ülkelere karşı
yürütülen faaliyetlerde araç olarak kullanılması çabaları ortadadır. Bu
noktada, eminim, kesin ve keskin bir ayrım yapma gerekliliğinin herkes
farkındadır. Medya ve basın üzerindeki baskıların var olmamasıyla beraber,
haber alma özgürlüğünün engellenmemesinin önemi elbette büyüktür. Ancak, basın
faaliyetlerinde yapılan her türlü çalışmanın, Türkiye’nin millî birlik ve
bütünlüğüne, cumhuriyetin temel ilkelerine, millî güvenliğe ve kamu düzenine
zarar vermeyecek bir anlayışta olması da elzemdir. Aksi takdirde, doğru ve
yanlış arasındaki ayrım kalkacak, milletin menfaatini savunan ile milletin
karşısında duran arasındaki farklılık, Allah korusun, yozlaşabilecektir, bunun
da Türkiye'ye zararı büyük olacaktır. Bu şartlarda ölçümüz, hukukun üstünlüğüne
bağlı kalmak olmalıdır. Basın etiği suni olarak oluşturulmaya çalışılan algının
değil, gerçekliğin peşinden koşan, emeğini kimsenin tasarrufuna değil, kendi
gayret ve inancına bağlayan, vicdani sorumluluğunu yerine getirmiş bir çizgide
seyretmelidir. Milletimizi bir arada tutan, beraber yaşama irademizi her
yönüyle ortaya koyan ve demokratik olgunluğu esas kabul eden bir anlayışla
basın faaliyetlerini değerlendirmek herkes açısından temel yaklaşım olmalıdır.
Diğer yandan, sadece ülke genelinde değil, yerel seviyede de faaliyet gösteren
basın kuruluşlarının ve mensuplarının da imkânsızlıklardan doğan büyük
sıkıntıları olduğunu ifade etmek gerekir.
Bu vesileyle
görevi başındayken hayatını kaybeden başta Yusufiyeli Cengiz Akyıldız olmak
üzere, ülkesi ve milleti için mücadele etmiş olan tüm basın çalışanlarımıza
Yüce Allah'tan rahmet diliyorum.
Son olarak
Türkiye Cumhuriyeti’nin bağımsızlık vesikası hukuki senet ve zırhı olan Lozan
Barış Anlaşması’nın 95’inci yılını da kutluyor, sevgi ve saygılarımı sunuyorum.
(MHP ve AK PARTİ sıralarından alkışlar)
BAŞKAN – Teşekkür
ederim.
Öneri üzerinde
Halkların Demokratik Partisi Grubu adına İstanbul Milletvekili Hakkı Saruhan
Oluç.
Buyurun Sayın
Oluç. (HDP sıralarından alkışlar)
HDP GRUBU ADINA
HAKKI SARUHAN OLUÇ (İstanbul) – Sayın Başkan, değerli vekiller; saygıyla
selamlıyorum.
Önce bu basın
camiasının bayramından başlayayım, ben kutlamıyorum çünkü ortalıkta bayram
kutlanacak bir durum maalesef yok, keşke olsaydı. 
Şimdi, bakın,
modern zamanlarda sansür öyle yasayla “Artık sansür var.” diyerek filan
yapılmıyor, uygulamayla yapılıyor. Ben, şimdi önce bir kamu kuruluşundan
başlayacağım, size birtakım veriler vermek istiyorum: TRT (Türkiye Radyo
Televizyon Kurumu) yayınlarında tarafsız olmak zorunda olan bir kamu
yayıncısıdır, değil mi? RTÜK’e bağlı, kuruluş kanununda yer alan yayın
ilkeleriyle birlikte aynı zamanda yayınların denetimi altında bulunduğu RTÜK’ün
yayın ilkelerine de uymakla yükümlü.
Şimdi, buna göre
TRT’nin yayınlarının siyasi parti ve demokratik gruplarla ilgili fırsat
eşitliği ilkesini göz ardı eden, kamuoyunun özgürce kanaat geliştirmesini
engelleyen nitelikte olmaması gerekiyor. 
Şimdi, bakın
sayın vekiller, ben size birkaç tane veri vereceğim. Bu veriler kaynak olarak
RTÜK’ün verileridir. Eskiye gitmiyorum yani 2015 Haziran, 2015 Kasım
seçimlerine ya da 2016 referandum dönemine gitmiyorum, 2018. 14 Mayıs 2018-22
Haziran 2018 tarihleri arasında siyasi partiler ve Cumhurbaşkanı adaylarının
TRT kanallarında yer aldığı sürelere dair veriler vermek istiyorum. Elinizi
vicdanınıza koyarak şimdi değerlendirin lütfen. 
Bakın, TRT 1:
Cumhur İttifakı ve adayı 8 saat 55 dakika -hesapladığımızda 535 dakika- HDP ve
adayı 2 dakika. TRT Haber: Cumhur İttifakı ve adayı 105 saat 52 dakika -6.352
dakika ediyor- HDP ve adayı 30 dakika. TRT 6: Cumhur İttifakı ve adayı 66 saat
21 dakika -toplamda 3.981 dakika ediyor- HDP ve adayı sıfır dakika. Şimdi
diyeceksiniz ki: “HDP’ye böyle.” Değil. Bakın, Cumhuriyet Halk Partisi, İYİ
PARTİ ve onların adaylarına ilişkin rakamlar da var, aynı durumda, sıfır değil
de biraz üstünde, veriler ortada. Şimdi, toplamda bakıyorsunuz, Cumhur İttifakı
ve adayının 10.868 dakika yayını yapılmış bu 3 kurumda, HDP ve adayının yayını
32 dakika, 10.868’e 32. Ya, şimdi “Sansür yok.” diye tartışıyorsunuz ve
konuşuyorsunuz. Bu nedir peki? Bu yaratılan eşitsizlik fiilen sansürün olması
değil midir? Budur. Kamu kurumu, TRT’den bahsediyorum. Diğer yayınlara
baktığımızda da ayın durumla karşı karşıyayız, özel yayınlar açısından da durum
aynıdır. Bakın, özel yayınlarda…
(Mikrofon
otomatik cihaz tarafından kapatıldı) 
HAKKI SARUHAN
OLUÇ (Devamla) – Bitiriyorum Sayın Başkan. 
Özel yayınlara
baktığımızda da aynı durumla karşı karşıya olmamızın açıklaması nedir? Evrensel
basın etik ilkelerine, basın ahlakına Türkiye’de gazetecilerin ve kurumlarının
bugün asla uymaması demektir. Şimdi, sansür kaldırıldı diye bayram kutlayacak
bir durumda mıyız? Siz değerlendirin. (HDP sıralarından alkışlar) 
BAŞKAN –
Teşekkür ederim. 
Öneri üzerinde
Adalet ve Kalkınma Partisi Grubu adına Hatay Milletvekili Hüseyin Yayman. 
Buyurun Sayın
Yayman. (AK PARTİ sıralarından alkışlar)
AK PARTİ GRUBU
ADINA HÜSEYİN YAYMAN (Hatay) – Sayın Başkanım, sizi ve yüce Meclisimizi saygı
ve sevgiyle selamlıyorum. 
Öncelikle, 24
Temmuz Gazeteciler ve Basın Bayramı’nı kutluyorum. Bu vesileyle Lozan
Antlaşması’nın, Türkiye’nin tapu senedi antlaşmasının 95’inci yılının
milletimize hayırlı uğurlu ve kutlu olmasını diliyorum. 
Tabii, ben
burada Cumhuriyet Halk Partisinin grup önerisinin aleyhinde konuşmak üzere söz
almış bulunmaktayım. Ana muhalefet partisi, her zaman olduğu gibi, birtakım
ezberler üzerinden, birtakım klişeler üzerinden konuşmaya devam ediyor. 
Çok değerli
konuşmacı, değerli hatip Utku Çakırözer Bey benim CNN Türk’te beraber program
yaptığım bir arkadaşım. Hande Fırat Hanım ile biz beraberce CNN Türk’te yaklaşık
iki yıl boyunca “Ankara Günlüğü” programını yaptık ve Türkiye’nin gerçekten o
dönemde en çok izlenen televizyon programlarından bir tanesiydi. Ve aynı
zamanda çok değerli Çakırözer, Cumhuriyet gazetesinin genel yayın
yönetmenliğini yaptı. 
Benim bildiğim
kadarıyla, hem Ankara temsilciliği sırasında hem Cumhuriyet gazetesinin genel
yayın yönetmenliği sırasında kendisiyle ilgili bir iddia, bir suç ve bir ceza,
gazetecilikten dolayı bir ceza verilmedi, ben buna şahit olmadım. Eğer böyle
bir şey olsaydı zaten, Voltaire’in dediği gibi, “Sözlerinizin hiçbirine
katılmıyorum ama söz söyleme hakkınızı sonuna kadar savunuyorum.” sözünde,
prensibinde olduğu gibi, ben Utku Bey’i arardım ve yanında yer alırdım. 
Şunu ifade etmek
istiyorum: Bazı prensip cümlelerini tekrar hatırlatmakta fayda var. Birincisi:
Gazeteci olmak, suç işleme özgürlüğünü vermez. İkincisi: Suç işleme özgürlüğü,
basın özgürlüğü değildir. Üçüncüsü: Gazeteci de olsa suça bulaşmışsa cezası
vardır. 
AK PARTİ
-hükûmetleri- Türkiye’de hem gazetecilik alanında hem temel haklar, özgürlükler
alanında sessiz devrim gerçekleştirmiş bir partidir. 2010 yılında yapılan
Anayasa düzenlemeleriyle hem bireysel özgürlükler alanında hem kolektif
özgürlükler alanında hem kamusal haklar alanında pek çok düzenlemeyi başarmış
olan bir partidir. Biz kendimize güveniyoruz.
ALİ ÖZTUNÇ
(Kahramanmaraş) – Masal anlatıyorsun, masal.
TURAN AYDOĞAN
(İstanbul) – 150 gazeteci içeride, ne anlatıyorsunuz siz?
BAŞKAN –
Arkadaşlar, sözünü kesmeyelim hatibin, yerinizden konuşmayın.
HÜSEYİN YAYMAN
(Devamla) – Bizim Allah’a şükür, milletimiz önünde, halkımız önünde başımız
dik, alnımız aktır. 
Şunu ifade
edelim, AK PARTİ hep şuna inanmıştır: “İnsanı yaşat ki devlet yaşasın.” diyen,
hürriyetleri savunan, teşebbüs hürriyetinin, fikir hürriyetinin, düşünce
hürriyetinin önünü açan bir partidir. Tüzüklerle mücadele ederek buraya gelen
bir partidir. 
(Mikrofon
otomatik cihaz tarafından kapatıldı)
HÜSEYİN YAYMAN
(Devamla) – AK PARTİ’nin Genel Başkanı yasaklı hâle geldiğinde yine bunlarla
mücadele eden bir partiydi.
Çok Değerli
Başkanım, sizi ve yüce Meclisimizi tekrar saygıyla sevgiyle selamlıyorum. (AK
PARTİ sıralarından alkışlar)
BAŞKAN –
Teşekkür ediyorum.
Değerli
arkadaşlar…
UTKU ÇAKIRÖZER
(Eskişehir) – Sayın Başkan…
BAŞKAN – Sayın
Çakırözer, buyurun.
UTKU ÇAKIRÖZER
(Eskişehir) – Sayın Başkan, değerli milletvekili… 
BAŞKAN – Ama
güzel şeyler söyledi, isminizi andı ama.
OSMAN AŞKIN BAK
(Rize) – Güzel şeyler söyledi tabii.
HÜSEYİN YAYMAN
(Hatay) – Övdüm efendim.
UTKU ÇAKIRÖZER
(Eskişehir) – …Sayın Yayman adımı anarak bir sataşmada bulundu, izninizle cevap
vermek istiyorum.
BAŞKAN –
Buyurun, buyurun.
BÜLENT TURAN
(Çanakkale) – Ne dedi Sayın Başkan?
OSMAN AŞKIN BAK
(Rize) – Ne dedi efendim?
HAYDAR AKAR
(Kocaeli) – Söylediklerinin doğru olmadığını söyledi.
BÜLENT TURAN
(Çanakkale) – Hayır Sayın Başkan, ne dedi de sataştı? Zapta geçmesi lazım Tüzük
gereği, ne dedi de sataştı?
OSMAN AŞKIN BAK
(Rize) – Efendim, güzel şeyler söyledi, olumlu şeyler söyledi, gazeteciliği çok
iyi yaptığını söyledi.
BAŞKAN – Bence
de güzel şeyler söyledi ama size göre güzel, belki rahatsız oldu onlardan Utku
Bey.
Buyurun.
HAYDAR AKAR
(Kocaeli) – Hayır, Bülent Bey söz vermeyecek Sayın Başkan!
BÜLENT TURAN
(Çanakkale) – Sayın Başkan, baş tacı, dinleyelim, konuşsun.
BAŞKAN – Belki
yanlış söyledi güzel şeyleri.
TURAN AYDOĞAN
(İstanbul) – Arkadaşlarına sahip çıktı, gazetecilere sahip çıkmadı Sayın
Başkanım, bırakın konuşsun gazeteci.
BÜLENT TURAN
(Çanakkale) – Sayın Başkanım, konuşsun, baş tacı ama zapta geçmesi açısından
söylüyorum, sataşılan ifade nedir? Konuşsun ama Tüzük der ki: “Hangi gerekçe
olduğunun ifade edilmesi lazım.” Ben soruyorum, merak ediyorum, hangi ifade
sataşma ifadesi? Söylemesi lazım Sayın Başkan.
HAYDAR AKAR
(Kocaeli) – Utku Bey’in sahip çıktığı gazetecilerin terörist olduğunu ifade
etti.
ENGİN ÖZKOÇ
(Sakarya) – Sayın Başkan, sataşma için söz verdiniz ama kayıtlara geçsin diye
söylüyorum. 
BAŞKAN – Bir
dakika, tamam, Utku Bey’e söz veriyorum.
BÜLENT TURAN
(Çanakkale) – Sayın Başkan, konuşulmasına karşı değilim.
ENGİN ÖZKOÇ
(Sakarya) - Sataşma sadece kötü niyetle olmaz ki yani kötü niyetle sataşılmaz. 
BAŞKAN – Yok,
hayır, ona katılmıyorum.
ENGİN ÖZKOÇ
(Sakarya) – Hayır hayır, hangi kasıtla sataştığını arkadaşımız açıklayacak. 
OSMAN AŞKIN BAK
(Rize) – Fazla övmüş olabilir. 
BÜLENT TURAN
(Çanakkale) – Sayın Başkan, diyorum ki tekraren, konuşmasına rıza gösteriyoruz,
konuşsun tabii ki ama Tüzük gereği “Hangi ifade sataşma ifadesidir?”i lütfen
Utku Bey ifade etsin. 
ENGİN ÖZKOÇ
(Sakarya) – Efendim, müsaade eder misiniz. 
BAŞKAN – Sayın
Çakırözer, buyurun. 
BÜLENT TURAN
(Çanakkale) – “Arkadaşıyım.” dedi, tebrik etti. 
BAŞKAN – İzah
edecek. 
OSMAN AŞKIN BAK
(Rize) – Efendim, fazla övmüş olabilir.
HAYDAR AKAR
(Kocaeli) – Müsaade et konuşsun. 
BAŞKAN – Yani
Sayın Yayman’a göre güzel ama Sayın Çakırözer rahatsız olmuş söylenenlerden. 
HAYDAR AKAR
(Kocaeli) – Sayın Başkan, yani 1’inci partinin grup başkan vekili mi yönetiyor
Meclisi anlayamadık, her şeye müdahale ediyor. 
BAŞKAN – Grup
başkan vekillerinin işi o. 
HAYDAR AKAR
(Kocaeli) – Ama çok fazla müdahale ediyor. 
VII.- SATAŞMALARA İLİŞKİN KONUŞMALAR (Devam)
3.- Eskişehir Milletvekili Utku Çakırözer’in, Hatay
Milletvekili Hüseyin Yayman’ın CHP Grup önerisi üzerinde AK PARTİ Grubu adına
yaptığı konuşması sırasında şahsına sataşması nedeniyle konuşması
UTKU ÇAKIRÖZER
(Eskişehir) – Teşekkür ederim Sayın Başkan. 
Kendisi de
bahsetti, beraber program yaptığımız Sayın Yayman’ın benimle ilgili sözlerinin
bir bölümüne teşekkür ediyorum ancak vurgulamak istediğim bir konu var. Benim
yargılanmamış olmam, benimle ilgili, Cumhuriyet gazetesinde çalıştığım dönemde
bana bir dava açılmamış olması ya da Sayın Yayman’a ya da bahsettiği diğer
gazetecilere dava açılmamış olması Türkiye’de basının özgür olduğu anlamına
gelmez. Hem benim o dönem çalıştığım gazetede hem başka gazetelerde yüzlerce
gazeteci hakkında soruşturmalar var. Bakın, bazı isimlerden bahsettim. Örneğin,
Musa Kart bir karikatür çizdi diye aylarca hapiste kalıyorsa ya da Nuri
Kurtcebe bir karikatür çizdi diye… Bahsettiğim diğer isimler var, sizler de
bunların çoğunu tanıyorsunuz Sayın Yayman. Bu gazetecilerin özgürlüğünü hep
birlikte korumalıyız. Eleştirebilirler, beğenmeyebiliriz; beni, bizi, sizi,
hepimizi eleştirebilirler ama onların özgürlüğünü korumak tüm yüce Meclisin görevidir
diye düşünüyorum. O yüzden tabii ki olumlu sözleriniz için teşekkür ediyorum
ama hep birlikte bu yüce Meclis… Zaten biz de bu araştırma önergesini bunun
için veriyoruz “Gelin, özgür bir basın, çoğulcu bir basın nasıl oluşur, bunun
yöntemlerini bir komisyon kurarak belirleyelim” diyoruz. Buna destek
istemiştik. 
Şahsımı
söylediniz “Ona yargı açılmadıysa o zaman nasıl Türkiye’de basın özgür
değildir?” gibi. Hani, bu yaklaşımı ben kendi adıma doğru bulmuyorum,
gazeteciler adına da doğru bulmuyorum. Hâlâ yargılanmakta olan birçok
meslektaşımız var, susturulan medya kuruluşları var, dağıtılmayan gazeteler
var, bugün bile dağıtılmayan. O yüzden bu konuyu dikkatlerinize sunuyorum. 
Teşekkür
ediyorum, sağ olun. (CHP sıralarından alkışlar)
BAŞKAN –
Teşekkür ederim. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun Eskişehir Milletvekili Utku Çakırözer ve
arkadaşları tarafından, medyada çok sesliliğin korunması, gazetecilerin
mesleklerini yapabileceği bir ortamın sağlanabilmesi, özlük haklarının
iyileştirilmesi, gazete ve gazeteciliğin daha özgür olabilme koşullarının
sağlanması amacıyla, 13/7/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 24 Temmuz 2018 Salı günkü birleşiminde yapılmasına ilişkin
önerisi (Devam)
BAŞKAN – Değerli
arkadaşlar, Cumhuriyet Halk Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Gündemin “Seçim”
kısmına geçiyoruz.
VIII.- SEÇİMLER
A) Komisyonlarda Açık Bulunan Üyeliklere Seçim
1.- Kadın Erkek Fırsat Eşitliği Komisyonunda açık bulunan
üyeliğe seçim
BAŞKAN – Adalet
ve Kalkınma Partisi Grubuna düşen bazı komisyon üyelikleri için seçim
yapacağız. 
Kadın Erkek
Fırsat Eşitliği Komisyonunda boş bulunan ve Adalet ve Kalkınma Partisi Grubuna
düşen 1 üyelik için İstanbul Milletvekili Tülay Kaynarca aday gösterilmiştir.
Kabul edenler…
Kabul etmeyenler… Kabul edilmiştir.
2.- İçişleri Komisyonunda açık bulunan üyeliğe seçim
BAŞKAN – İçişleri
Komisyonunda boş bulunan ve Adalet ve Kalkınma Partisi Grubuna düşen 1 üyelik
için İstanbul Milletvekili Fatih Süleyman Denizolgun aday gösterilmiştir.
Kabul edenler…
Kabul etmeyenler… Kabul edilmiştir.
Değerli
arkadaşlar, birleşime on beş dakika ara veriyorum. 
Kapanma Saati: 17.08
İKİNCİ OTURUM
Açılma Saati: 17.31
BAŞKAN: Başkan Vekili Mustafa ŞENTOP
KÂTİP ÜYELER : Burcu KÖKSAL (Afyonkarahisar), Bayram ÖZÇELİK (Burdur) 
-----0-----
BAŞKAN – Sayın
milletvekilleri, Türkiye Büyük Millet Meclisinin 9’uncu Birleşiminin İkinci
Oturumunu açıyorum.
Alınan karar
gereğince gündemin “Kanun Tasarı ve Teklifleri ile Komisyonlardan Gelen Diğer
İşler” kısmına geçiyoruz.
1’inci sırada
yer alan, Adalet ve Kalkınma Partisi Grup Başkan Vekilleri Çanakkale Milletvekili
Bülent Turan, Tokat Milletvekili Özlem Zengin, Çankırı Milletvekili Muhammet
Emin Akbaşoğlu ve Denizli Milletvekili Cahit Özkan’ın Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ve Adalet
Komisyonu Raporu’nun görüşmelerine kaldığımız yerden devam edeceğiz. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Teklifleri
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (X)
BAŞKAN –
Komisyon? Yerinde.
Geçen
birleşimde İç Tüzük’ün 91’inci maddesine göre temel kanun olarak görüşülen 1
sıra sayılı Teklif’in birinci bölümünde yer alan 4’üncü maddesi kabul
edilmişti.
Şimdi
5’inci maddenin önerge işlemini başlatacağız.
5’inci
madde üzerinde iki adet önerge vardır, önergeleri aykırılık sıralarına göre
işleme alacağım.
Buyurun.

Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 5’inci maddesinin teklif metninden
çıkarılmasını arz ve teklif ederiz. 
 Ayşe Acar Başaran Abdullah
Koç Kemal Peköz
 Batman Ağrı Adana
 Adnan Selçuk Mızraklı Oya
Ersoy İmam Taşçıer
 Diyarbakır İstanbul Diyarbakır
BAŞKAN –
Komisyon önergeye katılıyor mu? 
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN – Önerge
hakkında konuşmak üzere Diyarbakır Milletvekili İmam Taşçıer. 
Buyurun Sayın
Taşçıer. (HDP sıralarından alkışlar) 
İMAM TAŞÇIER
(Diyarbakır) – Sayın Başkan, değerli milletvekilleri; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 5’inci
maddesiyle ilgili söz almış bulunmaktayım. Genel Kurulu saygıyla selamlıyorum. 
Bu kanun
teklifiyle OHAL şeklen kaldırıldıktan sonra, aslında daimî OHAL dönemine
geçiyoruz. 
15 Temmuzdan bu
yana ilan edilen OHAL’in iki yıllık uygulamaları finans çevrelerini rahatsız
etti. Rahatsız olan finans çevreleri değişik platformlarda bunu dile getirdiler
ama Sayın Erdoğan bunlara cevaben şunu söylemişti: “Zaten OHAL’lerde grev
olmuyor, siz daha ne istiyorsunuz?” Fakat bu, yine, bu sefer global finans
çevrelerini de rahatsız eden bir duruma geldi, o zaman da global finans
çevrelerini bir şekilde mutlu etmek ya da onların bu tepkilerini dindirmek
amacıyla bu oylayacağımız yasalar gündeme geldi yani kalıcı bir OHAL. 
Neden finans
çevreleri buna karşı çıkıyor? Çünkü finans çevreleri demokrasi olmayan, tek
kişinin yönettiği ülkelerle sistemli ve diyaloglu bir şekilde çalışamıyorlar.
Bundan dolayı da finans çevreleri OHAL ve sıkıyönetim benzeri yönetimlerden pek
rahatsızdırlar.
Bu
OHAL’lerle yönetilen Türkiye Cumhuriyeti’nin geçmişine bir baktığımız zaman,
bilindiği gibi, 1921 Anayasası nispeten özgürlükçü, demokrat, hak ve
özgürlükleri vadeden bir Anayasa idi. Ama 1924’te çıkan Anayasa'yla yeniden
tekçi bir Anayasa'ya dönülmüş oldu. Ve bu Anayasa'nın sonrasında Takrir-i Sükûn
Kanunu kabul edildi. Bu Takrir-i Sükûn Kanunu’nun gelişmesinden itibaren de
istiklal mahkemeleri, bildiğiniz gibi, Türkiye'de uygulanmaya başlandı. Bu
istiklal mahkemeleriyle Şeyh Sait ve 47 arkadaşı 1925’te idam edildi. Bununla
kalınmayarak o günkü istiklal mahkemelerinin savcısı, Diyarbakır İstiklal
Mahkemesinin Savcısı konumunda olan Ahmet Süreyya Bey anılarında şöyle diyor:
“20-22 yaşlarında, Kürtçeden başka dil bilmediği için -ana dili Kürtçeden başka
bir şey bilmediği için- bir genci idam ettik. Bu genci idam etmemizin tek
nedeni bunun Kürt olmasından kaynaklı idi.” Anılarında bunu yazmıştır.
1950’li yıllara
kadarki süreçte ise o günkü yine OHAL ve benzeri tekçi rejimlerle Kürtler
yerinden yurdundan söküldü, binlerce Kürt ailesi Trakya’ya, Çanakkale’ye, İç
Anadolu’ya, Ege’ye sürgün edildi. Ve 1937-1938’de Dersim katliamı oldu.
Sonrasında Koçgiri, bilindiği gibi, Ağrı ve Zilan Deresi katliamlarıyla karşı
karşıya kalındı. Biliyoruz ki bu OHAL’ler her zaman Kürtlere ayrı uygulanır oldu.
1980 sonrasında
yine aynı şekilde, bu OHAL ve sıkıyönetimler ağırlıklı olarak Kürtlere
uygulandı. 90’lı yıllarda 17.500’ün üzerinde faili meçhul cinayet işlendi ve o
günkü Kürt siyasetçi Sayın Vedat Aydın’ın ölümüyle başladı. Ama son döneme
geldiğimiz zaman, şimdiki Hükûmet bu sözünü ettiğim süreçlerin hepsini
eleştirerek iktidara geldikten sonra son üç yılda aynısını yine Kürtlere
uygulamaya başladı. Üç yıl önce Diyarbakır Barosu Başkanı Tahir Elçi onlarca
kameranın önünde gün ortasında öldürüldü, hâlen faili belli değil, hâlen faili
yakalanmadı. O günden bu yana da onlarca siyasetçi hapishanelerde rehin
tutuluyor Genel Başkanımız Sayın Selahattin Demirtaş başta olmak üzere.
Teşekkür
ediyorum. (HDP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 5’nci maddesinin beşinci fıkrasındaki
“uygulanmasına ilişkin” ifadesinin “uygulamasıyla ilgili” şeklinde
değiştirilmesini arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Rafet Zeybek Alpay
Antmen Gamze Akkuş İlgezdi
 Antalya Mersin İstanbul
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN – Önerge
üzerinde konuşmak üzere İstanbul Milletvekili Gamze Akkuş İlgezdi.
Buyurun Sayın
İlgezdi. (CHP sıralarından alkışlar)
GAMZE AKKUŞ
İLGEZDİ (İstanbul) – Sayın Başkan, değerli milletvekilleri; bugün görüştüğümüz
teklifle işsizlikten yoksulluğa, tacizden kadına şiddete, çocuk evliliklerinden
istismara, cezaevlerinden sağlıkta şiddete uzanan can yakıcı sorunlara çözüm
olacak yasal düzenlemeleri yapıyor olmayı çok isterdim. Ne var ki 7 kez
uzatılan OHAL’i kalıcı hâle getiren bir düzenlemeyi görüşüyoruz. Geride
bıraktığımız yedi yüz yirmi sekiz günlük OHAL Türkiyesinde, hukuk devletinin
temel ilkelerini hiçe sayan 36 KHK yayınlandı. Pek çok alanda torba yasayla
düzenlemeler yaptınız, yetmedi, ne bulduysanız torbaya attınız. Kısacası,
OHAL’le birlikte anayasal hukuk geri dönülemez biçimde değiştirildi yani kanun
eliyle bir hukuksuzluk düzeni yaratıldı, hukukun askıya alınmasını hep birlikte
yaşadık. Bugün şeklen bir yargı var, tutuklu bir yargı var.
Değerli
arkadaşlar, sizlere Blaise Pascal’ın önemli bir sözünü hatırlatmak isterim.
“Gücü olmayan adalet acizdir, adaleti olmayan güç ise zalimdir.” der. 
Evet, OHAL
rejiminin iki boyutunu yaşadık. Önce “Darbeyle mücadele.” dediniz, bir baktık
ki KHK’lerle evlilik programlarını yasakladınız, kış lastiklerini, araç tescil
işlemlerini, at yarışı ve şans oyunlarını, Varlık Fonu’nu, sulama birliklerini
KHK’lerle düzenlediniz hatta Gemlik ilçesinin yerini değiştirdiniz. Darbeyle
mücadelenin bu KHK’lerle ne ilgisi olduğunu kimse anlamadı.
Gelelim OHAL‘in
acı yüzüne. Kendi mevzuatını oluşturduğunuz OHAL’le birlikte yeni bir yargı
düzeni yarattınız, KHK’lerle üniversitelerin içini boşalttınız, öğrencilerin
eğitim haklarını ellerinden aldınız, gözaltı sürelerini uzattınız, tweet
atanları tutukladınız, “Herkes inandığı gibi kendisini ifade etme hakkına
sahiptir.” dediniz de Ankara’da İnsan Hakları Heykeli’ni gözaltına aldınız. 
Bugün tıka basa
dolan, 247 bine yaklaşan mevcuduyla cezaevleri 15 ilin nüfusunu ne yazık ki
geçti. Ancak bir hakkı teslim etmeliyim, OHAL’de olağan olan sokağa çıkma
yasağını ilan etmediniz fakat sert, baskıcı ve ayrımcı üslubunuzla sokakları
böldünüz, birlikteliği, dayanışmayı, ortaklaşmayı engellediniz. OHAL’i
kullanarak yeni bir rejim inşa etmekle kalmayıp toplumun yaşam enerjisini
tükettiniz.
Değerli
vekiller, olağanüstü dönemlerde devleti yönetenlerin olağanüstü tedbirler
almasında bir yanlışlık yoktur ancak yanlış olan hiçbir kural ve kaide
tanımadan “Ben yaptım, oldu.” demektir. Bunun adı tekelci otoritedir. Torba
yasa tekniği tekelci bir anlayıştır. Anayasa’yı tanımam, hukuku tanımam, İç
Tüzük’ü tanımam demektir. 
Şimdi bu
teklifle 16 kanunda değişiklik yaparak OHAL’in sadece adını kaldırıyorsunuz.
“Anayasal güvence altındaki hak ve özgürlükleri koruyoruz.” diyorsunuz da
söyledikleriniz ile yaptıklarınız ne yazık ki birbirini tutmuyor. Kamuda,
yargıda ve üniversitede işten çıkarmaları kolaylaştırıyor, sorgusuz sualsiz
kapı önüne koyduklarınızın tazminat hakkını ortadan kaldırıyorsunuz. Yargı
kararına gerek duymadan suçlu ilan ettiklerinizin bir ömür boyu bu lekeyle
yaşamasını istiyorsunuz. Üç yıl boyunca gösteri ve yürüyüş yapmayı
yasaklıyorsunuz. “Olmaz.” demeyin. Bu yasayla grevi yasaklıyor, lokavtı
yasaklıyor; emeği savunmayı, sömürüye iş cinayetlerine, yoksulluğa,
adaletsizliğe direnmeyi yasaklıyorsunuz. Yetmiyor, valilere olağanüstü yetkiler
veriyor, bir şehirden başka bir şehre gitmek için yasak koyuyorsunuz.
Gittiğiniz kentin valisi sizden hoşlanmazsa o kente girmeniz de yasaklanıyor.
Çoğulcu demokrasiyi yaralayan, hak ve hukuk özgürlüklerini rafa kaldıran tüm
hukuksuzluklar kanun adı altında yasallaşıyor aslında. Bu yasayla olağanüstü
hâli yeni Türkiye’nin olağan hâline çeviriyorsunuz, otokrasiyi güçlendirirken
bütün yetkileri tek bir kişiye veriyorsunuz.
Bakın, çıraklık
döneminde “Cumhurbaşkanına bu yetkiler fazla.” demiştiniz, kalfalık döneminde
bu yetkileri budadınız. Ustalık dönemine geçtiniz, bu sefer de
“Cumhurbaşkanlığı yetmez.” dediniz, OHAL’le birlikte başkanlığı getirdiniz.
Yetkiyi böylesine tekelci bir anlayışla tek bir makama devretmek, ülkeyi
uçuruma götürür. Denge denetim mekanizmalarının çalıştırılmadığı, anayasal
güvencelerin rafa kaldırıldığı bu sistemde hukuktan, insan hak ve
özgürlüklerinden bahsedemeyiz, adaletten iz bulamayız, hayatı eşitçe
paylaşamayız. İzlediğiniz bu yol, farklılıklarla birlikte bir arada yaşadığımız
bu coğrafyada bizleri parçalar, böler ve kutuplaştırır. Oysa sadece yüzde
50’yle bir olmak yerine öteki yüzde 50’yi de anlayabilmek gerekir.
Bu yasayla
halkımızın yarısını millet, diğer yarısını illet olarak görmeyi umuyorsunuz.
“İtaat et, rahat et.” diyorsunuz. Unutmayın, karşıtlıkların temelinde politika
üretirseniz, sadece ve sadece gerilimler yaratırsınız. 
(Mikrofon
otomatik cihaz tarafından kapatıldı)
GAMZE AKKUŞ
İLGEZDİ (Devamla) – Bitmek üzere Başkanım, rica etsem…
BAŞKAN –
Tamamlayalım. Ek süre vermiyorum yalnız, Sayın İlgezdi.
GAMZE AKKUŞ
İLGEZDİ (Devamla) – Ve üzülerek ifade ediyorum ki on altı yılda oluşan
katılaşmış kutuplaşmanın temelinde bu karşıtlık politikanız var. Oysa
normalleşmenin yolu, OHAL’i kalıcı hâle getirmektense hukuka güvenmekten,
Parlamentoyu güçlendirmekten, hak ve özgürlüklere inanmaktan geçer. 
Yüce Meclisi
saygıyla selamlıyorum. (CHP ve HDP sıralarından alkışlar) 
BAŞKAN –
Teşekkür ederim Sayın İlgezdi. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Şimdi 5’inci
maddeyi oylarınıza sunuyorum: Kabul edenler… Kabul etmeyenler… 5’inci madde
kabul edilmiştir. 
6’ncı madde
üzerinde iki önerge vardır. Önergeleri aykırılık sırasına göre işleme alacağım.

Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 6’ncı maddesinin teklif metninden
çıkarılmasını arz ve teklif ederiz. 
 Ayşe Acar Başaran  Abdullah
Koç Kemal Peköz
 Batman Ağrı Adana
 Adnan Selçuk Mızraklı Rıdvan
Turan Oya Ersoy
 Diyarbakır Mersin İstanbul
BAŞKAN –
Komisyon önergeye katılıyor mu? 
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN – Önerge
hakkında konuşmak üzere Sayın Rıdvan Turan, Mersin Milletvekili. 
Buyurun Sayın
Turan. (HDP sıralarından alkışlar) 
RIDVAN TURAN (Mersin)
– Sayın Başkan, değerli milletvekilleri; hepinizi saygıyla sevgiyle
selamlıyorum. 
1 sıra sayılı
Kanun Teklifi’nin 6’ncı maddesi aleyhine söz aldım. Teklif, jandarmaya bağlı er
ve erbaşların, suçun önlenmesi gerekçesiyle, üstlerinin, özel eşyalarının ve
özel kâğıtlarının aranmasını düzenliyor. Her ne kadar bu tasarı içerisine sulh
ceza hâkimi dercedilmiş, ona da atıf yapılmış olsa da sulh ceza hâkiminin
aramayı koordine edemediği durumlarda kurum amiri ya da birlik komutanının bu
aramayı koordine etmesi ve talep etmesi durumu sulh ceza hâkimliğinin ve
yargının baypas edilmesi anlamına geliyor yani maddeyle er ve erbaşın üst ve
eşyalarının aranmasında yargı kararıyla devre dışı bırakılmış oluyor. 
Değerli
arkadaşlar, her ne gerekçeyle olursa olsun yargı kararı olmaksızın üst ve eşya
aramasının yapılmasını meşru görmemek gerekli. Bu düzenleme, aynı zamanda hukuk
tekniği açısından da sorunlu, ülkemizin imza koymuş olduğu uluslararası
anlaşmalar açısından da sorunlu ve aslına bakılırsa, eğer Anayasa’nın 90’ıncı
maddesini geminin bordasından atmıyorsanız yok hükmünde. Özellikle Avrupa İnsan
Hakları Sözleşmesi’nin 8’inci maddesi açıkça bu maddenin karşısında. Herkes
özel ve aile yaşamına, konutuna, haberleşmesine saygı gösterilmesi hakkına
sahiptir diyor madde. Yine, özel hayatın gizliliğini düzenleyen Anayasa’mızın
20'nci maddesine, temel hak ve hürriyetleri düzenleyen 13’üncü maddesine de bu
düzenleme aykırı.
Tabii, değerli
milletvekilleri, bu, işin teknik boyutu. Bir de bu görüngünün arkasında bir
gerçeklik var, işin siyasal boyutu var. Sorulması gereken soru şu: İktidar, er
ve erbaşların üzerinde ne arıyor? Er ve erbaşların üzerinde bulabileceği şey,
muhtemelen nişanlılarına ya da sevgililerine yazdıkları mektuptur. Er ve
erbaşların üzerinden, değerli arkadaşlar, darbe planı çıkmaz. İktidar, darbe
planının nereden çıkacağını, nasıl evvelden haber alınacağını ve nasıl Allah’ın
lütfu hâline dönüştürüleceğini iyi bilir değerli arkadaşlar. Ama mesele esasen
şudur: Er ve erbaşları olağan şüpheli hâline getirmek suretiyle toplum üzerinde
bir darbe paranoyasını süreğen kılmaktır. Böylece toplumun tepesinde
Demokles’in kılıcı gibi asılı duran darbe umacısından korkan kitleler, AKP’nin
antidemokratik icraatlarına sessiz kalma yolunu seçeceklerdir. Rıza üretemeyen
iktidarlar zora ve korkuya bu nedenle sık başvururlar değerli arkadaşlar. 
Hatırlarsınız,
Celal Bayar “Bu kış komünizm gelecek.” derdi. Celal Bayar komünizmin geleceğine
inandığı için değil ama komünizm umacısının geniş kitleleri mobilize etmek,
onların demokratik hak ve özgürlüklerinin önünde bir han duvarı gibi dikmek
noktasında son derece işlevseldi. 
Celal Bayar’ın
esin kaynağı, değerli arkadaşlar, McCarthy rejimiydi. McCarthy rejimi de
Amerikan toplumunun demokratik reflekslerini yıllar boyunca törpüledi, yok
etti; yüz binlerce akademisyen işinden oldu, sanatçılara yönelik linç
kampanyaları düzenlendi, tutuklamalar arttı. McCarthycilik komünizmle korkutup
her şeyi yapıyordu, Neomccarthyci AKP de darbe ve terörizmle korkutup her şeyi
yapıyor; doğamızı, kentlerimizi, değerlerimizi, kaynaklarımızı talan ediyor.
Üst arama ise işte bu anlayışın doğal ve doğrudan sonucudur. 
Oysa darbeler
böyle önlenmez değerli milletvekilleri. Demokrasi düşmanı bir girişim,
demokrasi ve insan hakları düşmanı başka bir girişimle engellenmez. Siyasette
çivi çiviyi sökmez. Bu sebeple, erin, erbaşın üzerini aramak değil, darbenin
siyasi ayağını aramaktır esas olan. Ona da niyetinizin olmadığını dünkü
önergeyi reddederek hep beraber görmüş olduk. 
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Şimdi diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 6’ncı maddesinin beşinci fıkrasındaki
“uygulanmasına ilişkin” ifadesinin “uygulamasıyla ilgili” şeklinde
değiştirilmesini arz ve teklif ederiz. 
 Zeynel Emre  Turan
Aydoğan  Süleyman Bülbül
 İstanbul  İstanbul
 Aydın
 Alpay Antmen  Rafet
Zeybek  Mustafa Sezgin Tanrıkulu
 Mersin  Antalya
 İstanbul
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN – Önerge
hakkında konuşmak üzere İstanbul Milletvekili Mustafa Sezgin Tanrıkulu. 
Buyurun Sayın
Tanrıkulu. (CHP sıralarından alkışlar)
MUSTAFA SEZGİN
TANRIKULU (İstanbul) – Sayın Başkan, değerli milletvekilleri; 1 sayılı Kanun
Teklifi’nin 6’ncı maddesi üzerine söz almış bulunmaktayım. Hepinizi saygıyla ve
sevgiyle selamlıyorum. 
6’ncı maddeyle
ilgili olarak biraz önce de konuşuldu, muhalefet şerhimizde de detaylar var
ancak ben geneli üzerinde ve güncel bir iki konu üzerinde konuşmak istiyorum. 
Geneli üzerinde
şunu ifade ederim: 27’nci Dönem sonuçta yeni bir rejimle birlikte göreve
başladı burada, 1 sıra sayılı Kanun Teklifi’nin olağanüstü hâlle ilgili olması
aslında rejimin karakteriyle ilgili olarak da bize fikir veriyor. Yani keşke bu
rejimle beraber, 1 sıra sayılı Teklif Olağanüstü Hâl Yasası’yla ilgili bir
teklif olmasaydı. Dolayısıyla bir tarafta rejim değişikliği var, otokrasiye
giden bir rejim değişikliği var ve bu rejim değişikliğinin karakterine uygun
bir teklifle bu Parlamentoyu açtık, ilk teklifimiz bu. Bu, aslında yeni dönemin
de bana göre bir işareti ve ironik bir karşılaşma aynı zamanda. 
Olağanüstü hâli
kaldırmakla övündünüz, geçen dönem burada sık sık konuştuk ama olağanüstü hâli
Türkiye’de 81 ilde uygulayan ve iki yıl boyunca uygulayan bir Hükûmete
dönüştünüz on altı yıl sonra, olağanüstü hâlsiz bir Türkiye devralmanıza rağmen
ve şimdi olağanüstü hâli kalıcı hâle getiriyorsunuz, sürekli hâle
getiriyorsunuz ve bazı hükümleri de üç yıllığına kalıcı hâle getiriyorsunuz.
Ya, eskiden hiç olmazsa üç ayda bir burada olağanüstü hâli konuşuyorduk, üç
ayda bir hiç olmazsa ama şimdi olağanüstü hâl hükümlerini kalıcı hâle
getiriyorsunuz ve Parlamentoyu da devre dışı bırakıyorsunuz. Böyle bir
düzenlemeyle karşı karşıyayız.
Eleştirecek çok
konu var ama sevgili milletvekillerimiz şu anda hapiste, belki de bizleri
izliyorlar, onlarla ilgili birkaç cümle söylemek istiyorum, Sayın Başkan,
sizinle de ilgili aslında. Meclis Başkan Vekilisiniz, tabii ki gruplara karşı
tarafsız olacaksınız ama sizin hukuktan yana da söyleyecek sözleriniz olması
lazım ve hukuktan yana olmanız lazım, güçten yana değil. Sizin Anayasa
Komisyonu Başkanı olarak bu Parlamentoda yasa koyucunun, Anayasa koyucunun
iradesini ortaya koyduğunuz görüşleriniz var ve bu görüşleri tamamen elinin tersiyle
iten bir yargı uygulaması var. Buna ilişkin, o kürsüde oturmadığınız saatlerde,
siyaset yaptığınız saatlerde en azından, iki cümle söyleyebilirsiniz. Bu yasa
koyucunun, bu Meclisin iradesini tanımayan bir yargı uygulaması var. Hiç mi
sözümüz yok?
Arkadaşlar,
bakın, güç sizde. Ben avukatlık pratiğinden gelen bir insanım ve şunu çok iyi
bilirim: Yargı güçten yanadır, hukuktan yana olmaz zaman zaman, şimdi
genellikle hukuktan yana olmaz, şimdi güçten yanadır ve sizden yanadır, tamamen
Anayasa’nın dışında, tamamen hukukun dışında uygulamaları var. Allah’tan
korkun, tek bir cümle de siz söyleyin. Sizin için biz az mı söyledik avukatken,
sizler için az mı söyledik? Kalkın, bir cümle söyleyin yani bizden yana
söylemeyin, hukuktan yana söyleyin, bu Parlamentonun hukukunu siz de koruyun,
bizlerin hukukunu koruyun.
Geçen dönem
dokunulmazlığı kaldırdığınız zaman… Burada tutanakları var. O tutanaklara ve
sözlere siz sahip çıkın, Adalet Bakanı sahip çıksın, Anayasa Komisyonu Başkanı
sahip çıksın. Bizden önce sizin sahip çıkmanız lazım. Bakın, bugün bize bunlar
yapılıyor ama yarın size yapılacak, yapılır geçmişte olduğu gibi, yarın güç
değişir, yapılır. O nedenle, güçten yana değil, hukuktan yana olmak hepimizin
görevi. Bunu yapmalıyız. Tam bir yargı mühendisliğiyle karşı karşıyayız. Yargı
şu anda bu Parlamentoyu vesayet altına almış ve tümümüzü dizayn etmeye
çalışıyor. 
Size Eren
Erdem’le ilgili konuyu söyleyeyim: Bakın, 21 Mayıs sabahı, parti meclisimizin
toplandığı gün iddianamesi mahkemeye verilir mi? Mahkeme o gün kabul kararı
verir mi? Kendisi aday gösterilmemiş. O gün sabah saat dokuzda, onda… Kendisi
sabah saat altıda havaalanında, daha bir tensip tutanağı yok ama kendisiyle
ilgili olarak sözlü talimat gitmiş havaalanına. Böyle bir yargı düzeni mi olur?
O güne odaklı bir tensip tutanağı mı olur? Dahası var: 24 Haziranda bitmiş
milletvekilliği, 25 Haziranda yargı yine toplanmış, karar vermiş. Buna odaklı
bir yargı mühendisliği olur mu? Bakın, kendi hukukumuzu koruyamazsak burada,
kendimizi korumazsak, bu Parlamentonun hukukunu korumazsak kimin hukukunu
koruyacağız? Grup başkan vekilleri -sizler de varsınız- çıkın, bir cümle
söyleyin ya “Ey yargı, Anayasa’ya uyacaksınız, siz orada görev yaptığınız
müddetçe bu Anayasa’ya uymak zorundasınız.” demek zorundasınız, bunu demedikten
sonra bu Parlamentonun bir kıymeti yok.
Çok teşekkür
ediyorum, saygılar sunuyorum. (CHP ve HDP sıralarından alkışlar)
BAŞKAN –
Teşekkür ediyorum Sayın Tanrıkulu.
Burada şahsıma
sataşma var. 
MUSTAFA SEZGİN
TANRIKULU (İstanbul) – Evet, bilerek sataştım. Görüşlerinizi öğrenmek
istiyorum.
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un,
İstanbul Milletvekili Mustafa Sezgin Tanrıkulu’nun 1 sıra sayılı Kanun
Teklifi’nin 6’ncı maddesiyle ilgili önerge üzerinde yapmış olduğu
konuşmasındaki bazı ifadelerine ilişkin konuşması
BAŞKAN –
Özellikle sataştığınızı biliyorum. Birkaç şey söylemek istiyorum. 
Tabii, Anayasa
Komisyonu sürecinde, söz konusu olan Anayasa değişikliğiyle ilgili görüşlerimi
açıklamıştım; sizin de atıf yaptığınız, beğendiğiniz görüşlerimi. Keşke başka
görüşlerimi de beğenseniz, memnun olurum. Çok teşekkür ediyorum bunun için.
TURAN AYDOĞAN
(İstanbul) – Görüşlerinizin arkasında mısınız hâlâ Sayın Başkanım, Anayasa
Komisyonundaki görüşlerinizin?
BAŞKAN – Şimdi,
değerli arkadaşlar, malumunuz bir yargı kararı, Yargıtay 16. Dairesinin kararı
var. Buna itiraz edildi. 17. Daire karar verdi mi? Vermedi galiba henüz. 
TURAN AYDOĞAN
(İstanbul) – Henüz vermedi efendim.
BAŞKAN –
Vermedi. Devam ediyor, yargı süreci var. Bu bakımdan, benim şu an oturduğum
koltuk, sıfat itibarıyla bu konuda bir değerlendirme yapmam doğru değil.
MUSTAFA SEZGİN
TANRIKULU (İstanbul) – O görüşü muhafaza ediyor musunuz?
TURAN AYDOĞAN
(İstanbul) – Sayın Başkanım ama görüşleriniz aleni, hâlâ arkasında
durabilirsiniz, artık ortaya çıkmış.
BAŞKAN – Ya
görüşlerimle ilgili bir şey demiyorum ben fakat benim görüşüme göre hareket
ediliyor olsaydı, siz görüşümü söylediğiniz zaman sonuç gerçekleşmeliydi.
Olmuyor, niye? Çünkü bir yargı süreci var ve kararı yargı veriyor. 
TURAN AYDOĞAN
(İstanbul) – Biz yine de arzu ederiz ki görüşlerinizi tekrarlayın. Peki.
BAŞKAN – Yani
konu bir akademik tartışma konusu değil, konu yargının verdiği bir karar. Bu
bakımdan, bence yargı süreçlerini beklemek gerekir diye düşünüyorum ama Meclis
Başkanlığımızın da Parlamento üyesi arkadaşlarımızın hukukunu sonuna kadar
savunacağından da emin olmanızı burada ifade etmek isterim.
TURAN AYDOĞAN
(İstanbul) – Teşekkür ederiz.
ENGİN ÖZKOÇ
(Sakarya) – Sayın Başkan...
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Çok teşekkür ederiz yaptığınız açıklama için.
Kayıtlara geçsin
diye ifade ediyorum: Az önce ifadenizde şöyle buyurdunuz “Eğer gerçekten benim
sözümün bir önemi olsaydı siz zaten benim sözlerimi tekrar ettiniz, buna göre
şekillenirdi.” dediniz. Biz buradan “Ben sözümün arkasındayım, söylediğim şeye
inanarak söyledim ama umut ediyorum ki yargı da bu sözümü dikkate alır.” demek
istediğinizi anlıyoruz. Bundan dolayı da çok teşekkür ediyoruz efendim, sağ
olun. (CHP sıralarından alkışlar) 
BAŞKAN – Sayın
Özkoç, söylediklerim yoruma muhtaç değil ama sizin sözünüz üzerine birkaç şey
müsaadenizle –aramızda hukukçu arkadaşlar var- ifade etmek isterim.
ENGİN ÖZKOÇ
(Sakarya) – Tabii ki de çok net efendim.
BAŞKAN – Hukuka
giriş derslerinde veya hukuk başlangıcı derslerinde “hukukun kaynakları” diye
bir konu vardır. Yani bir hukuk uygulamasında, idare uygulamasında ama
özellikle mahkeme kararlarında hangi kaynaklar bağlayıcı kaynaklardır.... Asli
kaynaklar, bağlayıcı kaynaklar, bir de yardımcı kaynaklar vardır. Asıl
kaynaklar, yazılı kaynaklar, örf âdet hukuku gibi hukuk kurallarından oluşan
kaynaklar; bir de doktrin gibi, içtihadı birleştirme kararları dışındaki yargı
içtihatları gibi yardımcı kaynaklar vardır. Bizim komisyondaki
değerlendirmelerimiz ve burada kanun tekliflerinin gerekçeleri gibi hususlar
ise yorumla ilgili bir konu başlığı altında incelenir.
Yorum yapılırken
çeşitli yorum türleri vardır objektif, lafzi yorumlar veya subjektif, gerekçeyi
esas alan yorumlar gibi. İşte, orada kanun koyucunun iradesini açıklayan veya
yasama faaliyetinin gerekçesini açıklayan hususlar yani gerekçe ve bu
minvaldeki komisyon raporları “subjektif yorum” dediğimiz yorum yöntemi
içerisinde kullanılır. 
Bu bakımdan,
sonuç itibarıyla, elbette bu tür değerlendirmeler yapıldı. Açıkça da orada
söylüyorum, bir görüş ifade ediyorum.
TURAN AYDOĞAN
(İstanbul) – Akademisyen kimliğinizle de söylüyorsunuz.
BAŞKAN – Fakat,
tabii ki Yargıtay için bağlayıcı olmuş olsaydı benim görüşüm ona göre karar
verirdi.
Sonuç
itibarıyla, bu bir yargı kararıdır. Yargı kararına saygı göstermek zorundayız.
Daha başka süreçler de var. Bekleyelim, yargı süreçlerinin sonucunu bekleyelim.

Teşekkür ederim.
ENGİN ÖZKOÇ
(Sakarya) – Biz sizin görüşünüze de saygı duyuyoruz. Teşekkür ederiz.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi 6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir.
7’nci madde
üzerinde bir önerge vardır.
Önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 7’nci maddesinin teklif metninden
çıkarılmasını arz ve teklif ederiz.
 Ayşe Acar Başaran  Abdullah
Koç  Kemal Peköz
 Batman  Ağrı
 Adana
 Oya Ersoy  Zeynel
Özen  Adnan Selçuk Mızraklı
 İstanbul  İstanbul
 Diyarbakır
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN – Önerge
hakkında konuşmak üzere İstanbul Milletvekili Zeynel Özen…
Buyurun Sayın
Özen. (HDP sıralarından alkışlar) 
ZEYNEL ÖZEN
(İstanbul) – Sayın Başkan, değerli milletvekilleri; sizleri saygıyla
selamlıyorum. Görüşülmekte olan kanun teklifinin 7’nci maddesi üzerinde
konuşmak için huzurlarınızdayım. 
Kısaca bu maddeyi okuyorum: Orduya ait vardiya
yatakhaneleri, gazinolar, sosyal tesisler, özel, yerel ve kış eğitim
merkezlerinin sermayeleri ve bu söz konusu tesislerin gelirleri ile üye
aidatlarına ilave olarak Jandarma Genel Komutanlığı bütçesine konulacak
ödenekten oluşması öngörülmüştür. Kısacası, bu tesislerin gelirlerinin
bütçeleştirilerek uzman erbaşların iaşe ve barınma masraflarının karşılanması
amaçlanmaktadır. 
Sevgili milletvekilleri, elbet ki ordumuzun maddi
ihtiyaçları giderilmelidir fakat biliyorsunuz ki ordumuzun ve askerlerimizin
maddi ihtiyaçları kadar manevi ihtiyaçları da var. Hep söyleriz, ülkemiz bir
mozaiktir, çeşitli kimlikler, çeşitli inançlar vardır. Fakat ne hikmetse biz
buna uygun davranmayız, özellikle Aleviler ve diğer inançlar burada yok
sayılır, ayrımcılık yapılır. Yukarıda saydığım tüm mekânlarda mescitler var.
AIeviler olarak biz mescide de karşı değiliz, olmalıdır ama şunu da biliyoruz
ki herkesin kendi inancını öğrenmesi ve özgürce yaşaması temel bir insan
hakkıdır. Ama bu mekânların hiçbirinde Alevilerin kendi ibadetini yapacak bir mekân
yoktur, bu konuda ayrımcılık yapılmaktadır. Özellikle de askerler yaşarken bu
ayrımcılık yapılır fakat en acısı da son yolculuğunda yapılır; mülki amirlerin
katılması için, askerî yetkililerin katılması için Alevi askerlerin cenazesi
camiden kaldırılır. Bizim inanç merkezlerimiz cemevleridir ve ilginç bir şey:
Bu tören yapıldıktan sonra Alevi aile, askerinin cenazesini alır, köyde kendi
inanç önderi dedeyle birlikte Hakk’a uğurlama törenini yapar, Hakk’a uğurlar. 
METİN GÜNDOĞDU
(Ordu) – Tamam, orada da uğurlasın.
ZEYNEL ÖZEN
(Devamla) - Sataşma olmasın.
Şimdi, bu konuda
Alevi kurumları birçok kez Genelkurmay Başkanlığına dilekçe vermiştir ama cevap
alamamıştır. Haksızlık etmeyeyim, burada bir istisna var: 2015 yılında bir
askerimizin cenazesine askerî yetkililer katılmış ama mülki amirler
katılmamıştır ama bu bir defaya mahsus olmuştur, ondan sonra bunun arkası
gelmemiştir. Bu konuda çok çarpıcı bir örnek vereceğim. Piyade Uzman Çavuş
Oktay Durak El Bab’da yaşamını yitirmiştir. Bu Alevi canımız Yozgat Çayıralan
ilçesi Çukurören köyündendir. Ailesi talepte bulunur “Biz cemevimizde bu cenaze
törenini erkânımızla yapmak isteriz.” diye. Yetkililer buna karşı çıkar, neden
de şu gösterilir: “Orası bir Alevi köyüdür, siyasilere tepkiler olabilir, onun
için biz bu cenaze törenini Kayseri 1’inci Komando Tugay Komutanlığında
yapacağız.” derler ve yaptırırlar. 
Değerli
milletvekilleri, buna bir çözüm bulmak zorundayız. Eğer biz Aleviler diyorsak
ki bizim ibadet yerimiz cemevidir, bu bitmiştir. Kimsenin başkasının inanç
yerini veya inancını tarif etme hakkı yoktur; ne kimsenin hakkıdır ne de
haddidir. Anayasa’nın 2’nci maddesi “laik devlet” der, 14’üncü maddesi din ve
vicdan hürriyetinden bahseder. Bu temelde bu sorunu sulandırmadan,
bulandırmadan irfanevleri, kültürevleri gibi sulandırmalara karıştırmadan,
nasıl havralar, kiliseler, sinagoglar, camiler inanç merkezi sayılıyorsa bizim
cemevlerimiz de inanç merkezi sayılmalıdır. 
Ve en ilginci de
-arkadaşım dün belirtti- perşembe günü bizim inanç merkezimiz Armutlu Cemevine
güvenlik güçleri kapıları kırarak girmiştir, insanlara şiddet kullanmıştır ve
insanlar orada duvarlara siyasi işaretler yapmışlardır.
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Özen. 
ZEYNEL
ÖZEN (Devamla) – Amirlerin araştırmasından sonra, uyarmasından sonra o
işaretler kırmızı yağlı boyayla boyanmıştır.
BAŞKAN
– Sayın Özen, teşekkür ederim.
ZEYNEL
ÖZEN (Devamla) – Bitireyim ben.
Arkadaşlar,
ondan sonra idrarını oraya yapmıştır. Biz bu ülkenin vatandaşlarıyız. Bu ülkede
güvenlik güçlerinin görevi can ve mal güvenliğini sağlamaktır, insanlara
zulmetmek değildir. 
BAŞKAN
– Sayın Özen, önerge üzerinde…
ZEYNEL
ÖZEN (Devamla) – Cümlemi bitiriyorum Sayın Başkan.
BAŞKAN
– Lütfen… Lütfen…
ZEYNEL
ÖZEN (Devamla) – Bu da yetmezmiş gibi, biz o insanların yargı karşısına
çıkarılmasını isterken, bu gece bir operasyon yapılmıştır, cemevi başkanımız
gözaltına alınmıştır. Ben bunu kınıyorum, bunun hesabının sorulmasını bu yüce
Meclisten istiyorum. 
Teşekkür
ederim. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
7’nci
maddeyi oylarınıza sunuyorum: Kabul edenler... Kabul etmeyenler... 7’nci madde
kabul edilmiştir. 
8’inci
madde üzerinde aynı mahiyette üç önerge vardır, önergeleri okutup birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 8’inci maddesinin teklif metninden
çıkarılmasını arz ve teklif ederiz.
 Hakkı Saruhan Oluç Rıdvan
Turan Tulay Hatımoğulları Oruç 
 İstanbul Mersin Adana
 Ali Kenanoğlu Zeynel
Özen
 İstanbul İstanbul
Aynı mahiyetteki
diğer önergenin imza sahipleri: 
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi 
 Bursa Antalya
Aynı mahiyet teki
diğer önergenin imza sahipleri:
 Zeynel Emre  Turan
Aydoğan  Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde konuşmak üzere İstanbul Milletvekili Hakkı
Saruhan Oluç…
Buyurun Sayın
Oluç. (HDP sıralarından alkışlar)
HAKKI SARUHAN
OLUÇ (İstanbul) – Sayın Başkan, değerli vekiller; 8’inci maddede bir düzenleme
yapılıyor ve bu düzenleme çok ciddi bir keyfiyete yol açıyor. Deniyor ki:
“Vatandaşların günlük yaşamını ‘aşırı ve katlanılamaz derecede zorlaştırmamak…’
ibaresini ekleyelim maddeye.” Hangi maddeye? Toplantı ve gösteri yürüyüşleri.
Şimdi, bu o kadar tanımlanamaz ve keyfî bir şey ki hukuk devletini askıya almak
anlamına geliyor, başka hiçbir anlamı yok. Şimdi, bu maddeye baktığımız zaman,
Anayasa’nın 5 maddesine aykırılık görüyoruz, Avrupa İnsan Hakları Sözleşmesi’nin
11’inci maddesine aykırılık görüyoruz, Avrupa İnsan Hakları Mahkemesinin
içtihatlarına aykırılık görüyoruz çünkü toplantı ve gösteri yürüyüşleri konusu
Avrupa İnsan Hakları Mahkemesine defalarca taşınmış vaziyettedir ve aykırılığı
çok açıktır. 
Şimdi, çok
uyanıkça bir şey yapmış doğrusu bu maddeyi hazırlayanlar. Ben size bir şey
hatırlatacağım: Anayasa Mahkemesinin 2014/101 sayılı ve 2017/142 sayılı
kararları var. Bu karar neyle ilgili, biliyor musunuz? Bu karar, Adalet ve
Kalkınma Partisi Hükûmetinin 2014 yılında demokratikleşme paketi olarak
nitelendirdiği yasayla ilgili. Orada toplantı ve gösteri yürüyüşleri maddesine
“…vatandaşların günlük yaşamını zorlaştırmayacak…” ifadesini bir kriter olarak
getiriyorsunuz. Anayasa Mahkemesine gidiyor bu. Anayasa Mahkemesi, Avrupa İnsan
Hakları Mahkemesinin de içtihatlarına dayanarak gerçekten çok önemli bir karar
veriyor müthiş bir gerekçeyle; toplantı ve gösteri yürüyüşlerinin ne anlama
geldiğini, düşünce ve ifade özgürlüğünü savunmak olduğunu ve bunun sınırlanmasının,
kısıtlanmasının bir ülkede demokratik hak ve özgürlükleri nasıl engelleyeceğini
çok açık bir şekilde anlatıyor. Anayasa Mahkemesi kararının gerekçesinde diyor
ki: “Toplantı ve gösteri yürüyüşü düzenlenebilecek yer ve güzergâhın
vatandaşların günlük yaşamlarının zorlaştırmayacak şekilde belirlenecek olması,
toplantı ve gösteri yürüyüşü düzenlenebilecek mekânların sınırlandırılmasına
yol açacağından bu hakka yönelik bir müdahale niteliği taşımaktadır.” “AİHM
kararlarında da vurgulandığı üzere ‘toplantı ve gösteri yürüyüşünün
başkalarının günlük yaşamlarını bir miktar zorlaştırması kaçınılmazdır.’
Demokratik toplumun önemli yapı taşlarından olan toplantı ve gösteri
yürüyüşünün gündelik yaşamı bir miktar zorlaştırmasının hoş görüyle
karşılanması gerekir.” diyor. Kim diyor? Anayasa Mahkemesi diyor. Sizin
getirmiş olduğunuz değişikliği bu şekilde Anayasa’ya aykırı buluyor ve
Anayasa’ya aykırı bulurken bir gerekçe yazıyor. O gerekçede diyor ki: “Bir
yerde toplantı ve gösteri yürüyüşü düzenlenmesinin vatandaşın gündelik yaşamını
zorlaştırmasının, o yerin toplantı ve gösteri yürüyüşlerine kapatılmasını
haklılaştırabilmesi için gündelik yaşamın ‘aşırı ve katlanılamaz derecede’
zorlaşması gerekmektedir.” Siz şimdi ne yapıyorsunuz? Bu lafı, Anayasa Mahkemesinin
sizin getirmiş olduğunuz o dönemdeki değişikliği bozarken açıkladığı gerekçe
cümlesini alıyorsunuz, şimdi kanun teklifi olarak getiriyorsunuz. Yani çok
uyanıkça bir şey ama bakın, bu Anayasa Mahkemesinin önüne gittiği zaman gene
Anayasa’ya aykırılık tespit edilecek, gene gittiği zaman Avrupa İnsan Hakları
Mahkemesinin önüne Avrupa İnsan Hakları Sözleşmesi’ne aykırılık tespit
edilecek. 
Nedir ders?
Bunun FETÖ darbe girişimiyle bir alakası var mı? FETÖ darbe girişimini yapmadan
önce toplantı ve gösteri yürüyüşlerinden faydalanarak mı darbe girişimine, 15
Temmuza doğru yürüdü? Yo. Bunun neyle alakası var? Bunun şununla alakası var:
Siz, sizin görüşlerinize, sizin politikalarınıza muhalefet eden toplumsal
muhalefeti, demokratik muhalefeti aslında toplantı ve gösteriyi yapamayacak
hâle getirmek istiyorsunuz. Dert budur, başka bir şey değil. Bu kadar büyük bir
keyfiyetin, bir hukuk devletini, hukukun üstünlüğünü bu kadar zorlamanın başka
hiçbir anlamı olamaz. 
Ve bu yetkiyi
kime veriyorsunuz? Süper valilere. Bu memleket süper valilerden çok çekti.
İsimlerini saymak gerekirse yani çok isim sayılabilir. En süper vali Gezi
direnişi zamanındaydı: Hüseyin Avni Mutlu; sizin valinizdi, ceza aldı. Neden?
FETÖ’den. 
Şimdi,
dolayısıyla, bakın biraz elinizi vicdanınıza koyun ve bunu bir kez daha
düşünün. Ama ben biliyorum şimdi bu söylediğimin bir etkisi olmayacak sizin
üzerinizde. Fakat bilin ki bu getirilen düzenleme, hem Anayasa Mahkemesi
açısından hem de Avrupa İnsan Hakları Mahkemesi açısından mutlaka bozulacak bir
düzenlemedir.
Teşekkür ederim.
(HDP sıralarından alkışlar)
BAŞKAN –
Teşekkür ederim. 
Aynı mahiyetteki
önergeler üzerinde Aydın Milletvekili Süleyman Bülbül…
Buyurun Sayın
Bülbül.
SÜLEYMAN BÜLBÜL
(Aydın) – Sayın Başkan, değerli milletvekilleri; teklifin 8’inci maddesi
üzerinde konuşmak için söz almış bulunuyorum.
Bu maddeyle,
2911 sayılı Toplantı ve Gösteri Yürüyüşleri Kanunu’nun 6’ncı maddesinde
düzenlemeye gidilmiş, toplantı ve yürüyüş hakkı vatandaşların günlük yaşamını
aşırı ve katlanılamaz derecede zorlaştırmayacak şartıyla sınırlandırılmak
istenmiştir. Bu düzenlemeyle, anayasal bir hak olan toplantı ve gösteri
yürüyüşü düzenleme hakkının keyfî bir şekilde sınırlandırılmasına, hatta
engellenmesine yol açacak bir hüküm konulmuştur. Daha önce, partimiz Cumhuriyet
Halk Partisinin başvurusuyla Anayasa Mahkemesi tarafından kısmen iptal edilen
“vatandaşların günlük yaşamını zorlaştırmayacak” kuralının âdeta arkasından
dolanılmıştır. 
Öncelikle, bir:
“Yaşamını aşırı ve katlanılamaz derecede zorlaştırmamak” ifadesinin sınırı
nedir? Kriterini kim belirlemektedir? Burada aşırılık, yasakçı zihniyetin yani
AKP zihniyetinin sınırlarıyla belirlenecekse “İki kişi yan yana yürüyemez.”
demektir. Mesela, vali, kamu otoritesi, kendisini vatandaş yerine koyup “Günlük
yaşamım aşırı etkilendi.” diyerek yasak koyabilecek midir? 
Bir de önümüze
getirilen teklif 25 maddeden oluşup 15 yasayı değiştirmektedir. Bu 15 yasanın
en önemli maddelerinden biri -daha önce yapmış olduğum konuşmada da söylediğim
gibi- 5442 sayılı İl İdaresi Kanunu’nun 11’inci maddesine eklenen bir
paragraftı. Burada, on beş günü geçmemek üzere, ildeki belirli yerlere giriş
çıkışı kamu düzeni veya kamu güvenliğini bozulabileceği şüphesi bulunan kişiler
için yasaklanabiliyordu, valiler belli yerde ve saatlerde kişilerin
dolaşmalarını ve toplanmalarını yasaklayabilecekti. 
Şimdi şöyle
bakalım olaya, AKP sözcüleri diyor ki: “Bu maddede biz demokratik bir hakkı
genişlettik, toplantı ve yürüyüş hakkını genişlettik.” Valilere koyduğunuz bu
maddeyle ise tam anlamıyla ortadan kaldırdınız. İki madde arasında büyük bir
çelişki var, bu çelişkiyi komisyonda da Genel Kurulda da açıklayacak hiçbir
açıklamanız olmadı. Bu nedenle, toplantı ve gösterinin, protestonun amacı ses
duyurmak olduğuna göre, bu teklifle siz bu amacın tersi bir uygulama getirip
zaten OHAL döneminde seslerini kısmaya çalıştığınız muhalefetin sesini tamamen
kısmak istiyorsunuz. Bu zamana kadar keyfî uygulamalarla yurttaşların en temel
haklarından biri olan toplanma hakkını, bir de vatandaşları alet ederek hepten yok
etmek istiyorsunuz. 
Kanunlar genel,
anlaşılabilir ve açık olmalıdır. Bu düzenleme asla hukuki ölçülülüğe sahip
değildir, anlaşılır ve açık değildir; tek anlaşılan, keyfî, yasakçı zihniyetin
devamı olduğudur. Bu düzenleme, Anayasa'mızın “Temel hak ve hürriyetlerin
sınırlanması” başlıklı 13’üncü maddesine, “Düşünceyi açıklama ve yayma
hürriyeti” başlıklı 26’ncı maddesine, “Hak arama hürriyeti” başlıklı 36’ncı
maddesine aykırıdır; ayrıca, Avrupa İnsan Hakları Mahkemesinin kararlarıyla da
çelişmektedir. 
2017 yılında
Avrupa İnsan Hakları Mahkemesi, toplantı ve gösteri yürüyüşü hakkını ihlal
etmekten Türkiye'yi 9 kere mahkûm etmiştir. Bu maddenin kabul edilmesi demek
daha çok mahkûmiyet kararı alınacak demektir. Türkiye AİHM’de tazminata mahkûm
edilince tazminat miktarı hazineden yani hepimizden çıkacaktır, bunun göz ardı
edilmemesi gerekir. 
Sayın Başkan,
değerli milletvekilleri; toplantı ve gösteri yürüyüşü düzenleme hakkı,
demokratik toplumun sağlam temeller üzerine oturtulması için ön koşul
niteliğine ve öneme sahiptir. Siyasi iktidarın ve iktidar dışındaki tüm siyasi
grupların hareketlerine ve politikalarına yön verebilme olanağı sağlar. Bu
olanak demokratik ve çoğulcu toplumların inşasında ve sürekliliğinde önemli rol
oynar. Sanırım, siyasi iktidar tam da buradan korku duymaktadır. O nedenle
kendinden olmayana söz hakkı vermemek için elinden geleni yapmaktadır. Bizler,
sizin içini boşaltmaya çalışmanıza rağmen, direndiğimiz yüce Meclisin çatısı
altında demokrasi, adalet mücadelesi vermeye devam edeceğiz ve devam
etmekteyiz. 
Genel Kurula
saygılarımı sunuyorum. (CHP sıralarından alkışlar) 
BAŞKAN –
Teşekkür ederim. 
Aynı mahiyetteki
önergeler hakkında son olarak Aksaray Milletvekili Ayhan Erel… 
Buyurun Sayın
Erel. (İYİ PARTİ sıralarından alkışlar) 
AYHAN EREL
(Aksaray) – Konuşmadan önce düşün, gereği var mıdır, şefkat barındırıyor mu,
kimseyi incitebilir mi, sessizliği bitirecek kadar değerli mi prensibi ışığında
konuşmama başlıyorum. 
Sayın Başkanım,
değerli milletvekilleri; öncelikle, Batı Trakya Türklüğünün şehit lideri Doktor
Sadık Ahmet Bey’i rahmet, minnet ve şükranla anıyorum; mekânı cennet, ruhu şad
olsun. 
Türkiye’nin
siyasi, ekonomik, mali bağımsızlığını sağlayan, Lozan Antlaşması’na giden yolda
kilometre taşlarını döşeyen, bu uğurda bedel ödeyen, can veren, kan veren başta
Gazi Mustafa Kemal Atatürk olmak üzere tüm şehitlerimizi rahmetle, minnetle,
şükranla anıyorum. 
Yine,
Gazeteciler ve Basın Bayramı’nı kutluyorum. 
1
sıra sayılı Kanun Teklifi’nin 8’inci maddesinde vermiş olduğumuz önerge üzerinde
söz aldım, heyetinizi saygıyla selamlıyorum. 
İktidar,
bir yandan FETÖ’nün küllerinden yeni kalkışma endişesi yaşıyor, diğer yandan da
FETÖ terör örgütünün siyasi ayağının ortaya çıkarılması yönünde verilen
önergeyi kabul etmiyor. Bu yaman çelişkiyi yüce Türk milletinin takdirlerine
sunuyorum. 
Bu
kanundan anlaşılan, iktidarın korku ve kaygısı FETÖ denilen lanet terör
örgütünün tekrar devlete karşı kalkışması çaba ve gayreti ise bu terör
örgütünün kökü kazınmalıdır. Biz İYİ PARTİ olarak Türk devletine, Türk
milletine zarar veren, bağımsızlığımızı ve bölünmez bütünlüğümüzü tehdit eden
her türlü terör örgütüyle yapılan ve yapılacak olan mücadelede devletimizin
yanında, Hükûmetin yanında olmaya her zaman hazırız, gerekli desteği de
veririz. 
Muhalefet
demek her şeyi eleştirmek demek, iktidar demek ise hiçbir eleştiriyi kabul
etmemek demek değildir. Keşke iktidar muhalefetin, muhalefet iktidarın kaygı ve
düşüncelerini dikkate alarak ortak bir metinde anlaşma imkânı olsaydı. Dileğim,
bundan sonraki çalışmalarda bu uzlaşmanın sağlanmasıdır. 
“6/10/1983
tarih ve 2911 sayılı Toplantı ve Gösteri Yürüyüşleri Kanununun 6 ncı maddesinin
ikinci fıkrasına ‘genel asayişi bozmayacak’ ibaresinden sonra gelmek üzere ‘,
vatandaşların günlük yaşamını aşırı ve katlanılmaz derecede zorlaştırmayacak’
ibaresi eklenmiştir.” şeklindeki düzenlemenin kanun metninden çıkarılması
gerekir. Zira, eklenmek istenen ibare kanunların genel, anlaşılabilir, açık
olması şartıyla çelişmektedir; muğlak, soyut ve herkese göre farklı
değerlendirilebilecek ifadelerle anayasal bir hakka keyfî şekilde müdahale
edilmek istenmektir. 
Anayasa’mızda
yer alan temel hak ve hürriyetlerin sınırlanmasına, açıklama ve düşünceyi yayma
hürriyetine, hak arama hürriyetine aykırı olduğu gibi Avrupa İnsan Hakları
Mahkemesi kararlarına, Avrupa İnsan Hakları Sözleşmesi ile hukukun temel
ilkelerine aykırıdır. 
Günümüzde
teknoloji birçok değeri ölçebilmektedir ancak soyut bir kavram olan “aşırı ve
katlanılmaz” değerlerini ölçebilecek bir alet henüz bulunamamıştır. Kişilerin ve
toplumların hayat tarzları, örf ve âdetleri, inanç ve düşünceleri, iklim
şartları, sosyoekonomik ve kültürel durumları, aşırı ve katlanılmaz değerleri
farklılık gösterebilir. Karadeniz kıyısındaki bir kentte, beldede sizin kemençe
eşliğinde yapacağınız bir gösteriyi orada yaşayan vatandaşlar hiç bıkmadan,
üşenmeden sabaha kadar takip edebilirler, dinleyebilirler, buna katlanabilirler
ama aynı yerde davul zurnayla yapacağınız gösteri bir saat sonra oradaki
vatandaşların tepkisine neden olabilir. Soyut olan ve kullanıcıya çok büyük,
geniş tasarruf alanları ve keyfî davranma imkânları verecek bu metnin kanun
metninden çıkarılmasının uygun olacağı kanaatindeyim.
Hepinize sevgi
ve saygılar sunuyorum. (İYİ PARTİ sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir.
8’inci maddeyi
oylarınıza sunuyorum: Kabul edenler… Kabul etmeyenler… 8’inci madde kabul
edilmiştir.
9’uncu madde
üzerinde ikisi aynı mahiyette olmak üzere toplam üç önerge vardır. Önergeleri
aykırılık sırasına göre işleme alıyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 9’uncu maddesinin teklif metninden
çıkarılmasını arz ve teklif ederiz.
 Hakkı Saruhan Oluç Rıdvan
Turan Tulay Hatımoğulları Oruç
 İstanbul Mersin Adana
 Zeynel Özen Meral
Danış Beştaş Ali Kenanoğlu
 İstanbul Siirt İstanbul
Aynı mahiyetteki
diğer önergenin imza sahipleri:
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan. 
BAŞKAN – Aynı
mahiyetteki önergelerle ilgili olarak Siirt Milletvekili Meral Danış Beştaş… 
Buyurun Sayın
Beştaş. (HDP sıralarından alkışlar)
MERAL DANIŞ
BEŞTAŞ (Siirt) – Teşekkürler Sayın Başkan. 
Evet, OHAL’in üç
yıl daha uzatılmasına dair kanun teklifi görüşülüyor. Aslında biraz geçmişe
gitmek lazım, iç güvenlik yasasının görüşüldüğü dönemlere. 4 Nisan 2015’te 6638
sayılı bir iç güvenlik yasası getirilmişti. O zaman Türkiye kamuoyunun,
demokrasi güçlerinin gerçekten çok büyük bir tepkisi olmasına rağmen bu kanun
buradan geçirildi ve o günden bugüne aslında OHAL’siz, engelsiz, özgürlüklere
dayalı bir ortam hiçbir zaman oluşmadı. 
Bu, herkesin
söylediği üzere, olağanüstü hâli üç yıl daha uzatıyor, hem de görüşmesiz
uzatıyor. Aç ayda bir artık bu Meclis OHAL’i uzatmak için burada toplanmayacak,
görünüşte de olsa bir oylama yapılmayacak çünkü bu uzun vadeli sunuldu. 
Burada
Anayasa’ya aykırılıkları birçok milletvekili söyledi. Doğrusu “Neresinden
tutayım?” diyeceğim yani Anayasa’ya uygun tek bir cümlesini görmedim. Anayasa
Komisyonu üyeliğini uzun süre yaptım, en çok çalıştığım alanlardan biri,
tutulacak hiçbir yanı yok. Yani Anayasa’nın OHAL’le ilgili 119 ve 15’inci
maddeleri uygulanmıyor gibi görünüyor oradan ama sadece hak ve özgürlüklere
ilişkin maddeler değil, Anayasa’nın temel felsefesi ve bakış açısı tümüyle bir
kenara bırakılıyor, askıya alınıyor; biz sıfırdan yeni bir düzen ihdas
ediyoruz, bu sistemin hukuksuzluklarını meşrulaştırmanın aracı olarak bu yasa
getirilmiş oluyor. 
Şimdi, nedir? Hummalı bir çalışma var. Tatile
girecektik, alelacele Meclis toplantıya çağrıldı. Neden? OHAL için. Neden?
Bedelli askerlik için. Peki, Türkiye’nin sorunu bu mu gerçekten? Türkiye’de şu
anda 80 milyon yurttaş “Aman OHAL’i uzatın, bizim ekonomimiz yerinde,
özgürlüklerimiz tıkırında, kadınlar her gün ölmüyor, çocuklar her gün istismara
uğramıyor, öğrenciler, binlerce öğrenci cezaevinde değil, kanun hükmünde
kararnamelerle sosyal olarak idam edilen yüz binlerce insan yok...” Bütün
bunlar dururken biz gelmişiz burada iktidarın istemiyle, iktidar partisinin
istemiyle -artık Bakanlar Kurulu da yok- bu maddeleri tartışmak zorunda
kalıyoruz. Gerçekten büyük bir garabet yine önümüzde. Neden? Çünkü iktidar
özgürlük ortamında yaşayamaz, çünkü iktidar, baskı rejimiyle, baskı
yöntemleriyle kendisine her söz söyleyeni tutuklayarak, öldürerek, cezaevine
atarak, gözaltına atarak, işkence ederek, işten atarak kendisini sağlama almaya
çalışıyor. Peki, ne diyor bu kanun gerçekten? Ben işin şeyine bakayım. Valilere
diyor ki: “Ya, bütün yetki sizde, birini sevmiyor musunuz? -Mealen söylüyorum
tabii, mecazi anlamda- Almayın ile. Bir milletvekilini bile sen orada gerekçeni
yarat, ile alma bir hafta, on beş gün. Gazeteciyi mi istemiyorsun? Alma.” Bu
valiler kim? İktidarın valileri. Helikopterlerle 24 Haziranda köy köy gezip
seçim çalışması yapan valiler. Yine bir yerden talimat alacaklar, “Şu şu
isimler bu ile girmesin.” diyebilecekler. Yani istemediğinizi almayın, keyfiyet
sınırsız. Toplantı ve özgürlük hakkı, var mı böyle bir hak ya? Kim var
diyebilir iktidar partisi sıralarında oturanlar hariç? Gece yarısı miting
yaparlar, Atatürk Havalimanı’nda sabah 04.00’te Erdoğan karşılanır on binlerle
ama bizler, muhalefet partileri hiçbir zaman toplantı ve yürüyüş hakkını,
özgürlük hakkını kullanamıyoruz ya bir müdahale ya bir gaz ya bir soruşturma ya
bir tutuklama, şimdi, bunu daha da sınırlandıran sözde Anayasa Mahkemesinin
kararına uygun hâle getiriliyor. O da işin safsatası. 
Üst araması yetkisi yargıdan alınmış arkadaşlar,
kolluğa verilmiş, idari yetkiliye verilmiş. Çok vahim. Gözaltı süresi toplu
suçlarda on iki gün. E, zaten gözaltı bireysel suçlarda var mı ki? İstediğine
diyor ki: “Sen toplu suç işledin.” Kolluk istediğinde ifade alabilecek. Artık
cezaevlerinde hiç kimsenin güvenlik hakkı yok. Savcının izniyle kolluk her gün
gidip “Ben senin ifadeni tekrar alabiliyorum.” diyecek, bu da işkencenin tabii
ki önünü açan bir mesele. Cumhurbaşkanına hakaret edenler hakkında soruşturma
azmış gibi yeni bir ihdas yapılmış.
(Mikrofon
otomatik cihaz tarafından kapatıldı)
MERAL
DANIŞ BEŞTAŞ (Devamla) – Gerçekten, bu kanun hukuksuzluğun, faşizmin
cisimleşmiş hâlidir. Kesinlikle bu, Türkiye yurttaşlarına dayatılan bir faşist
gömlektir, bunu reddediyoruz. (HDP sıralarından alkışlar)
BAŞKAN
– Teşekkür ediyorum.
Aynı
mahiyetteki diğer önerge üzerinde söz alan İstanbul Milletvekili Turan Aydoğan.
Buyurun
Sayın Aydoğan. (CHP sıralarından alkışlar)
TURAN
AYDOĞAN (İstanbul) – Teşekkür ederim Sayın Başkan.
Genel
Kurulu saygıyla selamlıyorum.
Efendim,
özgürlükleri konuşabilmek için önce özgürlükten ne anladığınıza bakmak
gerekiyor. Özgürlükten sadece sandıktan çıkmayı, demokrasiden de sadece
sandıktan çıkmayı anlarsanız burada konuşulanları anlayamazsınız. Özgürlükler
ve demokrasi bir sivil meseledir. Sivil meseleler de sadece sandıkla alakalı
değildir, insanın yaşamsal alanları, kılcal damarlarıyla alakalıdır. Sivil
mesele nedir? İşte, bu toplantı ve gösteri yürüyüşlerini doğru zamanda, doğru
zeminde, doğru şekilde yapabilme yeteneğidir. Böyle muallak ifadelerle, her
yere çekilebilecek ifadelerle "Yaşamı çekilmez hâle getirmesi.” falan
filan gibi kimin tarafından ne şekilde yorumlanacağı bilinemeyecek ifadelerle
toplantı ve gösteri yürüyüşlerini bir şekle bağlamaya kalkarsanız, önce, 2014
yılında işte o karşınıza çıkan Anayasa Mahkemesi kararına bir defa saygısızlık
ediyor olursunuz. O kararda anlatılmak istenen sizin bu ifadeyi koymanız değil,
o kararda anlatılmak istenen şudur: Toplantı ve gösteri yürüyüşlerinin özü
kısmen vatandaşların hayatını da çekilmez hâle getirebilir. Özelliği
itibarıyla, tepkisini ortaya koyan vatandaşın tepkisinin anlaşılabilmesi için
sosyal hayatta ufak bir farklılaşmanın da oluşması gerekir. Yani bir yerde
yürünülüyor olmasını, bir yerde tepki koyuluyor olmasını anlayabilmek için o
günkü sosyolojik tabloda kısmi değişikliklerin olması gerekir, yoksa insanları
dağ başına gönderirsiniz “Orada istediğiniz gibi bağırın.” dersiniz. Zaten OHAL
süresinde bunu yaptınız. Bundan sonra, bununla beraber de eline bu yetkiyi
verdiğimiz valiler aynı şeyleri yapar, İstanbul’da der ki: “Aydos Tepesi’ne
çıkın, Sultangazi’nin bilmem neresine çıkın, gidin, orada bağırın.” Vatandaşın
hayatı orada zora sokulmaz işte, katlanılmaz hâle, çekilmez hâle gelmez. Bunun
yorumu oraya kadar gider. Ha, bunu da kimle yaparsınız? Uzun yıllar boyunca,
Sayın Cumhurbaşkanı -AK PARTİ Grubuna söylüyorum- Sayın Genel Başkanınız
“seçilmişler ve atanmışlar” diye ayrım yaptı. Siyasetin kaymağını buradan
yediniz. Hâlâ bize sivillik hatırlatmaya çalışıyorsunuz, tam bir resmî parti
hâline geldiniz, faşizan bütün uygulamaları Genel Kurula getiriyorsunuz,
“totalist” bütün uygulamaları Genel Kurula getiriyorsunuz, arkasına da biraz
sivillik katabilir misiniz? Çabanız yeter mi bilmiyorum. İşte, Sayın
Cumhurbaşkanı, sizin Genel Başkanınız yıllarca “seçilmişler ve atanmışlar” diye
ayrım yaptı. “Ben seçilmişim, atanmışları tanımam.” dedi, hatta bazen “Yargıyı
da tanımam.” dedi, yakın tarihte de yargıyı tanımadı, Anayasa Mahkemesinin
kararlarını tanımayacağını söyledi. Özellikle bugün basın özgürlüğünden
bahsederken gazetecilerle ilgili verilmiş Anayasa Mahkemesi kararını da
tanımayacağını, mahkemenin uymaması gerektiğini söyledi. Şimdi ne oldu da
seçilmişlerden, şuradan, buradan vazgeçtiniz, atanmış bir hiper vali yaratıp,
ne olacağı belli olmayan bir sürece sokuyorsunuz bu memleketi? O hiper vali bu
muallak ifadelerinizle beraber esas hepimizin hayatını çekilmez hâle sokabilir.
Buradan vazgeçin. 
Öyle garip
şeyler yapıyorsunuz ki… TMSF’yi züccaciye dükkânına çevirdiniz. Vatandaşın
Anayasa’dan kaynaklı mülkiyet hakkını yok sayıyorsunuz, tamamını TMSF’nin
kontrolüne vereceksiniz, büyük bir ihtimalle burada idari makamlarla hayata
soktuğunuz diğer olaylar gibi bedavaya da satarsınız. O züccaciye dükkânında…
Şu ifadeler var ya “İltisaklı olduğu değerlendirilen…” Kim değerlendirecek,
nasıl değerlendirecek, içeriğine ne koyacak? Ne olduğu belli değil. Biz
hukukçuyuz, aklımızla oynamayın. İltisaklı olduğunu değerlendirecek olanlar da
yargı makamları değil idari birtakım makamlar. Yarın, ben o makamlarda olur da
size kafam bozulursa “Siz FETÖ’yle iltisaklısınız.” derim, hem de çok kolay
derim çünkü bir dünya veri sizi FETÖ'yle iltisaklı hâle getirebilir.
Bakın, sizin
başınıza gelir bu, uyarıyorum. Bu, “iltisaklı” bilmem ne ifadesi en çok sizleri
zorlar. İki yıl boyunca hiçbir şey yapmadınız galiba, bu FETÖ neyse ODTÜ’lü
öğrencileri alıyorsunuz, Boğaziçili öğrencileri alıyorsunuz, gazetecileri
alıyorsunuz, Oğuz Güven’i alıyorsunuz, Hüsnü Mahalli’yi alıyorsunuz, onu
alıyorsunuz, bunu alıyorsunuz, “Nurjuvazi”yi yazan Eren Erdem’i alıyorsunuz,
ona da “FETÖ'cü” diyorsunuz, ona da “FETÖ'cü” diyorsunuz, ona da diyorsunuz.
Ya, bu nasıl bir aymazlıktır ya! Biraz hukuku da saygılı kullanmak gerekmez mi?
Bu getirdiğiniz kanun Magna Carta’dan beri gelen bedeli ödenmiş özgürlükleri
ortadan kaldırmaya ve Türkiye'yi “totalist” bir iktidar hâline getirmeye yönelik
kanundur. Umarım en çok zararı da siz görmezsiniz.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 9’uncu maddesinin son cümlesinde yer alan
“gösteri yürüyüşlerinin dağılma saati” ifadesinin “gösteri yürüyüşlerinin
bitirilme saati” olarak değiştirilmesini arz ve teklif ederiz.
 İzzet Ulvi Yönter Mehmet
Taytak  Yaşar Yıldırım
 İstanbul Afyonkarahisar
 Ankara
 Edip Semih Yalçın  Mehmet
Celal Fendoğlu
 İstanbul  Malatya
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Takdire bırakıyoruz Sayın Başkan.
BAŞKAN – Önerge
üzerinde söz isteyen İstanbul Milletvekili İzzet Ulvi Yönter.
Buyurun Sayın
Yönter. (MHP sıralarından alkışlar)
İZZET ULVİ
YÖNTER (İstanbul) – Sayın Başkan, değerli milletvekilleri; hepinizi hürmetle
selamlıyorum.
Görüşmekte
olduğumuz kanun teklifine desteğimiz malum. 9’uncu madde üzerinde vermiş
olduğumuz önergenin kabulünü de temenni ediyorum. Ben özellikle, tabii, gündem
de bununla yakından ilişkili olduğundan dolayı dün de bahsettim, bugün de
tekrarlayacağım, uzman çavuşlarımızı, uzman jandarmalarımızı ısrarla, inanarak,
samimiyetle konuşmaya devam edeceğiz. Onların meselelerinin çözülmesini arzu
ediyoruz çünkü ülke güvenliği, ülke bekası, istiklal hukukumuz, istikbal
haklarımız şu anda Türk Silahlı Kuvvetleri bünyesinde fedakârca görev yapan
kahraman güvenlik güçlerimizin özlük haklarının düzeltilmesiyle de, takdir
buyurursunuz ki, yakından ilişkili. Bunlar arasında uzman çavuşlarımızın, uzman
jandarmalarımızın çok ama çok farklı yönleri, tarafları var. Uzman
çavuşlarımızı bilmeyen olabilir. Bu kahraman rütbe uzman çavuşlarımıza ait ve
bu rütbeyi koluna takan kahramanlarımızın en temel sorunlarının bir kısmını dün
paylaştım; sözleşmeli dedim, 3269 sayılı Kanun’un düzeltilmesini, uzman
çavuşlarımızın kadroya alınmalarını temenni ettim, bunu sizlerle paylaştım. 
Değerli
arkadaşlarım, kahraman uzman çavuşlarımızın kadroya alınmalarının yanı sıra bir
de temel meseleleri ve beklentileri var. Ne? Şudur: Orduevine giremiyorlar yani
Afrin’e giriyorlar, El Bab’a giriyorlar, şehit olup tabuta giriyorlar, üstelik
cennete giriyorlar, gelin görün ki orduevine bir türlü giremiyorlar. Millî
Savunma Bakanlığımızı yapmış Sayın Bakanımız burada, kendisi de bizi herhâlde
anlayacak ve onaylayacaktır. Uzman çavuşlarımız orduevine niye giremez değerli
arkadaşlarım? Ben düşünüyorum, tartışıyorum, sorguluyorum “Acaba orduevinde ne
var? Görülmeyecek, bilinmeyecek bir şey var mı?” diyorum. Afrin’de,
sınırlarımıza yakın yerlerde beka mücadelesi veren, kahramanca duruş gösteren,
hainlerle, teröristlerle âdeta göğüs göğüse çarpışan kahraman uzman
çavuşlarımız cephedeyken komutanlarıyla bir arada, gelin görün ki orduevine
geldiği zaman “Hayır, sen giremezsin.” diyorlar, eşiyle geliyor “durun”
diyorlar, çocuğuyla girmek istiyor “hayır” diyorlar. Bu çelişkiyi aşmak
zorundayız, orduevinin kapılarını kahramanlarımıza açmak zorundayız.
Zannediyorum, şu anda, bütün hepiniz meseleye vicdanen baktığınızda bunu
göreceksiniz ve kabulleneceksiniz. 
Merhum Nurettin
Topçu “Vicdan, doğru ile yanlışın tefrik edilmesidir.” diyor. Doğru ile yanlış
burada belli. Merhum Erol Güngör adaleti tarif ediyor değerli arkadaşlarım:
“Adalet bir hakkın haklısına iadesi.” 
Bu orduevine
girilmesi uzman çavuşlarımızın hakkı mı? Anasının ak sütü gibi hakkı. O zaman
biz bu adaleti niye sağlayamıyoruz? Uzman çavuşlarımıza elimizi niye
uzatamıyoruz? Orduevinin kapılarındaki kilidi hep beraber niye kıramıyoruz,
niye açamıyoruz? Öyle değil mi Sayın Bakanım? İstirham ederim, sizler de lütfen
gerekli düşüncenizi, duygunuzu, tepkinizi ortaya koyun, hep beraber bu meseleyi
çözelim. Cephede kurşuna ortak olan kahramanlar, orduevinde bir bardak sıcak
çaya maalesef ortak olamıyor, masaya oturamıyor, orduevine giremiyor. Bunu
çözmek zorundayız, bunu aşmak zorundayız.
Değerli
arkadaşlarım, sürem de azaldı, bu kahraman kardeşimiz Cüneyt Osman Gül.
Bursa’da 15 Temmuz gecesi gazi oldu, iki bacağından mahrum. Bu gazimiz, bu
kahramanımız şimdi orduevine giremeyecek, öyle mi? Bunu vicdanlarınıza havale
ediyorum, takdirlerinize sunuyorum. 
Hepinizi
saygılarımla selamlıyorum. 
Teşekkür
ediyorum. (MHP sıralarından alkışlar)
BAŞKAN – Değerli
arkadaşlar, önergeyi oylarınıza sunuyorum: Kabul edenler... Kabul etmeyenler...
Önerge kabul edilmemiştir. 
9’uncu maddeyi
oylarınıza sunuyorum: Kabul edenler... Kabul etmeyenler... 9’uncu madde kabul
edilmiştir.
Şimdi, 10’uncu
madde üzerinde üç farklı önerge var. Önergeleri aykırılık sırasına göre işleme
alacağım.
Okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 10’uncu maddesinin teklif metinden
çıkarılmasını arz ve teklif ederiz.
 Rıdvan Turan Tulay
Hatımoğulları Oruç Zeynel Özen
 Mersin Adana İstanbul
 Ali Kenanoğlu Hakkı
Saruhan Oluç
 İstanbul İstanbul
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
hakkında Adana Milletvekili Tulay Hatımoğulları Oruç’a söz veriyorum.
Buyurun Sayın
Oruç. (HDP sıralarından alkışlar)
TULAY
HATIMOĞULLARI ORUÇ (Adana) – Sayın Başkan, değerli milletvekilleri; sözlerime
başlamadan önce, Tarsus Cezaevinde tutuklu bulunan Zeynep Turan arkadaşımızın,
arkadaşlarının bulunduğu odaya nakledilmesiyle ilgili yirmi altı gündür açlık
grevinde olduğunu belirtmek istiyorum. Bu talebinin bir an önce yerine
getirilmesini istirham ediyorum. 
Görüşülen kanun
teklifinin hem bütününe baktığımızda hem de maddeleri tek tek
değerlendirdiğimizde OHAL’in ortadan kalkmadığı apaçık ortadadır. Tam tersi,
süreklileştirilen, kalıcılaştırılan ve olağanlaştırılan bir OHAL’le, OHAL
yasasıyla, kanun teklifiyle karşı karşıyayız. OHAL uygulamaları yasalara tek
tek yedirilerek daha katmerli ve sıkıyönetimin muadili olan sivil görünümlü bir
yönetim biçimi bizlere bu kanun teklifiyle dayatılmaktadır. Zaten yeterince
tırpanlanmış olan temel hak ve özgürlükler, bu kanun teklifi şayet kabul
görürse yasal bir statüye kavuşarak kalıcılaşacaktır.
Bir önceki
Meclis, Cumhurbaşkanlığı hükûmet sistemi lehine taammüden yetkilerinden
vazgeçmiştir. Şu anki Meclise çağrımızdır: Elinizde bulunan yasama yetkisini
yürütmeye devretmeyiniz. Dolayısıyla hâlâ bizlerin uhdesinde olan kimi
yetkileri devretmemek bu Meclisin önemli görevleri arasında yer almalıdır.
Yitirdiği yetkileri geri kazanmak bu Meclisin temel görevlerinden birisidir;
aksi takdirde, şu sıralarda oturmanın bir anlamı kalmayacaktır. 
Bu
kanun teklifiyle tamamen başına buyruk, yeterince merkezîleşmiş ve
otoriterleşmiş bir rejime doğru gidiyoruz. MİT’e tanınan muafiyet aslında bu
anlayışın ifadesidir ve yansımasıdır. Bahsi geçen teşkilatın bugüne kadar
birçok karanlık meselenin arkasında yer aldığı çeşitli biçimlerde ortaya
çıkmıştır. Bunların birkaçını sıralayacak olursak: Kürt sorunuyla ilgili çözüm
süreci devam ederken Paris’te 3 Kürt kadın öldürülmüştür. Ceylânpınar’da
polisler öldürülmüş ve bunun arkasından çözüm sürecinde masa devrilmiştir.
“İnsani yardım” adı altında IŞİD’e, El Kaide gibi terör örgütlerine, kanlı
tecavüzcü örgütlere lojistik destek sağlanmış, askerî teçhizat konusunda destek
sağlanmıştır. Bu konuyu ortaya çıkaran ve şu an aramızda olması gereken Sayın
Enis Berberoğlu -bu arada Leyla Güven’i de hatırlatmak istiyorum- ve Cumhuriyet
gazetesi bunun bedelini ödemiştir. Suruç, Ankara gar katliamı, Reyhanlı
katliamının arkasında yine ismi geçen teşkilatın olduğu ortadadır,
belgelenmiştir. Dolayısıyla bu teşkilatın sorgulanamaz, dokunulamaz olmasını
bizler asla kabul etmiyoruz. Hiçbir şey temel hak ve özgürlüklerden ve
insanların yaşamından daha kıymetli değildir ve daha üstün değildir. “…”(x)
FERİDUN
BAHŞİ (Antalya) – Türkçe! Türkçe! 
TULAY
HATIMOĞULLARI ORUÇ (Devamla) – Zulmü ve ihtirası kıbleniz görmekten vazgeçin ve
şunu bilin ki bu ülkede yaşayan tüm halklar ve inançlar, hangi dilden, hangi
dinden olursa olsun işçiler, emekçiler, yoksullar, kadınlar, doğa ve insan
hakları savunucuları, LGBTİ’ler -özellikle altını çizmek istiyorum- işsizlikle,
açlıkla terbiye etmeye çalıştığınız KHK’liler, sizlere boyun eğmedi, bundan
sonra da boyun eğmeyecek. Bizler de bu kürsüden sözümüz olsun ki onların sesi, sözü
olmaya devam edeceğiz, yanlarında olmaya devam edeceğiz. (HDP sıralarından
alkışlar)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Şimdi diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 10’uncu maddesinin son paragrafının madde
metninden çıkarılmasını arz ve teklif ederiz. 
 Lütfü Türkkan  Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi
 Bursa Antalya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde konuşmak üzere Bursa Milletvekili Ahmet Kamil Erozan.
Buyurun Sayın
Erozan. (İYİ PARTİ sıralarından alkışlar)
AHMET KAMİL
EROZAN (Bursa) – Sayın Başkan, değerli milletvekilleri; maddenin özüne geçmeden
izninizle bir gözlemimi sizlerle paylaşmak isterim. Malumunuz olduğu üzere, dün
bir tartışma yaptık, bakanların burada olmadığını gözledik. Burada
arkadaşlarımız oturuyorlar arka sıralarda ama onlar bakanlarını temsil
etmiyorlar, kurumlarını temsil ediyorlar.
Biz bir kadınlar
ve cesurlar hareketi olarak yola çıktık. Bu kadınlar hareketi fonksiyonumuz
hâlâ bugün de geçerli ama ben oraya baktığımda durumu çok yadırgıyorum, bir
tane kadın memur yok. 
METİN GÜNDOĞDU
(Ordu) – Var orada en arkada.
AHMET KAMİL
EROZAN (Devamla) - En arkadaki sizin memurunuz.
METİN GÜNDOĞDU
(Ordu) – Hayır ya önde oturuyor. 
AHMET KAMİL
EROZAN (Devamla) – O Komisyon. 
OYA ERONAT
(Diyarbakır) – Sizin sırada da yok. 
AHMET KAMİL
EROZAN (Devamla) – Şimdi ben şunu söylemek istiyorum: Bu yadırganacak bir
tablodur. Bunun Başkanlık ve Kadın Erkek Fırsat Eşitliği Komisyonu tarafından
önümüzdeki dönemde gözlenmesini talep ediyorum. 
Maddeye
girersem, maddenin özüne girersem, biliyorsunuz, vücudumuz hastalandığı zaman
kendi bağışıklık sistemimizle bunu tedavi etmeye çalışırız. Bunu
başaramadığımız zaman ne yaparız? Antibiyotik alırız ama antibiyotiklerin yan
etkileri vardır, dozunu iyi ayarlayamazsanız sonucuna katlanırsınız. Bu, sizi
ölüme kadar götürebilir. İstihbarat teşkilatları da antibiyotiktirler. Her
devletin antibiyotiğe ihtiyacı vardır, istihbarat teşkilatına ihtiyacı vardır
ama bunun dozunu ayarlayamazsanız, bu yasa teklifinde olduğu gibi bir
dokunulmazlık verirseniz devleti öldürmezsiniz ama demokrasiyi ve hukuk
düzenini öldürürsünüz. Dolayısıyla biz bu anlayışla, bu maddeye muhalif
olduğumuzu arz etmek isteriz. 
Bununla
bağlantılı olarak bir sonraki maddedeki bir garabete de işaret etmek isterim
Sayın Başkan izninizle. 11’inci maddenin (3)’üncü fıkrasına dikkatinizi çekmek
isterim. Buna garabet diyorum, aslında buna, bu maddeye, benim, raf ömrünü
doldurmuş defolu mal demem lazım; tekrar ediyorum, raf ömrünü doldurmuş defolu
mal. Niye bunu söylediğimi de açıklayayım size: Soruyorum sizlere, bu teklifi
getirenlere veya Komisyona, Genelkurmay Başkanı hakkındaki kovuşturmaya kim
izin verecek? Tekrar ediyorum, Genelkurmay Başkanı hakkındaki kovuşturmaya kim
izin verecek? Genelkurmay Başkanı, Savunma Bakanlığına bağlandı, burada
yazmıyor. İyi ki biz varız, iyi ki biz varız, eğer biz olmazsak siz
Cumhurbaşkanının hışmına uğrarsınız.
Cumhurbaşkanı 15
Temmuzda bu düzeni değiştirdi. Bu, “eski Türkiye” yani sizin tabirinizle “eski
Türkiye”nin cümlesi. Niye hâlâ burada yer alıyor? Ben bu cümleye ve bu maddeye
muhalif olduğum için bir yazım önerisinde bulunmayacağım, bu sizin üstünüze
düşen bir görevdir. 
Teşekkür ederim.
Saygılarımla.
(İYİ PARTİ sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Şimdi diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 10’uncu maddesinin son cümlesinde geçen
“kapsamı” ibaresinin “çerçevesi” olarak değiştirilmesini arz ve teklif ederiz. 
 Olcay Kılavuz  Edip
Semih Yalçın  Mehmet Taytak 
 Mersin  İstanbul
 Afyonkarahisar 
 Memet Bülent Karataş  Cemal
Çetin 
 İstanbul  İstanbul

BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılamıyoruz Sayın Başkanım.
BAŞKAN – Önerge
üzerinde Mersin Milletvekili Olcay Kılavuz konuşacak.
Buyurun Sayın
Kılavuz. (MHP sıralarından alkışlar)
OLCAY KILAVUZ
(Mersin) – Sayın Başkan, değerli milletvekilleri; hepinizi saygıyla
selamlıyorum. 
Türk basınına
emek veren tüm çalışanların Gazeteciler ve Basın Bayramı’nı canıyürekten
kutlarım.
Batı Trakya
Türklüğünün efsanevi lideri şehit Sadık Ahmet’i rahmetle, minnetle yâd
ediyorum.
Türk milletine
ve milliyetçi, ülkücü harekete büyük hizmetleri olmuş değerli ağabeyim Tayfun
Kütük’ü rahmetle, minnetle, saygıyla yâd ediyorum.
Yine, hain
PKK’lılar tarafından şehit edilmiş değerli ağabeyim Cengiz Akyıldız’ı rahmetle,
minnetle yâd ediyorum.
Sayın Başkan,
değerli milletvekilleri; görüşülmekte olan yasa teklifi terörle mücadele
açısından son derece önemli olduğu için partimizin grubu adına hatiplerimiz
tarafından görüşler ifade edilmiştir. Bu mesele bir beka meselesidir
dolayısıyla terörün kökü kazınmalıdır. 
Bildiğiniz gibi,
ayrıca, bir mücadele de ülkemiz adına gerçekten şarttır, kaçınılmazdır.
Uyuşturucu ve madde bağımlılığı ülkemizin en büyük belalarından,
musibetlerinden de bir tanesidir. Takdir edersiniz ki bir milletin geleceği
gençliktir. Bir milletin en büyük hazinesi, zenginliği yine gençliktir. Bir
milletin umudu, teminatı yine gençliktir. Dolayısıyla, bugün Türk gençliği çok
büyük tehlikelerle ve tehditlerle karşı karşıyadır, bunun başında da maalesef
ki uyuşturucu ve madde bağımlılığı gelmektedir. Genç kardeşlerimiz çok küçük
yaşlarda -ana kuzuları, baba evlatları- böyle bir felaketin maalesef ki ağına
düşmektedir. Dolayısıyla bizler Ülkü Ocakları olarak, rahmetli Başbuğ’umuz
Alparslan Türkeş’in emaneti olan Ülkü Ocaklarının bugünkü emanetçileri bu
belayla, bu felaketle kararlı bir şekilde mücadelemizi devam ettirmekteyiz.
Genç kardeşlerimizin her şeyden evvel Türk milletine ve
dünya Türklüğüne en iyi şekilde hizmet edebilmelerinin temelinde ilim, teknik,
spor, sanat ve sosyal sorumluluk projeleri kapsamında varlıklarını ortaya
koydurmaya çalışıyoruz ve bu musibetten de uzak tutmaya çalışıyoruz. Ülkü
Ocakları olarak “Cehalet” adlı tiyatromuzla, genç kardeşlerimizin bu bataklığa,
bu pisliğe nasıl düştüğünü bu tiyatromuz aracılığıyla ortaya çıkarıyoruz ve
“Damarlarındaki asil kanı kirletme.” anlayışıyla kardeşlerimizi
bilinçlendiriyoruz. Yine konferanslarımızla, seminerlerimizle genç
kardeşlerimizi şuurlandırmaya çalışıyoruz. Resim sergilerimizle yani bir gencin
uyuşturucu ve madde bağımlılığına düşmeden evvelki hâlini, başladıktan sonraki
aşama aşama gelmiş olduğu durumun ne olduğunu göstermek maksadıyla bu tür resim
sergisi faaliyetlerini gerçekleştiriyoruz. 
En acısı nedir? Bu uyuşturucu maddeden elde edilen
gelirlerin, paraların maalesef ki Türk askerimize, Türk polisimize kahpe terör
örgütü PKK tarafından bir kurşun olarak döndüğünü de kahrolarak ifade etmek
istiyoruz. Biz, Allah’ın izniyle, Türk gençliğini, ajanlara, provokatörlere,
casuslara rağmen bilimin ışığında ve kendilerini her türlü karanlık ellerin
elinden kurtararak yarınlara sağlıklı bir şekilde, sağlam bir şekilde
ulaştırmasının mücadelesini vereceğiz. 
Liderimiz Sayın Devlet Bahçeli Beyefendi’nin genç
kardeşlerimize ifade ettiği gibi, “Sizler geleceksiniz, gelecek sizsiniz.”
diyor.
Dolayısıyla uyuşturucu ve madde bağımlılığıyla alakalı
bu kanun boşlukları çok daha caydırıcı bir şekilde sonuçlandırılmalıdır ve
geleceğimiz olan, umudumuz olan genç kardeşlerimizi bu belalardan, musibetlerden
uzak tutmalıyız diye ifade etmek istiyorum.
(Mikrofon otomatik cihaz tarafından kapatıldı) 
OLCAY KILAVUZ (Devamla) - Sayın Başkan, değerli
milletvekilleri; her birinizi saygıyla ve muhabbetle selamlıyorum.
Sağ olun. (MHP ve AK PARTİ sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Şimdi 10’uncu maddeyi oylarınıza sunuyorum: Kabul
edenler… Kabul etmeyenler… 10’uncu madde kabul edilmiştir.
Değerli arkadaşlar, 11’inci madde üzerinde aynı
mahiyette iki önerge vardır, önergeleri okutup birlikte işleme alacağım.
Buyurun.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 11’inci maddesinin teklif metninden
çıkarılmasını arz ve teklif ederiz.
 Hakkı Saruhan Oluç Rıdvan
Turan Tulay Hatımoğulları Oruç 
 İstanbul Mersin Adana
 Ali Kenanoğlu Zeynel
Özen
 İstanbul İstanbul
Aynı mahiyetteki
diğer önergenin imza sahipleri: 
 Yavuz Ağıralioğlu Ayhan
Erel  Hasan Subaşı
 İstanbul  Aksaray
 Antalya
 Ahmet Kamil Erozan  Feridun
Bahşi
 Bursa  Antalya
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde konuşmak üzere İstanbul Milletvekili Ali
Kenanoğlu.
Buyurun Sayın
Kenanoğlu. (HDP sıralarından alkışlar) 
ALİ KENANOĞLU
(İstanbul) – Sayın Başkan, değerli milletvekilleri; cümlenizi saygıyla
selamlıyorum.
Öncelikle, 1
sıra sayılı Kanun Teklifi’nin 11’inci maddesi üzerinde söz aldım ve bu kanun ve
maddeyle yapılan değişiklikler göz önüne alındığında istisnai bir durum olarak
addedilen olağanüstü hâl, hukuk düzeninin kurucu sistemi hâline
getirilmektedir. Bir diğer değişle, darbe tehdidi uyarınca uygulamaya konulan
kural ve usuller normalleştirilmekte, hukukun temel belirleyici mekanizması
hâline getirilmektedir. Yapılan değişiklikler aracılığıyla sıkıyönetim, 1402
sayılı Sıkıyönetim Kanunu’nun 15’inci maddesince suç teşkil eden hususlara
baktığımızda olağanlaştırılmış, söz gelimi, özellikle değişiklik öngörülen
220’nci madde -yani 11’inci maddenin alt başlıklarından bir tanesidir- göz
önüne alındığında güvenlikçi paradigma normalleştirilmeye çalışılmıştır. Yanı
sıra, sürekli alarm durumu uyarınca örgütlenen değişikliklerle demokratik hak
ve uygulamaların mümkün zemini de böylelikle askıya alınmaktadır. 
Şimdi, kanun
üzerinde savunma yapılırken, dün kanun burada anlatılırken özellikle üç hususa
değinildi. Anlatılırken, hak ve özgürlükler kısıtlanırken bunların beka sorunu,
ülkenin yaşadığı tehditler üzerinde duruldu, olumlu tarafı anlatılırken de
toplantı, gösteri yürüyüşlerinin gece on ikiye kadar sürdürülebilme imkânı
üzerinde duruldu ama şu ilave edildi: “Valiler izin verirse.” 
Şimdi,
olağanüstü hâl kalktıktan sonra Suruç katliam anması vardı, ben de İstanbul
Kadıköy’de bu anmadaydım. Suruç’ta 33 gencimiz, 33 canımız, tecavüzcü, katil
IŞİD çetelerince katledildi ve bunun anmasına izin verilmedi. “Olağanüstü hâl
kalktı, derdiniz ne?” dediğimizde “İdari makamlar izin vermiyor.” denildi. Yani
olağanüstü hâlin kalktığını iddia edenler bu süreçte pratik olarak da bize
aslında bunun kalkmadığını ve kalıcı hâle getirildiğini de göstermiş oldular. 
Şimdi, diğer
taraftan olumlu olarak AİHM kararlarında dosya sayısının azaltılması hususu
ifade edildi ve bunun gerekçesi olarak da bir taraftan OHAL Komisyonu, diğer
taraftan da Anayasa Mahkemesine bireysel başvuru konusu ifade edildi. Bu ikisi
de Avrupa İnsan Hakları Mahkemesine gitmeyi engelleyen unsurlardır. Yani
aslında hak ve özgürlükler genişlemedi, bundan dolayı insanların mağduriyeti
azalmadı, sadece bu maddeler üzerinden Avrupa İnsan Hakları Mahkemesine gidişin
önü kesilmiş oldu ya da geciktirildi. Buradan kaynaklı yaşanan durumları olumlu
bir durum olarak anlatmak ve aktarmak doğru değildir.
Ülkemiz OHAL’siz
yönetilemez bir hâle geldi. Aslında dünyanın bütün devletlerine baktığınız
zaman demokratik olmayan ülkeler, baskıcı ülkeler OHAL koşullarıyla yönetmek
durumunda kalırlar ve onlar için mutlaka bir beka sorunu gereklidir, mutlaka
bir öteki gereklidir, mutlaka bir terörist gereklidir, mutlaka bir öcü
gereklidir. Bakarsınız Çin’de Uygur Türkleri aynı bu kapsama girer, İsrail’de
Filistin halkı bu beka kapsamına girer. Türkiye’de ise şu anda AKP'ye biat
etmeyen, iki ileri, bir geri adım atmadan muhalefetini ve ısrarını
sürdürenlerin hepsi bu kapsama girmiş durumdadır. 
Şimdi, bu,
ülkemizde sürekli başvurulan bir yöntemdir. Bu ülkenin bekası için bir dönemler
komünizm tehlikeydi, bir dönemler şeriat tehlikeydi, bir dönemler Kürtler
tehlikeydi -hâlâ Kürt tehlikesi önümüze konuluyor- ve diğer taraftan da yine
AKP’ye ve saraya biat etmeyen bütün muhalif gruplar bu kapsamın içerisine
alınıyor ve bu maddelerle de bu uzatılmaya çalışılıyor. Çünkü buna ihtiyacınız
var, çünkü demokratik olmayan ülkelerde hak, hukuk, adalet ve özgürlük askıya
alınmak zorundadır. Askıya alınması için de bir öteki, bir terörist
gerekmektedir, bir beka sorunu olduğunun ifade edilmesi gerekmektedir. Hem
kanun hem de maddedeki düzenlemeler bundan ibarettir.
Saygılar
sunuyorum.(HDP sıralarından alkışlar) 
BAŞKAN - Aynı
mahiyetteki önergeler üzerinde konuşmak üzere Bursa Milletvekili Ahmet Kamil
Erozan.
Buyurun
Sayın Erozan. (İYİ PARTİ sıralarından alkışlar) 
AHMET
KAMİL EROZAN (Bursa) – Sayın Başkan, biraz evvel bıraktığım yerden devam
edeceğim.
Geçmiş
Hükûmetin, artık bugünkü Hükûmet değil ama geçmiş Hükûmetin uygulamalarına
baktığınız zaman -biz tabii Parlamentoda değildik ama- zaman zaman basında,
yorumcularda “tek parti devleti” diye bir söylem olduğunu duymuşsunuzdur. Buna
zaman zaman “polis devleti” ifadesini de ekleyenler olmuştur ama bu gelen yasa
teklifiyle buna bir de “asker devleti” diyebileceğimiz yeni bir parça yamanmaya
çalışılıyor. Niçin bunu söylüyorum? Kovuşturma yapanlar askerler burada verilen
yetkilerle. Dolayısıyla, bu, bizim anladığımız demokratik, hukuk düzenine sahip
bir ülkede olabilecek bir iş değildir.
Biraz
evvelki 3’üncü maddeye döneyim. Biz bunu Komisyon çalışmalarında fark ettik,
hiç sesimizi çıkarmadık “Bakalım ne diyecek arkadaşlar, bunu yazanlar.” diye
düşündük, bekledik; hiç kimseden ses çıkmadı, ne iktidardan ne muhalefetten.
“Nedir bunun arkasındaki, niye bunu böyle yazıyorlar?” diye düşündük. Aklımıza
iki seçenek geldi; seçenekten bahsediyorum, iddiada bulunmuyorum. “Ya bunun
müellifi bu arkadaşlar değil, başka bir başmüellif var, bu metin dışarıdan bir
yerden geldi ve Komisyona sunuldu veyahut –yine özür dileyerek söylüyorum-
olacak şey değil ama sizin sıralarınız acaba Cumhurbaşkanına meydan mı okuyor?”
dedik; başka türlü yazılamaz bu cümle, mümkün değil bunu yazmak ama yazıldı. Ha
şimdi biz buna niye itiraz ediyoruz? O yazıldı, yazılmadı, nasıl yazıldı; o
sizin sorununuz ama bugünün Türkiyesinde -madem “yeni Türkiye” diye
bahsediyorsunuz- hiçbir otorite siyasi otoritenin kontrolü dışında olamaz.
Burada bir kovuşturma yapılacaksa bunun iznini ancak Millî Savunma Bakanı
verebilir ama siz bunu yazmadınız.
Teşekkür
ediyorum. (İYİ PARTİ sıralarından alkışlar)
BAŞKAN
– Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
11’inci maddeyi
oylarınıza sunuyorum: Kabul edenler… Kabul etmeyenler… 11’inci madde kabul
edilmiştir. 
12’nci madde
üzerinde önerge yoktur. 
12’nci maddeyi
oylarınıza sunuyorum: Kabul edenler… Kabul etmeyenler… 12’nci madde kabul
edilmiştir. 
13’üncü madde
üzerinde aynı mahiyette üç önerge vardır, önergeleri okutup birlikte işleme
alacağım: 
Türkiye Büyük
Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 13’üncü maddesinin teklif metninden
çıkarılmasını arz ve teklif ederiz. 
 Hakkı Saruhan Oluç Rıdvan
Turan Tulay Hatımoğulları Oruç 
 İstanbul Mersin Adana
 Ali Kenanoğlu Zeynel
Özen Abdullah Koç
 İstanbul İstanbul Ağrı
Aynı mahiyetteki
diğer önergenin imza sahipleri:
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi 
 Bursa Antalya
Aynı mahiyetteki
diğer önergenin imza sahipleri:
 Zeynel Emre  Turan
Aydoğan  Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde söz talep eden Ağrı Milletvekili Abdullah Koç. 
Buyurun Sayın
Koç. (HDP sıralarından alkışlar)
ABDULLAH KOÇ
(Ağrı) – Sayın Başkan, sayın milletvekilleri; şimdi 27’nci Dönem yasama
Meclisinin bu oturumunda bugün bizim, Türkiye'nin en ağır sorunu olan Kürt
sorununu, Türkiye'nin bulunduğu aşamada demokratikleşme sorununu tartışmak ve
12 Eylül cuntasıyla getirilen gerici 82 Anayasası’nın değiştirilmesi için
toplanmış olduğumuzu umut etmek isterdim. Ne yazık ki bugünkü oturumda bizim
konuştuğumuz konu olağanüstü hâl rejiminin süreklileştirilmek üzere halka
sunulduğunu ve başka bir kılıf altında halka başka bir şekilde, 80 milyona
yutturulmak istendiğini çok açık bir şekilde görmekteyiz.
AKP 2002 yılında
iktidara geldiğinde birinci söylemi şuydu: “İktidara geldiğimizin birinci
ayında OHAL’i kaldırdık.” Daha sonra “OHAL kalktı, baskılar bitti.” şeklinde
beyanları oldu. 
AKP’nin tarihsel
gelişimine baktığınız zaman çok ciddi bir şekilde bir değişim ve dönüşüm
içerisindedir. Tabii, bu değişim ve dönüşüm çok geriye giden bir değişim ve
dönüşüm. Şöyle ki şimdi, Hammurabi Yasaları ve Roma’dan süregelen suçların
şahsilik ilkesinin bile gerisine düşmüş durumda. OHAL uygulamalarıyla kardeşe
verilen cezadan dolayı kardeş, çocuğa verilen cezadan dolayı baba ve anneye
verilen cezadan dolayı çocuk maalesef cezalandırıldı. Bunlar en son yapıldığı
sırada cansız bedenleri Meriç Nehri’ne vuran annelerin, bebeklerin sayısı
arttı, Meriç Nehri nehir olmaktan, suyu yaşamın rengi olmaktan çıktı, dayatılan
OHAL zulümlerin kaçınılmaz ortamı hâline geldi. 
Şimdi, burada
olağanüstü hâl uygulaması getirilirken şöyle bir söylemle getirildi: “Bu
uygulama kesinlikle demokrasiye, hukuka, özgürlüklere karşı değildir; tam
tersine, bu değerleri korumak, yükseltmek, geliştirmek adınadır.” denildi.
Hâlbuki bu olağanüstü hâl rejiminde ne yapıldı, biliyor musunuz? Türkiye’de iki
tane yargı uygulaması oldu; Ağrı’da, Van’da, Hakkâri’de, Amed’de, Şırnak’ta,
Cizre’de, Sur’da, Suruç’ta, Roboski’de hukuk başka şekilde işletildi,
Türkiye’nin batı illerinde ise başka şekilde işletildi. Cezasızlık, Kürtlere
gelince, demokratlardan yana gelince, yurtseverlere gelince cezasızlık ilke
hâline getirildi. Peki, sizin özgürlük anlayışınız başka neleri getirdi:
Tiyatrolar, konserler yasaklandı. Basın açıklaması, grev hakkı yasaklandı.
127.249 kamu emekçisinin mesleğinden ihraç edilmesine neden oldu; yine,
sayısını bilemediğimiz özel sektörde çalışan binlerce insanın işine neden oldu.
70 bini aşkın kişinin gözaltına alınmasına, 50 bini aşkın kişinin
tutuklanmasına neden oldu. 209 gazeteci, gazetecilik yaptığından dolayı ihraç
edildi. Bugünse sansürün kaldırılışını ve bu hususa ilişkin olan günü
kutluyorsunuz, bu da başka bir çelişki. Onun ötesinde, 70 gazete, 18 televizyon
kanalı, 6 haber ajansı, 20 dergi ve 22 radyo kapatıldı. 99 belediyeye kayyum
atandı, milletvekillerimiz, eş genel başkanlarımız, belediye eş başkanlarımız
tutuklandı. Yani savunma avukatlarına kısıtlama getirildi ve hepsi tutuklandı.
Türkiye’yi açıkçası karanlığa sürüklediniz, karanlık bir döneme sürüklediniz.
Peki, bu kanun teklifi dile getirilirken ne yapıldı? İddia ediyorum ki teklif
eden partinin milletvekilleri kanun maddelerinin çoğundan habersiz. Aksini
iddia eden varsa çıkıp tartışalım. Bu hususu net bir şekilde dile getiriyoruz. 
Yalnız Komisyonu
da tebrik etmek gerekiyor. Niye ediyorum? Komisyonda 2 tane değişiklik yapıldı,
bir tanesi bir maddede virgül konulması, bir tanesi de sadece verilen zararın
hangi tarihte yapılacağıdır.
Bu nedenle, bu
kanun teklifinin kesinlikle geri çekilmesini talep ediyorum, arz ediyorum, sağ
olun. (HDP sıralarından alkışlar)
BAŞKAN – Aynı
mahiyetteki önergeler üzerinde konuşmak üzere Mersin Milletvekili Alpay Antmen…
Buyurun Sayın
Antmen. (CHP sıralarından alkışlar)
ALPAY ANTMEN
(Mersin) – Teşekkür ederim Sayın Başkan.
Değerli
milletvekilleri, bugün OHAL’i üç yıl daha devam ettiren teklifin görüşmelerine
devam ediyoruz. Ben teklifin 13’üncü maddesiyle ilgili sayın Genel Kurula
sesleneceğim, Genel Kurulu öncelikle saygıyla selamlıyorum. 
Teklifin 13’üncü
maddesiyle ilgili olarak Komisyonda da belirttik, arama ve el koyma için asker
kişiler yerine cumhuriyet savcısının katılımıyla adli kolluk
görevlendirilebilir ama bunun için öncelikle bizim adli kolluğu kurmamız
gerekiyor. Bu ülkede cumhuriyet savcısının emrinde, nezaretinde, aynı binada
bir adli kolluk yok. Cumhuriyet savcısı nezareti ve huzuru olmadan askerî
bölgelerde polis tarafından arama ve el koyma işlemleri yapılmasının
sakıncalarını Ergenekon ve Balyoz davalarında gördük. Bu nedenle yasa
teklifinden bu maddenin çıkarılması gerektiği görüşümüzü arz ediyoruz.
Sayın
milletvekilleri, terörle mücadele etmenin en etkili yolu demokrasiyi, adaleti
ve hukukun üstünlüğünü kurmaktır. Bu teklif Anayasa'ya aykırıdır ve teröre asla
çözüm olmayacaktır. Şimdi siz öyle bir tablo çiziyorsunuz ki bu teklif geçmezse
terör artacak, teröristler ülkeyi ele geçirecek. Buna kim izin verecek Allah
aşkına, kim? Hiçbirimiz burada buna göz yummayız ve izin vermeyiz. 
Değerli
milletvekilleri, terörü, demokrasinin rafa kaldırılması ve hukukun işlememesi
tırmandırır. Bu kanun yasalaşırsa örneğin valilere geniş yetkiler tanıyacağız
ama daha önce atanan 24 vali ve 73 vali yardımcısı FETÖ'cü çıkmadı mı? Şimdi,
bu yetkilerdeki valinin yarın da başka bir terör örgütünün destekçisi
olmayacağının garantisini burada kim verebilir? Peki, Allah korusun, yarın
darbe girişimi oldu ve halk 15 Temmuzdaki gibi meydanlara çıkmak istedi, yeni
bir kahramanlık hikâyesi yazılacak ve o ilin valisi izin vermedi, ne yapacağız?

Size birkaç
belge göstermek istiyorum: Bunlar sır değil, biraz vakit ayırırsanız Meclis
arşivlerinden de görebilirsiniz. Yıl 2003, darbe girişiminden on üç yıl önce;
CHP milletvekili Sayın Mehmet Neşşar dönemin Millî Eğitim Bakanı Hüseyin
Çelik’e bir soru önergesi veriyor, FETÖ okulunun 19 Mayıs etkinliklerine kimin
izniyle katıldığını soruyor. Verilen cevap: “Valilik tarafından.” Yani “FETÖ
devlete sızıyor.” dediğimizde “Kargalar bile buna güler.” diyen Sayın Bakan
nezaretinde ve Valilik izniyle FETÖ okul propagandası yapmış. 
Yine, bizim
vekillerimizden Sayın Nejat Gencan 2004 yılında, darbe girişiminden on iki yıl
önce bir önerge veriyor, diyor ki: “Diyanet, Edirne’de bir törende terörist
Fethullah Gülen CD’si ve kitabı dağıtıyor.” Bakanlık konuyu Diyanete havale
ediyor. Dönemin saygıdeğer Diyanet İşleri Başkanı Ali Bardakoğlu cevap veriyor,
diyor ki: “Ben gerekli önlemleri alacağım.” Ondan sonra FETÖ’nün kitapları ve
CD’leri Diyanet aracılığıyla dağıtılmıyor. Peki, daha sonra ne oluyor? Sayın
Bardakoğlu görevden alınıyor ve FETÖ’nün kitapları Diyanetin kitaplarıyla ya da
Diyanetin satış mahallerinde göze çarpıyor. 
Bakın, yıl 2005
-bir örnek daha vermek istiyorum- on bir yıl önce Cumhuriyet Halk Partisi
milletvekilleri “Terörist Fetullah Gülen devlet ve kurumlara militan
yerleştirerek darbe amaçlıyor.” diyerek araştırma önergesi veriyor. O zaman o
imzalar içerisinde Sayın Genel Başkanımız Kemal Kılıçdaroğlu da var ve bu
önerge reddediliyor. Kim reddediyor? İktidar milletvekilleri. Başta Cumhuriyet
Halk Partisi olmak üzere muhalefet partilerinin FETÖ ve terör örgütleriyle
ilgili verdiği onlarca önerge reddedildi. 
Bugün FETÖ’yle
mücadele kılıfı altında kendinizi koruma, muhalefeti sindirme yasaları
çıkarmayın. Gelin, hukukun üstünlüğüne, adalete, savunma hakkına ve tam
demokrasiye değer vererek hep birlikte, el ele Türkiye Cumhuriyeti’ni, Türk
halkını, Türk milletini daha müreffeh yarınlara taşıyalım. 
Teşekkür ederim.
(CHP sıralarından alkışlar) 
BAŞKAN –
Teşekkür ederim. 
Aynı mahiyetteki
önergeler üzerinde söz talep eden Antalya Milletvekili Hasan Subaşı. 
Buyurun Sayın
Subaşı. (İYİ PARTİ sıralarından alkışlar) 
HASAN SUBAŞI
(Antalya) – Sayın Başkan, değerli milletvekilleri; hepinizi saygıyla
selamlıyorum. 
Kanun teklifinin
13’üncü maddesine karşı, teklifin çekilmesi için konuşma almış bulunuyorum. 
Teklif çok
tartışıldı, ben de doğrusu neresinden başlayacağımı bilemiyorum bu teklifin
temel olarak ama genel gerekçesine ve temeline baktığımız zaman sakatlığını
hemen görmek mümkün. 
Genel gerekçeden
bir paragrafı okuyorum: “…hukuk devleti ilkeleri çerçevesinde etkin mücadele
edilebilmesi ve son darbe teşebbüsüne benzer bir müdahale girişiminin yeniden
yaşanmaması amacıyla, anayasal güvence altındaki temel hak ve özgürlükler
korunmak suretiyle soruşturma ve kovuşturmalar ile disiplin soruşturmaları
bakımından gerekli olan hükümleri…” vesaire “…Kanun Teklifi hazırlanmıştır.”
Soruyorum: 15
Temmuzdaki darbeye benzer bir FETÖ darbesinin yeniden gelebileceğine -burada
dercedilmiş- acaba bu Meclis çatısı altında bir kişi inanıyor mu? Ya da halka
soralım “15 Temmuzdakine benzer bir darbeden endişe ederek bu kanunu
hazırladık.” dediğinizde vatandaştan bir kişi acaba inanır mı? Ya güler ya da
bunu hakaret kabul eder çünkü bu vatandaş 15 Temmuzda dişiyle tırnağıyla tankın
altına girmiş, tankın üstüne çıkmış bir vatandaş. Siz derseniz ki “Biz
korkuyoruz, tekrar bir darbe teşebbüsü olabilir.” vatandaş ya kızar ya güler. 
Onun için bu
gerekçenin temelinin kurgusu baştan yanlış ve üstelik ondan önceki cümlede de
“…hukuk devleti ilkeleri çerçevesinde etkin mücadele edilebilmesi…” Peki, buna
inanan var mı? Ben yine bu çatı altında inanan olduğunu zannetmiyorum. 
Ve “…güvence
altındaki temel hak ve özgürlükler korunmak suretiyle…” denmiştir, bu cümleye
de inanan yok ama buna mecburiyetiniz var çünkü tasarlanan model otoriter bir
rejimdir, otoriter bir modele kılıf hazırlamak için bu darbe yasasını
hazırlamak zorundaydınız ve önümüze getirdiniz. Onun için bunun neresine karşı
çıkalım, ne söyleyelim? Artık bizde söyleyecek laf kalmadı ama en azından şu
temel gerekçeyi bir inceleyelim dediğimizde zaten işin sakatlığını orada
görüyoruz. İşin daha tehlikelisi, otoriter rejime gittikçe çözümler
bulabileceğinize inanmanız; oysa ne kadar hak ve adaleti kaldırırsak,
hukuksuzluğu, adaletsizliği yerleştirirsek o ölçüde terör iklimini yaratmış
oluruz. 
Ben 12 Eylül
sonrası için bazı örnekler vermiştim ve 12 Eylül rejiminin, despot, baskıcı
rejiminin travmalara sebebiyet verecek birtakım uygulamaları olduğunu, bir
örnek için hatta genç kızlarımızın eğitim hakkının engellenmesinin gerçekten
bir travma yarattığını söylemiştim ve 12 Eylül baskıcı rejiminin bir örneği
olarak bunu söylemiştim. İtiraz geldi “Bugün ile bunun ne ilgisi var?” diye.
Bugün 12 Eylül rejiminin daha da üzerinde haksızlıkların, adaletsizliğin,
hukuksuzluğun yaşandığı bir rejimle karşı karşıyayız ve korkarım giderek
otoriter rejimi perçinlemek için yeni tedbirler ve yeni kanunlar gelmektedir. 
Geçmişte
yaşandığı gibi her baskı rejiminden sonra bugün de travmalar yaşanmaktadır.
(Mikrofon
otomatik cihaz tarafından kapatıldı)
HASAN SUBAŞI
(Devamla) – Enis Berberoğlu yeniden seçilmekle yeniden bir dokunulmazlık
kazanmasına rağmen yargının karar verebilmesi imkânı yoktur.
BAŞKAN –
Teşekkür ederim Sayın Subaşı.
HASAN SUBAŞI
(Devamla) – Peki, teşekkür ediyorum.
Saygılar
sunuyorum. (İYİ PARTİ sıralarından alkışlar)
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir. 
13’üncü maddeyi
oylarınıza sunuyorum: Kabul edenler… Kabul etmeyenler… 13’üncü madde kabul
edilmiştir. 
Birinci bölümde
yer alan maddelerin oylamaları tamamlanmıştır. 
Şimdi ikinci
bölümün görüşmelerine başlıyoruz. 
İkinci bölüm
geçici madde 1 dâhil, 14 ila 27’nci maddeleri kapsamaktadır. 
İkinci bölüm
üzerinde söz isteyen arkadaşlarımız var. Gruplar adına onar dakika, şahıslar
adına beşer dakika. 
Milliyetçi
Hareket Partisi Grubu adına Tokat Milletvekili Yücel Bulut. 
Buyurun Sayın
Bulut. (MHP sıralarından alkışlar)
MHP GRUBU ADINA
YÜCEL BULUT (Tokat) – Sayın Başkan, değerli milletvekilleri; Adalet
Komisyonundan geçmek suretiyle yüce Meclisin gündemine gelmiş bulunan Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi üzerinde Milliyetçi Hareket Partisi Grubu adına söz almış bulunuyorum. 
Hepinizin de
malum olduğu üzere, Milliyetçi Hareket Partisi huzurda görüşülmekte olan kanun
teklifini desteklemektedir. Bu kanun teklifinin yasalaşmasını içinde
bulunduğumuz şartlar, özellikle son iki yılda yaşanan gelişmeler ve cumhuriyet
tarihinin son elli yıllık tecrübelerinin bir toplamı olarak devletin bekası ve
milletin geleceği için elzem kabul etmekteyiz. 
Cumhuriyetin son
elli yıllık tecrübesinden bahsettik çünkü en özgürlükçü anayasa kabul ettiğimiz
1961 Anayasası döneminde, 1960’ların son çeyreğinden itibaren Türkiye, birbiri
ardına mantar gibi türeyen terör örgütleri tarafından teslim alınmak,
istikrarsızlığa sürüklenmek ve dirliği ve düzeni yerle yeksan edilmek
istenmiştir. 
1960’lardan bugüne kadar geçen süre içerisinde, Emniyet
Genel Müdürlüğünün verilerine göre, Türkiye Cumhuriyeti’nin meşru düzeni
100’den fazla terör örgütüyle mücadele etmiştir. Yine Emniyet Genel
Müdürlüğünün verilerine göre, bugün hâlâ 10’dan fazla terör örgütü aktiftir ve
faaliyetlerine devam etmektedir. Bu süreç içerisinde, bu elli yıllık mazimiz
içerisinde sadece bölücü teröre kurban verdiğimiz insanlarımız 35.700 kişidir.
Bunun dışında, 12 Eylül 1980 askerî müdahalesinin gerçekleştiği tarihe kadar 5
bin memleket evladı yıkıcı terör örgütlerinin hedefi olmuş ve şehit
düşmüşlerdir. Milliyetçi Hareket Partisi terörün hedefi olmanın bedelini Türk
siyasi tarihinde en ağır ödemiş siyasi partidir, terör kavramının ne olduğunu
en iyi bilen siyasi partidir. 12 il başkanımız, 44 ilçe başkanımız, 3.643
Milliyetçi Hareket Partili bu ülkede yıkıcı terörün kurbanı olmuştur. Bugün
huzurdaki kanun teklifini eleştirmek adına güvenlikçi politikaları tenkit
edenlere, güvenlikçi politikaları yerden yere vuranlara bir hatırlatmada daha
bulunmak isteriz: Milliyetçi Hareket Partisi doğrudan terörün hedefi olmasının
yanı sıra zorbalaşmış iktidarın ne demek olduğunu da iyi bilir çünkü
zorbalaşmış iktidarın da hedefi olmuştur. 12 Eylül 1980 askerî müdahalesi
sonrasında ardımızda bıraktığımız 3.800 şehidin sonrasında zorbalaşmış iktidarın
elinde, cuntanın elinde 9 mensubunu darağacına göndermiş, bine yakın
yöneticisine MHP, Ülkücü Kuruluşlar davasında yıllarca esaret hayatı
yaşatılmıştır.
İşte tüm bu tecrübelerin ışığında -tüm bu tecrübelerin
toplamı ve milletimizin elli yıllık tecrübeleriyle harmanlayarak- terörün ve
terörle mücadelenin ne demek olduğunu iyi biliyor, bu kanun teklifini milletin
geleceği ve devletin bekası için elzem görüyoruz. 
Milliyetçi Hareket Partisi Cumhur İttifakı’nın kuruluşu
aşamasında tüm Türkiye'ye, seyretmiş ve takip etmiş olduğu politikayı “devletin
bekası” kavramıyla açıkladığında bu kavramı küçümseyenlere, devletin bekasının
ne manaya geldiğini idrak edemeyenlere buradan bir kez daha hatırlatmak isteriz
ki devletin bekası ve şühedaya vefa işte bu kanun teklifidir. Devlet aygıtını,
devlet mekanizmasını teröre ve bölücülere karşı ihtiyaç duyduğu yetkilerle
donatmaktır. Türkiye, elli yıldır beş harfi bir araya getiren, beş harfi bir
araya getirip sapkın ideolojileri doğrultusunda kan akıtanlara karşı abideleşmiş,
şehadeti göze almış kamu görevlilerinin, güvenlik güçlerinin direnişiyle bugün
huzurunu, tesis etmeye devam etmektedir. Tüm bu terör tecrübemiz, 15 Temmuz
gecesinde yaşamış olduğumuz ve 80 milyonun önünde deşifre edilen bir başka
hakikatle yeni bir boyut kazanmıştır. Üzerine “Peygamber ocağı” dediğimiz
-dünyada kendi ordusuna “Peygamber ocağı” diyen tek millet olarak- şerefli Türk
ordusunun üniformasını geçirmeyi başarmış alçaklar, bu ülkede seçilmiş
Cumhurbaşkanını, seçilmiş Parlamentoyu ve seçilmiş Hükûmeti hedef alarak,
seçilmiş Cumhurbaşkanını alaşağı etmek için, seçilmiş Parlamentoyu lağvetmek
için namlusunu bu aziz ve şerefli millete doğrultmuşlar ve elhamdülillah ki 15
Temmuz gecesi başını kaldıran bu ihanet, bu aziz milletin vicdanında ve
merhametinde yer alan feraset duvarında yerle yeksan edilmiştir. Ancak
unutulmaması gereken bir hakikat var: 15 Temmuz akşamı başını kaldıran ihanet
yalnızca o gece deşifre edilen ve yalnızca o gece namlusunu millete doğrultan
alçaklardan ibaret değildir. Bunun, devletin bütün hücrelerine kadar temayüz
etmiş, bütün hücrelerine kadar sirayet etmiş iz düşümleri ve uzantıları hâlen
canlıdır ve hayattadır. İşte huzurdaki yasa, güvenlik güçlerimizin ve devlet
aygıtının bu sinsi örgüte ve hâlen aktif olan bu sinsi örgüte, bu ahtapotun
kolları gibi faaliyet gösteren, Türk milletinin birliğini, bütünlüğünü,
ikbalini, geleceğini ve istikbalini hedef alan bu şer çetelerine karşı bu
ülkenin şehadeti göze almış evlatlarını ve kamu görevlilerini istedikleri
yetkilerle donatmak için bu Meclisin gündemine getirilmiştir. Dolayısıyla
Milliyetçi Hareket Partisi olarak bu şerefli milletin kurmuş olduğu 17’nci
bağımsız Türk devletini yaşatmaya iman ettik ve kararlıyız. Bunu yaşatmak
adına, 17’nci bağımsız Türk devletinin bekasını tesis etmek adına Adalet ve
Kalkınma Partisiyle doğru görmüş olduğumuz noktalarda iş birliği içerisindeyiz.
Bu yasal düzenlemeyi de doğru görmekteyiz, milletin bekası için elzem
görmekteyiz. 
Şimdi, bu yasayı eleştirmek adına, bu yasayı tenkit
etmek adına, sürekli söz alarak hukuktan bahsedenlere biz de şunu hatırlatmak
istiyoruz: Bir memleketin düzeni için hukuk şarttır, bir memlekette düzen
hukukla sağlanır, hepsine kabul. Bu memleketin hukuka ihtiyacı vardır ama bu
memleketin hukuk kadar huzura da ihtiyacı vardır. Bu kürsüye gelip hukuktan dem
vuranlar, hukuku anlattıkları kadar bu milletin huzuruna ve selametine musallat
olmuş çeteleri lanetlemeyi de bilmelidirler, bu lanetlemeyi yapmak
zorundadırlar. (MHP ve AK PARTİ sıralarından alkışlar) Bu çetelere karşı suskun
olanlara, iki dakikada bir Türkiye'nin normalleşmesi gerektiğini söyleyenlere
biz de şunu söylüyoruz: Türkiye'nin normal insanları bizleriz. Bu ülkede, her
sabah 08.00’de yatağından kalkıp akşama kadar helal nafakasını arayan, kırmızı
ışıkta bile geçmeyen milyonlarca normal Anadolu insanı vardır. Anormal olanlar,
bu ülkenin normal ve rızkını helalinden arayan tertemiz yüreklerinin birliğini
ve beraberliğini, huzurunu ve dirliğini, can güvenliğini hedef alan, eline
silah alıp sapkın ideolojik kimliği Anadolu’nun topraklarına silah zoruyla
giydirmeye kalkan alçaklardır. Bu alçaklarla mücadele edilecektir. (MHP ve AK
PARTİ sıralarından alkışlar) Bu anormaller ve alçaklar, hukukun gereği
doğrultusunda, hukuk düzeninin gerekleri doğrultusunda son bir tanesi kalana
kadar hesap vermeye zorlanacaktır. 
Dünyadan örnekler verenlere bugün, burada, bir kez daha
hatırlatıyoruz: Fransa, basit bir terör saldırısı -“basit” tabirim için özür
diliyorum- tek bir terör saldırısı için aylarca OHAL ilan etmiş ve uygulamışken
Türkiye elli yıldır terör cenderesi içinde bu terör örgütleriyle cebelleş
olmaktadır. Dolayısıyla, bir taraftan OHAL kaldırılacaktır, diğer taraftan FETÖ
ve uzantıları devlete pusu kurmak için fırsat kollayacaktır. Bir taraftan OHAL
kaldırılacaktır, bir taraftan bu ülkede birileri hâlâ Kandil’in ağzıyla siyaset
yapmaya cüret gösterecektir. Bu ülkede OHAL kaldırılacaktır ama birileri Türk
milletinin ikbaline, istikbaline, o şanlı sancağına meydan okumaya devam
edecektir, öyle mi? Okutmayacağız, gerekli her türlü düzenlemeyi yapacağız ama
sizlere, Türkiye Cumhuriyeti’ne meydan okuma fırsatı vermeyeceğiz. (MHP ve AK
PARTİ sıralarından alkışlar) 
İşte, bu gerekçelerle Milliyetçi Hareket Partisinin 8
Şubat 1969’dan bugüne kadar ortaya koymuş olduğu politik hakikate ve gerçeğe
uygun olarak, politik tecrübemize ve aklımıza uygun olarak, vermiş olduğumuz
3.800 şehidin hatırasına uygun olarak, bu ülkenin zorbalaşmış cunta rejimi
altında kendi imanının ölçülerine göre vermiş olduğu bir mücadelenin hesabını
küresel çetelerin iman ölçüsüne göre vermeye zorlanan binlerce ülkücü
ağabeyimizin hatırasına…
(Mikrofon
otomatik cihaz tarafından kapatıldı)
YÜCEL BULUT
(Devamla) - …uygun olarak biz bu yasayı Türk milletinin birlik ve
beraberliğinin, ikbal ve geleceğinin teminatı olan politikaların zorunlu bir
unsuru olarak görüyor ve destekliyoruz. Görüş ve düşüncelerimiz bu yöndedir.
Her birinizi
ayrı ayrı saygıyla ve muhabbetle selamlıyorum. (MHP ve AK PARTİ sıralarından
alkışlar)
BAŞKAN –
Teşekkür ediyorum.
Şimdi,
Cumhuriyet Halk Partisi Grubu adına İstanbul Milletvekili İbrahim Kaboğlu
konuşacak.
Sayın Kaboğlu,
buyurun. (CHP sıralarından alkışlar)
CHP GRUBU ADINA
İBRAHİM ÖZDEN KABOĞLU (İstanbul) – Sayın Başkan, değerli milletvekilleri;
hepinizi saygıyla selamlıyorum.
Öncelikle, Sevgili
Başkan, biraz önce Enis Berberoğlu hakkında yapmış olduğunuz açıklama
çerçevesinde bir iki cümleyle sözlerinizi tamamlamak istiyorum. Evet, sizin
değindiğiniz konu gerçekten tarihsel yorum ve genetik yorumdu. Ama bu, aynı
zamanda sistematik ve amaçsal yorum açısından değerlendirildiğinde ve özellikle
“Şüphe özgürlük lehine yorumlanır.” ilkesi gereği gerçekten Yargıtay kararı
zorlama bir karardır, Anayasa'ya aykırıdır ve diliyoruz ki itiraz üzerine bu
karar düzeltilecektir. 
İkinci bölüme
geçerken benim özellikle üzerinde durmak istediğim konu, sıkça dillendirilen
Fransa’daki durum, Türkiye-Fransa karşılaştırmasına dair kullanılan birtakım
deyimlerin yerli yerine oturtulması. Çünkü eğer biz burada Fransa’yı referans
alacaksak oradaki durumu sağlıklı olarak bilmemiz gerekir ama tabii ki
Fransa’yı ne kadar referans almak durumundayız? O da sorulması gereken bir
sorudur ama öncelikle Fransa’da 1 Kasım 2017’de sonlandırılan OHAL üzerine iç
güvenliğin ve terörle mücadelenin güçlendirilmesine ilişkin kanun ne getirdi? O
konudaki ana öğeleri bizimkiyle karşılaştırmalı bir biçimde dikkatlerinize
sunmak istiyorum. 
Fransa’da
olağanüstü hâl -1955- kanuna göre düzenleniyordu, her uzatılması durumunda
kanun çıkarılıyordu ve Anayasa Konseyi bunu denetleyebiliyordu. Ayrıca,
olağanüstü hâle ilişkin işlemler de idari yargının denetimine açıktı.
Olağanüstü hâlde özellikle öngörülen yaptırımlar ev hapsi, idari arama,
derneklerin feshi ve güvenlik alanlarının saptanması olmak üzere farklı
kategorilere yayılıyordu. Bu çerçevede olağanüstü hâlin olağanlaşmasına dair
çıkarılan kanunda bu yetkilerin, bu önlemlerin daraltılması yoluna gidildi ve
bunlar, güvenlik bölgesi belirleme yetkisi, İçişleri Bakanının yetkileri ve
aramalar olmak üzere üç kategoride karşımıza çıkıyor.
Güvenlik bölgesi
belirleme yetkisi: Vali gerekçeli bir kararla güvenlik bölgesi belirleyebilir
ve bu bölgeye kişilerin erişimi idari bir kararla sınırlanabilir fakat bu karar
cumhuriyet savcısına bildirilir ve tahdit ve önlemin süresi ile tedbirler
arasında ölçülülük ilkesi aranır. 
Buradaki başlıca
uygulama, yaptırım, bu güvenlik bölgesine giren kişilerin üstlerinin aranması,
çantalarının ve araçlarının aranmasıdır ve bunlara rıza göstermeyenler bu
bölgeden çıkarlar, girmezler, bir aylık süre söz konusudur, bu süre
uzatılabilir fakat ölçülülük ilkesi burada özellikle karşımıza çıkmaktadır.
İkinci yetki
İçişleri Bakanının yetkisidir, belli bir kişinin seyahat özgürlüğünü
sınırlamasına dair bir yetkidir. Cumhuriyet savcısına bildirmek koşuluyla
belirli kişilere elektronik kelepçe uygulaması yoluna gidilebiliyor.
Üçüncü yetki
kategorisi ise valinin istemiyle sulh ceza hâkimi, cumhuriyet savcısının
görüşünü aldıktan sonra arama tedbirleri alabilir ve bu sırada bazı kişilerin
evlerinin ya da iş yerlerinin aranması ve bu yerlerde bulunan belge ya da
nesnelere, bunların terör eylemleriyle ilişkisi olması hâlinde el konulması söz
konusu olabilir fakat avukatların, gazetecilerin, hâkimlerin iş yerleri için
böyle bir tedbir uygulanmaz. Fransa’daki olağanlaştırma yasasına konulan bu
önlemler, esasen şu anda görüştüğümüz yasa önerisiyle bazı benzerlikler
göstermekle birlikte temelde nitelik farkları da karşımıza çıkmaktadır. 
Görüldüğü gibi,
bunlar ve öncekiler, hiçbir biçimde, bizde çıkarıldığı üzere olağanüstü hâl
kanun hükmünde kararnameleri benzeri düzenlemeleri kapsamına almamaktadır.
Bütün bu işlemler tıpkı OHAL ortamında olduğu gibi bu yasanın uygulanması
sırasında da yargının denetimine açık bulunmaktadır ve tabii ki şu ikili
denetim her zaman Fransa’da açık: İdari yargı ve anayasa yargısı
denetimi. Fakat burada en önemli konu, Fransa’da görevden alma kesinlikle
mümkün değildir. Bilindiği gibi, bizde söz konusu olan 100 binin üzerinde
görevden almanın çok önemli bir kısmı, hiçbir biçimde terörle ilişkisi olmadığı
hâlde sırf ifade ve düşünce özgürlüğü nedeniyle olan görevden almaları
kapsamına almaktadır.
Şu soruyu
soralım: Acaba Türkiye Fransa’yı örnek almalı mıdır? Fransa’daki durum ile
Türkiye karşılaştırılabilir mi? Benim kanaatim odur ki aslında Fransa ile
Türkiye arasında belki çok nitelik farkı olmasına rağmen istisnai durumun kural
hâline getirilmesi şeklinde özetlenebilir. Fakat Türkiye esasen Fransa’daki
durumla değil, kendi anayasasıyla ve Avrupa Sözleşmesi’ndeki konumuyla
değerlendirilmek durumundadır. Bunu da zaten burada yapıyoruz. Fakat
Fransa’daki durum ile Türkiye arasında ilişki bakımından sorulması gereken şu:
Hükûmetsiz kalmış olsak da acaba Fransa’daki bu esinlenme bugünle mi sınırlı
yoksa Hükûmet bundan etkilenmiyor mu?
Bilindiği gibi,
Fransa’da De Gaulle meydan okudu Fransa tarihine ve kura kura -Bonapartizme
özendi- ancak yarı parlamenter yarı başkanlık rejimi kurabildi. Ama bizde De
Gaulle’e atfedilen monokrasi kurulabildi 15 Temmuz darbe girişimi sonucu ve
bunu kurarken biz Tanzimat, Birinci Meşrutiyet, İkinci Meşrutiyet ve cumhuriyet
çizgisindeki kazanımları bir gecede silebildik. Hatta, II. Abdülhamit’in
imzasını taşıyan Kanuni Esasi’nin kurduğu Heyeti Vükelayı kaldırabildik. Fransa
ise bunu başaramadı. Dün Sevgili Başkan ifade etti “Hükûmet artık yok.” diye. O
nedenle “Cumhurbaşkanlığı hükûmet sistemi”ni kullanmayalım, belki “monokrasi”
kullanılabilir. Fransa için öngörüldü ama De Gaulle bunda başarılı olamadı. 
Fakat Fransa ile
Türkiye karşılaştırmasında belki Fransa’ya acımak gerekir çünkü ben Fransa’daki
derslerimde Cumhurbaşkanı Sarkozy’le çok dalga geçtim ama Fransızlar herhangi
bir biçimde yaptırım uygulayamadılar. Oysa biz ise yargısız infaz yoluyla
gerçekten çok büyük yaptırımlara imza attık. Hatta, bu büyük yaptırımlar dünya
çapında yaptırımlardı. Bu bakımdan bu yaptırıma tabi tutulanlara tek reva
görülen şey ağaç kabuğu yemek oldu. Hiçbir biçimde yargısal başvuru yolları
onlara tanınmadı ve âdeta sevgili Adalet Komisyonu Başkanımın belirttiği gibi…
Benim deyimimle OHALİİK yani Olağanüstü Hâl Komisyonu bir tür AK PARTİ’nin gaz
odasına çevrildi. O nedenle “Takviye edilmelidir.” dedi. 
Şimdi,
dolayısıyla Fransa ile Türkiye arasında paralellikler kurmak boşuna. Türkiye,
çok güçlüdür; Fransa, tıpkı Almanya gibi, Amerika gibi zavallı. Türkiye Hükûmeti
gerçekten çok güçlüdür ama bu güç keşke hukuki güç olsaydı, fiilî güç
olmasaydı. 
Teşekkür ederim
dikkatiniz için. (CHP sıralarından alkışlar) 
BAŞKAN –
Teşekkür ederim. 
Şimdi İYİ PARTİ
Grubu adına İstanbul Milletvekili Yavuz Ağıralioğlu. 
Buyurun Sayın
Ağıralioğlu. (İYİ PARTİ sıralarından alkışlar) 
İYİ PARTİ GRUBU
ADINA YAVUZ AĞIRALİOĞLU (İstanbul) – Sayın Başkan, değerli milletvekilleri;
bugün bir kere daha müşahede ettik ki aslında bu kabil görüşmelerin yapılması
sürecine hem komisyonlarda hem de Meclis Genel Kurulunda hasıl olacak teklifler
ve tenkitler üzerinden bir fayda yok. “Biz buradan hatırı sayılır
miktarda, mebzul miktarda gerekçeyi Hükûmetimize teklif ettik, Hükûmetimiz de
bunu kabul etmedi.” gibi bir şikâyet çuvalına doldurup o çuvallardan aldığımız
işte neyse milletimize onları Hükûmetimiz adına arz edip, şikâyet edip, oradan
yeterli teveccühü alıp burada doğrusunu yapmaya çalışacağız. Siyasi
mekanizmanın böyle çalışıyor olmasını çok verimli bulmadım, bulmuyorum. 
Hükûmetimiz her
teklifimizi kendi kalelerine gol atacakmışız hissiyatıyla göğüslüyor.
Muhalefetin de kabul ediyorum ki -en azından hepsi öyle değildir ama- bir
bölümü şöyledir: Ne yapıp yapıp Hükûmetin kalesine gol atalım şehvetine
kapılmış. Bu ikisinin arasında terörle mücadele yetkisi ve salahiyeti isteyen
Hükûmetimizin etkin mücadele, acil eylem ve hesap verilebilir, sorulabilir
alanlarda da Hükûmete daha rahat hareket etme, idareye hareket etme imkânını
arzu eder taleplerinin arkasında bizim itirazlarımız mücadelenin bir tarafında
terör bölgesinde itirazlarla birleşir alanlar olduğu için biz de muhalefet
tarafında göğsümüzü gere gere sözümüzü, sesimizi çok duyuramıyoruz. Yani
ucunda, PKK’nın canımızı yakmaya teşebbüs ettiği bir bölgeye müdahale talebinin
de olduğu bir yerle alakalı Hükûmetin talebini şerh etmeye kalkınca terör
sevicisi olma parantezine girmekten korkuyoruz. Dolayısıyla bu, bizim
itirazlarımızın iltihaplı alanı hâline geliyor. Sözümüz, sesimiz, teklifimiz,
tenkidimiz mutlaka şerhlerle konuşma ihtiyacıyla karşı karşıya bırakıyor bizi
arkadaşlar, Hükûmetimiz hassasiyetimizi anlasın diye şerh ediyorum. Uğur Bey’in
konuşmasında...
Bazen ayan olanı
beyan etmek lüzumsuzdur ama ayan olanı bir kere daha beyan ediyorum: Gençlik
yıllarımızdan itibaren vatanımız, milletimiz, dinimiz, devletimiz için bir
vatan nöbeti tutmaktayız. Hassasiyetlerimize havi olan iş şudur: Devletimizin
varlığını tehlikeye düşürecek hiçbir organizasyona bir toplu iğne başı kadar
illiyet ve iltisakı olan insanlara tolerans göstermemek vatan borcudur, namus
borcudur, şeref borcudur bize. Hep o hat üzerinde siyasi mesuliyetimizi
kodladık. Lakin bizim bugün, Hükûmetimizin terörle mücadelede zafiyet
geçirmesinler, mutlaka yetkileri, salahiyetleri, devletimizin istikbaliyle
ilgili bir endişeyi izole edecek şekilde artırılsın desteğimizin rağmına,
Hükûmetimizin öğrenme maliyetleriyle ilgili endişelerimiz var. Yani artan yetki
taleplerinden doğan Hükûmetin inisiyatifinin ve bu inisiyatifi kullanma
şeklinin bu on altı yıl boyunca yanılma paylarından korkar hâle geldik. 
Milletinizin
Türk milleti olduğunu öğrenme maliyetinizden korkuyoruz, korktuk. Fetullah
Gülen terör örgütünün terör örgütü oluncaya kadar bu yetkilenme süreçleri
içerisinde kullandığı alanlardan devletimize suikast etmeye yöneldikleri 15
Temmuza kadarki sürecin içerisinde artan yetki taleplerinin her seçimden sonra
elinize geçirdiğiniz ve yenilmezliğinizi hamlettiğiniz siyasi sonuçların size
sağladığı imkânları kullanma şekline ve bu imkânlardan doğan yetkileri kullanma
usullerinize itiraz ediyoruz. Bunu şuraya birleştirdiğim için korkuyorum: Yani
ne yetkinizden ne yetki talebinizden ne bu yetkilerden doğacak hakkı kullanma
yerinizden imtina etmiyoruz, kullanın, kullanmanız lazım, devletimizi ayakta
tutalım, memleketimizin huzurunu sağlayalım ama takdir etmelisiniz ki çok
parlak bir sicile sahip değil Hükûmetimiz. Yani artan yetkilendirilmiş
mahkemelerle ordunun itibarına suikast edildiği bir dönemi beraber yaşadık.
Genelkurmay Başkanının silahlı terör örgütü olmak gibi -bir parantez
içerisinde- itibarına ziyan edildiği bir sürecin içerisinde aslında bizim de
mesuliyetimizin olduğu yerleri biliyoruz arkadaşlar. Bayraklara müdahale
ettiğimiz, Türkiye Cumhuriyeti devletinin adıyla ilgili tartışmalar açtığımız,
bugün terör parantezinde her türlü şeye müdahale hakkını kendimizde bulduğumuz
–sizin- bizim her zaman bulduğumuz ama sizin bugün, öncelik hâline getirdiğiniz
işler içerisinde, biz, Allah’a hamdolsun, hiç değilse şu rahatlıkla konuşabilir
durumdayız: Siz, terör örgütü parantezinde bugün, bu düzeyde tonlamayla
mücadele etmek istediğiniz insanlarla otururken de biz aynı şeyi söyledik,
söyledik, duymadınız. Şu parantez içerisine alarak söyledik, dedik ki:
Cemaatlere devlet olma hakkını verirseniz bugün kurtarabildiğiniz işi yarın
kurtaramazsınız.
İtiraf etmek
zorundayım ki ben aslında Hükûmetin kendi meşruiyet sosyolojisini bina ettiği
yere aitim. 28 Şubat sürecinden itibaren devletin birtakım uygulamalarını
antidemokratik bulan, onlardan mağdur olan, o mağduriyet üzerinde kendime
millî, dinî ve inançlarıma uygun bir mukavemet hattı kuran bir kardeşinizim ben
sizin. Ben 28 Şubat sürecinde “başörtüsü” diye konuştuğunuz o mağduriyet
siyasal ikliminin içerisinde kızlarımız başörtüsü takamıyorlar diye başlarına,
erkeklerin başörtüsü takma organizasyonunu kuranlardan biriyim. 28 Şubatta
-adını şerefle, izzetle anayım, vefat etti rahmetle anayım- Muhsin
Yazıcıoğlu’yla bu siyasi hatta, ben milletin gadre uğramışlığına mukabele eden
siyasi şuurun arkasında duranlardanım. O yetkilerin arkasında yetkileri kullanma
şeklinin bizi iddialı hâle getirdiği günlerin insanıyım ben de. 
Yani
üniversitelerin tek sesli hâle getirildiği zaman konuştuk, dedik ki: “Bu
üniversitelerde niçin tek tip insan yetiştirmeye çalışıyorsunuz? Bu
üniversitelerde niçin sadece size ait…” Hükûmete kızgınlıklarımızın cümleleri
bunlar, beraber kurduk bu cümleleri. Hükûmetin yöneticilerine, o zaman
hükûmette olanlara avazımız çıktığı kadar bağırdık, dedik ki: Bu üniversiteler,
hür tartışmanın, serbest fikrin kürsüleridir. Burada bizim gibi düşünmüyorlar
diye bugün gadre uğrattığınız insanlar yarın sizin yerinize geçtikleri zaman
size sizin gibi davranmayacaklar dedik biz, dedik. 
Ben bugün
Hükûmetinizi… Alınganlık etmeyin diye söylüyorum, siz derken sizin içine
kendimi de katarak siz, biz derken bizim mesuliyetimize sizi de katarak biz
diyorum. Dolayısıyla, istirham ediyorum, alınganlık etmemeniz için bu açıklama
şerhimi şuna katın: Biz kendi iddialarının altında kalmış bir siyasal iktidarın
hesabıyla da konuşmaktayız. Yani ben bugün burada Hükûmetin yaptığı şeylere
sadece kuru bir teşekkür edecek tarafın sözcüsü değilim, yaptığınız her doğru
işin hissesine hamd düşüleceği tarafım. Yaptığınız her doğru işin beni şükür
secdelerine taşıdığını bilmenizi isteyen tarafım. Şimdi, dolayısıyla, burada,
yapamadıklarınızın mesuliyeti adına kurduğum cümleler de mahcubiyetimin
cümleleridir, mesuliyetimi artıran alanın cümleleridir. Yani bugün biz
üniversitelerde… Arkadaşlar, basın hürriyetini konuştunuz, ifade hürriyetini
konuştunuz; yeminle söylüyorum, ben bu siyasal dille üniversitelerde serbest
kürsü arar hâle, kendim konuşamaz hâle geldim, bırakın sizin muhaliflerinizi.
Ben üniversitelerde konuşurken üniversite yönetimlerinde olup da bize
mihmandarlık eden hocaların şu korkularıyla konuştum arkadaşlar: “Ya, hükûmete
birazcık kantarın topuzunu kaçırır cümleler kurarsa acaba biz sıkıntıya düşer
miyiz?” Hâlâ öyle konuşuyorum. “Çocuklarımız üniversitede okuyamıyorlar.” diye
başlattığımız mücadeleyi biz kendimiz üniversitelerde konuşamaz hâle getirerek
finale taşıyamayız. Dolayısıyla yetkilerinizi kullanırken bizim fikir
geleneğimizin nerelerden beslendiğini unutmamak zorundasınız. İmam Gazzalî’nin
müderrislik yaptığı medreselerde Allah’ın varlığını, yokluğunu kendi
öğrencilerine paylaştırıp tartıştırdığı bir geleneğin üniversitelerimizi ayakta
tuttuğunu bilen insanlarız arkadaşlar. Dolayısıyla ben “İfade hürriyeti var.”
diye konuştuğunuz, “Önünü açıyoruz.” diye övündüğünüz bu sürecin içerisinde
televizyona çıkma imkânı bulamayan bir siyasal partinin saflarından buraya
geldim. Üniversitelerde konuşama, televizyonlarda konuşama, gazetecilerle
tebdili kıyafet görüş, kanaatlerini izhar edeceğin, kanaatlerini ifade edeceğin
gazetecilerin isim vermeden kanaatlerini paylaşmasına dair bir korku ikliminin
içinde konuş, ondan sonra da deyin ki: “Olağanüstü hâli sadece ülkenin huzuruna
dair bir hassasiyetle istiyoruz.” İsteğinize itirazım yok, bu mevzuda
samimiyetinize de tam anlamıyla kaniyim ama bu yetkileri kullanma şeklinizi
eksik buldum, yanlış buldum çoğu zaman çünkü o hassasiyet girdabının içerisinde
ben, size ait sosyolojinin cümlelerini kuruyorum. Ben, sizin de üzerine
şahsiyetinizi bina ettiğiniz değerler dünyasına ait bir yerden konuşuyorum. 
Dolayısıyla
Milliyetçi Hareket Partisinden Uğur Bey konuştu, hattını çizdi ki “Bu
memleketin hukuka değil, huzura ihtiyacı var.” Ama biz, hukukun huzur
getirdiğine inananlardanız. Yani huzur gelecek diye hukuku ıskalayacak bir
geleneğin insanları değiliz biz. Biz, bu memlekette Diyanetin reyi ile
Hayrettin Karaman’ın reyi çarpışınca Hayrettin Karaman’ın reyini tercih eden
bir geleneğe aitiz arkadaşlar. İstirham ediyorum, hatırlayın lütfen. 1990’lı
yıllarda “Diyanet mi, Hayrettin Karaman mı?” diye söz çatışınca biz aslında
“Diyanet değil, Hayrettin Karaman.” diyenleriz. Hatırlayın lütfen. Ama şimdi
ben bile bu hassasiyetlerin içerisinde kalbi artık bu işlere doğrulmaz
hâldeyim. 
Dolayısıyla
bugün burada size ifade etmeye çalıştığım iş şudur: Bazen siyasal meşruiyet…
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (Devamla) – Bitiriyorum Başkanım.
Şunun şehvetine
kapılmış olmayı, kendi namıma, mukaddesatçılığımıza, milliyetçiliğimize,
muhafazakârlığımıza yakışır bulmuyorum. Parmakların hakkı oylar hâle gelmesine
biz razı olacak taraf değiliz. Başkaları razı olabilir, biz olamayız çünkü eğer
parmaklar haklılığa alamet olsaydı, dünyada Müslüman nüfusunun kaç olduğuna
bakacaksınız. Çoğunluk, haklılığa delalet olmuyor çoğu zaman. 
Bu yüzden bu
mutabakat alanlarını en azından böyle inşa süreçlerinde açabildiğiniz kadar
açmanızı hem grubum adına hem partim adına teklif ediyorum. Aynı zamanda bu
teklifim, sizin de ait olduğunuz değerler dünyasına mesuliyetimizdir bizim.
Doğru iş yapmak, düşmanlarınızın, siyasi hasımlarınızın ya da rakiplerinizin
sizin hakkınızda söylediği itibar cümlelerine bağlıdır. Azken tevazu sahibi
olmak, azken toleranslı olmak, azken hoşgörülü olmak kıymetli değildir; çokken
tahammül etmek, çokken anlamak, dinlemek, güçlüyken hasımlarınızın ya da
rakiplerinizin adaletinizden emin olduğu bir siyasal dili inşa etmek
mesuliyetinizdir. Dolayısıyla tenkit haklarımızı, tekliflerimizi bu çerçevede
değerlendirmenizi istirham ediyorum.
Hepinize
saygılarımı arz ediyorum. (İYİ PARTİ sıralarından alkışlar)
BAŞKAN –
Teşekkür ederim Sayın Ağıralioğlu.
Şimdi Halkların
Demokratik Partisi Grubu adına İstanbul Milletvekili Erol Katırcıoğlu.
Buyurun Sayın
Katırcıoğlu. (HDP sıralarından alkışlar)
HDP GRUBU ADINA
EROL KATIRCIOĞLU (İstanbul) – Sayın Başkan, sayın milletvekilleri; hepinizi
saygıyla selamlıyorum.
Konuşmama
başlamadan önce bir akademisyen ve bir yazar olarak ve yeni bir milletvekili
olarak bir gözlemimi sizlerle paylaşarak konuşmamı devam ettirmek istiyorum.
Şimdi,
bildiğimiz kadarıyla demokrasi, bir toplumun ortak aklını bulmak için
keşfedilmiş bir mekanizma, bir yöntem. Yani toplumda farklılıklar var ve bu
farklı insanların farklı çıkarlarını barışçı bir biçimde tartıştırıp ortak bir
aklın yani ortak iyinin, toplum için ortak iyinin bulunması için bulunmuş bir
yol. İnsanlık tarihi, “demokrasi” diye bugün içinde bulunduğumuz günün
mekanizmasını ifade ediyor. Fakat arkadaşlar, benim görebildiğim kadarıyla
özellikle içinde yaşadığımız dönemlerde bu ortak aklı yakalamak üzere bulunmuş
olan demokrasi çalışmıyor. Çalışmadığı, aslında bugünkü tartışmalardan bence
çok açık. Nitekim birazdan neden öyle olduğunu düşündüğümü söyleyeceğim sizlere
fakat şunun altını çizmek istiyorum: Bizlerin sosyolojik ve parti
aidiyetlerimiz, fikirlerimizin önüne geçmiş durumda. Dolayısıyla da ben ve
benim gibi birçok arkadaş konuşuyor, önerilerde bulunuyor ama ben eminim ki bu
önerdiğiniz 1 sıra sayılı yasada hiçbir şeyi değiştirmeyeceksiniz çünkü siz
çoğunluksunuz, çünkü siz bu konuda herhangi bir uzlaşmaya, herhangi bir konuda
tartışmaya yanaşmıyorsunuz. 
Bunu, dün
gecenin üçüne kadar devam etmiş olan Plan ve Bütçe Komisyonuna bedelli
askerlikle ilgili getirilen yasanın tartışılması sırasında gördük ve ben orada
açıkçası -bilen arkadaşlar var- çok üzüntülü bir şekilde şunu ifade etmeye
çalıştım: Yani bir tek cümleyi dahi değiştirmediler teklifi sunan arkadaşlar.
Peki her konuda haklı mıydılar? Acaba bir başka arkadaşımızın önerisi belki
daha anlamlı olabilir miydi? Mesela biz orada şöyle bir öneride bulunduk, dedik
ki: Ya, “gençler” diyoruz, tamam. 1 milyon 325 bin civarındaymış bu askerlikten
yararlanacak olan gençler, yarın muhtemelen buraya gelecek ve konuşacağız. Biz
dedik ki: Gençlere baktığımızda, “genç işsizlik” diye bir kavram var, bu da
aşağı yukarı yüzde 20 olsa, böyle baktığımızda bu rakam içinde 400 bin genç,
işsiz olduğu için bu parayı veremeyip bu haktan yararlanamayacak ve askerliğe
gidemediğinden dolayı da herhangi bir şekilde işe girme şansı olmayacak. 
Şimdi, böyle bir
problem var, bu problemi tartışmak istemiyor musunuz mesela? Bence tartışılması
gereken bir şey. Çünkü hepimiz biliyoruz ki toplumdaki en kötü, kötülükleri
besleyen mesele gelir dağılımındaki bozukluk meselesidir ve Türkiye, maalesef,
en azından 2013’ten sonra gelir dağılımı çok bozulmuş ülkelerden biridir.
Dolayısıyla da arkadaşlar, ben konuşacağım, arkadaşlarım da konuşacak ama ben
şahsen bunu rahatlıkla söylüyorum ki hiçbir cümleyi değiştirmeyeceksiniz. 
Şimdi, gelelim
OHAL veya bu yasa, 1 sıra sayılı yasayı niye konuşuyoruz veya yarın gelecek
olan bedelli askerlik meselesini niye konuşuyoruz? Bazı arkadaşlar soruyor: “Bu
nereden çıktı şimdi, yazın ortasında niye biz tatile gitmedik de bu yasaları
konuşuyoruz?” diye.
Arkadaşlar, bu
yasaları konuşuyoruz çünkü bu yasalar esasında Türkiye’nin ekonomik
sıkışmışlığını aşmak için gerekli olan düzenlemelerdir. Yani bu KHK'lerin
değiştirilmesiyle ilgili 1 sıra sayılı yasa, esasında yabancı finans
çevrelerinin Türkiye'ye yaptığı baskılar sonucunda OHAL’in değiştirilmesi
gerekliliğinden kaynaklandı. Sayın Cumhurbaşkanı da zaten seçimler sırasında
bunu böyle ifade etti. Çünkü yabancı sermaye bu ülkeye gelmekten imtina ediyor,
yasaların çalışmadığı, hukukun etkili olmadığı bir topluma para getirmek
istemiyor ama öte yandan bizim de bu paraya ihtiyacımız var. 
Şimdi,
dolayısıyla da yazın bu sıcağında bunları tartışıyor olmamızın temel sebebi,
esas itibarıyla “OHAL yasasını kaldıralım ya da kaldırmış gibi olalım ama aynı
zamanda devam da ettirelim.” Bugün tartıştığımız 1 sıra sayılı yasa esas
itibarıyla OHAL’in kaldırılması sonucunda ortaya çıkan OHAL boşluğunu bir başka
biçimde doldurmak için keşfedilmiş veya bulunmuş bir yasa düzenlemesi ve bu,
açıkçası benim hissettiğim kadarıyla Türkiye’ye yakışmıyor. Yani Türkiye,
özgürlükler yönünde yol alması gereken bir ülkeyken özgürlükleri sınırlayarak
bir yere gitmeye çalışıyor gibi bir izlenim uyandırıyor ve bu yasanın hangi
maddesine bakarsanız -ben hukukçu değilim ama hukukçu arkadaşların
söylediklerinden anlıyorum ki bu yasanın herhangi bir şekilde bu ülkedeki yasa
geleneğine uyan bir yanı yok- ne Anayasa geçmişimize uyuyor ne diğer yasalarımızın
yapısına uyuyor ama hâlâ ısrarlı bir şekilde buraya getirildi ve biz bunu bir
şekilde tartışıyoruz, tartışacağız, muhtemelen sizin oylarınızla da geçmiş
olacak. 
Şimdi,
uzatmayayım ama en azından bir madde üzerinden bunun böyle olduğunu sizlere anlatmaya
çalışayım. Bakın, 14’üncü maddede, bilgisayarlar ele geçirildiği vakit veya
bilgisayarları ele geçirme gerekliliği ortaya çıktığı zaman nasıl
kopyalanacağı, nasıl değerlendirileceğiyle ilgili olarak bir düzenleme var.
5271 no.lu Ceza Muhakemesi Yasası’nın 134’üncü maddesinde bu durum düzenlenmiş
yani şöyle denmiş: “Bir şüphelinin bilgisayarının incelenmesi…” Şimdi, bu
konuda bizim sahip olduğumuz Ceza Muhakemesi Yasası şunu söylüyor: “Cumhuriyet
başsavcısı veya cumhuriyet savcısı teklifte bulunur ya da talep eder.” Kimden
talep eder? Hâkimden talep eder, “Bu bilgisayarın incelenmesi lazım. Bizim,
şüpheli şahsın bu bilgisayarındaki bilgilere ihtiyacımız var.” der. Bu konudaki
kararı hâkim verir ve bunu da öyle bir şekilde yapar ki… Mesela şöyle söyleyeyim:
Varsayalım ki şüpheli, kendi isteğiyle dahi, kolluk kuvvetlerinin veya savcının
incelemesini istese bile böyle bir durum esasında yasaya aykırılık teşkil
ediyordu ve bu sebepten dolayı da o bilgisayardan çıkacak olan deliller delil
olarak kabul edilmiyordu.
Şimdi
ne oldu OHAL’de? 668 sayılı Kanun Hükmünde Kararname’de ibare şöyle değişti:
“Gerekli olduğu bir durumda cumhuriyet savcısı da yetkilidir.” dendi. Evet, bu,
anlaşılabilir bir şey. “Gerekli olduğu durum” nedir? Biliyorsunuz, bu dönem,
özellikle KHK’lerin çıkmasının sebebi, FETÖ darbe girişimi ve sonrasındaki
gelişmelerdi ve bir sürü bilgisayar ele geçirilmişti, bunların incelenmesi
gerekiyordu fakat 5271 no.lu Yasa’nın içeriği buna engel oluyordu ve bu KHK’yle
bu aşıldı. Peki, ne yapıldı? Cumhuriyet savcısına bu yetki devredildi yani
hâkimden alındı, cumhuriyet savcısına devredildi. Şimdi, arkadaşlar, bu,
anlaşılabilir bir şeydi çünkü olağanüstü hâl koşulları vardı, olağanüstü hâl
koşullarında da böyle bir durumun olması kabul edilebilirdi. Fakat şimdi bakın
14’üncü maddeye, 14’üncü maddenin, aşağı yukarı, OHAL 668’in hemen hemen
tümüyle aynı içerikli olduğunu görüyoruz. 
Dolayısıyla da
arkadaşlar, buradan şunu söylemek istiyorum: Kimi kandırıyoruz Allah aşkınıza?
Yani “Biz OHAL’i kaldırdık.” dedik. Ee? “Yabancı sermaye gelecek diye
bekliyoruz.” E, gelmiyor ve gelmeyecek de muhtemelen. Çünkü inandırıcı
değilsiniz, çünkü bu 1 sıra sayılı yasa, esas itibarıyla bu ülkede OHAL’in
kaldırılmasını isteyen ve ancak o şartlarla bu ülkeye sermaye getirecek olan
sermaye çevrelerini tatmin etmedi. Bakın bugün dolara; dolar yine fırladı. 
Şimdi,
arkadaşlar, ben demokrasinin, ortak iyinin, ortak aklın bulunmasıyla ilgili bir
süreç olduğunu söyledim. Lütfen, aidiyetlerimize eyvallah, herkesin bir
aidiyeti var, kabul ediyoruz tabii ki ama herkesin bir aklı da var ve lütfen
akıllarımızı birleştirmeye çalışalım ve toplum için ortak aklı bulmaya
çalışalım. 
Teşekkür ederim.
(HDP sıralarından alkışlar)
BAŞKAN –
Teşekkür ederim. 
Şimdi, şahıslar
adına beşer dakika söz talep edenler var. 
Denizli
Milletvekili Kazım Arslan…
Buyurun Sayın
Arslan. (CHP sıralarından alkışlar)
KAZIM ARSLAN
(Denizli) – Sayın Başkan, değerli milletvekilleri; öncelikle hepinizi sevgiyle,
saygıyla selamlıyorum. 
Özellikle
OHAL’in devamı yönünde yapılan bu düzenlemeyi, gerçekten genel bir
değerlendirme yaptığımız takdirde, kabul etmek kesinlikle mümkün değildir.
Çünkü OHAL uygulamalarıyla birlikte, biliyorsunuz, OHAL’i uygularken, karar
verilirken bu Mecliste, kısa bir süre için uygulama yapılacağını söylediniz ama
ne yazık ki iki yıla yakın bir süre içinde uygulamaya devam ettiniz. Tabii,
bunlar yetmedi, sizleri tatmin etmedi. Birçok yapmak istediğinizi yaptınız.
OHAL uygulaması altında Anayasa değişikliği gerçekleştirdiniz ne yazık ki.
Ayrıca bir de genel seçimi yaptınız. Yani bir OHAL uygulaması altında gerçekten
vatandaşın üzerinde baskı uygulayarak, korku salarak insanların tercihlerinin
sandığa rahat bir şekilde yansımasını engelleyecek bir uygulama ile böyle bir
uygulamayı yıllarca devam ettirdiniz. 
Yine, aynı
şekilde, OHAL’in devamı şeklinde getirdiğiniz bu düzenleme yine hem
iktidarınıza hem valilere, sizin temsilciniz olan valilere geniş yetkiler
veren, terörle mücadele etmenin ötesinde, yine iktidarınızın baskılarını, yine
iktidarınızın kanun dışı uygulamalarını ortaya koyacağınız bir çalışmayı
gerçekleştirmek istediğiniz bir düzenleme getirdiniz.
Şimdi, bu yasa
ile birçok yasalarda değişiklik yapıyorsunuz. Yargıya belirli imkânlar
veriliyor ama yargı bağımsız değil değerli arkadaşlarım. Gerçekten bugün yargı
bağımsız ve tarafsız bir şekilde görevini icra edebilse bu OHAL uygulamalarının
karşısında birçok kişisel hakların orada aranması ve hukuka ve kanuna dayanan
birçok hakların geri alınması mümkün olabilecektir. Ama yargıyı da kendinize bağladınız.
Anayasa Mahkemesinde verilen kararları tanımadığınız gibi, onun altındaki
mahkemelerin de birçok zamanlar buna uymadıklarını görüyoruz. 
Şimdi, böyle bir
hukuk düzeni içinde, böyle bir yargı düzeni içinde, böyle bir bağımlı yargı
düzeni içinde bu OHAL uygulamasının yani daha doğrusu OHAL’le ilgili bu
düzenlemenin gerçek anlamda hukuka uygun bir şekilde yürüyeceğine Cumhuriyet
Halk Partisi olarak kesinlikle inanmıyoruz. 
Şimdi, gözaltı
sürelerini artırıyorsunuz. “Kişisel suçlarla ilgili gözaltı kırk sekiz saat
olması…” diye başlıyorsunuz, gerekirse iki sefer daha artırmak suretiyle bunu
altıya çıkarıyorsunuz. Toplu suçlarda gözaltı süresini dört günle
başlatıyorsunuz, iki kere artırmak suretiyle on iki güne çıkartıyorsunuz yani
kişilerin hak ve hürriyetlerini yok ederken gerçekten yargının bu işi hukuka
dayalı olarak, kanuna dayalı olarak yaptığını hiçbir şekilde sizin zamanınızda,
sizin iktidarınızda göremediğimiz için gerçekten bu çıkan yasanın da topluma
çok büyük zarar vereceğini, bırakın terörü önlemek yerine birçok teröristin
yeniden ortaya çıkabileceği bir düzenleme olarak karşımıza çıkmaktadır. 
O nedenle,
terörle mücadele etmek istiyorsanız… Şimdi, yıllarca FETÖ’yle ilgili tehlikeyi
size söyledik bize inanmadınız, “Hocayı yanlış anlıyorsunuz.” dediniz, övgüler
yağdırdınız. FETÖ’yü kendi elinizle büyüttünüz, beslediniz, devletin ve
milletin başına bela ettiniz, sonra 15 Temmuz kalkışma hareketi oldu. Sonuçta,
gerçekten Türkiye sizin yüzünüzden, sizin toleransınız yüzünden, FETÖ’yle iş
birliğiniz yüzünden altını üstüne getirdiğiniz bir düzenle karşı karşıya kaldı.
Onun için,
değerli arkadaşlarım bu düzenleme, kişisel hak ve özgürlükleri ortadan
kaldıracak bir düzenlemedir. Hiç kimsenin hukuk güvenliği ortada kalmayacaktır,
yargı güvenliği de kalmayacaktır. Dolayısıyla, ülkede bu kalmayınca
uluslararası düzeyde de kalma imkânı olmayacaktır diyorum, hepinizi tekrar
sevgiyle, saygıyla selamlıyorum.
Teşekkür ederim.
(CHP sıralarından alkışlar)
BAŞKAN –
Teşekkür ederim.
Şimdi, şahsı
adına İstanbul Milletvekili Abdullah Güler…
Buyurun Sayın
Güler. (AK PARTİ sıralarından alkışlar)
ABDULLAH GÜLER
(İstanbul) – Sayın Başkanım, saygıdeğer milletvekilleri; görüşmekte olduğumuz 1
sıra sayılı Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Teklifi’nin ikinci bölümü üzerine şahsım adına söz almış
bulunuyorum. Bu vesileyle Genel Kurulu saygıyla selamlıyorum.
Yeni yasama
yılının, karşılıklı anlayış ve saygı içerisinde geçmesini temenni ediyorum. Bu
arada da Sayın Başkanım, sizlere de ilk söz almış olmam sebebiyle başarılar
diliyorum.
Saygıdeğer
milletvekilleri, ülkemiz, 15 Temmuz 2016 tarihinde FETÖ/PDY dediğimiz hain bir
yapılanmanın giriştiği alçak bir darbe teşebbüsüyle karşı karşıya kaldı. Bu
darbe teşebbüsüyle şu anda bulunduğumuz Gazi Meclisimiz de bombalanmış ve
demokrasimiz bir kez daha sekteye uğratılmaya çalışılmıştır. Güzel ülkemizin
demokratik hukuk düzeninin ortadan kaldırılmasına teşebbüs eden hain
darbeciler, Sayın Cumhurbaşkanımızın önderliğinde aziz milletimizin kahramanlığı
sayesinde püskürtülmüş, sonrasında, bu hain darbe girişiminde bulunan FETÖ
mensuplarının yargılanması, kamu kurumlarından temizlenmesi için yapılan ve
başlatılan süreç, iki yıldan bu yana da OHAL çerçevesinde gerçekleştirilmiştir.
OHAL süreci, 18 Temmuz 2018 tarihi itibarıyla da sona ermiştir. 
Saygıdeğer
milletvekilleri, ülkemizin FETÖ/PDY, DEAŞ, PKK, YPG ve DHKP-C gibi eli kanlı
terör örgütleriyle etkin mücadelesinin devam ettirilmesi ve aziz milletimizin
huzur ve güvenliğinin devamı için bazı kanunlarımızda değişiklik yapılması
ihtiyacı doğmuştur ve şu anda da bu kanun teklifini görüşüyoruz.
Teklifle ilgili
eleştiriler yapılırken en çok dile getirilen husus “OHAL'i kalıcı hâle
getiriyorsunuz, hukuk devleti ilkesinden uzaklaşıyorsunuz.” ifadesi ve söylemidir.
Oysa teklifin maddeleri tek tek incelendiğinde, bu iddianın aksine, mevcut
teklifimizin, hukuk devleti ilkesine, Anayasa'mızın ve Avrupa İnsan Hakları
Sözleşmesi’nin ilgili maddelerine ve Anayasaca güvence altına alınan temel hak
ve özgürlüklere çok uygun düzenlemeler olduğunu göreceğiz. 
Avrupa İnsan
Hakları Sözleşmesi’nin ana konularından biri de mevcut kanun düzenlemelerinin
“ölçülülük ve makul süre” ifadesidir. Diğer maddelerimizde de -baktığımız gibi-
mevcut bu düzenlemelerimizden özellikle AİHM’de dostane çözüm veya tek taraflı
deklarasyonla sonuçlandırılan başvurularda, ihlal kararı verilen başvurularda
olduğu gibi, yeniden yargılama yoluna başvurulabilmesi imkânı getirilmektedir
ve soruşturma aşamasında ise yeniden soruşturma açılması sebebi olarak da kabul
edilmektedir. 
Diğer yandan,
askerî mahallerde önleme aramasına ilişkin bir düzenleme yapılmaktadır. Şu
andaki meri mevzuatımızda sulh ceza mahkemelerinin ve gecikmesinde sakınca
bulunan hâllerde mülki idare amirlerinin askerî mahallerde önleme araması
kararı vermeleri mümkün bulunmamaktadır. Mülki idare amirleriyle ilgili olarak
bu düzenlemenin, bu mevcut kanun düzenlemesi içerisinde yer aldığını göreceğiz.

Diğer bir
yandan, şu anda Ceza Muhakemesi Kanunu’muzda şüphelinin kullandığı bilgisayar
ve bilgisayar programlarıyla ilgili olarak bilgisayar kütüklerinde arama
yapılmasına, bilgisayar kayıtlarından kopya çıkarılmasına ve bu kayıtların
çözülerek metin hâline getirilmesine hâkim tarafından karar verilebilmektedir.
Ancak FETÖ/PDY soruşturmaları kapsamında mevcut sanık çokluğu ve diğer
sıkıntılardan kaynaklı olarak gecikmesinde sakınca bulunan hâllerde cumhuriyet
savcısı tarafından karar verilebilecek ancak cumhuriyet savcısının bu kararı da
yirmi dört saat içinde hâkim oyuna sunabilecektir. Hâkim, yirmi dört saat
içerisinde süre dolmuşsa da bu kararı verecek, eğer bu süre dolmuşsa da mevcut
kayıtların imhasına karar verebilecektir. 
Yine bu
teklifte, kamu görevinden çıkartılan asker kişilerin askerî rütbelerinin
mahkeme kararı olmaksızın karar tarihinden geçerli olmak üzere de geriye
alınmasına yönelik düzenleme getirilmektedir. 
Yine bu
teklifle, özellikle son dönemlerde taşeron uygulamasının kaldırılması
nedeniyle, belediye ve il özel idarelerinin personel istihdamı için kurdukları
şirketlerde çalışan özel güvenlik personelinin de özlük haklarının düzenlenmesi
için 5188 sayılı Özel Güvenlik Hizmetlerine Dair Kanun hükümlerinin
uygulanacağına dair yeni bir düzenleme getirmekteyiz. 
Yine
bu teklifte, Tasarruf Mevduatı Sigorta Fonunun kayyum olarak atanmasına ilişkin
olarak devam eden soruşturmalar bakımından üç yıl süreyle kullanmasına yönelik
düzenlemeyle yeni hükümler getiriyoruz. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Güler. 
Değerli
arkadaşlar, ikinci bölüm üzerindeki konuşmalar tamamlanmıştır. 
Şimdi
on beş dakika süreyle soru-cevap işlemi yapacağız. Soruları başlatıyorum. 
Sayın
Gürer, buyurun. 
ÖMER
FETHİ GÜRER (Niğde) – Teşekkürler Sayın Başkan. 
Ülkemizde
ruhsatlı-ruhsatsız ateşli silahlar hızla yaygınlaşmaktadır. Valiler hiçbir
kısıtlayıcı maddeye bağlı kalmaksızın inisiyatifine dayalı silah ruhsatı verme
yetkilerini kullanmaktadır. Ülkemizde 100 bin kişide cinayet oranına yüzde 11
taksirle adam öldürme eklendiğinde oran yüzde 29’a çıkmaktadır. Uluslararası
orana göre bu oran çok yüksektir. Kişinin öfke, kişilik, tepkisel ve ruhsal
hastalığı kapsayan ayrıntılı psikolojik testleri zorunlu hâle getirilip en az
iki yılda bir yenilenmelidir. 
Yalnız
2017 yılı Eylül ayına kadar verilen silah ruhsat sayısı 63.453’tür. Valilere
ruhsatlı da olsa her çeşit silah ve merminin taşınması ve naklini yasaklama
yetkisi verilirken bununla ilgili kısıtlayıcı, silahın yaygınlaşmasını önleyici
önlemlerin de alınmasının gerekli olduğunu düşünüyorum. 
Bireysel
silahlanmanın önüne geçilmeli ve düğünlerde, eğlencelerde kullanılan silahlarla
insanlarımızı yitirmek…
(Mikrofon
otomatik cihaz tarafından kapatıldı) 
BAŞKAN
– Sayın Arslan… 
KAZIM
ARSLAN (Denizli) – Sayın Başkan, değerli milletvekilleri; bugün Lozan Barış
Antlaşması’nın 95’inci yıl dönümünü kutluyoruz. Lozan Antlaşması, Türkiye’mizin
tapu senedidir; Lozan Antlaşması, ulusal birliğimizin ve cumhuriyetimizin onur
belgesidir. Türkiye Büyük Millet Meclisinin öncülüğünde savaş meydanlarında kazandığımız
zaferin diplomasi masasında kazanılan zaferidir. Askerî deha ile stratejiyi
birleştiren Büyük Önderimiz Mustafa Kemal Atatürk’ün ve arkadaşlarının ve
özellikle İsmet İnönü’nün büyük gayretleriyle elde edilmiş bir başarıdır. Bugün
Lozan’ı tartışmaya açan, Kurtuluş Savaşı’mıza gölge düşürmek isteyen zihniyet
bu başarıyı anlamaktan uzaktır. 
Kim
ne derse desin, Lozan Barış Antlaşması, mazlum milletlerin emperyalist ülkelere
karşı başkaldırısıdır. Kısacası büyük bir diplomasi zaferidir. Bu zaferi gerçekleştiren
başta Büyük Önderimiz Mustafa Kemal Atatürk olmak üzere Lozan kahramanımız
İsmet İnönü’yü sevgiyle, saygıyla, minnetle, şükranla anıyorum.
Teşekkür ederim.
BAŞKAN – Sayın
Ünver…
İSMAİL ATAKAN
ÜNVER (Karaman) – Teşekkür ediyorum Sayın Başkan.
2002’de 3Y,
yoksulluk, yolsuzluk ve yasaklarla mücadele söylemiyle iktidar olan AK
PARTİ’nin on altı yılın sonunda yoksullukla mücadelede ülkede 16 milyon yoksul
yaratarak, yolsuzlukla mücadeleden de “Surda gedik açtırmam.” diyerek
vazgeçtiğini biliyoruz. AK PARTİ’nin göreve geldiği 2002’de 2 ilde mevcut olan
OHAL’i 15 Temmuzdan sonra sürekli uzatılmış olsa da teorik olarak üçer aylık
dönemler hâlinde geçici olarak tüm ülke sathına yayması, getirilen bu kanun
teklifiyle de yine tüm ülke sathında bu sefer kalıcı hâle getirmesi, AK
PARTİ’nin 3Y’yle mücadele konseptinin son bulduğu anlamına mı gelmektedir?
Bizce, iktidarınızın başından beri öyledir de acaba siz bugün ne
düşünüyorsunuz? Tüm bu vazgeçişlerden sonra 2002’de iktidara geldiğinizde
eksiklikleri olsa da coğrafyamızın en özgür toplumunun yaşadığı…
(Mikrofon
otomatik cihaz tarafından kapatıldı)
BAŞKAN – Sayın
Karaca…
GÜLİZAR BİÇER
KARACA (Denizli) – Teşekkür ederim Sayın Başkan.
21 Temmuz 2016
tarihinde üç ay süreyle ilan edip “Kırk beş gün içinde bitireceğiz.” dediğiniz
OHAL’i yirmi dört ay ismen ve cismen sürdürdünüz. Bugün 19 Temmuzda ismini
kaldırdığınız ancak hâlen görüşülmekte olan bu yasa teklifiyle daha ağır
koşullarda demokrasinin sekteye uğrayacağı, demokrasinin yok edilmeye
çalışılacağı kısıtlamaları üç yıl daha uzatmak istiyorsunuz. 
Bu kanun
teklifinin Parlamentoda yasalaşması hâlinde üç yıl içerisinde FETÖ’nün siyasi
ayağıyla mücadele etmeyi düşünüyor musunuz? Yine bu kanun teklifinin kabul
edilmesi hâlinde üç yılın sonunda yeni bir mağduriyetle uzatmayı düşünüyor
musunuz ya da FETÖ’yle mücadelenin üç yıl bitmeksizin sona erdirilmesi hâlinde
süre sonu beklenmeksizin bu yasayı yürürlükten kaldırmayı düşünüyor musunuz?
Teşekkür
ediyorum.
BAŞKAN – Sayın
Adıgüzel…
MUSTAFA ADIGÜZEL
(Ordu) – Teşekkürler Sayın Başkan.
Bugün Türkiye
Cumhuriyeti’nde valiler, parti devletinde partili Cumhurbaşkanının partisiz
görünen il temsilcileri gibi görev yapmaktadır, getirmiş olduğunuz teklifle de
OHAL’in sözde kaldırıldığı ortamda özde sıkıyönetim memurları olarak tahsis
edilmektedirler. Böylece FETÖ’yle mücadele bahanesi üzerinden tek adam rejimi
güçlendirilmeye çalışılmaktadır. 
Öte yandan, on
altı yıllık AK PARTİ iktidarında kadın ve çocuk cinayetleri, çocuk istismarı
had safhaya çıkmış, sağlık çalışanlarına şiddet ulusal bir sorun hâline
gelmiştir. Kadınlarımızı, çocukları, sağlık çalışanlarını koruyamıyoruz ama
geçmişte FETÖ’yü korudunuz, şimdi de onunla mücadele üzerinden tek adam
rejimini korumaya çalışıyorsunuz. Merak ediyorum, ne zaman kadınlarımızı,
çocuklarımızı korumak, ne zaman sağlık çalışanlarını korumak sizin önceliğiniz
olacak, bunlarla ilgili kanun tekliflerini öncelikle gündeme alacaksınız?
BAŞKAN – Sayın
Tutdere… 
ABDURRAHMAN
TUTDERE (Adıyaman) – Sayın Başkan, uygulamada dosyanın kapağını açmadan tahliye
taleplerini reddeden çok hâkim gördük, tahliye taleplerine olumsuz mütalaa
veren çok savcı gördük. Tutukluluk incelemesinin dosya üzerinde yapılması,
savunma hakkının kısıtlanması anlamında değil midir, avukatın sistem dışına
itilmesine sebebiyet vermeyecek midir? Bağımsız savunmayı temsil eden avukatın,
tutukluluk incelemesinde bulunmaması adil yargılanma hakkının ihlali değil
midir? Avukatın olmadığı yerde adaletten bahsetmek mümkün müdür?
Teşekkür
ediyorum.
BAŞKAN – Sayın
Kaya… 
YILDIRIM KAYA
(Ankara) – Enis Berberoğlu, OHAL uygulamalarıyla hâlâ cezaevinde tutulmaya
devam ediliyor. Meclis Başkan Vekili olarak bu konuda bir tutumunuz olacak mı?
Komisyonun bu konuda bir çağrısı olacak mı?
Sendikalara,
odalara ve meslek kuruluşlarına kayyum atamayı da beraberinde getiren bir yasal
düzenlemeyle karşı karşıyayız. Parlamentoda buna karşı onurlu bir mücadele
yürütülecek ama buradan sendikalara, meslek odalarına, derneklere ve bu konuda
mağdur olacak kurumlara da bu konuya tepki koymaları ve mücadele etmeleri için
çağrı yapıyorum. “OHAL kalktı.” demenize rağmen bu sendikalar eyleme geçerse
bunları zapturapt altına almayı düşünüyor musunuz?
BAŞKAN – Sayın Keven… 
ALİ KEVEN (Yozgat) – Teşekkür ederim. 
Ülke tarımı için, Yozgat tarımı için çiftçilerimizin
üretimden uzaklaşmamaları büyük önem taşımaktadır ancak bunun için çiftçimizin
ürettiği ürünün karşılığını alması gerekiyor. Çiftçilerimiz buğday taban
fiyatının çok düşük olmasından yana dertliler ve perişanlar. Buğday taban
fiyatı geçen seneden daha düşük seyrediyor. Çiftçimiz Yozgat’ta ortalama 87
kuruşa buğday satmak zorunda kalıyor. Neredeyse 7 kilo buğday karşılığında
ancak 1 litre mazot alınabiliyor. Yeşil mercimek ve nohut fiyatları da geçen
seneden daha düşük seyrediyor. Nohut için 3 lira 25 kuruş fiyat açıklandı,
geçen sene 5 lira civarında fiyat vardı. Taban fiyatları üreticilerle,
çiftçilerle birlikte belirlenmelidir, ziraat odaları sürece dâhil edilmelidir.
Çiftçinin alım gücü, yüksek enflasyon ve girdi maliyetleri karşısında eriyor.
Toprak Mahsulleri Ofisi özelleştirilmek mi isteniyor bilmiyorum. Sayın Bakandan
bu duruma açıklık getirmesini diliyorum. 
Saygılarımla.
BAŞKAN – Sayın Topal…
SERKAN TOPAL (Hatay) – Teşekkür ediyorum Sayın Başkan.
İki yıllık OHAL döneminde aktif büyüklüğü yaklaşık 47
milyar TL olan 1.022 şirkete el konularak kayyum atandı. Bu şirketlerin çalışan
sayısı yaklaşık 50 bin. El konulan bu şirketlerin akıbetleri ne oldu, satıldı
mı? Kaç işçi işsiz kaldı? Yeni sahipleri kimlerdir? Ve yönetici olan şahıslar
var mıdır AKP’den? Kayyum olarak atanan şahıslar kimlerdir, bunlara ne kadar
ücret ödenmektedir? Bugüne kadar aynı kişiler kaç kuruluşa kayyum olarak
atanmıştır? El konulan şirket sahibiyle akraba olan kayyum var mıdır, varsa
kimlerdir? Bu konuda Komisyondan ya da ilgili bakandan açıklama bekliyoruz.
Teşekkür ediyorum.
BAŞKAN – Son olarak, Sayın Kılıç…
İMRAN KILIÇ (Kahramanmaraş) – Teşekkür ederim Sayın
Başkanım. 
Tarih boyu kurduğumuz devletlerimiz ve bu devletin
sahibi milletimiz aleyhine birçok saldırılar gerçekleşmiş ve milletimiz bu
saldırıları cansiparane göğüslemiş fakat ağır bedeller ödemiştir. Günümüzde de
değişik terör örgütleri tarafından gizli-açık ama planlı bu tür saldırılar
devam etmektedir. Bu sebeple Anayasa ve kanunlara uygun bir şekilde olağanüstü
hâl ilan edilmiş, ihtiyaca göre uzatılmıştır. Artık olağanüstü hâlin
uzatılmayacak olması nedeniyle bir daha bu tür saldırılara geçit vermeyecek
gerekli hüküm ve ihtiyaç duyulan idari tedbirlere ihtiyaç vardır, yapılan da
budur. Temel hak ve özgürlüklerin korunması kadar huzurumuzun sürmesi de
olmazsa olmazımızdır. “Tedbir gibi akıl ve güzel huy gibi asalet olmaz.”
düsturunca gereken tedbirler alınmalıdır. 
“Yoksa tarih tekrar eder,
Belki dünkünden de beter.
Su uyur düşman uyumaz,
Fırsat bulsa öcün komaz.
Su duvarı dipten yalar,
Ve de onu yere çalar.
Hor görüp de düşmanını,
Verme ha alçak yanını.
Güne göre tavır alır,
Savdım dersin geri gelir.” 
BAŞKAN – Teşekkür ederim.
Komisyon adına sorulara cevap vermek üzere Sayın Tunç,
buyurun.
ADALET
KOMİSYONU BAŞKAN VEKİLİ YILMAZ TUNÇ (Bartın) – Teşekkür ediyorum Sayın
Başkanım.
Soru
soran değerli milletvekillerimize teşekkür ediyorum.
Tabii,
belirlenen süre içerisinde de özellikle kanun teklifini ilgilendiren, Komisyonu
ilgilendiren hususlara cevap vermeye çalışacağım. Diğer, yürütmeyle ilgili
hususlarda da zaten milletvekillerimizin bakanlarımıza yazılı olarak soru
sorması imkânları da mevcuttur.
Sayın
Kaya “Sayın Enis Berberoğlu OHAL yasalarına göre yargılandı ve tutuklanıyor.”
diyor. Sayın Berberoğlu 2016 yılında yapılan Anayasa değişikliğine göre
yargılanmakta ve bu kapsamda tutukluluğu da devam etmektedir.
Sayın
Ünver ve Sayın Karaca’nın olağanüstü hâlin kalıcı hâle getirildiği yönündeki
eleştirilerine teklifi incelediğimizde katılmamız mümkün değil. Darbecilerin ve
darbe girişiminde bulunan FETÖ mensuplarının yargılanması, kamu kurumlarından
temizlenmesi için başlatılan süreç iki yıl boyunca OHAL çerçevesi içerisinde
gerçekleşti. Tabii, OHAL’in uzatılmaması nedeniyle FETÖ ve mevcut diğer terör
örgütleriyle mücadelenin zaafa uğramaması da hepimizin talebi. Bu nedenle
terörle etkin mücadele yapılabilmesi için mevzuatımızda bazı düzenlemelere
ihtiyaç var. Olağanüstü hâlin uzatılmayacak olması, terörle mücadele bakımından
ihtiyaç duyulan bazı düzenlemelerin yapılması amacıyla 375 sayılı Kanun
Hükmünde Kararname’ye teklifte geçici madde ekleniyor. Hâlen yürütülen
soruşturma ve kovuşturmalar ve disiplin soruşturmaları bakımından gerekli olan
hükümler düzenleniyor ve terör örgütleriyle mücadele kapsamında kamu
görevlilerinin görevden uzaklaştırılması, ihracı, rütbelerinin geri alınması,
mesleğe ilişkin unvanların kullanılmaması gibi ihtiyaç duyulan birtakım
tedbirler öngörülüyor. FETÖ/PDY gibi, kamu kurumlarının her aşamasına sızdığı
anlaşılan, karmaşık bir örgütle mücadele etmenin zorluğunu hepimiz ifade
ediyoruz. Mevcut düzenlemelerdeki disiplin soruşturmalarındaki usul
hükümleriyle bu mücadelenin yapılmayacağı da hepinizin malumu. Dolayısıyla, bu
süreçlerin hızlandırılması ve bunu yaparken de Anayasa’mıza ve kanunlara uygun,
hukuk devleti ilkesine uygun bir şekilde gerçekleştirilmesi ve bu darbecilerden
ülkemizin temizlenmesi, kamu kurumlarının temizlenmesi, bir daha bu tür
tehlikelerle milletimizin karşılaşmaması açısından çok önemli ve teklifle
düzenleme yapılan hususların hepsi hukuk devleti ilkesine uygun düzenlemeler. 
GÜLİZAR BİÇER
KARACA (Denizli) – Üç soru sordum, hiç birine cevap alamadım şu anda. 
ADALET KOMİSYONU
BAŞKAN VEKİLİ YILMAZ TUNÇ (Bartın) – Belki diğer soruların içerisinde olabilir.
Toplu olarak, gruplandırarak cevap veriyorum. 
BÜLENT TURAN
(Çanakkale) – Süre bitiyor Sayın Başkan, anlayamıyoruz Başkan Vekilinin
açıklamalarını. 
BAŞKAN –
Arkadaşlar, müdahale etmeyin. Soru kısmı bitti. 
İsterseniz
listeyi verin, onları söylesin cevap olarak. 
ADALET KOMİSYONU
BAŞKAN VEKİLİ YILMAZ TUNÇ (Bartın) - Sayın Gürer’in silah ruhsatları ve
bireysel silahlanmayla ilgili hususlardaki görüşlerinden tabii Komisyonu
ilgilendiren, kanun teklifini ilgilendiren husus, valilere verilen yetkiyle
ilgili kısmı. Valilere verilen yetki İl İdaresi Kanunu’ndaki 11’inci maddede
belirtilen yetkinin somut hâle getirilmesinden ibaret ve bunun da süreyle
sınırlandırılmasından ibaret. Orada da kamu düzeni ve güvenliğinin, olağan
hayatı durduracak veya kesintiye uğratacak şekilde bozulduğu ya da bozulacağına
ilişkin ciddi belirti bulunması hâlinde valilere verilen yetkilerden bir tanesi
ruhsatlı da olsa silah ve merminin taşınmasını yasaklayabilmek. Tabii, Sayın
Gürer’in sorduğu sorunun teklifi ilgilendiren kısmı bu şekilde. 
Sayın
Tutdere’nin tutukluluğun dosya üzerinden incelenmesiyle alakalı sorduğu soruya
gelince, teklife baktığımız zaman bununla ilgili düzenlemede Anayasa’mıza ve
Avrupa İnsan Hakları Sözleşmesi’ne aykırı bir durum söz konusu olmadığını
görüyoruz. Tutukluluğa itiraz ve tahliye taleplerinin dosya üzerinden karara
bağlanmasına imkân tanınıyor teklifte. Düzenlemede Anayasa Mahkemesi ve Avrupa
İnsan Hakları Mahkemesinin benzer olaylarla ilgili olağan dönemde verdiği
kararlar dikkate alınıyor. Olağan dönem bakımından, hâkim önüne çıkmadan bir ay
yirmi sekiz günlük süreyi Anayasa Mahkemesi ihlal gerekçesi olarak görmüş, üç
ay on yedi günlük süreyi ise ihlal nedeni saymış.
Şimdi,
düzenlemeyle, dosya üzerinden karar verilecek ve aşırı iş yükü altında olan
cumhuriyet savcıları ve sulh ceza hâkimlerinin daha fazla iş yükü altına
girmesi engellenmiş olacak. Bu tabii ki, soruşturmaların, yargılamaların daha
sağlıklı yürümesi açısından önemli bir husus. Ayrıca düzenlemeyle, özellikle
tutuklu sayısının fazla olduğu dosyalar bakımından mahkemelerde yargılamanın
hızlı sonuçlandırılması ve iş yükünün azaltılması amacıyla istisnai bir üst
sınır belirlenmiş. Bu yönüyle düzenlemenin Anayasa'ya aykırı olmadığı zaten
Komisyon raporunda değerlendirilmiş.
Sayın Topal’ın,
OHAL uygulamalarıyla ilgili, Tasarruf Mevduatı Sigorta Fonu’nun uygulamalarıyla
ilgili sorduğu soru var. Burada tabii, bu uygulamalarla ilgili bizim Komisyon
olarak bir görüş beyan etmemiz ve bir bilgi vermemiz mümkün değil çünkü
yürütmeyi ilgilendiren tarafı var, uygulamayı ilgilendiren tarafı var. Ancak
teklifi ilgilendiren boyutu, Tasarruf Mevduatı Sigorta Fonu’nun kayyum olarak
yetkilerinin…
(Mikrofon
otomatik cihaz tarafından kapatıldı)
ADALET KOMİSYONU
BAŞKAN VEKİLİ YILMAZ TUNÇ (Bartın) – …üç yıl süreyle devam etmesiyle ilgili
düzenleme. Bu da tabii ki, teröre maddi destek veren şirketlerle mücadele
açısından…
BAŞKAN – Sayın
Tunç, tamamlayın. Soru süresi biraz uzundu.
Buyurun.
ADALET KOMİSYONU
BAŞKAN VEKİLİ YILMAZ TUNÇ (Bartın) – Tasarruf Mevduatı Sigorta Fonu’nun kayyum
olarak atanmasına ilişkin hükmün üç yıl süreyle uygulanmasına imkân sağlanıyor
teklifle. Böylelikle terör suçları bakımından yürütülen soruşturma ve
kovuşturmalarda kayyum atanmasına karar verildiği takdirde kayyumluk görevi fon
tarafından devam edecek.
Teşekkür
ediyorum Başkanım.
BAŞKAN –
Teşekkür ederim.
Böylece
soru-cevap kısmını da tamamlamış olduk.
GÜLİZAR BİÇER
KARACA (Denizli) – Ben cevaplarımı alamadım.
BAŞKAN - İkinci
bölüm üzerindeki görüşmeler tamamlanmıştır.
Şimdi, ikinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
14’üncü madde
üzerinde aynı mahiyette iki önerge vardır, önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 14’üncü maddesinin teklif metninden
çıkarılmasını arz ve teklif ederiz.
 Hakkı Saruhan Oluç Rıdvan
Turan Tulay Hatımoğulları Oruç
 İstanbul Mersin Adana
 Ali Kenanoğlu Zeynel
Özen Kemal Bülbül
 İstanbul İstanbul Antalya
Aynı mahiyetteki
diğer önergenin imza sahipleri:
 Zeynel Emre  Turan
Aydoğan  Süleyman Bülbül
 İstanbul İstanbul Aydın
 Alpay Antmen Rafet
Zeybek Ali Öztunç
 Mersin Antalya Kahramanmaraş
BAŞKAN -
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN – Aynı
mahiyetteki önergeler üzerinde söz talepleri var.
Antalya
Milletvekili Kemal Bülbül.
Buyurun Sayın
Bülbül. (HDP sıralarından alkışlar)
KEMAL BÜLBÜL
(Antalya) – Sayın Başkan, sayın milletvekilleri; görülen tablo, hani halkımızda
bir laf vardır “Söylersin, bir kulağından girer, öbür kulağından çıkar.” derler
ya, burada kulaklar kapalı olduğu için bir kulaktan girmiyor, dolayısıyla
karşılığı da olmuyor. 
Memleketin
birinde bir hükümdar varmış, hükümdar memleketi beklenen, istenen, özlenen
şekilde yönetmezmiş, birkaç münevver, birkaç aydın demişler ki: “Yahu, bir
anayasa yap, yasalar olsun.” “Olur.” demiş, 2 maddelik bir anayasa yapmış,
1’inci maddede “Hükümdar her zaman haklıdır.”, 2’nci maddede de “Hükümdarın
haksız olduğu durumlarda 1’inci madde uygulanır.” demiş. Benzeri bir durumla
karşı karşıyayız ve aynı zamanda burada dün benim, bugün İstanbul Milletvekili
Zeynel Özen arkadaşımın ifade ettiği, hakkın ve hakikatin makamı olan cemevine
yapılan saldırıya dair, hakarete, kirletmeye dair, hakkın ve hakikatin yolu
olan Alevi inancına yapılan zulme dair bir tık yok, bir gelişme yok, bir söz
yok ve akabinde, bu olmadığı gibi, bugün sabah saatlerinde Pir Sultan Abdal
Kültür Derneği -ki Türkiye genelinde 95 şubesi vardır, Genel Başkanlığını da
yaptım bu kurumun- Sarıyer Şube Başkanı Zeynep Yıldırım, evine baskın yapılarak
tutuklanmış, kendisi yaşlı ve hasta bir kadın arkadaşımız olmasına rağmen bu
zulüm uygulanmıştır.
Değerli dostlar,
kevnümekânın hikmetihakikati, âlimi Hak’tır, yeryüzünde de halktan büyük âlim
ve hakikat yoktur. 
Halkın
kıssasıyla anlatacak olursak, ifade etmekten hicap duyarız ancak bu örneği
söylemek gerekiyor.
Sevgili Başkan,
bizim köylük yerlerden birinde fukara bir ailenin bir çocuğu varmış. Çocuk,
akşam -haşa huzurdan- altını ıslatırmış. Babası eşine demiş ki: “Canım, şunu
yarın götür de bir hoca görsün, okusun üflesin, bari şuna bir çare bulsun.”
Kadıncağız sabahleyin çocuğu alıp götürmüş hocaya. Hoca bir okumuş üflemiş,
getirmiş, gönül rahatlığı içerisinde akşam yatmışlar, ilerleyen saatlerde
çocuğun bağırtısıyla uyanmışlar ki -haşa huzurdan- çocuk büyüğünü de yapmış.
Demiş ki baba: “Al canım, bunu götür, eski hâline çevir, eskisi daha iyiydi.” 
Şimdi, bakar
mısınız, olağanüstü hâlden güya olağan hâle geçiyoruz, böylesi bir durumla
karşı karşıyayız şu anda; eskisini arar bir nitelik ve buradan, güya
demokrasiye, insan haklarına, uluslararası sözleşmelere, her türlü hukuka uygun
olduğu ballandıra ballandıra anlatılan bir durumla karşı karşıyayız değerli
arkadaşlar. Bu uygulanmaya çalışılan durumun hukukçular tarafından tarifi, çok
çeşitli örnekleri verildi, çok çeşitli şekilde anlatıldı.
Sevgili dostlar,
elbet birçok kimliğimiz var. “Kimlik siyaseti yapıyor.” diye bizi suçlayıp,
kimliklerimizi tahakküm altına alıp, bizi kişiliksizleştirmeye çalışanlara şunu
söylüyoruz: Kimliklerimizden asla vazgeçmeyeceğiz, kimliklerimiz
kişiliğimizdir. 
Ben bir Kürt,
bir Alevi ve bir devrimci olarak diyorum ki: Aleviler Kerbelâ’dan bu yana
olağanüstü hâlle yönetiliyor. Kürtler Kasrışirin Antlaşması’ndan bu yana
olağanüstü hâlle, devrimci demokratlar Mustafa Suphi cinayetinden bu yana
olağanüstü hâlle yönetiliyor.
Sevgili dostlar,
Pir Sultan Abdal’ın bir deyişiyle bitirmek istiyorum:
“Ben de bu
dünyaya geldim sakinim, 
Kalsın benim
davam, divana kalsın. 
Muhammed Ali'dir
benim vekilim, 
Kalsın benim
davam, divana kalsın. 

Yorulan yorulsun
ben yorulmazam, 
Hakikat
makamından ben ayrılmazam, 
Dünya kadısından
ben sorulmazam, 
Kalsın benim
davam, divana kalsın. 

Pir Sultan
Abdal'ım, dünya kovandır , 
Giden adil
beyler, gelen ihvandır. 
Kırkların divanı
ulu divandır, 
Kalsın benim
davam, divana kalsın.”
Bu divanı
kuracağız; hakkı, hakikati, özgürlüğü, adaleti, eşitliği tesis edeceğiz. Bu
dava uhrevi âleme kalmayacak; insani âlemde, özgürlük, eşitlik, adalet yolunda
bunu çözeceğiz.
Aşk ile… (HDP
sıralarından alkışlar)
BÜLENT TURAN
(Çanakkale) – Sayın Başkan…
BAŞKAN – Sayın
Turan…
BÜLENT TURAN
(Çanakkale) – Sayın Başkan, yerimden bir dakika açıklama yapmak istiyorum izin
verirseniz.
BAŞKAN – Peki,
buyurun Sayın Turan.
IV.- AÇIKLAMALAR (Devam)
23.- Çanakkale Milletvekili Bülent Turan’ın, Antalya
Milletvekili Kemal Bülbül’ün 1 sıra sayılı Kanun Teklifi’nin 14’üncü maddesiyle
ilgili önerge üzerinde yapmış olduğu konuşmasındaki bazı ifadelerine ilişkin
açıklaması
BÜLENT TURAN
(Çanakkale) – Sayın Başkan, değerli arkadaşlar; sayın vekilin ifade ettiği
meseleyi dün de aynı şekilde gündemden takip etmiştik. Öncelikle şunu söylemek
isterim: Tüm güvenlik güçlerinin hiçbir mazeret olmaksızın yasalara ve
Anayasa’ya uygun operasyon yapması gerekir diye düşünüyorum, neresi olursa
olsun, kim olursa olsun. Onun dışında “işkenceye sıfır tolerans” iddiasıyla
yola çıkan bir hareketiz. Bu ülkede on beş, on altı sene önce her gün işkence haberlerinin,
gözaltında ölümlerin olduğunu hepimiz biliyoruz. Sayın vekilin ifade ettiği
meseleyi takip etmeye çalıştık, bilgi almaya çalıştık. Tabii ki etkileyici
ifadeler var, tabii ki takip edelim yine aynı şekilde. Ancak bize gelen bilgide
İstanbul Armutlu Cemevi’nin kendisinde değil, bahçesinde bulunan bina
içerisinde yapılan operasyon söz konusu.
Yine aynı
şekilde -sürem yetmeyecek- çok sayıda polis memurunun yaralanması, dışarıda
ateş edilmesi, FSM Merkez Amirliğine yönelik ateş edilmesi gibi çok konuda
terör faaliyeti konusu olan kişinin yakalanması söz konusu.
Dolayısıyla
olayı böyle mezhepsel, dinsel bir mesele olarak değerlendirmekten öte, bir
terör operasyonu olarak değerlendirmekte fayda var. Hep beraber süreci takip
edelim. 
Bir de sayın
vekilin ifade ettiği -ifade etmek istemiyorum, “Bir iddia var.” diyorsunuz- o
iddianın da ne zaman, nasıl olduğuyla ilgili bir ihtilaf söz konusu. Bunları
yargıda beraber takip edelim. 
Teşekkür ederim
Sayın Başkanım. 
BAŞKAN –
Teşekkür ederim. 
X.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mustafa Şentop’un,
önerge üzerindeki konuşmaların İç Tüzük gereğince önerge içeriğine uygun olması
gerektiğine ilişkin konuşması
BAŞKAN – Değerli
arkadaşlar, ben de bir şey okumak istiyorum. Hani hep İç Tüzük konuşuyoruz ya,
İç Tüzük’ün 66’ncı maddesinde şöyle diyor: 
“Başkanın söz
kesmesi: 
Madde 66-
Kürsüdeki üyenin sözü ancak Başkan tarafından, kendisini İçtüzüğe uymaya ve
konudan ayrılmamaya davet etmek için kesilebilir. 
İki defa yapılan
davete rağmen, konuya gelmeyen milletvekilinin aynı birleşimde o konu hakkında
konuşmaktan menedilmesi, Başkan tarafından Genel Kurula teklif olunabilir. 
Genel Kurul,
görüşmesiz işaret oyu ile karar verir.” 
Şunun için
söylüyorum: Önergeler üzerinde konuşuyoruz, malumunuz. Önergeleri okutuyoruz,
gerekçesi de var önergelerin, okunuyor ama önergeyle ilgili olarak konuşan çok
az sayıda arkadaşı müşahede ettim. Mümkün olduğu kadar müdahale etmemeye
çalışıyorum ama önergelerin dışına çıktığımız zaman konuşmada, başka türlü söz
hakları ortaya çıkıyor. İç Tüzük’e hepimiz uyalım, ben de uymaya çalışıyorum. 
KEMAL BÜLBÜL
(Antalya) – Sayın Başkan, konuyla ilgili bir açıklama yapmak istiyorum. 
BAŞKAN – Buyurun
Sayın Bülbül. 
IV.- AÇIKLAMALAR (Devam)
24.- Antalya Milletvekili Kemal Bülbül’ün, Çanakkale
Milletvekili Bülent Turan’ın yapmış olduğu açıklamasındaki bazı ifadelerine
ilişkin açıklaması
KEMAL BÜLBÜL
(Antalya) – Teşekkür ederim. 
Sayın Başkan,
konuşmama yanıt veren sayın vekil “Cemevinin bahçesinde oldu.” tabirini
kullandı. Cemevi, bahçesiyle, cemhanesiyle, yönetim kurulu odasıyla bir
bütündür. Biz, bahçeyi cemevinden ayrı düşünemeyiz. Meclisin de tamamı bir
bütündür. Meclisin bahçesine, duvarına, odasına yapılan bir şey Meclisin
tamamına yapılmıştır. Dolayısıyla, söylendiği gibi, bahçeye yapılmamış,
cemevinin bir odasına yapılmıştır. Bu, cemevinin tamamına ve inancımıza karşı
yapılmış bir saldırıdır. 
Diğeri de…
Cemevine girip çıkan her insan bizim için bir candır, ayrım yapmayız. 
(Mikrofon
otomatik cihaz tarafından kapatıldı) 
BAŞKAN –
Sözünüzü tamamlayın. 
KEMAL BÜLBÜL
(Antalya) – Eğer bir suçluluk söz konusuysa güvenlik güçleri bekleyip ilgili
suçluya daha sonra gerekli hukuki kurallar içerisinde işlem yapabilirlerdi.
Burada yapılan fiiliyat, yapılan saldırı ve tarif etmekten utanç duyduğumuz
durum maalesef cemevinin tamamına ve inancımıza yapılmış bir durumdur. Oraya
giren herhangi bir kişi bu saldırıyı meşru, hukuki ya da haklı kılmaz. 
Teşekkür
ediyorum. 
BÜLENT TURAN
(Çanakkale) – Sayın Başkan...
BAŞKAN – Sayın
Turan, söz talebiniz mi var? 
BÜLENT TURAN
(Çanakkale) – Evet, söz talebim var bir dakikalık.
BAŞKAN – Buyurun
Sayın Grup Başkan Vekili. 
25.- Çanakkale Milletvekili Bülent Turan’ın, Antalya
Milletvekili Kemal Bülbül’ün yapmış olduğu açıklamasındaki bazı ifadelerine
ilişkin açıklaması
BÜLENT TURAN
(Çanakkale) – Sayın Başkan, değerli arkadaşlar; aslında konunun uzamasını
istemiyorum çünkü genel prensibimizi aktardım. Hiçbir hukuk dışı operasyona göz
yummamak lazım ancak sayın vekilin ifadesinden sonra şunu okumak zorunda
kaldım: Yapılan aramalarda 1 adet 9 milim çapında Sig Sauer P226 tabanca ve
şarjörü ile çok sayıda örgütsel doküman ele geçirilmiştir. Bu silahın
kullanıldığı terör eylemleri de 10’a yakın eylemdir. Dolayısıyla, mesele -bir
daha söylüyorum- bir terör eylemi ve bu terör eylemine karşı yapılan
operasyondan ibarettir.
Teşekkür
ediyorum Sayın Başkan.
BAŞKAN –
Teşekkür ederim. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN – Şimdi
aynı mahiyetteki önergeler üzerinde Kahramanmaraş Milletvekili Ali Öztunç. 
Buyurun Sayın
Öztunç. (CHP sıralarından alkışlar) 
ALİ ÖZTUNÇ
(Kahramanmaraş) – Sayın Başkan, değerli milletvekilleri; hepinizi saygıyla
selamlıyorum. 
Arkadaşlar,
sizleri dokuz yıl önceye götürmek istiyorum, 2009 yılının 26 Aralık tarihine.
Bütün gazeteciler, televizyoncular, hepsi Ankara’da Çukurambar semtinde bir
suikast iddiasını araştırıyorlardı sokaklarda, caddelerde. Aynı gün bütün
televizyonlarda, yandaş televizyonlarda haberler vardı, Sayın Bülent Arınç’a,
dönemin Başbakan Yardımcısı Bülent Arınç’a yönelik bir suikast iddiası vardı.
Krokiler çıkıyordu, birbirini tutmuyordu ama öyle iddialar vardı. Akşamında
ise, gecesinde daha doğrusu, Ankara Hâkimi Kadir Kayhan’ın başkanlığında Genelkurmay
Ankara Seferberlik Bölge Başkanlığının 11 ve 16 no.lu odalarına baskın yapıldı,
arama yapıldı yani Kozmik Oda’ya, devletin yarım asırlık sırlarının bulunduğu
odaya baskın yapıldı. Kim yaptı? Polis yaptı. Hangi polis? FETÖ’cü polisler
yaptılar. O zaman defalarca uyarıldı, “Bunlara bu kadar yetki vermeyin.”
denildi. O sırlar FETÖ’cü polisler aracılığıyla, sizlerin de ifade ettiği gibi,
belki de Amerika’nın, belki de istihbarat örgütlerinin eline geçti ama bu
yaşandı. Rahmetli Kamer Genç burada defalarca uyarmıştı, “Etmeyin, eylemeyin.”
demişti ama dinletememişti. Sonrasında yaşanan sürece bakıldığında, sonrasında
bunların FETÖ’cü polisler olduğu ortaya çıktı. 
O zaman, bu, bir
oldubittiyle yapılmıştı. Eğer bu madde geçerse askerî bölgelerde askerî kolluk
kuvveti olmadan, polisler istediği gibi, oldubittiye gerek kalmadan bunu
yapacaklar. Bu yanlıştır. O zaman FETÖ’cüler bunu yaptı ve başımıza bela oldu
hepimizin -bugün, bazı tarikatların, cemaatlerin devlette, Emniyette
odaklandığı yönünde iddialar var- belki de yarın başkaları bunu yapacaklar. Bu
nedenle, buna karşı olduğumuzu dile getiriyoruz ve bunu bir uyarı olarak
sizlere aktarıyoruz. 
Bir başka uyarı
daha: Bakın, yeni sisteme göre bir değişim var, evet, doğru. Bu değişim
çerçevesinde de yapılandırma oluyor. Ben eski bir gazeteciyim. 28 Şubat
sürecinde ikna odaları haberleri vardı, hatırlarsınız arkadaşlar. Onlara karşı
çıkan bir gazeteciydim o dönem. Şimdi yandaşlık yapan gazeteci arkadaşlar, o
dönem 28 Şubatçılarla birlikte idi, biz karşı çıkarken, benim ve benim gibi
arkadaşlarım ama o zaman ikna odaları sohbeti, muhabbeti vardı, şimdi de aynı
şey var. Siz karşı çıkıyordunuz ikna odalarına, bugün, yine ikna odası
kurulmuş. Nerede? TRT’de. Bakın, arkadaşlar, TRT’de “değişim ofisi” adı altında
ikna odaları oluşturulmuş. Yirmi yıldır, otuz yıldır TRT’ye emek veren, TRT’ye
çalışan çok sayıda insan şimdi o odalara çağrılıyor, baskı yapılıyor, “Devletin
başka kurumlarına git.” deniliyor, “İstifa et.” deniliyor ya da “Emekliye
ayrıl.” deniliyor. Bu, haksızlıktır. Özellikle TRT Spor’da çalışan
arkadaşlarımıza yönelik böyle ciddi bir baskı vardır, e-postalar gönderiliyor,
bunlara mobbing uygulanıyor. Ve niçin biliyor musunuz Sayın Turan? Özellikle
bunu dinlemenizi istiyorum, 2008-2010 yılları arasında KPSS sınavlarında
FETÖ’nün yardımıyla, FETÖ’nün verdiği sorularla sınavları kazanıp TRT’ye
girenlere ön açmak için yapılıyor bu. Bu konuda samimi bir uyarı olarak lütfen
bunu almanızı istiyorum. Kamer Genç geçmişte bu uyarıyı yapmıştı ama maalesef,
bu uyarı yerini bulmamıştı. Dostane, samimi bir uyarıdır. TRT’de baskı
yapılıyor şu anda, yirmi yıldır, otuz yıldır çalışan, TRT Spor’da maçları
yıllarca anlatan insanlara yönelik ciddi bir baskı söz konusudur. Burayı
kurtarmamız gerekiyor. TRT, hepimizin vergileriyle kurulmuş ve ayakta duran bir
kurumdur, hepimize eşit olması gerekirken maalesef bir siyasi partinin, bir
kişinin şu anda etkisi altında kaldığı gerçeği de vardır ama bu, yönetimin
şeklidir, çalışanlara dokunulmaması gerekiyor. Çalışanlar emekçi insanlardır,
gazeteci insanlardır, dirsek çürütmüş insanlardır. Yıllarca karda kışta maçlara
gidip maçı anlatmış TRT Spor’un çalışanları şu anda mobbingle karşı karşıyalar.
Bu konuda sizleri uyarmak istiyorum.
Sürem bitmek
üzere ama Uluslararası Şeffaflık Örgütünün 2018 Şubat Raporu’na göre -bugün
Gazeteciler Bayramı olduğu için söylüyorum- Türkiye, 180 ülke arasında 81’inci
sıraya geriledi. Sınır Tanımayan Gazeteciler Örgütünün Basın Özgürlüğü
Raporu’na göre ise 188 ülke arasında 155’inci sıraya gerilemiş durumdadır.
Maalesef, eski bir gazeteci, eski bir Radyo ve Televizyon Üst Kurulu üyesi
olarak Türkiye’de medyanın durumunun içler acısı olduğunu hep birlikte görüyoruz
ve yurt dışında da bu konuda Türkiye’ye yönelik baskıların olduğunu söylemek
istiyorum.
Hepinizi
sevgiyle, saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir.
14’üncü maddeyi
oylarınıza sunuyorum: Kabul edenler… Kabul etmeyenler… 14’üncü madde kabul
edilmiştir.
Birleşime yarım
saat ara veriyorum.
Kapanma Saati: 20.57
ÜÇÜNCÜ OTURUM
Açılma Saati: 21.35
BAŞKAN: Başkan Vekili Mustafa ŞENTOP
KÂTİP ÜYELER : Burcu KÖKSAL (Afyonkarahisar), Bayram ÖZÇELİK (Burdur) 
-----0-----
BAŞKAN – Sayın
milletvekilleri, Türkiye Büyük Millet Meclisinin 9’uncu Birleşiminin Üçüncü
Oturumunu açıyorum.
1 sıra sayılı
Kanun Teklifi’nin görüşmelerine devam ediyoruz.
Komisyon
yerinde.
15’inci madde
üzerinde aynı mahiyette iki önerge vardır, önergeleri okutup birlikte işleme
alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 15’inci maddesinin teklif metninden
çıkarılmasını arz ve teklif ederiz.
 Hakkı Saruhan Oluç Tulay
Hatımoğulları Oruç Ali Kenanoğlu
 İstanbul Adana İstanbul
 Zeynel Özen  Barış
Atay Mengüllüoğlu Rıdvan Turan
 İstanbul Hatay Mersin
Aynı mahiyetteki
diğer önergenin imza sahipleri:
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alper Antmen Rafet
Zeybek Ali Mahir Başarır
 Mersin Antalya Mersin
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde söz talepleri vardır.
Hatay
Milletvekili Barış Atay Mengüllüoğlu.
Buyurun Sayın
Mengüllüoğlu. (HDP sıralarından alkışlar)
BARIŞ ATAY
MENGÜLLÜOĞLU (Hatay) – Herkese selamlar.
Arkadaşlar, durumu
net olarak koymak gerekiyor. Türkiye’de OHAL kanunu 1983’te Kenan Evren
tarafından yani darbe ürünü olarak çıkarılmış ve hâlen de devam etmekte. 
Esasen bugünkü
iktidar anlayışının var oluş sebebi, büyümesinin yegâne nedeni, sıkıyönetimden
OHAL’e, kırk yıllık bu ceberut sistemin sosyalistler, yurtseverler, devrimciler
üzerinde uygulanmasıdır. 
2002’de on beş
yıllık OHAL’in kaldırıldığı iddiasına rağmen işçinin, emekçinin, bütün
muhalefetin her türlü hakkını gasbetmek, özellikle 2010 referandumuyla yargıyı
iktidara bağlamak için OHAL’vari uygulamalar kullanıldığı da bir gerçek. Yani
Türkiye’de bizler için olağanüstü hâl uygulamaları hiçbir zaman bitmedi. Bu
gayriresmî uygulamaları 20 Temmuz 2016’da “üç aylığına” diyerek
resmîleştirdiniz ve yirmi dört aydır sürdürdünüz. 
Peki, bu hâli
niçin kullandınız, ona bir bakalım. Büyümesi ve güçlenmesi, özel sektörde bir
sermaye imparatorluğu kurması, devletin bütün kadrolarına sızması ve bu sayede
darbeye teşebbüs edecek hâle gelmesi sizin onları desteklemeniz sayesinde
olmuş. Şarlatan bir vaiz ve yandaşlarını durdurmak adı altında bütün
sosyalistler, yurtseverler, muhalif memurlar, akademisyenler tasfiye
edilmiştir. 135 bin kişinin ihraç edildiği, 6.081’i akademisyen 2.400’ü
öğretmen, 154 bin grevi ertelenen, yasaklanan işçinin olduğu, 70 bin tutuklu,
209’u gazeteci, 12’si milletvekili, sadece bir yıl içinde 2.006 katledilen
işçi, 99 kayyum atanan belediye, 95 tutuklu belediye başkanı, tutuklu binlerce
öğrenci, kapatılan onlarca tiyatro, televizyon, dernek, dergi, 57 şüpheli ölüm
ve intihar, onlarca hasta tutsak ve 7 ertelenen grev. Bilançonuz bu. 
Genel Başkanınız
patronlara “Grev tehdidi olan yere OHAL'den istifade izin vermiyoruz.” diyerek
mavi boncuk dağıttı. Bunlar OHAL’i gerçekte ne için kullandığınızın kanıtlarından
birkaçı. Gerçi hakkınızı yemeyelim, kış lastiğinin kullanım şartlarını da
ayarladınız OHAL’de.
OHAL şimdi de
kalıcı hâle getirilmeye çalışılıyor. Valilere süper yetkiler veriliyor. Bir
insanı kendi inisiyatifiyle şehre sokmama yetkisi valinin değil ancak Orta Çağ
derebeylerinin olabilir. Bu uygulamaya sadece “Diktatör” oyunumuzun ve şahsımın
Ankara’ya girişi yasaklandığı dönemden de aşinayım. Gerçi ben oyunu oynayalı
bir yıl olmuştu ama valinizin bu çabasını da takdir ediyorum gerçekten. Bu
süper valileri, kaldırmakla övündüğünüz on beş yıllık OHAL’den, faili
meçhullerden, beyaz Toroslardan biliyoruz biz. Tabii, beyaz Torosların mucidi
sayın ismi lazım değili mitingde onur konuğu da yapmıştınız, neyse, onu
geçiyorum. Peki, siz bu OHAL kanunlarıyla ülkenin olağanüstü sorunlarını çözmek
için ne yaptınız, gerçekten soruyorum? 
Sadece bu yıl
387 çocuğun, 4 kilo ağırlığında yeni doğan bir bebeğin istismar edilmesi, on
yılda istismarların 3 kat artması olağanüstü bir hâl değil midir ki bu konuda
araştırma önergeleri reddedilip bir de çocuk olma yaşı 12 diye belirlenmeye
çalışıldı? Bir tarikata yol açıp istedikleri her şeyi vererek her türlü
organizasyonda neredeyse tam kadro bulunmaktan hiç mi ders alınmadı da diğer
tarikatlarla el ele, kol kola gezmeye devam ediliyor? Yani benimkisi iyi
niyetli bir uyarı, sadece kandırılmayın diye söylüyorum. Bir annenin
çocuklarını saç kurutma makinesiyle ısıtmaya çalışıp öbür odada intihar etmesi,
bir babanın ölen çocuğunu sırtında taşımak zorunda kalması bizim hayatlarımızın
olağan akışı içinde midir? Seçim gecesi henüz sonuçlar kesinleşmemişken bir
grup insanın İstanbul’un göbeğinde bir mahallede uzun namlulu silahlarla havaya
ateş etmesi, bir tek kişinin sorumlu tutulmaması olağanüstü bir durum değil
midir sizin için de? “Oy vermeyeceğim.” dedi diye bir esnafın öldürülmesi,
dükkânının taranması, ailesinin hastanede infaz edilmesi, kardeşinin
tutuklanması, ailesinin geri kalanının şehri terk etmek zorunda kalması sizin
için olağan mıdır? 
İBRAHİM AYDEMİR
(Erzurum) - Sizin için olağan. 
BARIŞ ATAY
MENGÜLLÜOĞLU (Devamla) - Değil. OHAL sizin için bir lütuftur. Bu, benim değil,
bizzat Genel Başkanınızın sözüdür. OHAL, size ihanet eden eski ortaklarınız
bahane edilerek işçinin, emekçinin, kadınların, çocukların, memurun, öğrencinin,
bütün bir muhalif halkın üzerine kâbus gibi çökmek için kullanıldı. Öyle
olmasaydı, darbe yapmaya kalkan bu insanlarla ilişkisi ayan beyan ortada olan,
yıllarca bu yapıyı övmekten dillerinde tüy bitmiş, bir kısmı hâlen partinizde
siyasete devam eden ve hatta bakan olan, bir kısmı eskimiş ama anlaşmalarla
dokunulmamış insanlar siyasete devam etmez, serbest olmaz, suç olmadığı mahkeme
tarafından tespit edilmiş bir karikatürü taşıdığı için öğrenciler
tutuklanmazdı. 
(Mikrofon
otomatik cihaz tarafından kapatıldı) 
BARIŞ ATAY
MENGÜLLÜOĞLU (Devamla) - Açık konuşayım, OHAL, bu hâl, şu hâl, ne hâle sokmaya
çalışırsanız çalışın, bu ülkenin devrimcileri asla ama asla boyun eğmeyecek.
Arif Nihat Asya’nın şiirini çok seviyorsunuz biliyorum, “Kısık sesleriz.”
diyorsunuz; biz değiliz, tanışalım diye söylüyorum. Biz “Varsın bütün oklar
üzerimize yağsın, biz doğru gördüğümüz bu yolda sonuna kadar yürümeye devam
edeceğiz.” diyen Mahir’in sesiyiz.
BAŞKAN –
Teşekkür ederim Sayın Mengüllüoğlu.
BARIŞ ATAY
MENGÜLLÜOĞLU (Devamla) - “Yaşasın tam bağımsız Türkiye, yaşasın işçiler,
köylüler.” diyen Deniz’in sesiyiz. “Çelik aldığı suyu unutmaz.” diyen
İbrahim’in sesiyiz. “Sosyalist doğulmaz, sosyalist yaşanır.” diyen Behice’nin
sesiyiz. Biz, ezilen halkların, emekçi sınıfın, bu zulüm karşısında diz
çökmeyecek milyonların sesiyiz.
BAŞKAN – Sayın
Mengüllüoğlu, tamam, süreniz doldu. Değerli arkadaşım, süreniz doldu. 
BARIŞ ATAY
MENGÜLLÜOĞLU (Devamla) – Ve Yılmaz Güney’in dediği gibi “Dost ve düşman herkes
bilsin ki kazanacağız, mutlaka kazanacağız.” (HDP sıralarından alkışlar, AK
PARTİ sıralarından gürültüler) 
BÜLENT TURAN
(Çanakkale) – Sayın Başkan…
BAŞKAN – Sayın
Turan, buyurun.
BÜLENT TURAN
(Çanakkale) – Sayın Başkan “Beyaz Torosları sizin iktidarınızdan tanıyoruz.”
dedi sayın konuşmacı. Sataşmadan söz istiyorum izin verirseniz.
BAŞKAN –
Buyurun.(AK PARTİ sıralarından alkışlar) 
MAHMUT TOĞRUL
(Gaziantep) – Öyle demedi, yanlış anlamışsın.
ERKAN BAŞ
(İstanbul) – Öyle demedi ki…
BARIŞ ATAY
MENGÜLLÜOĞLU (Hatay) – Öyle demedim ki…
BAŞKAN –
Efendim?
MAHMUT TOĞRUL
(Gaziantep) – Öyle demedi, tutanaklara bakın.
VII.- SATAŞMALARA İLİŞKİN KONUŞMALAR (Devam)
4.- Çanakkale Milletvekili Bülent Turan’ın, Hatay
Milletvekili Barış Atay Mengüllüoğlu’nun 1 sıra sayılı Kanun Teklifi’nin
15’inci maddesiyle ilgili verilen önerge üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
BÜLENT TURAN
(Çanakkale) – Sayın Başkan, değerli milletvekilleri; ilginçtir benzer saatlerde
aynı tarzdaki arkadaşların gündem dışına çıkıp kendi –tırnak içerisinde-
CV’lerine notlar koymak için çok farklı konuşmalar yaptığını, çok zekâ üstü
konuşmalar yaptığını düşünerek ifadelerde bulunmalarını artık tebessümle
izliyoruz. Ciddiye alınacak bir hâl yok. Şöyle ciddiye alınacak bir hâl yok: 15
Temmuz hain darbe girişimini farklı yaklaşımlarla, olağanüstü hâle laf ederek,
olağanüstü hâli maksadının dışında yorumlayarak hafifletmeye çalışma iddiasını
yakından takip ediyoruz. 
Siz ne
yaparsanız yapın, biz olağanüstü hâli niçin getirdiğimizi, hangi gerekçelerle
bu adımları attığımızı milletimize ifade ettik. Milletimiz de seçimlerde bunu
takdir etti. Gerekli adımlar atıldıktan sonra da kaldırdık zaten. Yeni gelen
kanunun olağanüstü hâlin devamı şeklinde nitelendirilmesi akla ziyan bir
yaklaşım. 
Arkadaşlar, yok
efendim valiye yetki veriyormuşuz. Bakınız, demokrasinin beşiği dediğimiz
Avrupa ülkelerinde eski bakanımızın şehre girmesi sadece belediye başkanı
kararıyla yasaklanmış. Bunu Hollanda yapınca, Avrupa yapınca “Vay, tedbir
alıyorlar, ne güzel.” Türkiye yapınca “Tu kaka.” Bu doğru bir yaklaşım değil
arkadaşlar. (AK PARTİ sıralarından alkışlar) 
ERKAN
BAŞ (İstanbul) – Onu mu yapmak istiyorsunuz?
BÜLENT
TURAN (Devamla) – Olağanüstü hâlden FETÖ rahatsız, olağanüstü hâlden PKK
rahatsız. Biz, bu ülkenin güvenliği için, 81 milyonun kardeşliği için son
gücümüze kadar, son terimize kadar terörle, PKK’yla, FETÖ’yle mücadeleye devam
edeceğiz. (AK PARTİ sıralarından alkışlar) Bizler iktidara geldiğimiz günlerde
güneydoğumuzda beyaz Toroslar olduğunu biliyoruz ama o Torosları kaldıranın,
demokratik bir yaşamı inşa edenin, Kürt kardeşlerimizin haklarını çok büyük
oranda açanın da Tayyip Erdoğan olduğunu biliyoruz. (AK PARTİ sıralarından
alkışlar)
(Mikrofon
otomatik cihaz tarafından kapatıldı) 
BÜLENT
TURAN (Devamla) – O yüzden, siz eski söylemlerinize devam edin; bu halk irfan
sahibi, izan sahibi, herkesin dilini de kalbini de biliyor. 
Hepinizi
saygıyla selamlıyorum. (AK PARTİ sıralarından alkışlar) 
ALİ
KENANOĞLU (İstanbul) – Avrupa’nın ne kadar kötü örnekleri varsa onları örnek
alıyorsunuz işte yani.
BARIŞ
ATAY MENGÜLLÜOĞLU (Hatay) – Sayın Başkan…
BAŞKAN
– Teşekkür ederim Sayın Turan.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN
– Aynı mahiyetteki önergeler üzerinde Mersin Milletvekili Ali Mahir Başarır.
Sayın
Başarır, buyurun. (CHP sıralarından alkışlar) 
ALİ
MAHİR BAŞARIR (Mersin) – Sayın Başkan, değerli milletvekilleri; Genel Kurula
indirilen yasa teklifinin 15’inci maddesiyle ilgili söz almış bulunmaktayım.
Genel Kurulu saygıyla selamlıyorum. 
Burada
15’inci maddeyi tartışırken 11’inci, 12’nci, 13’üncü, 14’üncü maddeleri yani
bunları bir bütün olarak irdeleme zorunluluğumuz var. Bu düzenlemelerle Türkiye
hukuk devletine doğru mu gidiyor yoksa bir polis devleti mi oluyor? Biz, bu
kanun teklifi gelirken, OHAL’in örselediği hukukumuzu bir nebze düzelteceğini,
bununla ilgili hükümler geleceğini düşünüyorduk, hak kaybına uğrayan insanların
haklarının teslim edileceğini düşünüyorduk ama gördüğümüz kadarıyla OHAL’den
daha beter düzenlemeler var.
Çok
merak ediyorum, tutukluluk incelemelerinin duruşmasız yapılmasının size ne gibi
bir faydası var? Neden, arama, el koyma gibi işlemlerde hâkim kararına gerek
görmüyorsunuz. Neden OHAL kalıcı hâle gelip valiler başlarında bekçi olarak
bulunduruluyor? 
Modern dünyanın
hukuk sistemlerinde gözaltı süreleri dört gündür ama görüyoruz ki on iki gün. 
Neden MİT Bilgi
Edinme Hakkı Kanunu’nun kapsamı dışında bırakılıyor? 
En komiği, bana
göre, uyuşmazlık mahkemesinin adli tatilde ivedi olarak göreceği işlerde
tutukluluk durumunu neden kapsam dışı bırakıyorsunuz? 
Bu uygulamaların
hepsi kişi güvenliğinden, kişi özgürlüğünden, hukuk devletinden polis devletine
doğru bir kayışı gösteriyor. 
Siz bu yetkileri
FETÖ ve benzeri örgütler, yapılanmalar için aldınız ve sonuna kadar da
kullandınız. Çok yakın bir zamanda Adnan Hoca diye bir suç örgütü çıktı. Bakın,
binlerce silah çıktı İstanbul’un göbeğindeki bir villadan. Kadınlarımızın,
çocuklarımızın tecavüze uğradığı ortaya çıktı. Daha komiği, bugünkü Türkiye
gazetesinin -çok yakın size- haberi: Banka hesaplarında 1 milyar dolar para
çıktı. Şimdi, şunu çok merak ediyorum: Aklınız neredeydi? Neden bu yetkileri
kullanmadınız, neden incelemediniz? Onu da unuttunuz bence. Bugün imar
barışından toplayabildiğiniz para şu ana kadar 600 milyon; bedelli askerlik
geliyor, herhâlde bir o kadar para toplayacaksınız ama Adnan Hoca bu ülkede,
nasıl yapmışsa 1 milyar dolar parayı toplamış. Burada da yanıldınız bence,
burada da yanıldınız. Sizin FETÖ ve benzeri tarikatlarla ilgili gerçeği
görmeniz için bu ülkede Meclisin mi bombalanması gerekiyor, küçük çocukların
tecavüze uğraması mı gerekiyor? Bu yetkileri yerinde kullanmıyorsunuz. 
Ne acıdır ki bir
şiir okuduğu için Genel Başkanınız hüküm giydi ve özgürlüğü kısıtlandı ama bir
karikatür paylaştığımız için Genel Başkanımız, ben, 72 arkadaşım hakkında suç
duyurusunda bulundu. Sizin özgürlük anlayışınız bu. 
ŞEYHMUS DİNÇEL
(Mardin) – Aynı değil. Şiir ile karikatürü birbirine karıştırma.
ALİ MAHİR
BAŞARIR (Devamla) – Şiir ile karikatür çok birbirine benzer anlayabilirsen
eğer, ikisi de bir sanattır. (CHP sıralarından “Bravo” sesleri, alkışlar) Ama
bu ayrımı da yapamıyorsun, çok acı, biliyor musun.
FUAT KÖKTAŞ
(Samsun) – Hakaret var, üstünde yazı var.
ALİ MAHİR
BAŞARIR (Devamla) – İkisinde de söz ve yazı var, evet ama şu hâl karikatür,
bunun da farkında değilsiniz.
Şimdi, bu
ülkede…
FUAT KÖKTAŞ
(Samsun) – Muharrem İnce mi geliyor?
ÖMER FETHİ GÜRER
(Niğde) – Sen konuş konuş, Mahir devam et.
HAYDAR AKAR
(Kocaeli) – Devam et Mahir, devam et.
ALİ MAHİR
BAŞARIR (Devamla) – Ne diyeyim? Yani buna niye müdahale etmiyorsunuz? [AK PARTİ
sıralarından alkışlar(!)]
BAŞKAN – Arkadaşlar,
lütfen. 
Arkadaşlar,
hatibin sözünü kesmeyelim lütfen.
ÖMER FETHİ GÜRER
(Niğde) – Gerçekler acıdır, sen gerçekleri söyle.
BAŞKAN –
Arkadaşlar…
ALİ MAHİR
BAŞARIR (Devamla) – Bakın, bir milletvekiliniz çıktı, şunu söyledi: “2002’de
Recep Tayyip Erdoğan Başbakan olsaydı dünya kupasına giderdik.” Ben de diyorum
ki 2002’de eğer ki iktidar olmasaydınız bu Meclis bombalanmazdı, bu çocuklar
tecavüze uğramazdı.
Teşekkür
ediyorum. (CHP sıralarından alkışlar)
BÜLENT TURAN
(Çanakkale) – Bunu aynen iade ediyoruz, cevap vermeye de değer bulmuyoruz.
ALİ MAHİR
BAŞARIR (Mersin) – Neyi iade ediyorsun? Üzerine almıyorsun ki!
BAŞKAN – Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
15’inci maddeyi
oylarınıza sunuyorum: Kabul edenler… Kabul etmeyenler… 15’inci madde kabul
edilmiştir.
16’ncı madde
üzerinde bir önerge vardır, önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 16’ncı maddesinin teklif metninden
çıkarılmasını arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen Rafet
Zeybek Mehmet Bekaroğlu
 Mersin Antalya İstanbul
BAŞKAN –
Komisyon önergeye katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) – Katılmıyoruz Sayın Başkan.
BAŞKAN – Önerge
Üzerinde İstanbul Milletvekili Mehmet Bekaroğlu…
Buyurun Sayın
Bekaroğlu. (CHP sıralarından alkışlar)
MEHMET BEKAROĞLU
(İstanbul) – Sayın Başkan, değerli arkadaşlarım; hepinizi saygıyla
selamlıyorum. 
16’ncı madde,
5271 sayılı Ceza Muhakemesi Kanunu’nun 134’üncü maddesini değiştiriyor. Bu
maddede daha önce yargıç kararıyla alınan bazı tedbirlerin yargıç kararı
olmadan savcının istemiyle alınabileceğini öngörüyor.
Değerli
arkadaşlarım, buraya çıkan bütün arkadaşlarımız söylediler: Siz olağanüstü hâli
kaldırdınız ama daha önce üçer aylık, üçer aylık 7 defa uzatmıştınız, şimdi
öyle anlaşılıyor ki üçer yıllık, üçer yıllık 7 defa daha uzatacaksınız, eğer
ömrünüz yeterse.
Biraz önce,
burada iktidar partisinin grup başkan vekili dedi ki: “Avrupa’da olunca
‘Demokrasinin beşiği.’ diyorsunuz, biz yaptığımız zaman otoriter,
totaliterlikten bahsediyorsunuz.” Değil değerli arkadaşlarım, siz yeni bir şey
yapmıyorsunuz. Sizin Avrupa’yla, Amerika’yla olan tartışmanız retorik, seçmene
yönelik, “Ey Amerika, ey Hollanda, ey Avrupa!” filan. Hayır, aslında dünya
olağanüstü hâl devletine doğru gidiyor. 11 Eylülde başladı bu Amerika’da ve
bütün dünyada, Avrupa’da yayıldı, eş zamanlı olarak yasalar çıktı. Hem hak ve
özgürlükleri kısıtlayan yasalar çıktı hem de sosyal devleti budayan yasalar
çıktı. Bu, neoliberalizmin gereğidir değerli arkadaşlarım. Neoliberalizm
dediğimiz şey, özgürlüklerden, adaletten, sosyal devletten nefret eder.
Kapitalizm, krize girdiği bir aşamada, artık hız ve menzille ilgili sıkıntılar
çektiği bir aşamada kuralları değiştirerek daha evvel mücadele edilerek -Magna
Carta’dan beri falan dedi arkadaşlar ama ilk insandan bu yana, Habil’den
Kabil’e, Kabil’den bu yana- kazanılmış olan sosyal hakların, bu özgürlüklerle
ilgili hakların geri alınması anlamına geliyor ve Avrupa yapıyor, Amerika
yapıyor, siz de bir taraftan “Ey Amerika, ey Avrupa!” derken harfi harfine burada
yapıyorsunuz. 
Değerli
arkadaşlarım, eş zamanlı olarak şimdi burada OHAL’le ilgili bir yasa
çıkarıyoruz, OHAL'i üç sene daha uzatacağız, bir yasa çıkarıyoruz. Hemen
arkasından, Plan ve Bütçe Komisyonu dün bu neoliberal düzenlemeler yapan başka
bir yasayı çıkardı eş zamanlı. Sizin öyle ey Amerika’yla, ey Avrupa’yla,
Hollanda’yla filan bir derdiniz, bir probleminiz yok. Değerli arkadaşlarım,
beka probleminden söz ediyorsunuz. “Türk milleti, Türk devleti ciddi risklerle
karşı karşıyadır. İşte, bölünme tehlikesi var, dağılma tehlikesi var, sıkıntı
var. Bu sebepten dolayı tedbirler alacağız ve bunun en yakın örneği de 15
Temmuz darbe girişimi, hain darbe girişimi.” diyorsunuz.
Değerli
arkadaşlarım, gerçekten 15 Temmuz darbe girişimini biz bu çatı altında yaşadık.
Bütün partilerden milletvekilleri burada, heyecanla demokrasi birlikteliğiyle
canlarını ortaya koyarak -şuradan bomba patladığında- büyük çoğunluğu “Hayır,
biz burada kalalım, sığınaklara inmeyelim.” dedi değerli arkadaşlarım. Çok
önemli bir fırsatı yakalamıştık ama bu fırsatı maalesef, Sayın Genel Başkanınız
“Allah’ın lütfu.” diyerek başka bir şeye doğru değiştirdi.
Değerli
arkadaşlarım, siz ya bir şeyin farkında değilsiniz ya da gerçekten bir şekilde
iktidar sarhoşluğu içindesiniz. Diyorsunuz ki: “Hiçbir şey elimizin altından
kaymayacak, her şey bizim. Bize artık karada filan ölüm yok, bizde şey yok.”
Hiçbir şekilde istisna etmiyorsunuz. Bahçe sahiplerinin hikâyesini biliyorsunuz
değil mi arkadaşlar? Yani siz çok meal, Kur’an okursunuz. Hani bahçe sahipleri
“Bahçeye gidelim, fakir fukaranın haberi olmasın.” diyor. Gidiyorlar
bakıyorlar, yanmış, yok. Siz aynen onlar gibisiniz, hiçbir şeyi istisna
etmiyorsunuz.
İLYAS ŞEKER
(Kocaeli) – Siz meal okumaz mısınız?
FUAT KÖKTAŞ
(Samsun) – Mehmet ağabey, eskiden okuyordun, bıraktın mı şimdi?
MEHMET BEKAROĞLU
(Devamla) – Hiçbir şeyi istisna etmiyorsunuz, o kadar eminsiniz ki. Bakın,
bunların hepsi elinizin altından kayar. Kendiniz bindiğiniz dalı kesiyorsunuz
değerli arkadaşlarım. 
Evet,
Türkiye'nin beka problemi var değerli arkadaşlarım, bu problem sizsiniz değerli
arkadaşlarım, daha doğrusu sizin yaptıklarınızdır beka problemi. (CHP
sıralarından alkışlar)
Demokrasiden
uzaklaşmak, hak ve özgürlükten uzaklaşmak beka problemidir. Eğer bir ülkenin,
bir devletin, bir memleketin İçişleri Bakanı “Ana muhalefet partisinin şehit
cenazelerine gelmemeleri için valilere emrettim.” diyorsa en büyük beka sorunu
bu İçişleri Bakanıdır ve bunu İçişleri Bakanlığında tutan iktidardır değerli
arkadaşlarım diyor, hepinizi saygıyla selamlıyorum. (CHP sıralarından alkışlar)

BÜLENT TURAN
(Çanakkale) – Sayın Başkan “Beka sorunu sizsiniz.” dedi Sayın Bekaroğlu ısrarla
bizim grubumuza. Şunu söylemek istiyoruz: Son dönemdeki terörle ilgili
mücadelemizde AK PARTİ iktidarlarının nasıl bir mesafe aldığı, Cumhur
İttifakı’nın nasıl bir direnç gösterdiği herkesin malumu. Dolayısıyla ülkenin
beraberliği için, birliği için nasıl adım attığımız ortada. 81 ilin tümünde ya
AK PARTİ 1’inci veya az farkla 2’nci ama sade sahilde olan, sadece zenginlerin
olduğu yerlerde olan partinin bize “Beka sorunu var.” demesi akla ziyan bir
yaklaşımdır. 
Onun ötesinde,
İçişleri Bakanımızın ifade etmiş olduğu meseleyi terörle ilgisi, iltisakı olan,
terörle ilgili söyleminde yanlışlıkları olan, aynı şekilde teröristlerin cenazesine
katılan insanların, teröriste yataklık yapan insanların eleştirisi bağlamında
değerlendirmekte fayda var diye düşünüyorum. 
Teşekkür
ediyorum. 
BAŞKAN –
Teşekkür ederim Sayın Grup Başkan Vekili. 
Sayın Özkoç…
ENGİN ÖZKOÇ
(Sakarya) – Sayın grup başkan vekili sataşmada bulundu efendim. “Teröristlerin
cenazesine katılan insanların bunu söylemeye hakkı yok.” diyerek sataşmada
bulunmuştur. Sataşmadan söz istiyorum efendim. Açık sataşmada bulundu. 
BAŞKAN –
Buyurun, kayda geçsin oradan. 
ENGİN ÖZKOÇ
(Sakarya) – Sataşma efendim. 
BAŞKAN – Yok,
buyurun siz. 
ENGİN ÖZKOÇ
(Sakarya) – E, sataşma yani açık sataşma.
BÜLENT TURAN
(Çanakkale) – Sayın Bekaroğlu da sataştı buradan, usul ekonomisi gereği yaptık
Sayın Başkan. 
ENGİN ÖZKOÇ
(Sakarya) – Aleni sataşma efendim. 
ÖMER FETHİ GÜRER
(Niğde) – Partimizi alenen suçladı, daha ne sataşacak Başkanım? 
BAŞKAN – Peki,
buyurun. (CHP sıralarından alkışlar) 
VII.- SATAŞMALARA İLİŞKİN KONUŞMALAR (Devam)
5.- Sakarya Milletvekili Engin Özkoç’un, Çanakkale
Milletvekili Bülent Turan’ın yerinden sarf ettiği bazı ifadeleri sırasında
Cumhuriyet Halk Partisine sataşması nedeniyle konuşması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; biz sizleri kırmak
istemiyoruz, kimseyi de kırmak istemiyoruz. Biz bu ülkenin doğru yönetilmesini
istiyoruz. Cumhuriyet Halk Partisine karşı söylenen sözlere karşı buraya çıkıp
da onları savunmak grup başkan vekillerinin görevi. Eğer İçişleri Bakanı
Cumhuriyet Halk Partisiyle ilgili, cenazelere bazı milletvekilleri katıldı diye
“İl başkanlarını cenaze törenlerine almayın.” diyorsa buradaki en büyük sıkıntı
şudur: Siz insanları ayrıştırarak, yok ederek, ülkeyi bölerek yönetmeye
çalışıyorsunuz demektir. Bu İçişleri Bakanı aslında suç işliyor. 
Bakın, bir
mevzide askerler beraberler. Askerlerden birisi “Mehmet beni koru.” diye
ileriye çıkıyor. Diğer asker “Bu Cumhuriyet Halk Partili midir, AKP’li midir,
MHP’li midir?” diye düşünerek mi çıkacak? Bunun müsebbibi olan İçişleri
Bakanıdır. 
Siz Cumhuriyet
Halk Partisine “Terörle beraber.” diyeceğinize PKK’yla, Abdullah Öcalan’la
birlikte oturup da bu kararı alırken kim PKK’yla beraberdi, kim terör örgütüyle
beraberdi, o gün düşünmeniz gerekiyordu. (CHP sıralarından alkışlar) 
Fetullahçı terör
örgütünü bütün kamuya sokup da öğretmen kadroları verip kamuda bütün polis
teşkilatlarını onlardan yapıp Türkiye’de darbe yaptıracak noktaya gelenler
terörle birlikte olanlardır, onun da adı AKP’dir. (CHP sıralarından alkışlar) 
BÜLENT TURAN
(Çanakkale) – Sayın Başkan… 
BAŞKAN – Sayın
Turan, buyurun. 
BÜLENT TURAN
(Çanakkale) – Sayın Başkan, usul ekonomisi gereği Sayın Başkan gibi kürsüye
çıkmayacağım ama “FETÖ’cüleri kadroya aldık.” vesair tarzı söylemleri çok
tartıştık bu Mecliste. FETÖ denen örgüt elli yıldan beri bu ülkede maalesef her
iktidarın yanında olmaya çalışıp çok farklı zamanlarda adım atmış bir örgüt ama
en büyük yanlışı AK PARTİ’nin olduğu zamanda yaptı, AK PARTİ buna direnç
gösterdiği için farklı bir yere savruldu. 
KAMİL OKYAY
SINDIR (İzmir) – Sizinle iktidara geldi.
BÜLENT TURAN
(Çanakkale) – Şunu söylemek istiyorum: 28 Şubatta imam-hatipler kapatılırken
FETÖ büyüyordu. Bizi eleştirenler neredeydi sormak istiyorum Sayın Başkan. (AK
PARTİ sıralarından alkışlar) 
BAŞKAN –
Teşekkür ederim. 
ENGİN ÖZKOÇ
(Sakarya) – Sadece kayıtlara efendim…
BAŞKAN –
Önergeyi oylarınıza sunuyorum…
ENGİN ÖZKOÇ
(Sakarya) – Sadece kayıtlara…
BAŞKAN –
Önergeyi oylarınıza sunuyorum…
ENGİN ÖZKOÇ
(Sakarya) – Sadece kayıtlara Sayın Başkan.
BAŞKAN – Tamam,
bu kadar uzatmayalım Sayın Özkoç. 
ENGİN ÖZKOÇ
(Sakarya) – Hayır, hayır uzatmayacağım. 
Sayın Başkanım,
bir şeyi Türkiye’nin bilmesi gerekiyor. 
BAŞKAN – Anladım
da… Birisi sataşma yapıyor, kim? Grubunuz adına konuşan arkadaşımız. 
MEHMET BEKAROĞLU
(İstanbul) – Ne sataşması?
BAŞKAN – Bir
cevap veriliyor, siz cevap veriyorsunuz, o cevap veriyor, son söz sizde kalacak
yine. E, sataşmayı yapan sizin arkadaşınız, oradan başladık zaten. 
ENGİN ÖZKOÇ
(Sakarya) – Efendim, o zaman ben size bir şey söyleyeyim. 
BAŞKAN – Hem
uzatmayalım yani bunda bir şey yok. 
ENGİN ÖZKOÇ (Sakarya)
– Size bir şey söyleyebilir miyim Sayın Başkan, müsaade eder misiniz? 
BAŞKAN –
Buyurun.
MEHMET BEKAROĞLU
(İstanbul) – AK PARTİ bu ülkenin beka sorunudur.
BAŞKAN – Sayın
Bekaroğlu, oturduğunuz yerden konuşmayın. 
MEHMET BEKAROĞLU
(İstanbul) – Söz verin kürsüye çıkayım. 
ENGİN ÖZKOÇ
(Sakarya) – Sayın Başkanım… 
BAŞKAN –
Buyurun. 
ENGİN ÖZKOÇ
(Sakarya) – Sayın Başkanım, size bütün saygımla şunu ifade etmek istiyorum:
Grup başkan vekilleri kendileriyle ve gruplarıyla ilgili konularda hiç olmazsa
kayda geçmeleri için burada özgürce konuşabilmeliler. 
BAŞKAN –
Şüphesiz, onun dünden beri farkındasınız.
ENGİN ÖZKOÇ
(Sakarya) – Şunu da milletimizin takdirine sunuyorum: Fetullahçı terör
örgütünün terör örgütü sayıldığı tarih 17-25 Aralık tarihidir. 17-25 Aralık
tarihi, AKP’li bazı bakanların rüşvet yediğinin kanıtlandığı tarihtir Sayın
Başkan.
Saygılar
sunuyorum.
BÜLENT TURAN
(Çanakkale) – FETÖ iddiası Sayın Başkan bu. Bakınız, Sayın Başkan, Türkiye’deki
problemimiz bu. FETÖ, terör örgütü olarak sahneye çıktıktan sonra bazı partiler
çok net olarak teröre karşı tavır aldılar ama o tarihe kadar… 
FATMA KURTULAN
(Mersin) – Neye göre söz alıyor Başkan?
ÖMER FETHİ GÜRER
(Niğde) - Söz almadan konuşuyor Başkanım.
BÜLENT TURAN
(Çanakkale) - …FETÖ’ye karşı olduğunu iddia eden bazı partiler de FETÖ’nün
basın organlarına, para kaynaklarına destek olarak 17 Aralıktan sonra FETÖ’nün
yanında yer aldılar. Aslında bu ifade bunun itirafı. 
Biz diyoruz ki:
17 Aralığa kadar FETÖ veya başka örgütler değişik saiklerle bu ülkede yanlış
şeyler yapmış olabilirler ama 17 Aralıkta çok net olarak ortaya çıktılar ve
terör faaliyeti yaptılar. Diyoruz ki: 17 Aralıktan sonra…
NURHAYAT ALTACA
KAYIŞOĞLU (Bursa) – Niye 17 Aralık, niye Ergenekon, Balyoz değil? Niye
Ergenekon, Balyoz değil, niye 17 Aralık?
ÜNAL DEMİRTAŞ
(Zonguldak) – FETÖ’yü beraat ettirdiniz, beraat.
BAŞKAN –
Arkadaşlar, bir dakika, hep beraber konuşmayın, teker teker. 
BÜLENT TURAN
(Çanakkale) – Arkadaşlar, o zamanki savcıların kim olduğunu biliyorsunuz.
NURHAYAT ALTACA
KAYIŞOĞLU (Bursa) – Niye size göre belirleniyor bu tarihler?
BÜLENT TURAN
(Çanakkale) – Sen Zekeriya Öz’ün avukatı mısın ya? Zekeriya Öz’ün avukatı
mısın? (CHP sıralarından gürültüler)
BAŞKAN – Sayın
Turan, lütfen buraya hitap edin, Başkanlık Divanına.
BÜLENT TURAN (Çanakkale)
– Zekeriya Öz bu cemaatin biliyorsunuz…
BAŞKAN – Sayın
Turan, lütfen…
NURHAYAT ALTACA
KAYIŞOĞLU (Bursa) – Niye Ergenekon, Balyoz değil?
BAŞKAN – Siz de
arkadan konuşmayın. Arkadaşlar, arkası dönük, arkadan konuşmayın.
Diğer gruplar
sıkıldı sanıyorum.
BÜLENT TURAN
(Çanakkale) – Sayın Başkan, 17 Aralığı yapan Zekeriya Öz ve ekibidir. Onu
savunmak Atatürk’ün kurduğu partiye yakışmaz. (AK PARTİ sıralarından alkışlar)
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN –
Arkadaşlar, önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
16’ncı maddeyi
oylarınıza sunuyorum: Kabul edenler… Kabul etmeyenler… 16’ncı madde kabul
edilmiştir.
17’nci madde
üzerinde bir önerge vardır, okutuyorum…
ENGİN ÖZKOÇ
(Sakarya) – Sayın Başkanım, 60’a göre söz alabilir miyim? Önemli bir konuda
açıklama yapmam gerekiyor. 
BAŞKAN – Buyurun
Sayın Özkoç.
IV.- AÇIKLAMALAR (Devam)
26.- Sakarya Milletvekili Engin Özkoç’un, terör örgütlerini
yaratan kaynakları yok edecek kararların Türkiye Büyük Millet Meclisinde birlik
ve beraberlik içinde alınması gerektiğine ilişkin açıklaması
ENGİN ÖZKOÇ (Sakarya)
– Arkadaşlar, birbirimizi terör örgütü suçlamasıyla bir yere varmamız mümkün
değil. “Sen terör örgütüne yardımcı oldun, ben terör örgütüne yardımcı oldum.”
doğru şeyler değildir. Biz mevcut terör örgütleri varsa bu terör örgütlerini
yaratan kaynakları yok edecek kararları Türkiye Büyük Millet Meclisinde almak
zorundayız. “Zekeriya Öz’ün arkasındayım ve sonuna kadar onun savcısı benim.”
diyen anlayışa karşı da başka bir mücadele alanı geliştirmemiz gerekir. Onun
için bizim tek bir arzumuz var. Türkiye tüm terör kaynaklarının kaynağını
kurutacak, nedenlerini kurutacak, Türkiye Büyük Millet Meclisinde birlik ve
beraberlik içerisinde, hiç kimseyi ayrıştırmadan, birlikte bir karar almalıdır.
Bunun önünü açacak biz milletvekilleriyiz, bunun için çaba göstermeliyiz. 
Teşekkür ederim.
(CHP sıralarından alkışlar)
BAŞKAN –
Teşekkür ederim. 
BÜLENT TURAN
(Çanakkale) – O zaman bu kanun teklifinde de gösterelim. 
BAŞKAN – Sayın
Turan da aynı şeyi söylüyor zaten. 
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN –
Önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 17’nci maddesindeki “başvuru hakkında”
ifadesinin “başvuruya ilişkin” şeklinde değiştirilmesini arz ve teklif ederiz. 
 Zeynel Emre Alpay
Antmen Süleyman Bülbül
 İstanbul Mersin Aydın
 Rafet Zeybek Turan
Aydoğan Serkan Topal
 Antalya İstanbul
 Hatay
BAŞKAN –
Komisyon önergeye katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) – Katılmıyoruz Sayın Başkan. 
BAŞKAN – Önerge
hakkında Hatay Milletvekili Serkan Topal. 
Buyurun Sayın Topal. (CHP sıralarından alkışlar)
SERKAN TOPAL (Hatay) – Sayın Başkan, değerli
milletvekilleri; hepinizi saygıyla selamlıyorum. 
Tabii, Sayın Turan az önce birkaç cümle etti, ben de
burada söylemeden edemeyeceğim. Darbe günü bütün milletvekilleri buradaydı,
bütün partiler buradaydı, biz darbeyi kınadık, teröre karşı olduğumuzu
defalarca burada dile getirdik. Hatta ertesi gün birlikte teröre karşı omuz
omuza vermemiz ve terörü bitirme noktasında bir komisyon kurmamız gerektiğini
ifade ettik. Darbeyi Araştırma Komisyonu kuruldu, ben burada sizlere soruyorum:
O Komisyonun raporu nerede arkadaşlar? Sayın Turan, size soruyorum: Nerede o
Komisyonun raporu?
Şimdi, Darbe Komisyonu darbeyi araştıracak ama darbenin
en önemli 3 ismi Komisyona gelmedi. Sayın Turan, gelin burada bunu açıklayın.
Neden gelmediler? Efendim, beş yıl önceki Genelkurmay Başkanı Komisyona davet
ediliyor, Başbakan davet ediliyor, iyi de darbenin en önemli 3 ismi
çağrılmıyor. Burada halka hesap vermek gerekmiyor mu, halkı aydınlatmak
gerekmiyor mu değerli arkadaşlar? İki yıl OHAL süreci içerisinde ne oldu
değerli arkadaşlar? Şimdi, bakın, diyor ki teklifin genel gerekçesinde
“FETÖ’yle etkin mücadele etmek için ilan edilen OHAL’in kaldırılmasıyla doğacak
boşluğu doldurmak amacıyla…” Hangi boşluk arkadaşlar? 1920’de kurulan Türkiye
Büyük Millet Meclisi bugüne kadar, iki yıl öncesine kadar bir boşluk olmadı da
hangi boşluk? Terörle mücadele etme boşluğu mu, yoksa muhaliflerle mücadele
etme boşluğu mu değerli arkadaşlar? 
Bakın, OHAL’de neler olmuş? 71 bin küsur gözaltına
alınma, 50 bin tutuklanma, 118 bin kişi açığa alınma, 129 bin ihraç.
Arkadaşlar, o ihraç edilenlerin arasında masum, hatta milliyetçi hamile bir
memur arkadaşımız vardı; inanın, samimi söylüyorum ama üç yıl, ama iki yıl, ama
beş yıl sonra onun ihracını veren, onu açığa alan kimse, savcıysa, o tutanağa
imza atan inanın, inanın, inanın iyi ölmeyecek, rahat da ölmeyecek. Bunu burada
ifade etmek istiyorum, yazıktır günahtır, yazıktır günahtır. 
Bakın arkadaşlar, şimdi “terörle mücadele” diyoruz,
“FETÖ’yle mücadele” diyoruz, biz de kabul ediyoruz. Bu millete kim ihanet
ediyorsa, bu bayrağa, bu devlete, bu cumhuriyete kim ihanet ediyorsa onun bin
belasını versin. Biz de ölümüne onun karşısındayız ama şunu ifade etmek
istiyorum değerli arkadaşlar: Bakın, AKP döneminde neler oldu? FETÖ’ye ait,
kapatılan 15 üniversitenin 14’ü AKP döneminde açıldı. Darbeci askerlerin tamamı
bu dönemde general oldu. FETÖ’cü savcıya zırhlı araç tahsis edildi. Türk
Silahlı Kuvvetlerine kumpas kuruldu. Kozmik odaya girildi. TÜBİTAK’a FETÖ’cüler
maalesef bu dönemde yerleştirildi. Kapatılan Bank Asyanın açılışını kim yaptı
arkadaşlar, kim yaptı? Yahu, şimdi, Bank Asyanın açılışını bakan yapıyor, benim
gariban memurum gidiyor, para yatırıyor, ondan sonra… Yahu, şimdi, bakanlar,
başbakanlar, cumhurbaşkanı kandırılıyor da benim gariban polisim, benim gariban
öğretmenim kandırılamaz mı arkadaşlar? Yazıktır, günahtır.
Bakın, burada bunu özellikle ifade etmek istiyorum
çünkü sürem yetmeyecek. Değerli arkadaşlar, Samandağı’nda -çok kişi var ama
burada iki üç kişiyi söylemek istiyorum- devlet hastanesinde Eda Özçelik ve
Ferhat Özçelik… İki eş yaklaşık on iki-on dört yıldır çalışıyor, güvenlik
soruşturmasından dolayı işlerine son veriliyor. Böyle vicdan olabilir mi? Abdulkadir
Kısan, polis memuru, Kırıkhanlı, teröristlerle çarpışmış, ihraç ediliyor.
Sebep? FETÖ’den dolayı. Somut bir delil yok, somut bir delil yok arkadaşlar. 
(Mikrofon otomatik cihaz tarafından kapatıldı)
SERKAN TOPAL (Devamla) – Sayın Başkanım, önemli bir
konu, bakın, çok önemli bir konu.
BAŞKAN – Süre uzatmıyorum, lütfen.
SERKAN TOPAL (Devamla) – Çok önemli bir konu, bunlar
önemli.
BAŞKAN – Zaten konuştuklarınız önerge üzerinde değil
Sayın Topal. 
ENGİN ÖZKOÇ (Sakarya) – Serkan, devam et sen.
BAŞKAN – Ben hangi önerge üzerinde konuştuğunuzu
hatırlayamadım.
BÜLENT TURAN (Çanakkale) – Biz zor bulduk Başkanım. 
SERKAN TOPAL (Devamla) – Abdulkadir Kısan,
Kırıkhan’dan. Sizlere de bunların isimlerini vereceğim.
BAŞKAN – O ayrı mesele.
SERKAN TOPAL (Devamla) – Sizlerden arz ediyorum…
BAŞKAN
– Ama önerge okundu az önce.
SERKAN
TOPAL (Devamla) – Meclis Başkan Vekili olarak da bu isimler konusunda
hassasiyet göstermesini talep edeceğim. 
BAŞKAN –
Teşekkür ederim. 
SERKAN TOPAL
(Devamla) - Bakın değerli arkadaşlar, birçok yasa yapabiliriz ama vicdanları
temizleyecek bir yasa yoktur. 
Hepinizi
saygıyla selamlıyorum. (CHP sıralarından alkışlar) 
BÜLENT TURAN
(Çanakkale) – Sayın Başkan “Sayın Turan’a soruyorum ısrarla ‘Neden geçen
dönemdeki komisyonda şunlar bunlar gelmedi.’” dedi. Cevap vermek istiyorum izin
verirseniz. 
ÖMER FETHİ GÜRER
(Niğde) – Sataşma yok, sataşma yok Başkan. Sataşma olmadı, söz verme. 
BAŞKAN –
Sorarsan Sayın Turan’a, o da cevap verir tabii ki. 
ÖMER FETHİ GÜRER
(Niğde) – Yok, bir şey demedi, kötü bir şey söylemedi Başkan. 
SERKAN TOPAL
(Hatay) – Kişi olarak sataşmadım ki. 
BAŞKAN – Ama
soru sordunuz şimdi. 
BÜLENT TURAN
(Çanakkale) – Sayın Başkan, izin verirseniz yerimden… 
Serkan Bey’i
kırmayacağım Başkanım. 
SERKAN TOPAL
(Hatay) – Sorduğum soruyu cevaplayacaksa…
BAŞKAN – Buyurun
lütfen. 
IV.- AÇIKLAMALAR (Devam)
27.- Çanakkale Milletvekili Bülent Turan’ın, Hatay
Milletvekili Serkan Topal’ın 1 sıra sayılı Kanun Teklifi’nin 17’nci maddesiyle
ilgili önerge üzerinde yapmış olduğu konuşmasındaki bazı ifadelerine ilişkin
açıklaması
BÜLENT TURAN
(Çanakkale) – Sayın Başkan, değerli milletvekilleri; aslında İç Tüzük gereği
kürsüden cevap vermem gerekiyor çünkü ismimi zikrederek ısrarla soru sordu
sayın konuşmacı. Ancak şunu söyleyeyim: “Neden geçen dönem komisyonda şunlar
şunlar dinlenmedi?” diye ifade ettiler. 
Bir, bu Komisyon
geçen dönemin komisyonuydu. İki, Komisyon Başkanı ben değilim ki. Komisyon, İç
Tüzük gereği gündemine hâkimdir. Komisyona kim geldi, kim gelmedi hesabını biz
mi vereceğiz? Komisyonda bunlar, her gelen kişi sayılarak, oylanarak, karara
bağlandı. Dolayısıyla, Komisyonun kimi getirip kimi getirmediği sorusu bizim
tek başımıza cevaplayacağımız bir soru değildir. 
KAMİL OKYAY
SINDIR (İzmir) – Yani “Suçlusu ben değilim.” mi diyorsun? 
BÜLENT TURAN
(Çanakkale) – Bir diğer mesele Sayın Başkan: Şimdi, madde 17’de söz aldı sayın
konuşmacı. Her zaman söylediğimiz, muhalefetin okumadan, anlamadan eleştirdiği
iddiamıza somut bir örnek. 
Bakınız, konu
Avrupa İnsan Hakları Mahkemesinde dostane çözüm. Konumuz bu arkadaşlar, konuşma
konusu dostane çözüm. Hiç böyle bir yaklaşım gördünüz mü? Onu da geçtim, elimde
yine konuşmacının verdiği bir önerge var. 
(Mikrofon
otomatik cihaz tarafından kapatıldı) 
BÜLENT TURAN
(Çanakkale) - Bu önerge için söz aldı bu arkadaşımız. Bu önergede… 
BAŞKAN – Sayın
Turan, bakın, Sayın Komisyon Başkanımız kendisine sorulan sorular eğer
alakasızsa cevap vermiyor yani sorulan soruların hepsine cevap vermek zorunda
değiliz. Bazen cevap için sorulmuyor sorular. 
ÖMER FETHİ GÜRER
(Niğde) – Zaten Komisyon Başkanının sorularla ilgisi de yok ki. 
BAŞKAN -
Tamamlayalım Sayın Başkan Vekilimiz. 
BÜLENT TURAN
(Çanakkale) – Sayın Başkan, konuşmacı her ne kadar bize sataşsa da şu vermiş
olduğu önergeyi okumak isterim: “’Başvuru hakkında’ ifadesinin ‘başvuruya
ilişkin’ diye düzeltilmesi.” Ne diyeyim artık? “Başvuru hakkında” ifadesi
“başvuruya ilişkin” olsun diye ayrı bir maddede söz alıp farklı bir konuyu
konuşması bu Genel Kurulun hak ettiği bir tablo değil.
Teşekkür
ediyorum Sayın Başkan.
BAŞKAN –
Teşekkür ederim, sağ olun.
SERKAN TOPAL
(Hatay) – Sayın Başkanım… Sayın Başkanım…
BAŞKAN – Sayın
Topal…
SERKAN TOPAL
(Hatay) – Cümlelerinde -17’nci maddeyi okumadan, anlamadan, somut belge- beni
kastederek… Burada sataşma vardır. Sataşmadan dolayı iki dakikalık söz hakkı
istiyorum.
BAŞKAN –
Yerinizden söz vereyim size Sayın Topal.
SERKAN TOPAL
(Hatay) – Efendim tutanaklara bakabilirsiniz.
BAŞKAN - Ama
siz…
BÜLENT TURAN
(Çanakkale) – Hayır, konuştu mu 17’nci maddeyle ilgili Sayın Başkan?
BAŞKAN – Ona ben
de işaret ettim az evvel.
BÜLENT TURAN
(Çanakkale) – Teşekkür ederiz.
BAŞKAN -
Buyurun.
VII.- SATAŞMALARA İLİŞKİN KONUŞMALAR (Devam)
6.- Hatay Milletvekili Serkan Topal’ın, Çanakkale
Milletvekili Bülent Turan’ın yapmış olduğu açıklaması sırasında şahsına
sataşması nedeniyle konuşması
SERKAN TOPAL
(Hatay) – Teşekkür ediyorum Sayın Başkanım.
Cümlelerime
başlarken, Sayın Turan az önce bize sataşmıştı, terörle ilgili birkaç cümlesi
vardı, o yüzden orada kendilerine hitap ettim. Ayrıca şunu da ifade etmek
istiyorum: Az önce benim bütün saydıklarımın hepsi doğru değil miydi? Hepsi
doğruydu değerli arkadaşlar, hepsi doğruydu. Ayrıca “Bir önceki döneme ait bir
Komisyondan bahsetti.” dediler. Sayın Turan -bir önceki Komisyon- bir önceki
dönemde iktidar siz değil miydiniz? Bugün de yine iktidarın milletvekili değil
misiniz? Yani buna gerek yok Sayın Turan.
BÜLENT TURAN
(Çanakkale) – İktidar değil. Komisyon başka bir şey Sayın Başkan.
MAHMUT ATİLLA
KAYA (İzmir) – Onu da bilmiyor, onu da bilmiyor.
BAŞKAN – Değerli
arkadaşlar…
SERKAN TOPAL
(Devamla) – Bizim amacımız çözüm üretmek. (AK PARTİ sıralarından gürültüler)
BAŞKAN – Değerli
arkadaşlar…
SERKAN TOPAL
(Devamla) – Bizim amacımız çözüm üretmek, Türkiye'de adaleti tesis etmek,
huzuru, refahı tesis etmek, bütün amacımız bu.
Teşekkür
ediyorum.
BAŞKAN – Ben
teşekkür ederim.
Değerli
arkadaşlar, sadece söylediklerimizin doğru olması yeterli değil. Burada hocalar
da var, bakıyorlar bana, bazen soruya cevap olarak yazılanlar doğru oluyor ama
sorunun cevabı olmuyor. Yani burada esas -az önceki, bir önceki oturumda da
ifade ettim- verilen önerge üzerinde, onun üzerinde -66’ya göre de- konuşmak
gerekiyor. Bunun için bir daha arkadaşlarımızdan istirham ediyorum, önerge
üzerinde o mahiyette konuşma yaparlarsa. Genel Kurul adına da bunu talep
ettiğimi ifade edeyim.
IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Teklifleri (Devam)
1.- Adalet ve Kalkınma Partisi Grup Başkanvekilleri
Çanakkale Milletvekili Bülent Turan, Tokat Milletvekili Özlem Zengin, Çankırı
Milletvekili Muhammet Emin Akbaşoğlu ve Denizli Milletvekili Cahit Özkan’ın
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi (2/1) ve Adalet Komisyonu Raporu (S. Sayısı: 1) (Devam)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
17’nci maddeyi
oylarınıza sunuyorum: Kabul edenler... Kabul etmeyenler... 17’nci madde kabul
edilmiştir.
18’inci madde
üzerinde iki önerge vardır, aykırılık sırasına göre okutup işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 18’inci maddesinin teklif metninden
çıkarılmasını arz ve teklif ederiz.
 Hakkı Saruhan Oluç Rıdvan
Turan Tulay Hatımoğulları Oruç
 İstanbul Mersin Adana
 Ali Kenanoğlu Zeynel
Özen Kemal Peköz
 İstanbul İstanbul Adana
BAŞKAN -
Komisyon önergeye katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) - Katılmıyoruz Sayın Başkan. 
BAŞKAN – Önerge
hakkında Adana Milletvekili Kemal Peköz konuşacaklar. 
Buyurun Sayın
Peköz. (HDP sıralarından alkışlar) 
KEMAL PEKÖZ
(Adana) – Sayın Başkan, değerli milletvekilleri; 1 sıra sayılı Yasa Teklifi’nin
18’inci maddesi üzerinde konuşmak üzere grubum adına söz almış bulunuyorum. 
Öncelikle,
Hakkâri Milletvekilimiz Leyla Güven ve CHP Milletvekili Enis Berberoğlu’nu bir
an önce aramızda görmeyi diliyor, bu konuda hassasiyet göstereceğinizi
umuyorum. 
Değerli
milletvekilleri, görüşmelerine başladığımızı 1 sıra sayılı Yasa Teklifi OHAL’i
kalıcılaştırmayı hedefleyen bir tekliftir. Teklifin bir parçası olan 16’ncı
maddeyle 5271 sayılı Ceza Muhakemesi Kanunu’nda değişiklik yapılmak
istenmektedir. Az önce görüştüğümüz maddelerde de Türkiye’nin Avrupa İnsan
Hakları Mahkemesi nezdindeki sicilinin daha fazla bozulmamasının önüne
geçilmeye çalışılıyor. Şöyle ki, bir dava konusuyla ilgili başvurucu tarafından
AİHM’e başvuru yapıldığında esas hakkında karar verilmeden önce başvurucu ve
sözleşmeci devlet arasında AİHM aracılığıyla gizlice yürütülen, Avrupa İnsan
Hakları Sözleşmesi’nin amacına uygun olan ve mahkemenin kabulüne bağlı olan bir
anlaşma yolu vardır. Anlaşma sağlanması durumunda böyle bir dava açılmamış
sayılmaktadır. Bu durum, davalı devletlerin genellikle haksız olduklarını
açıkça anladıkları durumlarda tercih edilen bir yoldur. Yani devlet, haksızca
başvurucuyla anlaşma yoluna giderek davanın görülmesini engeller fakat
başvurucu ile davalı devlet tarafından dostane çözüm görüşmeleri başarısızlığa
uğrarsa, dava Avrupa İnsan Hakları Mahkemesine sunulabilir, taraf devlet bu
deklarasyonda Avrupa İnsan Hakları Mahkemesi İç Tüzüğü’nün 62/A maddesi
gereğince Avrupa İnsan Hakları Sözleşmesi’nin ihlal edildiğini kabul eder ve
başvurucuya uygun bir tazminat sağlamayı taahhüt eder.
Sayın Başkan,
değerli milletvekilleri; peki, şu anda teklifte yer alan bu maddeyle yapılmak
istenen değişiklik nedir, ne anlama gelmektedir? AİHM’e yapılan başvuru
sonrasında, başvuru konusu yargılamanın açıkça hatalı olduğunun anlaşıldığı
durumlarda, sözleşmeci devlet yani Türkiye başvurucuyla anlaşma yoluna giderek
başvurunun kayıttan düşürülmesini veyahut davanın hiç açılmamış sayılmasını
hedeflemektedir. Böylece, AİHM tarafından verilebilecek ihlal kararlarının
önüne geçilmek istenmektedir. Kısaca, AİHM başvuru sayısı istatistiki olarak
düşürülmek istenmektedir. İhlal kararlarının istatistiki olarak düşürülmesi var
olan ihlalleri engeller mi? Tabii ki engellemez. Burada yapılması gereken şey,
ihlallerin hesaptan düşürülmesi, sayıdan düşürülmesi değil, ihlallerin önüne
geçilecek tedbirlerin alınmasıdır. 
Tam da burada,
AKP’nin AİHM karnesine bir bakmakta fayda var diye düşünüyorum.
Avrupa İnsan
Hakları Mahkemesi tarafından yayınlanan istatistikler bize gösteriyor ki son on
üç yılda Türkiye aleyhine AİHM’e yapılan başvuru sayısı yüzde 571 artmıştır.
2002 yılında Türkiye aleyhine yapılan başvuru sayısı 3.870 iken bu sayı 2017
yılında 25.987’ye çıkmıştır. 1959-2011 yılları arasında yani elli iki yıl
içerisinde AİHM’e Türkiye’den yapılan başvuru sayısı 42.549’ken 2012-2016 yani
son dört yıl içerisinde bu sayı 24.724 olmuştur. Adalet Bakanlığının açıkladığı
verilere göre 1959-2016 yılları arasında Türkiye aleyhine ihlal kararı verilen
toplam başvuru sayısı 2.889’dur. AİHM’in internet sitesinde yer alan 2017 yılı
verileri de ilave edildiğinde bu sayı 2.988’e ulaşmaktadır. Türkiye bu
istatistikle 47 Avrupa ülkesi arasında ilk sırada yer almaktadır. Türkiye’yi bu
alanda 2’nci olarak Rusya, 3’üncü sırada da İtalya takip etmektedir. Türkiye
2003 yılında 1 milyon 728 bin 351 euro tazminat ödemeye mahkûm edilmişken 2017
yılı sonunda 6 milyon 458 bin 742 euro tazminata mahkûm edilmiştir.
Sayın
Başkan, değerli milletvekilleri; tüm bu istatistikler bize gösteriyor ki AKP
Hükûmeti bu başvuruların artmasından çekiniyor, çekinmekte de haklı bence.
(Mikrofon
otomatik cihaz tarafından kapatıldı)
KEMAL
PEKÖZ (Devamla) – Zira gördüğümüz istatistikler bunu gösteriyor. 
Burada
yapılması gereken, istatistikleri küçültmek, sayılarını azaltmak değil, bu
ihlallerin önüne geçmektir.
BAŞKAN
– Teşekkür ediyorum Sayın Peköz.
KEMAL
PEKÖZ (Devamla) – Ayrıca bu tazminatların kendilerine hizmet götürülmesi
gereken insanların bütçesinden karşılanması değil, genel bütçeden karşılanması
değil, bu ihlalleri yapanlara rücu edilmesi gerekmektedir.
Saygıyla
arz ederim. Teşekkür ederim. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 18’inci maddesindeki “başvuru hakkında”
ifadesinin “başvuruya ilişkin” şeklinde değiştirilmesini arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
BAŞKAN –
Komisyon önergeye katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) – Katılmıyoruz Sayın Başkan.
ENGİN ÖZKOÇ
(Sakarya) – Gerekçe…
BAŞKAN –
Gerekçeyi okutuyorum.
Gerekçe: 
İşbu teklifin
18’inci maddesine ilişkin önerdiğimiz değişiklik düzenlemenin esasına değil,
yazılış şeklinde ilişkindir. “Başvuru hakkında” ifadesinin “başvuruya ilişkin”
şeklinde değiştirilmesi yasa metinlerimizde daha düzgün bir Türkçenin hâkim
kılınması amaçlıdır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
18’inci maddeyi
oylarınıza sunuyorum: Kabul edenler… Kabul etmeyenler… 18’inci madde kabul
edilmiştir. 
19’uncu madde
üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 19’uncu maddesindeki “başvuru hakkında”
ifadesinin “başvuruya ilişkin” şeklinde değiştirilmesini arz ve teklif ederiz. 
 Zeynel Emre Turan
Aydoğan Süleyman Bülbül 
 İstanbul İstanbul Aydın
 Alpay Antmen Rafet
Zeybek
 Mersin Antalya
BAŞKAN –
Komisyon önergeye katılıyor mu? 
ADALET KOMİSYONU
BAŞKANI HAKKI KÖYLÜ (Kastamonu) – Katılmıyoruz Sayın Başkanım. 
ENGİN ÖZKOÇ
(Sakarya) – Gerekçe…
BAŞKAN –
Gerekçeyi okutuyorum: 
Gerekçe: 
İşbu teklifin
19’uncu maddesine ilişkin önerdiğimiz değişiklik düzenlemenin esasına değil,
yazılış şeklinde ilişkindir. “Başvuru hakkında” ifadesinin “başvuruya ilişkin”
şeklinde değiştirilmesi yasa metinlerimizde daha düzgün bir Türkçenin hâkim
kılınması amaçlıdır. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
19’uncu maddeyi
oylarınıza sunuyorum: Kabul edenler… Kabul etmeyenler… 19’uncu madde kabul
edilmiştir. 
Birleşime beş
dakika ara veriyorum. 
Kapanma Saati: 22.27
DÖRDÜNCÜ OTURUM
Açılma Saati: 22.34
BAŞKAN: Başkan Vekili Mustafa ŞENTOP
KÂTİP ÜYELER: Burcu KÖKSAL (Afyonkarahisar), Bayram ÖZÇELİK (Burdur) 
-----0-----
BAŞKAN – Sayın milletvekilleri,
Türkiye Büyük Millet Meclisinin 9’uncu Birleşiminin Dördüncü Oturumunu
açıyorum.
1 sıra sayılı
Kanun Teklifi’nin görüşmelerine devam ediyoruz.
Komisyon?
Yerinde. 
Değerli
milletvekilleri, yeni madde ihdasına dair bir önerge vardır, önergeyi okutup
Komisyona soracağım. Komisyon önergeye salt çoğunlukla yani 14 üyesiyle
katılırsa önerge üzerinde yeni bir madde olarak görüşme açacağım, Komisyonun
salt çoğunlukla katılmaması hâlinde ise önergeyi işlemden kaldıracağım. 
Şimdi önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’ne 19’uncu maddesinden sonra gelmek üzere
aşağıdaki çerçeve maddenin eklenmesini ve diğer maddelerin buna göre teselsül
ettirilmesini arz ve teklif ederiz.
 Bülent Turan  Cahit
Özkan  Muhammet Emin Akbaşoğlu 
 Çanakkale  Denizli
 Çankırı
 Mehmet Doğan Kubat  Yaşar
Kırkpınar  Hasan Çilez
 İstanbul  İzmir
 Amasya
"MADDE 20-
9/1/2013 tarihli ve 6384 sayılı Avrupa İnsan Hakları Mahkemesine Yapılmış Bazı
Başvuruların Tazminat Ödenmek Suretiyle Çözümüne Dair Kanuna aşağıdaki geçici
madde eklenmiştir.
"Anayasa
Mahkemesinde bulunan bazı bireysel başvurular hakkında Komisyona müracaat
GEÇİCİ MADDE 2-
(l) Kanunun 2 nci maddesinin birinci fıkrasının (a) ve (b) bentleri kapsamında
olup, münhasıran bu maddenin yürürlüğe girdiği tarih itibarıyla Anayasa
Mahkemesinde derdest olan bireysel başvurular, başvuru yollarının tüketilmemesi
nedeniyle verilen kabul edilemezlik kararının tebliğinden itibaren üç ay içinde
yapılacak müracaat üzerine Komisyon tarafından incelenir.
(2) Komisyona
müracaat, müracaat edenin kimlik bilgileri ile Anayasa Mahkemesine başvuru
tarihi ve numarasını içeren imzalı bir dilekçeyle yapılır. Dilekçeye, Anayasa
Mahkemesine yapılan bireysel başvuruya ilişkin form, kabul edilemezlik kararı
ve bu kararın tebliğine dair belge ile ihlal iddiasına ilişkin diğer bilgi ve
belgeler eklenir.
(3) Müracaat
evrakındaki eksikliğin giderilmesi için müracaat edene otuz günü geçmemek üzere
süre verilir. Bu süre içinde, geçerli bir mazeret olmaksızın eksikliğin
tamamlanmaması halinde müracaat reddedilir.
(4) Bu madde
uyarınca Komisyona gelen müracaatlar bakımından 7 nci maddenin birinci
fırkasındaki dokuz aylık süre, on altı ay olarak uygulanır.
BAŞKAN –
Komisyon önergeye salt çoğunlukla katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) – Sayın Başkan, salt çoğunluğumuz vardır ve
önergeye katılıyoruz. 
BAŞKAN –
Komisyon önergeye salt çoğunlukla katılmış olduğundan önerge üzerinde yeni bir
madde olarak görüşme açıyorum.
Sayın Emre,
buyurun. 
ZEYNEL EMRE
(İstanbul) – Teşekkür ederim Sayın Başkan.
Sayın Başkan,
Cumhuriyet Halk Partisi Grubu olarak bu ihdas edilen kanun maddesine yönelik
olumlu bakmamızın temel sebebi şu esasında: Türkiye’de maalesef, o kadar çok
Anayasa ihlali, insan hakkı ihlali, yaygın insan hakkı ihlalleri yaşanıyor ki
hâliyle, Anayasa Mahkemesinin de önünde on binlerce dosya birikti. Dolayısıyla,
Anayasa Mahkemesinin görev yapamaz hâle gelmemesi ve iş yükünün en azından
makul düzeyde düşürülebilmesi ve bununla birlikte de özellikle, tutuklu
gazeteciler, tutuklu milletvekilleri gibi kamuoyuna yansıyan ve ciddi şekilde
kamu vicdanını yaralayan meselelerde elinin daha rahat olabilmesi açısından bu
kanun teklifine biz de olumlu baktık.
İkinci mesele de
şu: Altını çizmek istiyorum, Cumhuriyet Halk Partisi Grubu olarak herhangi bir
meseleyle ilgili şayet uzlaşı arayışı olursa, makul bir şekilde yaklaşılırsa
ülke açısından faydalı olacak işlere de destek olacağımızı belirtmek isteriz. 
Anayasa
Mahkemesinden bu istek geldi ve Anayasa Mahkemesinden de bizim isteğimizi
belirtmek istiyorum. Bizim Anayasa Mahkemesinden yegâne beklentimiz, mevcut
Anayasa’ya uygun bir şekilde, özellikle, Anayasa’ya çok bariz aykırılıklar
karşısında cesur, kararlı, görevinin bilinciyle hareket edebilmesi ve
önümüzdeki dönemde, umuyorum gerek kalmaz ama şayet Milletvekilimiz Enis
Berberoğlu’yla ilgili de başvurduğumuz vakit Anayasa hükümlerini korkusuz bir
şekilde yerine getirmesini temenni ediyoruz, beklentimiz budur. Bunu izah etmek
istedim.
Teşekkür ederim
Sayın Başkan.
BAŞKAN –
Teşekkür ederim Sayın Emre.
Sayın Turan,
buyurun.
BÜLENT TURAN
(Çanakkale) – Sayın Başkan, teşekkür ediyorum.
Madde ihdası
incelendiğinde görülecektir ki Anayasa Mahkemesinin önündeki çok sayıda derdest
bireysel başvurunun değerlendirilmesinin bir anlamda usul ekonomisi gereği daha
çabuk olması, daha hızlı sonuç alınması, hak arama özgürlüğünün nihayete ermesi
–bir anlamda- açısından Tazminat Komisyonuna sevkini öngören bir madde ihdası.
Ben, teklifimizi
değerlendiren, anlayış birliğinde bulunduğumuz tüm partilere de teşekkür
ediyorum. 
Hak arama
özgürlüğünde önemli bir imkân sağlayacağı kanaatiyle Komisyonumuzdan da madde
ihdasının kabulünü talep ediyorum.
BAŞKAN –
Teşekkür ederim.
Sayın Bilgen,
var mı sizden söz talebi?
AYHAN BİLGEN
(Kars) – Yok.
BAŞKAN – Sayın
Yıldız, buyurun.
FETİ YILDIZ
(İstanbul) – Sayın Başkan, adil yargılama hakkının ihlal edilmemesi ve tazminat
başvurularının, Anayasa Mahkemesinin de hızlı bir şekilde çalışması ve birikmiş
dosyaların eritilmesi için on altı aylık bir süre bizim için de makul bir
süredir. Birikmiş dosyalar bu süre içerisinde sonuçlandırılacaktır. Bu geçici
bir maddedir. Bundan dolayı komisyonun en geç on altı ay içerisinde karar
vermesi ve birikmiş tüm dosyaların eritilmesi elbette hak arama yönünden olumlu
olacağı için biz de bu önergeye katılıyoruz.
BAŞKAN –
Teşekkür ederim Sayın Yıldız.
Sayın Bahşi,
buyurun.
FERİDUN BAHŞİ
(Antalya) – Biz de madde ihdasına katılıyoruz. Zira son üç yıldır Anayasa
Mahkemesinde hem dava açısından hem Tazminat Komisyonu açısından büyük
yığılmalar meydana geldiği bilinmektedir. Biz bu yığılmanın bir an önce
önlenmesi ve Anayasa Mahkemesinin asli görevi olan işlevine dönebilmesi için
Tazminat Komisyonunun daha rahat çalışabilmesi amacıyla on altı aya çıkarılması
teklif edilen süreyi kabul ediyoruz. 
Hayırlı uğurlu
olsun.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
Böylece yeni bir
madde ihdas edilmiştir.
Kanunun yazımı
aşamasında madde numaraları Başkanlıkça teselsül ettirilecektir. Bir
karışıklığa mahal vermemek için Komisyonun kabul ettiği metin üzerinden
görüşmelere devam edeceğiz.
20’nci madde
üzerinde aynı mahiyette iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi'nin 20’nci maddesinin teklif metninden
çıkartılmasını arz ve teklif ederiz.
 Zeynel Emre  Turan
Aydoğan  Süleyman Bülbül
 İstanbul  İstanbul
 Aydın 
 Rafet Zeybek  Emine
Gülizar Emecan Alpay Antmen
 Antalya  İstanbul
 Mersin
Aynı mahiyetteki
diğer önergenin imza sahipleri: 
 Lütfü Türkkan  Ayhan
Erel  Hasan Subaşı
 Kocaeli  Aksaray
 Antalya 
 Ahmet Kamil Erozan  Feridun
Bahşi
 Bursa  Antalya

BAŞKAN -
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) - Katılmıyoruz Sayın Başkanım.
BAŞKAN -
Önergeler üzerinde İstanbul Milletvekili Emine Gülizar Emecan.
Buyurun Sayın
Emecan. (CHP sıralarından alkışlar) 
EMİNE GÜLİZAR
EMECAN (İstanbul) - Sayın Başkan, değerli milletvekilleri; 1 sıra sayılı Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi'nin 20’nci maddesi üzerinde söz almış bulunuyorum. Bu vesileyle
hepinizi saygıyla selamlıyorum. 
Değerli
milletvekilleri, hain darbe girişimi sonrasında terör örgütünün çökertilmesi
amacıyla üç ay içinde çıkarılan ve birçok Hükûmet yetkilisinin OHAL süresinin
uzatılmayacağını ifade etmesine rağmen ülkemiz iki yıl OHAL’le yönetilmiştir.
İlk OHAL ilan edilirken demokrasiye, hukuka ve özgürlüklere karşı bir uygulama
olmayacağı, hatta bunların daha da geliştirileceği söylenen bu süre içerisinde
birçok hukuksuz ve özgürlükleri kısıtlayıcı uygulamalar yaşanmıştır. 
Gelişmiş hiçbir
demokraside göremeyeceğimiz şekilde ülkemiz OHAL koşullarında seçime gitmek
zorunda kalmış ve bu süreç ülkemizde rejimin değişmesiyle sonuçlanmıştır. Yani
OHAL ilan ediliş amacının dışına çıkarılarak iktidarın sopasına
dönüştürülmüştür Bugün görüştüğümüz kanun teklifini topyekûn
değerlendirdiğimizde OHAL’in kalkmadığını, aslında kalıcı olarak yerleştiğini
söylememiz mümkündür. 
Valilere verilen
ve sıkıyönetim komutanlarına dahi tanınmamış nitelikli yetkiler, ihraçların
mahkeme kararı olmaksızın üç yıl daha devam ettirilmesi, gözaltı sürelerinin
uzatılması gibi birçok madde OHAL’in kalkmadığının ve kalıcılaştırıldığının
açık bir göstergesidir. 
Değerli
milletvekilleri, söz almış olduğum madde, kamu görevinden çıkarılan asker
kişilerin asker rütbelerinin mahkeme kararı aranmaksızın karar tarihinden
geçerli olmak üzere geri alınmasını öngörmektedir. Bu, açıkça kişilerin adil
yargılanma ve savunma haklarının ihlalidir. Hiç kimse bağımsız mahkemelerce
yargılanıp suçlu bulunmadığı sürece haklarından mahrum bırakılmamalıdır. Bu
durum hukuk devleti ilkesiyle bağdaşmayacağı gibi, aynı zamanda ne insani ne de
vicdanidir. Eğer asker kişilerin darbeyle irtibatı olduğu yargılanmaları
sonucunda kesinleşirse rütbelerinin geri alınmasına elbette itiraz edilmez.
Fakat bu konuda bir mahkeme kararı yoksa bu durum, bu kişilerin devlet eliyle
mağdur edilmelerine yol açacaktır. Ayrıca, bu madde Anayasa’nın amir
hükümlerine de açıkça aykırılık içermektedir. Anayasa’nın kişi hürriyeti ve
güvenliğine ilişkin 19’uncu maddesine, hak arama hürriyetini açıklayan 36’ncı
maddesine, ayrıca “Suçluluğu hükmen sabit oluncaya kadar, kimse suçlu
sayılamaz.”ı içeren 38’inci maddenin dördüncü fıkrasına ve yine Anayasa’nın
kanuni hâkim güvencesini içeren 37’nci maddesine aykırıdır. 
Değerli milletvekilleri,
anayasalar toplumların mutabakat metinleridir. Bizim bir arada yaşama
teminatımızdır. Bugün getirilen teklif Anayasa’mıza aykırıdır ve bir Anayasa
ihlalidir. Toplumu kuralsızlaştırmaya, kanunsuzlaştırmaya, vicdandan
yoksunlaşmaya iten bu yaklaşımın en açık örneğini Enis Berberoğlu kararında
görüyoruz ve yaşıyoruz. Anayasa’nın açık hükmüne ve Sayın Başkan, sizin
tutanaklarda yer alan açık değerlendirmenize rağmen milletvekili arkadaşımız
Enis Berberoğlu Maltepe’de hukuksuzca tutsak edilmektedir. Berberoğlu’nun
derhâl aramıza dönmesini, sizin bu hukuksuz, toplumsal birlik ve
beraberliğimizi dinamitleyen, kurunun yanında yaşın da yanmasına, halkın
devlete değil güçlüye dayanmasına yol açan düzenlemelerden vazgeçmenizi,
düzenlemeyi geri çekmenizi istiyoruz. Türkiye Cumhuriyeti devletinin en üst
kurulu olan bu Türkiye Büyük Millet Meclisinin Anayasa'ya aykırı davranarak
vatandaşlarına da kötü örnek olduğunu burada vurgulamak istiyorum. 
Hepinizi
saygıyla selamlıyorum. (CHP sıralarından alkışlar) 
BAŞKAN -
Teşekkür ederim.
Aynı mahiyetteki
önergeler üzerinde Antalya Milletvekili Hasan Subaşı.
Buyurun Sayın
Subaşı. (İYİ PARTİ sıralarından alkışlar) 
HASAN SUBAŞI
(Antalya) - Sayın Başkan, değerli milletvekilleri; 20’nci madde aleyhine ve
teklifin geri çekilmesi için konuşma almış bulunuyorum. 
Asker kişilerin
görevden alınmalarının, kamu görevlilerinin görevden alınmalarının sorunlu
olduğunu biliyoruz, çok sağlıklı olmadıklarını biliyoruz. Bir de mahkeme kararı
olmadan rütbelerinin de geri alınması gerçekten çok ciddi sorun yaratmaktadır.
Hele mahkeme kararı olmadan geri alınması, Anayasa’nın birçok hükmüne aykırı
olmakla birlikte manevi değerleri koruyan 17’nci maddeye de aykırılık teşkil
etmektedir. 
Neden kararları
sağlıklı veremiyoruz diyorum. Türkiye’de Genelkurmay Başkanının “terörist” diye
tutuklandığı hepimizin malumu. Yani tutuklamalarda yüz binlerce kişinin kamu
görevinden alınmasında ve yine yüz binlerce kişinin tutukluluğunda sağlıklı
olduğunu, bunların adalete ve hukuk duygusuna, hukuk kurallarına uygun olduğunu
söylemek Türkiye’de mümkün değildir. Edindiğimiz tecrübeler bunu zaten
göstermektedir. 
Bunları
ifade ettikten sonra, biraz önce konuşmalarımda yeterli süre olmadığı için
giremediğim bir konuya da girmek istiyorum kalan süre içinde. Gerçekten bu
terör örgütüyle çok samimi mücadele verilmek isteniyorsa sağlıklı sonuç
alabilmek iki hususa bağlıdır. Bunlardan birincisi… “17-25 Aralık milattır.”
dendikten sonra Türkiye'de savcıların ve yargıçların sağlıklı çalışamadığını
hepimiz biliyoruz. 17-25 Aralık milat olabilir mi? Bir hukukçu olarak
söylüyorum, milat olmasına imkân yoktur, hukuken de hiçbir bağlayıcılığı yoktur
yani bir savcının, hâkimin nazarında “Bu milattır.” sözünün hiçbir
bağlayıcılığı olmaması gerekir. Peki, Türkiye'de bu böyle mi? Hayır, tam
aksine, talimat niteliğindeki, baskı niteliğindeki bu beyan açıklandıktan sonra
genç, tecrübesiz savcıların, gerçekten bunu milat kabul ederek, yargı
çevrelerinin bunu milat kabul ederek, geriye dönük hiç soruşturma yapmadığını
hepimiz biliyoruz.
Türkiye'de
hâl böyleyse ve yargıç teminatı kalmamışsa FETÖ soruşturmalarından sağlıklı
sonuç almak hiç mümkün değildir, kendimizi kandırmanın da hiç âlemi yoktur.
Sağlıklı sonuç almak bu iki hususun düzeltilmesine bağlıdır. Yani “Bu
milattır.” dedikten sonra bu iradenin yeniden “Bu milat olmayabilir.” demesi
gerekir ki bu söylenmeyeceğine göre bir Yargıtay, Anayasa Mahkemesi ya da
yüksek yargı ya da İnsan Hakları Mahkemesi buraya gelip keşke bu konuda bir
karar verebilse. Ama Türkiye'de hiçbir yargıç ve savcı geriye dönük soruşturma
yapamayacağına göre, bu Türkiye'de geçerlidir, FETÖ soruşturmalarının hiçbiri
de bir sağlıklı sonuç ifade etmeyecektir. Hâkim teminatı olmayınca da bundan
korkmayan yargıç yoktur. 
Enis
Berberoğlu örneği verildi. Tabii ki milletvekillerinden, gazetecilerden, hatta
generallerden terörist diye, casus diye tutuklananlar vardır, yüz binlerce
insan tutukludur. FETÖ olarak, FETÖ kararıyla hüküm giymiş olanları yine hep
birlikte göreceğiz ki bunlar 5-10 bin kişiyi bulmayacaktır. Peki, öbür yüz
binler ne olacaktır? Çok ciddi travma yaşamaya devam edeceklerdir. Nasıl ki 12
Eylülden sonra baskıcı rejimin travmaları yaşandı, bundan sonra da bu rejimin
travmaları yüz binlerce insana sirayet edecektir ve yıllarca süren travmalar
kendi ülkemizdeki insanımızı mağdur etmeye devam edecektir. 
Hepinize
saygılar sunuyorum. 
Teşekkür ederim.
(İYİ PARTİ ve CHP sıralarından alkışlar)
BAŞKAN –
Teşekkür ederim. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
20’nci maddeyi
oylarınıza sunuyorum: Kabul edenler… Kabul etmeyenler… 20’nci madde kabul
edilmiştir. 
21’inci madde
üzerinde ikisi aynı mahiyette olmak üzere üç önerge vardır. İlk okutacağım iki
önerge aynı mahiyettedir, önergeleri okutup birlikte işleme alacağım: 
Türkiye Büyük
Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 21’inci maddesinin teklif metninden
çıkarılmasını arz ve teklif ederiz.
 Hakkı Saruhan Oluç Tulay
Hatımoğulları Oruç Ali Kenanoğlu
 İstanbul Adana İstanbul
 Rıdvan Turan Zeynel
Özen Ömer Faruk Gergerlioğlu
 Mersin İstanbul Kocaeli
Aynı mahiyetteki
diğer önergenin imza sahipleri: 
 Aydın Adnan Sezgin Hasan
Subaşı Hayrettin Nuhoğlu
 Aydın Antalya İstanbul
 Yavuz Ağıralioğlu Metin
Ergun Muhammet Naci Cinisli
 İstanbul Muğla Erzurum
 Mehmet
Metanet Çulhaoğlu
 Adana
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım. 
BAŞKAN –
Önergeler üzerinde Kocaeli Milletvekili Ömer Faruk Gergerlioğlu…
Buyurun Sayın
Gergerlioğlu. (HDP sıralarından alkışlar)
ÖMER FARUK
GERGERLİOĞLU (Kocaeli) – Sayın Başkan, değerli milletvekilleri; hepinizi
saygıyla selamlıyorum. 
Biz, burada, üç
yıllık bir OHAL yasa teklifi üzerinde konuşuyoruz ancak nedense iki yıllık
Anayasa ihlalleri üzerinde konuşmuyoruz. İki yıldır bu ülkede yoğun bir şekilde
Anayasa ihlali yapılıyor, yoğun bir şekilde Anayasa suçu işleniyor. Neden mi?
Çünkü OHAL döneminde ilan edilen KHK’ler Anayasa’ya aykırıdır. Çünkü
Anayasa’nın 121’inci maddesine göre KHK’ler yer, süre ve konu açısından OHAL’e
uygun olmalıdır ancak uygun değil, süre ve konu açısından uygun değil. Sonsuza
kadar âdeta sürekli devam edecek bir kural olarak getiriliyor, OHAL bitiminde
iptal edilmesi önerilmiyor. Ayrıca konu olarak da içine her türlü konu
katılıyor; kış lastiği katılıyor, rektör atamaları katılıyor. Bunları Anayasa
Mahkemesinin iptal etmesi gerekirdi ancak etmedi. Niye etmedi? Çünkü Türkiye
bir hukuk devleti değil. Bir hukuk devleti olsaydı Anayasa Mahkemesi bunu iptal
ederdi. Türkiye maalesef OHAL döneminde o kadar kötü bir yere gitti ki bir yasa
devleti bile değil. 
Devlet kendi
hükûmeti kanalıyla yasaları da çiğniyor. Nasıl mı? İşte 5275 sayılı Yasa iki
yıldır çiğneniyor. Hamile hanımlar hamilelikleri dönemi boyunca ve altı aylık
emzirene kadar tutuklulukları ertelenir, 5275 bunu söylüyor ancak iki yıldır
yüzlerce hamile hanım, emziren hanım cezaevlerindeydi. Şu anda bile var. İşte
doğumuna bir hafta kala Yasemin Baltacı Mersin Cezaevinde. Trabzon Cezaevinde
Seda Düzenli, daha geçen gün çıkarıldı, aylardır hamile hâliyle son ayında
cezaevindeydi. Kimisi tutukluyken doğumu geliyor, hastaneye gidiyor, doğum
gerçekleşiyor, tekrar cezaevine dönüyor. Yani yasalar bu kadar insafsızca, bu
kadar vicdansızca çiğnenmez, çok açık, bunu kimse de reddedemez. Gayet nettir,
bir insan hakları savunucusu olarak iki yıldır bunları takip ediyorum ve
bunları da raporluyorum. İki yılın, OHAL’in en önemli insan hakları raporunu
düzenleyen ekibin de sözcüsüyüm. 2.173 kişiyle konuştuk ve bu büyük faciayı da
hem Türkçe hem İngilizce tüm dünyaya da sunduk. Neden KHK’ler Anayasa dışıdır?
Çünkü sorgusuz, sualsiz bir şekilde, bir gece yarısı bir KHK’yle işinizden
atılıyorsunuz, sorgu yok, sual yok. İdare mahkemesine gidiyorsunuz, kapılar
kapalı; Anayasa Mahkemesine gidiyorsunuz, kapılar kapalı; AİHM’e gidiyorsunuz…
25 bin dosya gitti beyler, 25 bin dosya gitti, AİHM bile bizden illallah etmiş.
Çünkü yıllardır takip ediyorum, cezalandırdığı ülkeler arasında ya birinci, ya
ikinci ya üçüncüyüz. “Alın 25 bin dosyayı ne yaparsanız yapın.” dedi. Biz şu
anda dünyada böyle bir ülkeyiz, dünyada dibe vurmuş bir ülkeyiz OHAL sayesinde.
Bu benim subjektif görüşüm değil, bu objektif bir sonuçtur. İşte, Hukukun
Üstünlüğü Endeksi’nde 112 ülke arasında Türkiye tüm dünya kriterlerine göre
kaçıncı oldu? Sondan 13’üncü, 99’uncu oldu. Türkiye dibe vurmuş bir ülkedir
OHAL döneminde.
Yine, KHK’yle
işten atıldılar, özel sektörde çalışmaya gayret ettiler, hiçbir yerde özelde
çalıştırılmadı, çünkü bakanlıkların emri vardı, binlerce insan çalışamadı,
açlığa, susuzluğa mahkûm edildi. “Peki, o zaman, yurt dışına çıkalım.” dediler,
pasaport tahditleri konuldu. Ya yurt içinde çalıştırmıyorsun, yurt dışında bu
insan bir ekmek bulsun? Hayır, o da yok.
Şimdi, biz bütün
bu hukuksuzluklar… 60 tane intihar var bakın mesela. İnsanlar bu cehennemî
ortamda artık ne yapacaklarını bilemiyorlar ve intihar ediyorlar. Biz böylesi
bir durumda daha bu üç yılı uzatmayı nasıl konuşabiliriz arkadaşlar? Gerçekten
büyük bir cinayet işlenmektedir. Ben, bilhassa AK PARTİ saflarına sesleniyorum
ve diyorum ki: Elinizi vicdanınıza koyun, şu iki yıllık bilançoyu görün, bu üç
yılda da tüm vicdan sızlatan olayların olacağını bilin ve bunun hesabını
veremeyeceğinizi de bilin. 
Teşekkür
ediyorum. (HDP sıralarından alkışlar)
BAŞKAN –
Teşekkür ederim.
Önergeler
üzerinde söz isteyen Muğla Milletvekili Metin Ergun.
Buyurun Sayın
Ergun. (İYİ PARTİ sıralarından alkışlar)
METİN ERGUN
(Muğla) – Sayın Başkan, değerli milletvekilleri; öncelikle, geçen hafta
ilimizde bir kaza meydana geldi, Yatağan Termik Santrali’nde bir kaza meydana
geldi. Bu kaza neticesinde 2 işçimiz vefat etti, işçilerimize Allah rahmet
eylesin; ailelerine başsağlığı diliyoruz, yaralı işçilerimize de geçmiş olsun diyoruz.
Kazanın sebebi denetimsizlik. Eğer hükûmet olsaydı onlara seslenecektik ama biz
burada hükûmet olmadığı için seslenemiyoruz.
Muhterem
milletvekilleri, bu değişikliği teklif etmemizin nedeni, kanun teklifinin
21’inci maddesi kamudan ihraç edildikten sonra tekrar geri alınan kişilerin
eski kadrolarından başka kadrolara atanabilmesinin önünü açmaktadır, bu da mali
ve sosyal haklarının yok edilmesi anlamına gelmektedir. Yükseköğretim
kurumlarında, ayrıca kişilerin başka şehirlere gönderilmesi de söz konusudur.
Maddeyle getirilen hükümler, suçsuzluğu ispat edilen kişilerin mağduriyetlerini
gidermek bir yana, yeni mağduriyetlere neden olacaktır. 
Sizlere yaşanan
bir hadiseyi anlatmak istiyorum: Benim bir öğrencim ilk kararnameyle
üniversiteden atıldı –doçent- İstanbul’da bir üniversiteden atıldı. İstanbul’a
gidiş sebebi, İstanbul’daki bir fakültede bir hocanın, tıp hocasının bir
hastalıkla ilgili uzmanlaşmış olması. Bu öğrencimin özürlü çocuğu olduğu için
Ankara’dan İstanbul’a gitti. Tanıyorum, milliyetçi, ülkücü bir öğrenci. Bankada
parası yok, gazete bayiliği yok, aboneliği yok, sendika üyeliği yok, dershaneye
gitmişliği yok. Herhangi bir şekilde, adı anılan FETÖ terör örgütüyle hiçbir
bağı yok; tek bir bağı var, Ülkü Ocakları. İlk kararnameyle atıldı. Ben kefil
oldum; gidebildiğim, ulaşabildiğim her insana, her kuruma ulaşmaya çalıştım.
Özürlü bir çocuğu var. Kendisi savcıya gitti, “Ben FETÖ’cüymüşüm, beni
tutuklayın.” dedi, Emniyete gitti ve yapılan bütün soruşturmaların neticesinde,
on sekiz ay sonra -evrak karıştığı için, adı yanlışlıkla evraka girdiği için-
bu öğrencim üniversiteye dönebildi ama üniversitesine değil, çocuğunun
doktorunun yaşadığı şehre değil, bir başka şehre verildi. Yani bu değişiklikle,
yapılan bu kanunla aslında hak mahrumiyeti, hak ihlali devam ediyor muhterem
milletvekilleri. Onun için biz bunun tekliften çıkarılmasını istedik. 
Değerli
milletvekilleri, bu düzenlemeler, herhangi bir demokratik hukuk devletinde
hukuk skandalı olarak değerlendirilebilecek, bu hâliyle hem ihraçlar dolayısıyla
yaşanacak mağduriyet haklarının büyümesine yol açacaktır hem de barındırdığı
subjektif tanımlarla ihraçların meşruiyetini ve devletimizin FETÖ’yle olan
haklı mücadelesini derin bir şekilde sarsacaktır. Ayrıca hem Türkiye’nin hukuki
birikiminin dikkate alınmayıp hukukun keyfî şekilde dizayn edilmesine hem de
Türkiye’nin uluslararası kamuoyunda oluşan olumsuz imajının ve itibar kaybının
devamına hizmet etmek dışında bir işe yaramayacaktır diyor, hepinize
saygılarımı sunuyorum. (İYİ PARTİ sıralarından alkışlar) 
BAŞKAN –
Teşekkür ederim. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Kabul
edilmemiştir. 
Şimdi diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 21’inci maddesinin aşağıdaki şekilde
değiştirilmesini arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul
 Aydın
 Alpay Antmen Rafet
Zeybek
 Mersin Antalya
MADDE 21-
1/2/2018 tarihli ve 7075 sayılı Olağanüstü Hal İşlemleri İnceleme Komisyonu
Kurulması Hakkında Kanun Hükmünde Kararnamenin Değiştirilerek Kabul Edilmesine
Dair 10 ncu maddesinin birinci fıkrası aşağıdaki şekilde değiştirilmiştir.
"(1) Kamu
görevinden, meslekten veya görev yapılan teşkilattan çıkarılan ya da ilişiği
kesilenlere ilişkin başvurunun kabulü halinde karar, kadro veya pozisyonunun
bulunduğu kuruma, yükseköğretim kurumlarında kamu görevinden çıkarılan öğretim
elemanları için Yükseköğretim Kurulu Başkanlığı'na bildirilir. Kamu görevine
iade edilmesine karar verilenlerin, kadro şartı aranmaksızın eski kadro veya
pozisyonuna atanması esastır. Kurumlar, bildirim veya atama teklif tarihini
takip eden otuz gün içerisinde atama işlemlerini tamamlar. Bu kapsamda yer alan
personele ilişkin kadro ve pozisyonlar ilgililere ilişkin atama onaylarının
alındığı tarih itibarıyla diğer kanunlardaki hükümlere bakılmaksızın ve başka
bir işleme gerek kalmaksızın ilgili mevzuatı uyarınca ihdas, tahsis ve vize
edilmiş sayılır. Söz konusu kadro ve pozisyonlar, her hangi bir şekilde
boşalmaları halinde başka bir işleme gerek kalmaksızın iptal edilmiş sayılır.
Atama emri, ilgili kamu kurum ve kuruluşu tarafından 11/2/1959 tarihli ve 7201
sayılı Tebligat Kanunu hükümlerine göre ilgililere tebliğ edilir. Tebliğ
tarihini takip eden on gün içerisinde göreve başlamayanların bu maddeden doğan
atanma hakkı ile mali hakları düşer. Kamu kurum ve kuruluşları atama ve göreve
başlatma işlemlerinin sonucunu, işlemlerin tamamlanmasını takip eden onbeş gün
içinde Devlet Personel Başkanlığına bildirilir. İlgililerin kamu görevinden
çıkarılmasına ilişkin kanun hükmünde kararname hükümleri, bu fıkrada belirtilen
kişiler bakımından tüm hüküm ve sonuçlarıyla birlikte ortadan kalkmış sayılır.
Bu kapsamda göreve başlayanlara, kamu görevinden çıkarılma tarihlerini takip
eden aybaşından göreve başladıkları tarihe kadar geçen süreye tekabül eden mali
ve sosyal hakları yasal faiziyle ödenir.”
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN – Önerge
üzerinde Antalya Milletvekili Rafet Zeybek konuşacaktır.
Buyurun Sayın
Zeybek. (CHP sıralarından alkışlar)
RAFET ZEYBEK
(Antalya) – Sayın Başkan, değerli milletvekilleri; Genel Kurulu saygıyla
selamlıyorum.
Değerli
arkadaşlarım, görüşmekte olduğumuz kanun teklifinin 21’inci maddesi işine son
verilen kamu görevlilerinin görevlerine iadesini düzenlemektedir ve ben sadece
bu maddeyle ilgili konuşacağım. Ama sadece bu madde bile bu kanun teklifinin
hukuk devletine, demokrasiye, insan hak ve özgürlüklerine aykırı olduğunun açık
göstergesidir. 
“Kamu görevine
iade edilmesine karar verilenlerin eski kadro ve pozisyonuna atanması esastır.”
cümlesi var, doğru da bir cümle ama hemen bunun peşinde “Ancak müdür yardımcısı
veya daha üstü ile bunlara eş değer yöneticilik görevinde bulunanlar söz konusu
yöneticilik görevlerinden önce bulundukları kadro ve pozisyon unvanlarına göre
atanırlar.” Değerli arkadaşlarım, bu, kamu görevlileri arasında çok ciddi bir
ayrımcılık yapacak, çalışma barışını zedeleyecek, toplumsal barışı zedeleyecek,
insanlar arasında, çalışanlar arasında, kamu görevlileri arasında eşitsizlik
yaratacak bir düzenlemedir. Düşünebiliyor musunuz, Komisyon tarafından herhangi
bir örgüt bağı olmadığı tespit edilmiş, görevine iade edilmiş ama siz ona
diyorsunuz ki: “Hak etmiş olduğun kadronun daha altında bir kadroya atayacağım
seni.”
Değerli
arkadaşlarım, bunlar bir keyfîliktir, bunun hukukla bir ilgisi yoktur, hakla
bir ilgisi yoktur, adaletle bir ilgisi yoktur. Hukuk devleti keyfîliği
kaldırmaz değerli arkadaşlarım. Bu insanlar yarın haklı olarak yargı yoluna
gidecektir “E, yasa var.” diye karşısına çıkacaktır. Ben inanıyorum ki bu
ülkede hâlâ hukuk işliyorsa Anayasa Mahkemesine gidildiğinde bu madde
kesinlikle iptal edilecektir. 
Değerli arkadaşlarım, daha kötüsü, bakın, ikinci
fıkrasında “Yükseköğretim kurumlarında çalışanların göreve iadesinde Ankara,
İstanbul ve İzmir illerine atama yapılmayacaktır.” deniyor. Yine, 2006 yılından
önce kurulmuş yükseköğretim kurumlarında çalışamayacaklar. Yine, önce
çalıştıkları yükseköğrenim kurumuna atamaları yapılmayacak. Değerli
arkadaşlarım, bu açıkça bir sürgündür. Sürgünü yasal hâle getirmemeniz lazım
değerli arkadaşlarım, sürgün yasal hâle getirilmez. Diyorsunuz ki: “Biz sizin
yine herhangi bir örgütle bağınızı tespit etmedik. Evet, ihraç kararlarınız
yanlıştı, iade ediyoruz ancak Ankara’da çalışamazsınız, İstanbul’da
çalışamazsınız, İzmir’de çalışamazsınız.” Değerli arkadaşlarım, böyle bir
düzenleme olabilir mi, bu kabul edilebilir bir şey midir? Bunun hukuk
devletine, Anayasa’ya, eşitlik ilkelerine, insan hak ve özgürlüklerine aykırı
olduğunu bilmek için hukukçu olmaya gerek yoktur değerli arkadaşlarım, vicdan
sahibi olmak yeter, vicdan. 
Yine bu maddenin sonunda tazminatla ilgili bir
düzenleme vardır değerli arkadaşlarım, “Tazminat davası açamayacaksın.”
deniyor. Bu tazminat hukukuna da aykırıdır, Anayasa’ya da aykırıdır. Bakın,
Anayasa’nın 19 ve 40’ıncı maddelerine açıkça aykırılık teşkil etmektedir.
Değerli arkadaşlarım, aylarca, hatta önümüzdeki süreçte yıllarca açıkta
kalacak, acı çekecek, travmalar yaşayacak, terörist muamelesi görecek ama siz
ona diyeceksiniz ki: “Tazminat davası açamayacaksınız.” 
(Mikrofon otomatik cihaz tarafından kapatıldı)
RAFET ZEYBEK (Devamla) – Yapmayın değerli arkadaşlar,
hukuk devleti bu kadar ayaklar altına alınmaz.
Hepinize saygılarımı sunuyorum. (CHP ve İYİ PARTİ
sıralarından alkışlar)
BAŞKAN – Teşekkür ederim Sayın Zeybek.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
21’inci maddeyi oylarınıza sunuyorum: Kabul edenler…
Kabul etmeyenler… 21’inci madde kabul edilmiştir.
22’nci madde üzerinde ikisi aynı mahiyette olmak üzere
dört önerge vardır. İlk okutacağım iki önerge aynı mahiyettedir. Önergeleri
okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 22’nci maddesinin teklif metninden
çıkarılmasını arz ve teklif ederiz. 
 Hakkı Saruhan Oluç Tulay
Hatımoğulları Oruç Ali Kenanoğlu
 İstanbul Adana İstanbul
 Zeynel Özen  Rıdvan
Turan Mahmut Toğrul
 İstanbul Mersin Gaziantep
Aynı mahiyetteki
diğer önergenin imza sahipleri:
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi
 Bursa Antalya
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
BAŞKAN VEKİLİ YILMAZ TUNÇ (Bartın) – Katılmıyoruz Sayın Başkanım.
BAŞKAN –
Önergeler üzerinde söz isteyen Gaziantep Milletvekili Mahmut Toğrul.
Buyurun Sayın
Toğrul. (HDP sıralarından alkışlar, AK PARTİ sıralarından “Gerekçeyi okuyun.”
sesi)
MAHMUT TOĞRUL
(Gaziantep) – İyi bir madde hazırlasaydınız gerçekten gerekçeyi okuturduk ama
öyle değil.
Sayın Başkan,
Genel Kurulu ve Genel Kurulun emekçilerini saygıyla selamlıyorum. 
Şimdi, kuvvetler
ayrılığı ilkesi, yürütme organının yargının kararına uymasını yükümlü kılar.
Ancak üzerinde konuştuğumuz 22’nci maddeye göre yapılan düzenlemede “Ben buna
uymuyorum.” diyorsunuz. Uygun görmediği için de… “Millî Savunma Bakanlığı ve
İçişleri Bakanlığı bünyelerinde kurulan araştırma merkezlerinde bu madde
esaslarına göre istihdam edilir.” Yani bu iki bakanlıktan birinden ihraç oldu
ve itiraz etti, tekrar döndü ama eski yerine dönemiyor. Nereye dönüyor?
Araştırma merkezlerine. Peki, bir süre sonra bu araştırma merkezleri nasıl
olacak? “Sürgün merkezleri” ismiyle tanımlanacak, orada çalışanların hepsi
terörist muamelesi görecek. Şimdi, değerli arkadaşlar, bunun yapılmaması lazım.
Peki, buna kim karar veriyor değerli arkadaşlar? Buna Millî Güvenlik Kurulunca,
devletin millî güvenliğine karşı faaliyette bulunulduğu kararı… Millî Güvenlik
Kurulu karar veriyor. Peki, değerli arkadaşlar, Anayasa’mızın 118’inci
maddesine göre Millî Güvenlik Kurulu ihraç kararı verebilir mi? Sayın
Millî Savunma Bakanımız burada. Anayasa’mız… Böyle bir karar veremez ancak
Bakanlar Kuruluna tavsiyede bulunur. Peki, ne yapıyor burada? Karar veriyor.
Ayrıca
bu maddede “iltisak” diye bir kelime geçiyor değerli arkadaşlar. İltisak
kavramı muğlaklığı sebebiyle yasalarda yer almaması gereken, istismara açık bir
konudur. Şüpheden sanığın yararlandığı temel ceza prensiplerinde mevcutken
herhangi bir yargılama yapılmaksızın keyfî usul ve esaslarla düzenlenecek
fişleme raporlarının esas alınması mümkün olmamalıdır. Söz konusu düzenlemeyle
yürütme tarafından vatandaşlar fişlenmektedir. Öte yandan, OHAL Komisyonu
inceledi diyelim. Evet, OHAL Komisyonunu sizin atadığınız kişiler belirliyor.
Evet, Komisyon hukuki kuralları dikkate almıyor ama buna rağmen OHAL
Komisyonunun aldığı kararlara uymamayı da getiriyorsunuz. Yani “Ben komisyonu
kurdum, komisyon karar verdi ama buna rağmen, ben bu kararı beğenmezsem kabul
etmiyorum.” diyorsunuz bu yasa teklifine göre. 
Değerli
arkadaşlar, diğer yandan, eğer komisyon kişinin iadesine karar vermişse neden
kamu görevinden çıkarılmayla ilgili herhangi bir tazminat talebinde
bulunamıyor? Yani siz kişiyi gönderdiniz, yargılandı, olmaz ya itiraz etti
-çünkü bugüne kadar çok az örneği var- ve aklandı; geri döndü. Tazminat
vermiyorsunuz. Peki, bu işleme neden olana bir ceza veriyor musunuz? Yani biri
sizi açığa aldırdı, siz gadre uğradınız, ekmeğinizden oldunuz, biraz önce Ömer
Faruk Gergerlioğlu’nun dediği birçok şey yaşandı, aile faciaları yaşandı ama bunun
sorumlusu olan bir kişi hesap vermeyecek. 
Bakın, Eskişehir
Osmangazi Üniversitesinde bir insan çıktı, üniversitesinden 122 insanı fişledi,
jurnalledi. Peki, ne oldu? İşte bu yasayla siz arkasına sahip çıkacaksınız ve o
insan, döndü, gitti, üniversitesinde 4 akademisyeni silahını çekerek patır
patır öldürdü. 
Değerli
arkadaşlar, bu, çok ciddi sıkıntılara neden olacak. Bakın, eğer bunları
yaparsanız burası artık hukuk devleti olmaktan çıkar. Tabii ki biz anlıyoruz
sizin bunu niye yapmak istediğinizi ve bununla ne olacağını. Türkiye'nin imza
atmak zorunda olduğu, Anayasa’nın, kanunların ve iç hukukun üstünde olan temel
hak ve özgürlüklere ilişkin milletlerarası anlaşma hükümlerini baypas etmek
istiyorsunuz. AİHM’in kararlarını, kriterlerini baypas etmek istiyorsunuz.
AİHM’in vereceği tazminat kararlarının önünü almak istiyorsunuz. Eğer böyle
yaparsanız gerçekten bu ülkede artık herkes herkesi gadre uğratacak ve hiçbir
sorumluluk duymayacaktır. Bu ülkenin ihtiyacı olan şey şudur değerli
arkadaşlar… 
(Mikrofon otomatik
cihaz tarafından kapatıldı) 
MAHMUT TOĞRUL
(Devamla) – Türkiye'de toplumsal barışın tekrar tesis ettirilmesi, ortaya çıkan
hak kayıplarının giderilmesi zorunluluktur. Bir arada yaşamı var edebilmek ve
güçlü kılmak için Türkiye'de geniş kapsamlı ve geniş katılımlı demokratik
süreci derhâl başlatmak durumundayız. Aksi takdirde herkes bu ülkede gadre
uğrayabilir, gün size de gelebilir diyor, herkesi saygıyla selamlıyorum. (HDP
ve CHP sıralarından alkışlar) 
BAŞKAN –
Teşekkür ederim.
Aynı mahiyetteki
önergeler üzerinde söz isteyen Bursa Milletvekili Ahmet Kamil Erozan.
Buyurun Sayın
Erozan. (İYİ PARTİ sıralarından alkışlar)
AHMET KAMİL
EROZAN (Bursa) – Sayın Başkan, değerli milletvekilleri; söz konusu maddeye
ilişkin muhalefetimiz, malumunuz, olduğu için ben sadece üç hususa değinmek
istiyorum: Bir tanesi, biraz evvelki HDP'li arkadaşımızın da değindiği, Millî
Güvenlik Kurulu karar alır mı almaz mı meselesi. Millî Güvenlik Kurulu olsa
olsa tavsiye kararında bulunabilir veya bir tanımlama yapar. O tanımlama
temelinde de Bakanlar Kurulu gerekli kararı alır. Eğer siz “2018’de Millî
Güvenlik Kurulu karar alır.” derseniz o zaman Millî Güvenlik Kurulunun 2004
senesinde de karar aldığını kabul edersiniz. Bu tercih sizin. 2018’de karar
alıyorsa 2004’te de karar almıştır, bu birinci husus.
İkinci husus,
buraya, bu maddeye “Dışişleri Bakanlığı diplomatik kariyer memurları” diye bir
ilave yapıldı. Peki, mesele yok ve bunların da bir kısmının sonunda araştırma
merkezlerine gideceği anlaşılıyor. 
Şimdi, bu
taslakta “araştırma merkezleri” küçük harfle yazılmış. Küçük harfle yazılan şey
idari birim olmaz. İdari birim olsaydı “a” harfinin büyük, “m" harfinin
büyük yazılması lazımdı. Bu böyle yazılmadığı müddetçe bunun adı -Cumhuriyet
Halk Partili arkadaşlarımızdan bir tanesi bu sabah değindi- olsa olsa “siyasi
vebalıların karantina hücresi” olur. Bu da ne insan haklarına uyar ne
Anayasa'ya uyar ne temel hak ve özgürlüklere uyar.
Üçüncü husus,
ileriki bir fıkrada, (8)’inci fıkrada… Tabii, buraya bu cümleyi, “Dışişleri
Bakanlığı diplomatik kariyer memurları” cümlesini ekledikten sonra bu metnin
bütününün bir ince ayarı gerekirdi, o ayar yapılmadığı için garip bir durum
var. Diyor ki: “Bakan onayı ile Ankara dışında araştırma merkezlerine bağlı
çalışma grupları oluşturulabilir.” Yani Sayın Mevlüt Çavuşoğlu New York’ta bir
tane araştırma merkezi açabilir bu yazıma göre; New York da Ankara dışı.
Hâlbuki burada “yurt içinde, Ankara dışında” diye yazılması lazımdı. Burada
bırakıyorum bu maddelere ilişkin… 
Ama biz dün
“FETÖ’nün siyasi ayağının araştırılması” diye bir önerge verdik, bu Genel
Kurulda reddedildi. Bu, reddedildi diye bu iş bitmedi. Biz orada olması gereken
sonuçları sağlayacak şekilde yazılı soru önergeleri vermeye devam edeceğiz.
Bunun bir örneğini anmak isterim: İçişleri Bakanlığından FETÖ’cü olarak kaç bin
kişi atıldı? 10 bin kişi diyelim. 300 bin kişilik bir kurumda 10 bin kişinin
oranını siz hesaplayın. Silahlı Kuvvetlerden kaç kişi atıldı? Binlerce kişi.
500 bin kişilik bir kurumda o binlerce kişinin oranını siz hesaplayın. Sayın
Çavuşoğlu geçen sene “550 kişiyi attık.” dedi, son Cumhurbaşkanlığı
kararnamesiyle bunun sayısı yaklaşık 600’e yaklaştı. Nedir oran biliyor
musunuz? Bakanlığın yüzde 25’i, Dışişleri Bakanlığında her 4 kişiden 1’i
FETÖ’cüymüş. Böyle bir oran dünyanın hiçbir yerinde tahayyül edilemez ve ben
size söylüyorum, bu kurumdan geldiğim için söylüyorum, bu atılanların yüzde
90’ı 2009 senesinden sonra Bakanlığa alınmıştır. 2009 senesini de tesadüfen
söylemiyorum. 
Teşekkür
ediyorum. 
Saygılarımla.
(İYİ PARTİ ve CHP sıralarından alkışlar) 
BAŞKAN –
Teşekkür ederim. 
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir.
Şimdi diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 22’nci maddesinin aşağıdaki şekilde
değiştirilmesini arz ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Rafet Zeybek Nurhayat
Altaca Kayışoğlu Alpay Antmen
 Antalya Bursa Mersin
MADDE 22- 7075
sayılı Kanuna 10 uncu maddesinden sonra gelmek üzere aşağıdaki 10/A maddesi
eklenmiştir.
"Türk
Silahlı Kuvvetleri ile genel kolluk kuvvetleri personeline ilişkin kararların
uygulanması
MADDE 10/A- (1)
Terör örgütlerine veya Milli Güvenlik Kurulunca Devletin milli güvenliğine
karşı faaliyette bulunduğuna karar verilen yapı, oluşum veya gruplara üyeliği,
mensubiyeti veya iltisakı yahut bunlarla irtibatı olduğu değerlendirilmesi
sebebiyle kamu görevinden, meslekten veya görevden çıkarılan ya da ilişiği
kesilen subay, astsubay, uzman jandarmalar ile Emniyet Genel Müdürlüğünde
emniyet hizmetleri sınıfına tabi olanlardan; haklarında mahkemeler tarafından
göreve iade mahiyetinde karar verilenler ile Olağanüstü Hal İşlemleri İnceleme
Komisyonu tarafından başvurunun kabulü kararı verilenlerin, eski kadro, rütbe
veya unvanına atanması ilgili bakan onayı yapılır.
(2) Atama emri,
ilgili bakanlık tarafından 7201 sayılı Kanun hükümlerine göre ilgililere tebliğ
edilir. Tebliğ tarihini takip eden on gün içerisinde göreve başlamayanların
atanma hakkı düşer. İlgili bakanlık atama ve göreve başlatma işlemlerinin
sonucunu, işlemlerin tamamlanmasını takip eden onbeş gün içinde Devlet Personel
Başkanlığına bildirir.
(3) Bu madde
kapsamında göreve başlayanlara, kamu görevinden çıkarıldıkları tarihi takip
eden aybaşından göreve başladıkları tarihe kadar geçen süreye tekabül eden mali
ve sosyal hakları yasal faizi ile ödenir. Mahkeme kararları saklı kalmak üzere,
ilgililerin kamu görevinden çıkarılmasına ilişkin kanun hükmünde kararname
hükümleri, bu madde kapsamında yer alanlar bakımından tüm hüküm ve sonuçlarıyla
birlikte ilgililere ilişkin Komisyon kararının alındığı tarihten itibaren geçerli
olmak üzere ortadan kalkmış sayılır.
(4) Bu madde
uyarınca atananlara, eski kadro, rütbe veya unvanlarına ilişkin atama onayının
tebliği tarihi itibarıyla almaya hak kazandıkları aylık, ek gösterge, her türlü
zam ve tazminatlar, makam, görev ve temsil tazminatları, ek ödeme ile diğer
mali hakları (ilgili mevzuatı uyarınca fiilî çalışmaya bağlı yapılan ödemeler,
tayın bedeli, fazla mesai ücreti ile fiilen yapılan ders karşılığı ödenen ek
ders ücreti hariç) toplamının net tutarının (bu tutar sabit bir değer olarak
esas alınır), atandıkları yeni kadroları için öngörülen aylık, ek gösterge, her
türlü zam ve tazminatlar, makam, görev ve temsil tazminatları, ek ödeme ile
diğer mali hakları (ilgili mevzuatı uyarınca fiilî çalışmaya bağlı yapılan
ödemeler, tayın bedeli, fazla mesai ücreti ile fiilen yapılan ders karşılığı
ödenen ek ders ücreti hariç) toplamının net tutarından fazla olması halinde
aradaki fark tutarı, farklılık giderilinceye kadar herhangi bir vergi ve
kesintiye tabi tutulmaksızın tazminat olarak ödenir.
(5) Bu maddenin
yürürlüğe girdiği tarihten önce Komisyon tarafından başvurunun kabulü kararı
verilenler hakkında da bu maddenin yürürlüğe girdiği tarihten itibaren otuz gün
içinde bu maddedeki usul ve esaslar çerçevesinde yeniden işlem tesis edilebilir.
(6) Bu madde
kapsamındaki personelin mali ve sosyal haklarına ilişkin konularda ortaya
çıkabilecek tereddütleri gidermeye, uygulamayı yönlendirmeye ve gerekli
düzenlemeleri yapmaya Hazine ve Maliye Bakanlığı yetkilidir.
(7) Bu maddenin
uygulanmasına ilişkin usul ve esaslar ilgili bakanlıkça belirlenir."
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
üzerinde söz isteyen Bursa Milletvekili Nurhayat Altaca Kayışoğlu.
Buyurun Sayın
Kayışoğlu. (CHP sıralarından alkışlar)
NURHAYAT ALTACA
KAYIŞOĞLU (Bursa) – Teşekkür ediyorum Sayın Başkan. 
Değerli
milletvekilleri, öncelikle Genel Kurulu saygıyla selamlıyorum.
Değerli
milletvekilleri, biraz önce bir önergeyle 19’uncu madde -yanılmıyorsam- ihdas
edildi ve o madde şuydu: Anayasa Mahkemesi önünde birikmiş olan dosyaları
eritmek için bir tazminat komisyonu kuruldu. Bu, birkaç yılda bir bizim
ülkemizde yapılan bir şey. Daha önce de Avrupa İnsan Hakları Mahkemesinde birikmiş
olan dosyaları eritmek için 90’lı yıllardan sonra, yine tazminat komisyonları
kurulmuştu. Eğer biz bu yasayı geçirirsek ve böyle yasalar yapmaya devam
edersek -bir iki yıl sonra- tazminat komisyonu kurmaya devam ederiz. Yani
aynı kanunun içerisinde hem birikmiş dosyaları eritiyoruz hem yeni dosyaların
birikmesine sebebiyet verecek düzenlemeler yapıyoruz. Bu da hakikaten
anlaşılmaz bir şey.
Sayın Başkan,
değerli milletvekilleri; üzerinde görüştüğümüz 1 sıra sayılı Yasa Teklifi’nin
22’nci maddesiyle ilgili verdiğimiz önerge hakkında söz aldım. Bu madde, evet,
uzun bir madde; biraz önce verdiğimiz önerge de okundu. Özetle, haklarında
mahkeme kararı ve OHAL Komisyonu kararıyla göreve iade kararı verilmiş olan
Emniyet mensupları, TSK mensupları ve Dışişlerindeki diplomatlarla ilgili
göreve iadenin nasıl olacağı; daha doğrusu, nasıl olmayacağı düzenleniyor. Eğer
Millî Savunma Bakanı, İçişleri Bakanı veya Dışişleri Bakanı uygun görmezse
mahkeme kararına rağmen, OHAL İnceleme Komisyonunun kararına rağmen bu kişiler
aynı kadro, unvan ve görevlerine iade edilmiyorlar ve kurulacak olan bir
araştırma merkezinde istihdam ediliyorlar. Bu araştırma merkezlerine de başka
şehirlerde bağlı çalışma grupları kurulabiliyor, oralara da
gönderilebiliyorlar. Dolayısıyla mahkeme kararlarını bakanın kararıyla devre
dışı bırakacak bu düzenleme, adil yargılama hakkını ihlal edecektir ve
yapılacak her işlem yine Anayasa Mahkemesinde ya da Avrupa İnsan Hakları
Mahkemesinde bireysel başvuru dosyası olarak bize tekrar geri dönecektir. 
Bir de şuradan
bakmak lazım tabii: Şimdi, bu kişiler eğer teröristse mahkeme ya da OHAL
Komisyonu neden iade kararı versin? Eğer bu kişiler terörist değilse, buradaki
ifadelere göre, o zaman neden aklanmış olan bu kişileri biz tekrar “sürgün”
olarak adlandırılabilecek bir pozisyona sürüklüyoruz ve önceki haklarını
ellerinden alıyoruz? Aynı şekilde, göreve iadeyle ilgili hukuka aykırı bir
durumu düzenlemekle birlikte, tazminat haklarını da ellerinden alıyor ve hak
arama özgürlüklerini de ihlal etmiş oluyoruz bu düzenlemeyle. 
Değerli
milletvekilleri, bir hükmü yasaya yazdığınız zaman o, hukuk olmaz; o, hukuka
uygun hâle gelmez; o, meşru hâle gelmez. Maalesef, çoğu zaman totaliter
rejimler “yasal düzenleme” adı altında hukuksuzlukları meşrulaştırdıklarını
zannederler ama bu öyle olmayacaktır. 
Şimdi, bu
aslında ismi kaldırılan cismi getirilen OHAL Yasası, maalesef hem Anayasa’daki
temel hak ve hürriyetlerle ilgili güvenceleri ihlal ediyor hem de uluslararası
sözleşmelerdeki güvenceleri ihlal ediyor; demokratik toplum düzeninin
gereklerine aykırı, ölçülü değil ve hakların gerçekten özüne dokunuluyor.
Sürem de
bitiyor, 1989 yılında Cemal Süreya “Hükûmet” diye bir şiir yazıyor, diyor ki: 
“Bu hükümet
Pir Sultan'a
pasaport vermiyor, 
Onu anladık. 

Yunus Emre'ye de
Basın kartı
vermiyor, 
Onu da anladık. 

Ama bu hükümet
Ferman çıkarmış
Karacaoğlan'ı
Otobüse
bindirtmiyor.”
Evet, o dönem 80
darbesini ve sonraki baskıcı rejimi hicvetmek için anakronik bir şekilde
tarihsel kişilikleri kullanarak o dönemi anlatmış ama aslında bu dönemi
anlatmış. Evet, bize tarihimizde çok önemli değerleri ifade eden bu kişiler
bugün yaşıyor olsaydı, herhâlde bu kanun kapsamında aynen tarif edildiği gibi
olacaktı.
O yüzden, bu
madde kabul edilemez diyorum, Genel Kurulu saygıyla selamlıyorum. (CHP
sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 22’nci maddesiyle 7075 sayılı Kanun’a
eklenen 10/A maddesinin altıncı fıkrasında yer alan “sınıfındakiler”
ibaresinden sonra gelmek üzere “ile Dışişleri Bakanlığı diplomatik kariyer
memurları” ibaresinin eklenmesini arz ve teklif ederiz. 
 Bülent Turan Mehmet
Doğan Kubat Yaşar Kırkpınar
 Çanakkale İstanbul İzmir
 Hasan Çilez İsmail
Emrah Karayel
 Amasya Kayseri
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Genel Kurulun takdirine bırakıyoruz Sayın
Başkanım. 
MEHMET DOĞAN
KUBAT (İstanbul) – Gerekçe...
BAŞKAN –
Gerekçeyi okutuyorum:
Gerekçe: 
10/A maddesinin
birinci ve ikinci fıkralarına “Dış İşleri Bakanlığının” eklenmiş olması
nedeniyle altınca fıkrada da değişiklik yapılması öngörülmüştür. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
Kabul edilen
önerge doğrultusunda maddeyi oylarınıza sunuyorum: Kabul edenler... Kabul
etmeyenler… Kabul edilmiştir. 
Şimdi 23’üncü
madde üzerinde iki önerge var, önergeleri aykırılık sırasına göre işleme
alıyor, okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 23’üncü maddesinin teklif metninden
çıkarılmasını arz ve teklif ederiz. 
 Rıdvan Turan  Hakkı
Saruhan Oluç  Tulay Hatımoğulları Oruç
 Mersin  İstanbul
 Adana
 Ali Kenanoğlu  Erkan
Baş  Zeynel Özen
 İstanbul  İstanbul İstanbul
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım. 
BAŞKAN – Önerge
üzerinde söz isteyen, İstanbul Milletvekili Erkan Baş.
Buyurun Sayın
Baş. (HDP sıralarından alkışlar)
ERKAN BAŞ
(İstanbul) – Teşekkür ediyorum Sayın Başkan. 
Meclis
kürsüsünde yaptığım bu ilk konuşmaya, herkesten önce bu salonun içinde ve televizyon
ekranlarında pek göremediğimiz ama Meclis çalışmalarının yükünü belki bizden
daha fazla çeken tüm Meclis çalışanlarını, işçilerini, emekçilerini
selamlayarak, onlara sevgilerimi sunarak başlamak istiyorum. 
Sevgili
arkadaşlar, dikkat edin, burada maalesef 2’si tutuklu olmak üzere 600
milletvekili var ve benim bu birkaç günde öğrenebildiğim kadarıyla da
Meclisimizin 6 bin çalışanı var. Bu 6 bin kişiyi gazetelerde, televizyonlarda
göremiyoruz; maalesef bizler de onlar hakkında çok az şey söylüyoruz, çok az
şey konuşuyoruz. Fakat daha acı olan bir şey var: Bu, sadece bizim Meclisimizin
gerçeği değil, bu, maalesef bir Türkiye gerçeği. Türkiye’de milyonlarca insan,
sadece emeğini, alın terini satarak evini geçindirmeye, çoluğunu çocuğunu
yaşatmaya çalışıyor. Ülke nüfusunun büyük çoğunluğunu oluşturan işçilerin,
emekçilerin, tüm üretenlerin ve yaratıcı güçlerine rağmen en az konuşulan
toplumsal bir sınıfın, işçi sınıfının olması herhâlde bir tesadüf değil. 
Ülkemizde
milyonlarca insan, bir gün çalışmasa ertesi gün aç kalma, evsiz kalma riskiyle
karşı karşıya. Tersinden, bu milyonlarca insan, bir tek gün karar verip örgütlü
bir şekilde çalışmasa tüm Türkiye’de yaşamı durduracak. Hani, iktidarlar
sürekli övünüyorlar ya “Şunu yaptık, bunu yaptık.” diyorlar, aslında onların
hepsini yapan, işçiler ve emekçiler ama kimsenin aklına bu işçilerin adını
anmak bile gelmiyor. Onların hayatına katkı yapacak düzenlemeler ise Meclise
hiç gelmiyor. Bu yüzden, öncelikle, tüm Türkiye işçi sınıfını, emekçi halkımızı
saygıyla ve sevgiyle selamlıyorum ve OHAL’le ilgili yaptığımız bu tartışmayı da
esas olarak onların gözüyle, onların duruşuyla değerlendirmek gerektiğini
düşünüyorum.
Şimdi,
sanıyorum, pek çok insan diyor ki “Bunların bu konuştuğumuz maddeyle ne ilgisi
var?” Çok ilgisi var arkadaşlar, çok ilgisi var. Nasıl, 27’nci Yasama Döneminin
ilk tartışması OHAL’le ilgiliyse benim konuşmam da işte bu kadar bununla
ilgili. Muhtemelen diyorsunuz ki “Komünist işte, ne olacak! Bildiği tek şey
var, ‘işçiler, emekçiler’ deyip duruyor.” Doğru, böyle diyorsunuz, haklısınız.
Biz sosyalistler, devrimciler, komünistler yıllardır tek bir amaç için mücadele
ediyoruz; işçilerin, emekçilerin, yoksulların, kısaca, emeğiyle geçinen
milyonların, insanlığın kurtuluş mücadelesinin bir parçasıyız. (AK PARTİ
sıralarından gürültüler)
Değerli
arkadaşlar, sakin olun, bu kürsüde komünistler de konuşacak.
BÜLENT TURAN
(Çanakkale) – Sakiniz, sakiniz. 
ERKAN BAŞ
(Devamla) – Bugün burada tartıştığımız bu düzenlemede, hepimiz biliyoruz, bütün
kamuoyu diyor ki “Bu, OHAL’in kalıcılaştırılmasıdır.” Evet, arkadaşlar, biz de
katılıyoruz; bu, OHAL’in kalıcılaştırılmasıdır. Sözde, OHAL kalkıyor ama bütün
OHAL olağanlaştırılmak isteniyor. O zaman, şöyle basit bir mantık yürütüp
değerlendireceğiz: Geride kalan iki yıllık dönemde, OHAL döneminde Türkiye
neler yaşadı? Eğer bu geride kalan iki yıllık dönemde yaşadıklarınızdan
memnunsanız şimdi bu tartışmalarda “evet” diyeceksiniz; yok, memnun değilseniz
“hayır” diyeceksiniz. Bakın, ben size iki yılda neler yaşandığını anlatmaya
çalışacağım. Elimde bir rapor var, arada bakarsanız çok mutlu olurum, Devrimci
İşçi Sendikaları Konfederasyonunun hazırladığı bir OHAL raporu. Bu rapor diyor
ki OHAL’le beraber işçi cinayetlerinde yüzde 10 artış olmuş. Henüz son sayılar
netleşmedi ama OHAL’le geçen yirmi iki ayda 3.626 işçi hayatını kaybetmiş
durumda. OHAL bahane edilerek sendikal faaliyetler ve işçi eylemleri
yasaklanmış ve engellenmiş. OHAL öncesi yıllarda toplam 8 grev yasaklanmışken
OHAL boyunca 7 büyük grev yasaklanmış. Arkadaşlar, OHAL’de 154.767 işçi, grev
ertelemeleri ve yasaklamaları nedeniyle bu haklarını kullanamamışlar. Daha
garip bir şey söyleyeyim size: Türkiye’de en az yüz bin kişinin evsiz ve
sokakta yaşadığını biliyoruz ama kendine sarayı mesken edilmiş AKP Genel Başkanı,
yabancı yatırımcılara dönüyor, diyor ki: “Biz, OHAL’i iş dünyamız daha rahat
çalışsın, grev tehdidi olan yere OHAL’le kolayca müdahale edelim diye
çıkardık.”
Arkadaşlar,
demek ki mesele basit. OHAL, başka pek çok rezaletinin yanı sıra en fazla bu
ülkenin işçilerini daha kolay ve daha ağır biçimde sömürebilmek için bir
ihtiyaçtır; OHAL, kendini yakan işçidir; OHAL, yoksulluktan ağlayan emeklidir;
OHAL, yarı aç yarı tok yaşayan üretici köylüdür; OHAL, sendikasız, sigortasız,
kölece çalışmaya mahkûm edilen genç işsizlerdir; kalıcı OHAL de kalıcı işçi
düşmanlığıdır.
Arkadaşlar, soru
çok basit: Ya bu tabloyu onaylayacaksınız ya da bu tabloya karşı çıkıp bizimle
birlikte davranacaksınız. 
Bakın, burada
iki gündür onlarca konuşma yaptık hiçbiri dinlenilmiyor, hiçbiri anlaşılmak
istenmiyor. O yüzden ben sözlerimi bitiriyorum ve bitirirken izninizle, iktidar
vekillerine değil, Türkiye’deki işçilere, emekçilere, alın teriyle yaşayan tüm
onurlu, namuslu insanlara sesleniyorum.
(Mikrofon
otomatik cihaz tarafından kapatıldı)
ERKAN BAŞ
(Devamla) - İşçiler, emekçiler, kardeşler; bugün bu ülkedeki iktidar
sahiplerinin ülkenin geleceğini, eşit, özgür yaşayacağımız, barış içinde,
kardeşçe yaşayacağımız bir Türkiye’yi kurmak gibi bir dertleri yok; aksine,
bunu engellemek için OHAL’i kalıcılaştırmak istiyorlar. O yüzden işçilere
sesleniyoruz. Bu yasal düzenlemelerle bizi teslim almak istiyorlar. Teslim
olmayalım kardeşler. Hepimizin hak ettiği Türkiye’yi birlikte kuralım ve bütün
işçilere, emekçilere söz veriyoruz, biz her hâl ve şartta bu mücadeleye devam
edeceğiz! (HDP sıralarından alkışlar)
BAŞKAN –
Teşekkür ederim Sayın Baş.
BÜLENT TURAN
(Çanakkale) – Sayın Başkan, sayın vekili teslim almaya falan çalışmıyoruz,
yarın tekrar kürsüye bekliyoruz.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı “Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi”nin 23’üncü maddesinin (1) no.lu fıkrasının
ikinci cümlesindeki “otuz” ifadesinin “onbeş” şeklinde değiştirilmesini arz ve
teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen  Rafet
Zeybek
 Mersin Antalya
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ ABDULLAH GÜLER (İstanbul) –
Katılmıyoruz Sayın Başkanım.
BAŞKAN – Gerekçeyi okutuyorum.
Gerekçe:
İşbu teklifin 23’üncü maddesiyle kamudan ihraç
edilenlerin görevlerine iade süresi ve diğer işlemleri düzenlenmektedir. İade
kararı çıkanların en kısa sürede işlerine başlaması esas olmalıdır; kişilerin
mağduriyetlerinin hızla giderilmesi açısından önemlidir. Haksız yere ihraç
edilmeleri nedeniyle hem kişisel hem sosyal anlamda sorunlar yaşayan bu kişilerin,
iade kararlarının ardından görevlerine zaman geçirmeksizin dönebilmeleri sadece
bir zaman konusu olarak görülmemeli, kişilerin kamu otoritesine karşı
bağlarının tekrardan tesisi açısından değerlendirilmelidir. 
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
23’üncü maddeyi oylarınıza sunuyorum: Kabul edenler…
Kabul etmeyenler… Madde kabul edilmiştir. 
24’üncü madde üzerinde iki önerge var. Önergeleri
aykırılık sırasına göre işleme alacağım.
Buyurun.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin 24’üncü maddesinin teklif metninden
çıkarılmasını arz ve teklif ederiz.
 Rıdvan Turan Tulay
Hatımoğulları Oruç  Ali Kenanoğlu
 Mersin Adana İstanbul
 Zeynel Özen  Necdet
İpekyüz
 İstanbul Batman
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Önerge
üzerinde söz isteyen, Batman Milletvekili Necdet İpekyüz.
Buyurun Sayın
İpekyüz. (HDP sıralarından alkışlar) 
NECDET İPEKYÜZ
(Batman) - Sayın Başkan, değerli üyeler; öncelikle teklifle ilgili olarak, biz
bu teklifin daha önce komisyonda tartışıldığında da pek izahını anlayamadık
niçin, nasıl getirildiğini ve OHAL’in kalkmasından sonra üçer yıl boyunca
ihraçların nasıl yapılacağına, nasıl düzenlemelerin getirileceğine herhangi bir
açıklama ve izah getirilemedi. 
Fakat bir
vesileyle bu olağanüstü hâl hakkında konuşmaya başlamadan önce “olağanüstü hâl”
dediğimiz dönem veya süreçler iki türlü tanımlanır bilimsel kitaplarda.
Birincisi, insan eliyle ortaya çıkan olağanüstü hâl, durumlar, biri de doğal
şekilde olan olağanüstü hâl var. Doğal şekilde diye tanımlananlar işte sel,
deprem, çeşitli afetler, yangınlar. Fakat maalesef son dönemde, bilim
insanlarının “doğal” diye tanımladıkları bazı afetlerin aslında arkasında insan
eliyle olan doğal afetler de var. İnsan eliyle olan doğal afetler ve olağanüstü
hâller, çatışmalar, savaşlar, kalkışmalar, terörist eylemler, birçok şey
tanımlanabiliyor. Bugün yakın komşumuz Yunanistan’da tekrar bir doğal olay,
afet… Yanıyor. Gerek hükûmetten veya işte iktidardan diyelim, Çavuşoğlu da
açıklama yaptı, bizim partimiz de açıklama yaptı, birçok kesim de açıklama
yaptı, fakat sosyal medyaya baktığımızda, ırkçı, ayrımcı, şoven, nefret dolu
şeyler var. Geldiğimiz aşamaya baktığımızda, asıl olağanüstü hâl dediğimiz
süreç budur; vicdanımızın, insanlığın geldiği nokta. 
Bir diğeri, bu
sabah biz Mecliste çeşitli grup toplantıları yapıyorken bir olağanüstü hâl
olayı Türkiye’de de yaşandı; insan eliyle mi, doğal mı? İstanbul’da dünden beri
korkunç yağmur vardı. İstanbul’da bir binanın çöküşünü doğal bir afetmiş gibi
hep beraber izledik ama aslında arkasında bir doğal süreç değil, insan eliyle
olan bir olağanüstü hâl vardı. Bunu niçin söylüyorum? Olağanüstü hâl
durumlarının biz gerekçesini, nedenlerini ortaya çıkartmadığımız sürece kolayca
tanımlamalar getirebiliriz, yasalar çıkartabiliriz, yönetmelikler
çıkartabiliriz, çeşitli uygulamalar yapabiliriz. Türkiye Cumhuriyeti tarihinde
olağanüstü hâle baktığımızda, 1980’den sonra, 1982’deki anayasa sürecinden
sonra 83’te yasalaşmış. Turgut Özal ve Anavatan Partisi döneminde, 1987’de
ihtiyaç duyularak uygulamaya sokulmuş. Bugün Türkiye’deki ve dünyadaki
olağanüstü hâl uygulamaları az önce söylediğim gibi doğa veya insan eliyle olsa
bile üçer aylık süre için düşünülmüş, hatta kimi yerlerde birer aylık süre için
düşünülmüş. Bu üç aylık süreç ne için düşünülmüş? Tekrar konuşulsun,
düşünülsün, gerekli düzenlemeler yapılsın, olağanüstü hâlin çare olup olmadığı
araştırılsın diye. Biz baktığımızda, 1987’de peş peşe üçer ay uzatılan ve 46
kez uzatılan olağanüstü hâl, Türkiye’deki birçok soruna da çözüm bulamamış ve
hatırlar mısınız bilemiyorum, ilk başta 15 ilde çıkmıştı. Bingöl, Diyarbakır,
Elâzığ, Hakkâri, Mardin, Siirt, Tunceli, Van ve “mücavir il” dedikleri, “komşu
il” dedikleri Adıyaman, Bitlis, Muş vardı. Ve benim şu anda milletvekilliğini
yaptığım Batman ili ve Şırnak ili 1990 yılında biraz daha işte, güvenlik ve
olağanüstü hâl şartları nedeniyle il ilan edilince bunlar da dâhil edildi. Ve
baktığımızda peş peşe gelişen olaylarla olağanüstü hâlin pek çare olmadığı
düşünüldü. Nitekim, hepimizin de bildiği gibi, belli bir bölgeye, belli bir
yere bir tek vali atanmıştı; “Süper vali” deniyordu, “olağanüstü hâl valisi”
deniyordu. Peşinden 1994 yılında değişiklikler yapıldı ve en sonunda bu Hükûmet
2002 yılında geldikten sonra dedi ki: “Biz bu olağanüstü hâli kaldırıyoruz.”
Siz o zaman bir süper valiyle yapamadığınız şeyi… Türkiye'de şu anda bütün
illere süper vali getiriyorsunuz, çözüm bulamıyorsunuz. Bu işin nedenini
çözemediğimiz sürece hiçbir olağanüstü hâl bu şeyin çözümü ve bu sorunun çözümü
olmayacaktır. Türkiye’nin olağanüstü hâlleri şunun için yapması lazım:
Demokratikleşme için, hukuk için, ekonomi için, olağanüstü kardeşlik ve barış
istikrarı için yan yana gelmeliyiz. Olağanüstü bunun için ilan edilmelidir.
Bundan dolayı olağanüstü hâl çözüm olmayacaktır Türkiye'nin sorunlarına. (HDP
sıralarından alkışlar) 
BAŞKAN -
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 24'üncü maddesinin birinci fıkrasındaki
"uygulanır” ifadesinin "geçerlidir” şeklinde değiştirilmesini arz ve
teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul Aydın
 Rafet Zeybek Alpay
Antmen
 Antalya  Mersin
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
ENGİN ÖZKOÇ
(Sakarya) – Gerekçe Sayın Başkan.
BAŞKAN –
Gerekçeyi okutuyorum:
Gerekçe:
İşbu teklifin
24'üncü maddesine ilişkin önerdiğimiz değişiklik, düzenlemenin esasına değil
yazılış şekline ilişkindir. “Uygulanır” kelimesinin “geçerlidir” şeklinde
değiştirilmesi, yasa metinlerimizde daha düzgün bir Türkçenin hâkim kılınması
amaçlıdır.
BAŞKAN -
Önergeyi oylarınıza sunuyorum: Kabul edenler… Kabul etmeyenler... Önerge kabul
edilmemiştir.
24’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
25’inci
madde üzerinde aynı mahiyette iki önerge vardır, önergeleri okutup birlikte
işleme alacağım. 
Türkiye Büyük Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 25’inci maddesinin teklif metninden
çıkarılmasını arz ve teklif ederiz. 
 Zeynel Emre  Turan
Aydoğan  Süleyman Bülbül
 İstanbul İstanbul Aydın
 Alpay Antmen Rafet
Zeybek
 Mersin Antalya
Aynı mahiyetteki
diğer önergenin imza sahipleri: 
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Ahmet Kamil Erozan Feridun
Bahşi 
 Bursa  Antalya
BAŞKAN
– Aynı mahiyetteki önergelere Komisyon katılıyor mu?
ADALET
KOMİSYONU SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN
– Önergeler üzerinde söz isteyen Aydın Milletvekili Süleyman Bülbül.
Buyurun
Sayın Bülbül. (CHP sıralarından alkışlar) 
SÜLEYMAN
BÜLBÜL (Aydın) – Sayın Başkan, sayın milletvekilleri; Komisyon hiçbir
talebimize, hiçbir muhalefetin hiçbir önerisine katılmıyor; Adalet Komisyonunda
da katılmadı, Genel Kurulda da katılmadı. Biz, hukuk devletini, hukukun üstünlüğünü,
Anayasa’yı öne çıkarıyoruz, Anayasa’ya aykırılık nedenlerini ortaya koyuyoruz
ve burada tarihe not düşüyoruz. Burada bulunan tüm milletvekillerine, tüm
milletvekilleri dışında, siyasetin içinden gelmeyen, siyasetçi olan ama hukukçu
olan arkadaşlara da önümüzdeki yıllarda, önümüzdeki gelecekte tarihe düştüğümüz
bu notunu da hatırlatacağız. Bunu mutlaka hatırlatacağız arkadaşlar. 
Teklifin
375 sayılı KHK’ye geçici 35’inci madde ekleyen bu düzenlemesi, çok önemli bir
düzenleme. Bu düzenleme, devam etmekte olan soruşturma ve kovuşturmalar ile
disiplin soruşturmalarında iltisak gerekçesi dâhil olmak üzere kişilerin
görevden uzaklaştırılmaları, ihracı, rütbelerinin geri alınması, unvanlarının
kullanılmaması gibi pek çok düzenlemeyi içeriyor. “OHAL, meslekten çıkarmalarla
ilgili olarak üç yıl devam edecektir.” diye bir hüküm koyuyor. Çalışma
güvenliği ortadan kalkıyor. En önemlisi, hâkimlik teminatı olan 139’uncu madde
yok sayılıyor. Bu maddeyle iki yılda çıkarılan 36 kanun hükmünde kararnamenin
özeti ortaya konuyor, ihraçlara yasal kılıf getiriliyor, teklifte genel
tanımlarla “…Millî Güvenlik Kurulunca, devletin millî güvenliğine karşı
faaliyetlerde bulunduğu karar verilen yapı, oluşum ve gruplara üye olanlar…”
denilerek hukuka aykırı, keyfî düzenlemeler yapılıyor ve bu suretle hukuki
işlemler ortaya konuyor ve bu işlemlerle birlikte Anayasa’nın birçok maddesi
ihlal ediliyor. 
Bakınız, bu
süreçte 125 bin kişi ihraç edildi, bu süreçte birçok vatandaşımızın hakları
hukukları ihlal edildi. Bir hukukçu olarak üzülerek söylemek istiyorum ki, bu
maddenin Genel Kurula dahi getirilmesi, Anayasa’yı yok saymak anlamına geliyor.
Maddenin ilk cümlesini okumak istiyorum: “Bu maddenin yürürlüğe girdiği
tarihten itibaren üç yıl süreyle; terör örgütlerine veya Milli Güvenlik
Kurulunca Devletin milli güvenliğine karşı faaliyette bulunduğuna karar verilen
yapı, oluşum veya gruplara üyeliği, mensubiyeti veya iltisakı yahut bunlarla
irtibatı olduğu değerlendirilen…” “iltisakı ya da bunlarla irtibatı olduğu
değerlendirilen…” deniyor. Kim değerlendiriyor, kim iltisakı değerlendirecek,
irtibatı olduğunu değerlendirecek? Erkler bütünlüğü, erkler ayrımı tamamen
reddediliyor. Yürütmeye büyük yetki veriliyor ve en önemlisi, iki örnek
vereceğim size: “Hâkim, savcılar hakkında, Hâkimler ve Savcılar Kurulu Genel
Kurulunca meslekte kalmalarının uygun olmadığına ve meslekten çıkarılmalarına
karar verilir.” deniyor. Anayasa açık. Bir hukukçu olarak söylemek istiyorum:
Anayasa’nın 139’uncu maddesi “Hâkimlik ve savcılık teminatı” diyor. “Hâkimler
ve savcılar azlolunamaz…” ve “…kendileri istemedikçe…” diye devam ediyor. Bu
açık ve net Anayasa hükmüne aykırı bir madde getirmek, hukuk devletine uygun
mudur, bunu hep beraber düşünmemiz gerekiyor. 
Sonra madde
devam ediyor, YÖK’le ilgili düzenlemeler var, askerlerle ilgili düzenlemeler
var. İlginçtir, “Bu kişiler kamu görevinden çıkarılmalarından dolayı herhangi
bir tazminat talebinde bulunamaz.” maddesi var yani yargı yolu kapatılıyor.
Anayasa’nın 125’inci maddesinin gereği, idarenin her türlü işlemlerine karşı
yargı yolları kapatılıyor. 
Daha neler
oluyor? Anayasa’nın 9’uncu maddesi: Yargı yetkisi idareye veriliyor.
Anayasa’nın bağlayıcılığı ve üstünlüğü maddesi, 11’inci madde yine ihlal
ediliyor. Anayasa’nın 13 ve 15’inci maddesi, temel hak ve hürriyetlerin
kullanılması ve sınırlandırılması yok ediliyor. 36’ncı madde, “Hak arama
hürriyeti” denilen en önemli madde ihlal ediliyor. 38/4, bizim hukukçular
tarafından her zaman öne sürdüğümüz masumiyet ilkesi tamamen ihlal ediliyor. 40
son, tazminatı kaldırıyor. Ve Anayasa’nın bilumum maddeleri burada ihlal
ediliyor.
(Mikrofon
otomatik cihaz tarafından kapatıldı)
SÜLEYMAN BÜLBÜL
(Devamla) – Arkadaşlar, şunu söylemek istiyorum: Burada bu maddeye “evet”
demeniz, hukuk devletinin olmadığını tescil etmeniz anlamına geliyor. 
Teşekkür
ediyorum, sağ olun. (CHP sıralarından alkışlar)
BAŞKAN -
Teşekkür ederim.
Aynı mahiyetteki
önergeler üzerinde söz isteyen, Antalya Milletvekili Feridun Bahşi.
Buyurun Sayın
Bahşi. (İYİ PARTİ sıralarından alkışlar)
FERİDUN BAHŞİ
(Antalya) – Sayın Başkan, değerli milletvekilleri; hepinizi saygıyla
selamlıyorum.
Yasa teklifiyle
375 sayılı Kanun Hükmünde Kararname’ye geçici 35’inci madde eklenmektedir.
Yapılmak istenen düzenlemeye göre devlette çalışan tüm kamu görevlilerinin
görev unvanlarına bakılmaksızın üç yıl süreyle yargı kararı olmaksızın
mesleklerinden çıkarılmalarına karar verilmesi düzenlenmektedir. Bu
düzenlemeyle özellikle yargı kurumunun anayasal güvencesi yok edilmektedir,
yargının üç yıl süreyle bağımsız hareket etme kabiliyeti elinden alınmaktadır.
Yapılan düzenleme, Anayasa’nın 138, 139 ve 140’ıncı maddelerine açıkça
aykırıdır. 
Ülkede kuvvetler
ayrılığı ilkesi olduğu söylenmektedir. Kuvvetler ayrılığı ilkesine göre, diğer
erkler gibi yargı da bağımsızdır. Yargı kurumuyla ilgili yapılacak iş ve
işlemler, zaten Anayasa ve ilgili yasalarda düzenlenmiştir. Yargı, bu hükümler
ışığında kendi iç dinamikleriyle, kendi organları aracılığıyla, en önemlisi,
yargısal kararlarla gerekli tedbirleri alma yeteneğine de sahiptir. 
Bugüne kadar bir
türlü siyasi ayağına ulaşılamayan, verdiğimiz önergenin reddedilmesiyle de bir
türlü ulaşılamayacağı artık iyice anlaşılan FETÖ’nün üyesi olduğu gerekçesiyle
ihraç edilen hâkim, savcı sayısı diğer kurumlara göre oransal olarak çok daha
yukarılardadır. 15 Temmuz 2016 tarihi itibarıyla 11 bin civarında hâkim vardır.
Hemen akabinde başlatılan FETÖ soruşturmalarıyla, iltisakı sebebiyle
4.500-5.000 civarında hâkim ve savcı, mesleklerinden ihraç edilmiştir. Bu oran
-biraz önce bir hatibin söylediği- Dışişlerinde yüzde 25’ken, yargı
mensuplarında yüzde 45’e ulaşmıştır. 
Madde, tüm
kurumlar açısından yargı erkini tamamen ortadan kaldırmaktadır. Askerî
hâkimlerin askerî rütbeleri mahkeme kararı alınmaksızın ellerinden
alınmaktadır. Düzenlemenin tamamı, Anayasa’ya, uluslararası anlaşmalara ve
Avrupa İnsan Hakları Mahkemesi ile anayasa kararlarına aykırı olduğu gibi
ayrıca, iltisaklı olan eş ve çocuklarının pasaportlarına, ehliyetlerine ve
diğer eşyalarına el koyma, dinleme gibi tedbirlerle haksız ve hukuksuz hâli
ortaya apaçık, iyice çıkmaktadır. 
Ceza hukukunun
en önemli ilkelerinden birisi cezaların şahsiliği ilkesidir. İlk çağlardan beri
cezaların şahsiliği ilkesi uygulanarak bugünlere gelinmiştir. Anayasa'nın
38’inci maddesiyle ve Türk Ceza Kanunu’nun 20’nci maddesiyle düzenlenen suç ve
cezanın şahsiliği ilkesini ortadan kaldırmaktadır. 
Pozitif hukukta
birçok düzenleme olduğu gibi Kur’an’ın birçok ayetinde de bu konuda hüküm
vardır. Örneğin, En’âm suresinin 164’üncü ayeti mealen “Suç işleyen cezasını
kendisi çeker. Ceza başkasına yüklenemez.” demektedir. Yine, Nisa suresinin
112’nci ayeti, Yunus suresinin 41’inci ayeti, İsra suresinin 15’inci ayeti,
Fatır suresinin 18’inci ayeti, Zümer suresinin 7’nci ayeti, Şûrâ suresinin
15’inci ayeti ve Necm suresinin 38’inci ayetlerinde de benzer hükümler vardır. 
Gelin, hep
birlikte, varsa başkasının suçundan dolayı masumları cezalandıracak bu maddeyi
tasarıdan çıkaralım. Bu konuda tüm Genel Kurulun desteklerini bekliyorum.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN –
Teşekkür ederim.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir.
25’inci maddeyi
oylarınıza sunuyorum: Kabul edenler... Kabul etmeyenler... 25’inci madde kabul edilmiştir.
Geçici 1’inci
madde üzerinde aynı mahiyette üç önerge vardır, önergeleri okutup birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 1 sıra sayılı Kanun Teklifi’nin geçici 1’inci maddesinin teklif metninden
çıkarılmasını arz ve teklif ederiz.
 Rıdvan Turan  Hakkı
Saruhan Oluç  Tulay Hatımoğulları Oruç
 Mersin  İstanbul
 Adana
 Ali Kenanoğlu  Mehmet
Ruştu Tiryaki Zeynel Özen
 İstanbul  Batman İstanbul
Aynı mahiyetteki
diğer önergenin imza sahipleri:
 Zeynel Emre Turan
Aydoğan Süleyman Bülbül
 İstanbul İstanbul Aydın
 Alpay Antmen Rafet
Zeybek Kani Beko
 Mersin Antalya İzmir
Aynı mahiyetteki
diğer önergenin imza sahipleri:
 Lütfü Türkkan Ayhan
Erel Hasan Subaşı
 Kocaeli Aksaray Antalya
 Feridun Bahşi Ahmet
Kamil Erozan Durmuş Yılmaz
 Antalya Bursa Ankara
BAŞKAN –
Komisyon aynı mahiyetteki önergelere katılıyor mu?
ADALET KOMİSYONU
SÖZCÜSÜ ABDULLAH GÜLER (İstanbul) – Katılmıyoruz Sayın Başkanım.
BAŞKAN – Aynı
mahiyetteki önergeler üzerinde Batman Milletvekili Mehmet Ruştu Tiryaki. 
Buyurun Sayın
Tiryaki. (HDP sıralarından alkışlar) 
MEHMET RUŞTU
TİRYAKİ (Batman) – Sayın Başkan, değerli milletvekilleri; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin geçici
1’inci maddesiyle ilgili söz almış bulunuyorum. 
Öncelikle şunu
belirteyim: Herhangi bir yurttaşın duyduğunda hangi konuda olduğunu
anlayamayacağı bir kanunla daha karşı karşıyayız. Diyelim ki sordular: “Dün
Meclis olarak hangi konuda kanun yaptınız?” “Bazı Kanun ve Kanun Hükmünde
Kararnamelerde Değişiklik Yapılması Hakkında Kanun.” Peki, adını duyduğunda ne
kanunu olduğunu anlamayan bir yurttaş bu kanunu okuduğunda ne anlama geldiğini
anlayabilir mi? Hem de nasıl, yeter ki 5442, 211, 1402, 2577, 2692, 2803, 2911,
2937, 2941, 3713, 5271, 6100, 6749, 7075 ve 375 sayılı Kanunları, Kanun
Hükmünde Kararnameleri ve bu kanun ve kanun hükmünde kararnamelerde geçmişte
OHAL KHK’leriyle yapılan değişiklikleri ve atıf yapılan kanunları bilmiş olsun.

Bir hukukçu
vekil olarak, ne getiriyormuş, anladığımı anlatmaya çalışayım. (1)’inci fıkrası
diyor ki: “10/11/2016 tarihli ve 6758 sayılı Olağanüstü Hal Kapsamında Bazı
Düzenlemeler Yapılması Hakkında Kanun Hükmünde Kararnamenin Değiştirilerek
Kabul Edilmesine Dair Kanunun 19 uncu maddesinin ikinci fıkrası uyarınca
TMSF’nin kayyım olarak atanmasına ilişkin hüküm, bu maddenin yürürlüğe girdiği
tarihten itibaren üç yıl süreyle uygulanır.”
Hikâyeyi
baştan anlatalım: 5271 sayılı Ceza Muhakemesi Kanunu’nun “Şirket yönetimi için
kayyım tayini” başlıklı 133’üncü maddesi aynen şöyle: “Suçun bir şirketin
faaliyeti çerçevesinde işlenmekte olduğu hususunda kuvvetli şüphe sebeplerinin
varlığı ve maddi gerçeğin ortaya çıkarılabilmesi için gerekli olması hâlinde;
soruşturma ve kovuşturma sürecinde, hâkim veya mahkeme, şirket işlerinin
yürütülmesiyle ilgili olarak kayyım atayabilir.” 
Hangi
suçlar için bu hükmün uygulanacağı kanunda tek tek sayılmış. Kayyumun ücreti
şirketten ödenecek, suçsuz olduğu anlaşılırsa giderler devlet hazinesinden
karşılanacak. Kayyum görevini kötüye kullanırsa devlet kayyuma rücu edecek.
Yani, bu konuda esasen yasal hiçbir boşluk yok. 
15
Temmuz darbe girişiminden sonra yürürlüğe konan kanun hükmünde kararnamelerden
biri olan 15 Ağustos 2016 tarih ve 674 sayılı KHK’yle bu kapsamda kayyumların
yetkileri TMSF’ye devredildi. OHAL süresince kayyum atanmasına karar verildiği
takdirde, kayyum olarak TMSF’nin atanacağı kurala bağlandı. Kayyumluk
yetkisinin tek merkezden ve tek yetkili kuruluş tarafından yürütülmesi amacıyla
yapıldığı ifade edilse de esasen mahkemelerin kayyumları denetleme yetkisi OHAL
KHK’siyle bir biçimde ortadan kaldırıldı. 
10
Kasım 2016 tarih ve 6758 sayılı Kanun’la 674 sayılı KHK kanunlaştırıldı. Şimdi
yürürlüğe konmak istenen kanunla da TMSF’nin kayyum olarak atanmasına ilişkin
kural üç yıl daha uzatılarak… Yani OHAL’le getirilen bir kural, üstelik ortada
yasal bir boşluk olmadığı hâlde üç yıllığına kalıcı hâle getirilecek. 
Yasa
teklifinin 2’nci fıkrası uyarınca, OHAL döneminde yürürlüğe konulan ve fonun
işleyişiyle ilgili görev, hak, yetki ve sorumluluklarını düzenleyen kanun
hükümleri, fonun kayyum atandığı dosyalar bakımından ceza soruşturması veya
kovuşturması kesinleşinceye ya da satış veya tasfiye işlemleri tamamlanıncaya
kadar uygulanır. Ne demek? OHAL kanunları üç yıl değil, çok daha uzun bir süre
uygulanabilecek. Hani iki gündür “OHAL üç yıl daha uzatılır.” diyoruz ya, ne üç
yılı, davanın kesinleşmesi on yıl sürerse on yıl daha uzayacak.
(3)’üncü fıkraya
göre, 5271 sayılı Ceza Muhakemesi Kanunu’nun 133’üncü maddesi uyarınca kayyum
atanan şirketlerde soruşturmanın başladığı tarihten fonun kayyum olarak
atandığı tarihe kadar şirket ortaklarının devir ve temlik işlemleri muvazaalı
kabul edilerek geçersiz sayılacak ve ticaret sicilinden resen terkin edilecek.
Teorik olarak iyi niyetli görülse de hukuka uygun olup olmadığına bakılmaksızın
bu süre içerisindeki bütün devir ve temlik işlemlerinin muvazaalı sayılması
kuşkusuz genel hukuk kurallarına aykırılık oluşturuyor.
Sürem çok kısa,
iki konuda görüş belirtmek istiyorum. Bir tanesini İbrahim Hocam söyledi gerçi,
Fransa’yla karşılaştırılması meselesini. Bu bir tercih, tabii, hangisini örnek
alacağınıza siz karar verirsiniz, Fransa’yı örnek alabilirsiniz.
(Mikrofon
otomatik cihaz tarafından kapatıldı)
MEHMET RUŞTU
TİRYAKİ (Devamla) - Demokrasinize yönelik bir saldırıya karşı demokratik
değerlerden taviz vererek otokratik bir rejim kurabilir veya Norveç’te olduğu
gibi, bu saldırıya karşı demokratik kurum ve değerlerinizi sonuna kadar
savunabilirsiniz.
Teşekkür ederim.
(HDP sıralarından alkışlar)
BAŞKAN –
Teşekkür ederim.
Aynı mahiyetteki
önergeler üzerinde söz isteyen İzmir Milletvekili Kani Beko.
Buyurun Sayın
Beko. (CHP sıralarından alkışlar)
KANİ BEKO
(İzmir) - Sayın Başkan, değerli milletvekilleri; bugün aklıma geçmiş dönemlerde…
Bu Mecliste Kamu Yönetimi Temel Kanunu’nun çıkarıldığı dönemlerde biz Ankara
Kızılay’da 500 bin işçiyle birlikte “Bu, doğru bir anlayış değil, Kamu Yönetimi
Temel Kanunu ülkemizi bir felaketin eşiğine getirecek.” dediğimizde hiç kimseyi
mitingde yapmış olduğumuz konuşmalara inandıramadık. Ama ne oldu? Kamu Yönetimi
Temel Kanunu çıkarıldıktan sonra tüm işletmeler özelleştirildi, taşeronlara
teslim edildi. 2002 yılından bu yana, işçi sağlığı, iş güvenliği önlemleri de
alınmadığından dolayı iş yerlerinde 23 bin işçi arkadaşımızı iş cinayetlerinde
kaybettik ve dolayısıyla bugüne geldiğimizde, benzeri yasaların çıkarılmasını
kesinlikle doğru bulmuyoruz. İstatistiklere baktığımızda arkadaşlar, biz iş
kazalarında ve iş cinayetlerinde Avrupa 1’incisi olduk, dünya 3’üncüsü olduk.
Geçen yıl Uluslararası Çalışma Örgütü toplantısında -ben de vardım- İtalya’dan
bir işveren isyan etti. Her yıl Türkiye’nin, maalesef, Aplikasyon Komitesine
alınmasına İtalya’dan işverenlerin isyan etmesi tabii ki bizim canımızı acıtmıştır.
Daha bugün
İzmir’den bir haber aldım. Soma’da 301 işçi arkadaşımızı işçi cinayetlerinde
kaybettik. Sadece Ege Üniversitesinde, demokratik tepkisini koyan üniversiteli
kardeşlerimiz adına mahkeme 309 bin yani eski paraya göre 309 milyar para
cezası kesmiş, düşünebiliyor musunuz?
15 Temmuz darbe girişiminde en sert tepkileri biz
ortaya koymuştuk. G20’lerin toplantısında ben Çin’deydim, yediye yakın
televizyonda canlı yayına katıldım. Darbe girişimlerine karşı DİSK ve DİSK’e
bağlı sendikalarla biz de tepkimizi ortaya koyduk ama sonra ne oldu? 15 Temmuz
darbe girişimi bir araç, amaçsa, bu ülkede eşitlik, özgürlük, demokrasi, barış,
adalet, sendikal hak ve özgürlükler mücadelesi veren kurum ve kuruluşlar oldu.
Peki, ne oldu? 150 bine yakın kamu çalışanı mahkeme kararı olmadan ihraç
edildi. Bizim 3 bine yakın işçi kardeşimiz, karakolun önünden geçmeyen bu
güzelim insanlar maalesef iş yerlerinden ihraç edildi. Bugün üniversitelerde
olması gereken 70 bine yakın üniversite genci maalesef cezaevlerinde. Biz
araştırdık, siz de araştırın. Ne istemiş bu gençlerimiz? Bu topraklarda eşitlik
istemiş, barış istemiş, kardeşlik istemiş.
Bir başka şey, basın ve ifade özgürlüğü Anayasa’da
teminat altında olmasına rağmen bugün gazeteciler maalesef cezaevinde. Bizim
yaptığımız araştırmalara göre, 10 bine yakın basın emekçisi bugün işsiz kalmış.
Biraz geriye gidelim hep birlikte, üzülerek söylüyorum, mevcut siyasal iktidara
karşı toplumsal muhalefetin içerisinde demokrasi mücadelesi verenlerle birlikte
yayın yapan gazetelerimiz maalesef kapatıldı, radyolarımız kapatıldı,
televizyonlarımız kapatıldı ve bugün, bir daha söylüyorum, 10 bine yakın basın
emekçisi maalesef işsiz. Sizin “OHAL” dediğiniz anlayış, “OHAL” dediğiniz
uygulama, “OHAL” dediğiniz sistem bize göre bu. Yani bugüne kadar bu
yaşananların önümüzdeki dönemde eğer üç yıl daha yaşanmasını istiyorsanız
buyurun çıkartılan yasalara siz de “evet" deyin. 
Bir önceki Millî Eğitim Bakanımız burada, 8’e yakın
bakanla birlikte çocuk işçiliğiyle ilgili gerçekten güzel bir kampanya başlatmıştık
ama hiçbir gelişme olmadığını da gördüm. Yani Anayasa’ya, 4857 sayılı Yasa’ya
baktığımızda, 15 yaşının altında, fiziken ve beynen hazır olmayan çocukların
tehlikeli ve riskli iş yerlerinde çalıştırılması yasaktır ama baktığımızda 2
milyona yakın çocuk tehlikeli ve riskli iş yerlerinde çalışmaya devam ediyor,
Birleşmiş Milletlerin kararına rağmen, ILO kararlarına rağmen. 
(Mikrofon otomatik cihaz tarafından kapatıldı) 
KANİ BEKO (Devamla) – Dolayısıyla, arkadaşlar, biz bu
insanları bu koşullarda, bu şartlarda ölüme terk edemeyiz. Bizim ihtiyacımız
olan OHAL değil, bizim ihtiyacımız olan eşitlik, özgürlük, demokrasi, barış ve
kardeşliktir. Dolayısıyla, bugün antidemokratik yasayla, antidemokratik
anayasayla yönetilen bir ülkenin çocuklarıyız. Antidemokratik anayasayla değil,
bu topraklarda eşitlikçi, özgürlükçü, demokratik, sosyal bir anayasaya
ihtiyacımız olduğunu buradan bir kez daha ifade etmek istiyorum.
Hepinize teşekkür ederim. (CHP ve HDP sıralarından
alkışlar) 
BAŞKAN – Teşekkür ederim Sayın Beko.
Aynı mahiyetteki diğer önerge üzerinde söz isteyen
Ankara Milletvekili Durmuş Yılmaz.
Buyurun Sayın Yılmaz. (İYİ PARTİ sıralarından alkışlar)
DURMUŞ YILMAZ (Ankara) – Sayın Başkan, değerli
milletvekilleri; ben de geçici 1’inci madde üzerinde söz almış bulunuyorum.
Bildiğiniz
gibi, geçici 1’inci madde Tasarruf Mevduatı Sigorta Fonu’na verilen kayyumluk
görevinin üç yıl daha devam etmesini, bu süreçte görev alan yetkililerin ceza
davaları varsa sonuçlanıncaya kadar, eğer herhangi bir satış işlemi varsa satış
işlemi sonuçlanıncaya kadar görevlerinin devam etmesini öngörüyor. Bir de, Türk
Ceza Kanunu’nun 133’üncü maddesine göre muvazaalı işlemlerle ilgili bir
düzenleme yapıyor.
Her
ülkenin mutlaka kendi ekonomik güvenliğiyle ilgili tedbir alması hakkıdır ve
görevidir. Dolayısıyla ekonomik güvenlikle ilgili olarak alınacak olan
tedbirler ve alınan tedbirler ekonomilerin genişleme dönemlerinde ve refahın
arttığı dönemlerde alınmalı ki toplumu rahatsız etmemeli ve dolayısıyla da
insanların inisiyatifini önlememeli.
Şimdi,
bu geçici maddede öngörülen hususla şu sonuç ortaya çıkıyor: Türkiye’de servet
yeniden bölüşülüyor ve yeniden paylaşılıyor, sermaye yeniden harmanlanıyor.
Daha önceki dönemlerde verilen teşviklerle, iş birliği yapılan kesimlerin
palazlanması ve onların önemli sermaye birikimleri ortaya çıktı ama sonunda
ortaya çıkan süreçte, onların zararlı olduğu varsayımından da hareketle bu
yapının dağıtılmasına karar verilmiştir ve şu anda da sermaye ve birikim
yeniden harmanlanıyor, yeni bir sermaye sınıfı ortaya çıkarılmaya çalışılıyor.
Şimdi,
bu maddeden hareketle, bu bir ekonomik güvenlik meselesi. Diyebilirsiniz ki
bunun ekonomik güvenlikle ne ilgisi var? Efendim, Tasarruf Mevduatı Sigorta
Fonu bir bankacılık hastanesidir. Eğer finansal sistem içerisinde başına
herhangi bir sorun gelen bir bankamız olursa Tasarruf Mevduatı Sigorta Fonu bu
hastayı rehabilite eder ve bu da finansal istikrar açısından ve ekonominin
güvenirliği açısından son derece önemlidir. Fakat bugün gelinen nokta
itibarıyla Tasarruf Mevduatı Sigorta Fonu’na verilen bu görev, bu kurumu asli
görevinden giderek uzaklaştırmaktadır ve işin kötüsü, bu tür uygulamalar kâğıt
üzerinde ne kadar akıllıca, dikkatlice yazılırsa yazılsın bu önemlidir ama
bundan daha önemlisi bu uygulamanın nasıl yapıldığıdır. Eğer bu uygulamayla
piyasaya yanlış bir sinyal verirseniz bunun bedelini ödersiniz. 
Şunu
diyebilirsiniz: Piyasadan bana ne. Öyle, piyasadan bana ne, yabancıdan da bana
ne. Ama siz 130 milyar dolar olarak devraldığınız kamu artı özel sektör toplam
dış borcunu bugün 460 milyar dolara getirdiyseniz ve de bu 460 milyar dolarlık
kamu artı özel sektör borcunun bugünden gelecek sene bugüne kadar vadesi gelen
kısmı dolar/euro paritesine bağlı olarak 170-180 milyar dolar arasında
değişiyorsa, bunun üzerine de GSYİH’nin yüzde 5,5-6’sına tekabül eden bir
yıllık cari açık koyarsanız bulmanız gereken para 230-240 milyar dolar. Eğer bu
parayı bulmazsanız ne olur? Bu parayı bulamazsanız birtakım makro dengeleriniz
bozulur. Bu, size yüksek enflasyon olarak döner, yüksek cari açık olarak döner,
değersiz TL olarak döner ve hayat pahalılığında soğanın fiyatı 6 liraya,
patatesin fiyatı 7 liraya çıkar. 
Dolayısıyla, bu
geçici maddeyi küçümsememek lazım. Bu geçici maddenin uygulaması önümüzdeki
dönemde ekonominin alacağı yönü ve bu ülkeye akacak olan sermayenin yönünü
belirleyecektir. O nedenle, yapılması gereken şey, bize borç veren ve muhtaç
olduğumuz o sermaye akımlarını sağlamak için, piyasayı rahatsız etmeyecek
şekilde bunu yapmamız lazım. Yapmazsak, dediğim gibi, bugün Merkez Bankası bir
karar aldı, sonucunda dövizin nereye geldiği belli. Şu anda yüzde 16’ya yakın
enflasyon var, yıl sonunda bunu 17-18 olarak görürüz ve hep birlikte bunun
bedelini öderiz.
Teşekkür
ediyorum. (İYİ PARTİ ve CHP sıralarından alkışlar) 
BAŞKAN –
Teşekkür ederim Sayın Yılmaz.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Önergeler
kabul edilmemiştir.
Geçici madde 1’i
oylarınıza sunuyorum: Kabul edenler... Kabul etmeyenler... Geçici madde 1 kabul
edilmiştir.
Madde 26
üzerinde bir önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 1 sıra sayılı Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin 26’ncı maddesindeki
“yayımı tarihinde” ifadesinin “yayımlandığında” şeklinde değiştirilmesini arz
ve teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul 
Aydın
 Alpay Antmen Rafet
Zeybek
 Mersin Antalya
BAŞKAN -
Komisyon önergeye katılıyor mu?
ADALET KOMİSYONU
BAŞKANI HAKKI KÖYLÜ (Kastamonu) - Katılmıyoruz Sayın Başkan.
BAŞKAN -
Gerekçeyi okutuyorum:
Gerekçe: 
İşbu teklifin
26’ncı maddesine ilişkin önerdiğimiz değişiklik düzenlemenin esasına değil
yazılış şekline ilişkindir. Yasa metinlerimizde daha düzgün bir Türkçenin hâkim
kılınması amaçlanmaktadır.
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
26’ncı maddeyi
oylarınıza sunuyorum: Kabul edenler... Kabul etmeyenler... 26’ncı madde kabul
edilmiştir.
27’nci madde
üzerinde bir önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan 1 sıra sayılı Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi’nin 27’nci
maddesindeki “yürütür” ifadesinin “uygular” şeklinde değiştirilmesini arz ve
teklif ederiz.
 Zeynel Emre Turan
Aydoğan Süleyman Bülbül
 İstanbul İstanbul
 Aydın
 Alpay Antmen  Rafet
Zeybek
 Mersin  Antalya
BAŞKAN - Komisyon önergeye katılıyor mu?
ADALET KOMİSYONU BAŞKANI HAKKI KÖYLÜ (Kastamonu) -
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe: 
İşbu teklifin 27’nci maddesine ilişkin önerdiğimiz
değişiklik düzenlemenin esasına değil yazılış şekline ilişkindir. Yasa
metinlerimizde daha düzgün bir Türkçenin hâkim kılınması amaçlanmaktadır.
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir.
27’nci maddeyi oylarınıza sunuyorum: Kabul edenler...
Kabul etmeyenler... 27’nci madde kabul edilmiştir.
Böylece, değerli arkadaşlar, ikinci bölümde yer alan
maddelerin oylamaları tamamlanmıştır.
Sayın milletvekilleri, gündemimizdeki konular da
tamamlanmıştır.
Alınan karar gereğince, kanun teklifleri ile
komisyonlardan gelen diğer işleri görüşmek için 25 Temmuz 2018 Çarşamba günü
saat 14.00’te toplanmak üzere birleşimi kapatıyorum.
Hayırlı geceler.
Kapanma Saati: 00.23




(X) 1 S. Sayılı Basmayazı 23/07/2018
tarihli 8’inci Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.




