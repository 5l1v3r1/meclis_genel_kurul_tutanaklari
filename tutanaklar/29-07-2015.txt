






TBMM Tutanak Müdürlüðü









29 Temmuz 2015 Çarşamba
BİRİNCİ OTURUM
Açılma Saati: 15.01
BAŞKAN: Başkan Vekili Şafak PAVEY
KÂTİP ÜYELER:
Mücahit DURMUŞOĞLU (Osmaniye), Emin ÇINAR (Kastamonu)
-----0-----
BAŞKAN – Sayın
milletvekilleri, Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddelerine göre, Cumhuriyet Halk Partisi Grup Başkan
Vekilleri Ankara Milletvekili Levent Gök, İstanbul Milletvekili Engin Altay ve
Manisa Milletvekili Özgür Özel ile 115 milletvekili tarafından Başkanlığımıza
verilen önerge üzerine olağanüstü toplanan Türkiye Büyük Millet Meclisinin
8’inci Birleşimini açıyorum.
BAŞKAN - Şimdi
elektronik cihazla yoklama yapacağız.
Yoklama için beş
dakika süre veriyorum.
Sayın
milletvekillerinin oy düğmelerine basarak salonda bulunduklarını bildirmelerini,
bu süre içerisinde elektronik sisteme giremeyen milletvekillerinin salonda
hazır bulunan teknik personelden yardım istemelerini, buna rağmen sisteme
giremeyen üyelerin ise yoklama pusulalarını beş dakikalık süre içerisinde
Başkanlığa ulaştırmalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN – Sayın
milletvekilleri, toplantı yeter sayısı vardır. 



BAŞKAN - Gündeme
geçmeden önce izninizle duygu ve düşüncelerimi paylaşmak istiyorum.
Değerli
milletvekilleri, bugün ülkemizin içinde bulunduğu olağanüstü acı koşullar
içinde olağanüstü toplanmış bulunuyoruz. Öncelikle, insanlık dışı terör
tuzaklarıyla kaybettiğimiz gençlerimizi, askerlerimizi, polislerimizi,
canlarımızı saygıyla, yasla ve rahmetle anmak istiyorum, yakınlarına sabır
diliyorum. 
Ben, her terörün
ardından görünmez yaralıları da merak ederim; kaçını daha kaybettiğimizi,
kaçının ömür boyu engelli kaldığını, onları bekleyen zahmetli geleceği
düşünürüm. Burada yaratacağımız her asabiyet, her tansiyon yükselişi sokağa
katmerli şiddet teşviki olarak dönebiliyor. Oysa insanlarımız öfkelerimizden,
nefretlerimizden çok daha kıymetliler çünkü bu vatan hırslarımızdan çok daha
değerli.
Bizler,
varlıklarımıza bir şey katmak için değil, varlıklarımızla bir şey katmak için
yüce Meclisteyiz. Oldukça hassas günlerdeyiz. Siyasi şiddet, toplumsal
huzursuzluk bizi her zamankinden çok daha acil sağduyu ve mantığa çağırıyor.
Felaketin neye benzediğini unutanlara, su satmak için yangın çıkarmak fikri
cazip gelebilir fakat yangın bir felakettir ve felaketten kâr umanları da kül
eder. 
Alternatif
hafızalar ülkesi olmaktan vazgeçip sadece ortak hafızamızı takip etsek düzlüğe
çıkabileceğimizi düşünüyor, inanıyor ve güveniyorum. Toplumumuza borçlu
olduğumuz davranışlarımızı ahlaki sorumluluklara göre düzenleyeceğimizden
kuşkum yok ve bunu kendi adıma da taahhüt ediyorum. 
Yüce Meclisin
değerli milletvekillerini saygıyla selamlıyor, Türkiye Büyük Millet Meclisinin
8’inci Birleşimindeki gündeme geçiyorum. (CHP sıralarından alkışlar) 
Gündemin
“Başkanlığın Genel Kurula Sunuşları” kısmında yer alan Türkiye Büyük Millet
Meclisinin olağanüstü toplantıya çağırılmasına ilişkin önergeyi okutuyorum. 


 
Türkiye Büyük Millet Meclisi
Başkanlığına
Anayasa’nın
93’üncü ve Türkiye Büyük Millet Meclisi İç Tüzük’ünün 7’nci maddesi gereğince,
ekte yer alan araştırma önergesini görüşmek üzere 29 Temmuz 2015 Çarşamba günü
saat 15.00’te Türkiye Büyük Millet Meclisinin olağanüstü toplantıya
çağrılmasını, Meclis araştırması açılmasının kabul edilmesi durumunda
Komisyonun kurulması ve TBMM tatile girdiği dönemde çalışmalarına devam
etmesine ilişkin kararların alınmasına kadar Genel Kurulun çalışmalarına devam
etmesini arz ve talep ederiz.
 Levent
Gök Engin
Altay Özgür
Özel
 Ankara İstanbul Manisa
Ek: CHP Grubunun 54 sayılı araştırma
önergesi.

İbrahim Özdiş (Adana)
Zülfikar İnönü Tümer (Adana)
Elif Doğan Türkmen (Adana)
Aydın Uslupehlivan (Adana)
Burcu Kayıkcı (Afyonkarahisar)
Mustafa Tuncer (Amasya)
Ayşe Gülsün Bilgehan (Ankara)
Tekin Bingöl (Ankara)
Murat Emir (Ankara)
Ali Haydar Hakverdi (Ankara)
Bülent Kuşoğlu (Ankara)
Aylin Nazlıaka (Ankara)
Şenal Sarıhan (Ankara)
Nihat Yeşil (Ankara)
Necati Yılmaz (Ankara)
Mustafa Akaydın (Antalya)
Çetin Osman Budak (Antalya)
Niyazi Nefi Kara (Antalya)
Devrim Kök (Antalya)
Uğur Bayraktutan (Artvin)
Mehmet Fatih Atay (Aydın)
Bülent Tezcan (Aydın)
Hüseyin Yıldız (Aydın)
Ahmet Akın (Balıkesir)
Mehmet Tüm (Balıkesir)
Muhammet Rıza Yalçınkaya (Bartın)
Yaşar Tüzün (Bilecik)
Tanju Özcan (Bolu)
Mehmet Göker (Burdur)
Nurhayat Altaca Kayışoğlu (Bursa)
Erkan Aydın (Bursa)
Ceyhun İrgil (Bursa)
Lale Karabıyık (Bursa)
Orhan Sarıbal (Bursa)
Muharrem Erkek (Çanakkale)
Bülent Öz (Çanakkale)
Tufan Köse (Çorum)
Kazım Arslan (Denizli)
Melike Basmacı (Denizli)
Gülizar Biçer Karaca (Denizli)
Erdin Bircan (Edirne)
Okan Gaytancıoğlu (Edirne)
Erdoğan Özyalçın (Erzincan)
Utku Çakırözer (Eskişehir)
Gaye Usluer  (Eskişehir)
Cemal Okan Yüksel  (Eskişehir)
Mehmet Gökdağ (Gaziantep)
Mehmet Şeker (Gaziantep)
Bülent Yener
Bektaşoğlu (Giresun)
Serkan Topal (Hatay) 
Hilmi Yarayıcı (Hatay) 
İrfan Bakır (Isparta) 
Onursal Adıgüzel (İstanbul) 
Gamze Akkuş
İlgezdi (İstanbul) 
Süleyman Sencer
Ayata (İstanbul) 
Kadri Enis
Berberoğlu (İstanbul) 
İlhan Cihaner (İstanbul) 
Dursun Çiçek (İstanbul) 
Seline Doğan (İstanbul) 
Zeynel Emre (İstanbul) 
Didem Engin (İstanbul) 
Eren Erdem (İstanbul) 
Aykut Erdoğdu (İstanbul) 
Mehmet Akif
Hamzaçebi (İstanbul) 
İlhan Kesici (İstanbul) 
Ali Özcan (İstanbul) 
Murat Özçelik (İstanbul) 
Oğuz Kaan Salıcı (İstanbul) 
Ali Şeker  (İstanbul) 
Bihlun Tamaylıgil (İstanbul) 
Mahmut Tanal (İstanbul) 
Mustafa Sezgin
Tanrıkulu (İstanbul) 
Gürsel Tekin (İstanbul) 
Erdoğan Toprak (İstanbul) 
Barış Yarkadaş (İstanbul) 
Gülay Yedekci (İstanbul) 
Zeynep Altıok (İzmir) 
Mustafa Ali Balbay (İzmir) 
Tacettin Bayır (İzmir) 
Musa Çam (İzmir) 
Aytun Çıray (İzmir) 
Ahmet Tuncay Özkan (İzmir) 
Özcan Purçu (İzmir) 
Selin Sayek Böke (İzmir) 
Kamil Okyay Sındır (İzmir) 
Zekeriya Temizel  (İzmir) 
Ali Yiğit (İzmir) 
Çetin Arık (Kayseri) 
Vecdi Gündoğdu (Kırklareli) 
Türabi Kayan (Kırklareli) 
Fatma Kaplan
Hürriyet (Kocaeli) 
Tahsin Tarhan  (Kocaeli) 
Mustafa Hüsnü
Bozkurt (Konya) 
Veli Ağbaba (Malatya) 
Mazlum Nurlu (Manisa) 
Tur Yıldız Biçer (Manisa) 
Aytuğ Atıcı (Mersin) 
Hüseyin Çamak (Mersin) 
Durmuş Fikri Sağlar (Mersin) 
Nurettin Demir (Muğla) 
Akın Üstündağ (Muğla) 
Mustafa Adıgüzel (Ordu) 
Seyit Torun (Ordu) 
Engin Özkoç (Sakarya) 
Hayati Tekin  (Samsun) 
Kemal Zeybek (Samsun) 
Barış Karadeniz (Sinop) 
Ali Akyıldız (Sivas) 
Emre Köprülü (Tekirdağ) 
Faik Öztrak (Tekirdağ) 
Candan Yüceer (Tekirdağ) 
Orhan Düzgün  (Tokat) 
Özkan Yalım  (Uşak)

Ünal Demirtaş  (Zonguldak)
Şerafettin Turpcu  (Zonguldak)
Gerekçe:
Yurttaşlarımızın can ve mal güvenliğine, iç barış ve toplumsal huzurumuza ve
ülkemizin güvenliğine kasteden terör eylemleri giderek tırmanmaktadır. Suruç’ta
32 yurttaşımızın yaşamını yitirdiği bombalı terör saldırısı, Adıyaman’da ve
Ceylanpınar’da 1 asker ve 2 polisimizin şehit edildiği terör eylemleri bu
tırmanışın önemli işaretleridir. Son günlerde ülkemizde yaşanan terör
olaylarının, Suriye politikası başta olmak üzere, son yıllardaki dış politika
tercihlerinden kaynaklandığına ilişkin yaygın ve ciddi bir kanaat oluşmuştur. 
Ülkemizin içinden
geçtiği bu zorlu süreç de göz önüne alındığında; 7 Haziran 2015 tarihinde
gerçekleştirilen milletvekili genel seçimleri ile Mecliste oluşan halk
iradesinin böylesine önemli bir konuyu ele alması artık bir zorunluluktur. 
Ülkemizde giderek
tırmanan terör olaylarının nedenlerinin araştırılması ve gerekli tedbirlerin bir
an önce alınması için meselenin gerçek çözüm yeri olan Türkiye Büyük Millet
Meclisinde görüşülmesi amacıyla Genel Kurulun olağanüstü toplanması
öngörülmüştür. 
BAŞKAN – Şimdi de
Başkanlığın çağrı yazısını okutuyorum.



Türkiye Büyük Millet Meclisi Başkanlığından
Bildirilmiştir
Türkiye Büyük Millet Meclisini; Cumhuriyet
Halk Partisi Grubu adına grup başkan vekilleri Ankara Milletvekili Levent Gök,
İstanbul Milletvekili Engin Altay ve Manisa Milletvekili Özgür Özel’in,
toplumsal barışı tehdit eden artan terör olaylarının nedenlerinin araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesini görüşmek için yeter sayıdaki üyenin istemi üzerine Anayasa’nın 93’üncü ve
Türkiye Büyük Millet Meclisi İçtüzüğü’nün 7’nci maddeleri gereğince 29 Temmuz
2015 Çarşamba günü saat 15.00’te olağanüstü toplantıya çağırıyorum. 
Milletvekillerinin
belirtilen gün ve saatte Genel Kurul toplantısına katılmalarını rica ederim. 
 İsmet
YILMAZ 
 Türkiye
Büyük Millet Meclisi Başkanı 



BAŞKAN – Sayın
milletvekilleri, şimdi olağanüstü toplantı çağrı önergesi uyarınca görüşülmesi
gereken, Cumhuriyet Halk Partisi Grubu adına grup başkan vekilleri Ankara
Milletvekili Levent Gök, İstanbul Milletvekili Engin Altay ve Manisa Milletvekili
Özgür Özel’in toplumsal barışı tehdit eden artan terör olaylarının nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesinin görüşmelerine başlayacağız. 
Hükûmet yerinde. 
Şimdi görüşme
konusu olan, Meclis araştırması açılmasına ilişkin önergeyi okutuyorum: 



Türkiye Büyük Millet Meclisi
Başkanlığına
Toplumsal
barışımızı tehdit eden ve yurttaşlarımızın yaşamına kasteden terör olaylarının
tüm boyutlarıyla görüşülmesi ve gerekli etkin tedbirlerin alınabilmesi için
Anayasa’nın 98’inci ve Meclis İçtüzüğü’nün 104’üncü ve 105’inci maddeleri
gereğince Meclis araştırması açılmasını arz ederiz. 

 Levent Gök Engin
Altay
 Ankara  İstanbul
 CHP
Grup Başkan Vekili  CHP
Grup Başkan Vekili

  Özgür
Özel
 Manisa
 CHP Grup
Başkan Vekili
Gerekçe:
Yurttaşlarımızın can ve mal güvenliğine, iç barış ve toplumsal huzurumuza ve
ülkemizin güvenliğine kasteden terör eylemleri dgiderek tırmanmaktadır. İç ve
dış politikada izlenen yöntemler ve bugüne kadar alındığı ifade edilen
tedbirler bu tehlikeyi azaltmamış, aksine tehdidin boyutu giderek artan bir
seyir izlemiştir. 
Son günlerde
ülkemizde yaşanan terör olaylarının, Suriye politikası başta olmak üzere son
yıllardaki dış politika tercihlerinden kaynaklandığına ilişkin yaygın ve ciddi
bir kanaat oluşmuştur. Ülkemizde giderek tırmanan terör olaylarının nedenlerini
araştırmak ve gerekli etkin tedbirleri bir an önce almak için Parlamentoda
bütün siyasi partilerin bir araya gelmesi ve görüşlerini ortaya koyması
gerekmektedir. 
Suruç’ta 32 yurttaşımızın yaşamını
yitirdiği bombalı terör saldırısının ve Adıyaman’da ve Ceylanpınar’da 1 asker
ve 2 polisimizin şehit edildiği terör eylemlerinin tüm boyutlarıyla TBMM’de ele
alınması bir zorunluluk hâline gelmiştir. 
BAŞKAN – Bilgilerinize sunulmuştur. 
İç Tüzük’ümüze göre, Meclis araştırması
açılıp açılmaması hususunda sırasıyla Hükûmete, siyasi parti gruplarına ve
önergedeki birinci imza sahibine veya gösterilecek bir diğer imza sahibine söz
verilecektir. 
Konuşma süreleri Hükûmet ve gruplar
için yirmişer dakika, önerge sahibi için 10 dakikadır.
Şimdi, ilk olarak, Hükûmet adına söz
alan Başbakan Yardımcısı Sayın Bülent Arınç’ı davet ediyorum. (AK PARTİ
sıralarından alkışlar)
BAŞBAKAN YARDIMCISI BÜLENT ARINÇ –
Sayın Başkan, değerli milletvekili arkadaşlarım; hepinizi saygıyla
selamlıyorum. 
Cumhuriyet Halk Partisi Grubunun
olağanüstü toplantı ve Meclis araştırması komisyonu kurulmasıyla ilgili
teklifini görüşmek üzere toplanmış bulunuyoruz; görüşmelerimizin verimli olmasını
diliyorum. 
Öncelikle, Cumhuriyet Halk Partisi
Grubuna verdikleri olağanüstü toplanma ve Meclis araştırması komisyonu
kurulmasıyla ilgili tekliflerinden dolayı teşekkür etmek istiyorum. Özellikle
son günlerde yaşanan, kalplerimizi kanatan, vicdanlarımızı sızlatan acı
olayların henüz içerisinde bulunduğumuz adli ve idari soruşturmalarının devam
ettiği bir zamanda ve Hükûmetimizin terörle, teröristle topyekûn mücadele
kapsamında yaptığı çalışmalar içerisinde konunun görüşülmesinde zaruret hasıl
olmuştu. Bunu Cumhuriyet Halk Partisi Grubu yerine getirdi. Onun için teşekkür
ediyorum. Şüphesiz komisyon kurulup kurulmaması Genel Kurulun takdirindedir,
vereceğiniz karara Hükûmet olarak saygı duyacağız; komisyon kurulabilir,
kurulmayabilir, bunlar sizin değerli oylarınızla sonuçlanacak hususlardır. 
Sözlerimin
başında, Sayın Başkan, sizlere başkan vekilliği görevinizde başarılar
diliyorum. Meclisimizi yönetme konusunda verimli, hayırlı çalışmalar yapmanızı
temenni ediyorum.
25’inci Dönemde halkımızın oylarıyla seçilmiş
birbirinden kıymetli, değerli milletvekili arkadaşlarımı da kutluyorum. Sizlere
de bu dönemde başarılı çalışmalar diliyorum. 
Değerli
arkadaşlarım, yirmi dakikalık konuşma sürem var, gruplar izin verirse belki
uzatılabilir. Bu kısa süre içerisinde konuyu toparlamaya çalışacağım
müsaadenizle. 
Öncelikle son
günlerde yaşanan olayları hepimiz acıyla karşıladık ve tepkimizi verdik. Hem
Suruç’ta meydana gelen ve 32 canımızın gitmesine yol açan kanlı olay,
arkasından yaşadığımız Viranşehir ve diğer ilçelerimizde, en son 1 binbaşımız
ile 1 uzman çavuşumuzun da şehadetine yol açan sebepler; bunun yanında farklı
illerde, farklı şekilde tezahür etmiş belki ayrıntılarını biraz sonra vereceğim
şiddet olayları kapsamında ülkemizde bir üzüntünün hâkim olduğunu söyleyebilirim.
Bu doğrudur, normaldir; memleketini, milletini seven herkes kaybettiğimiz
canlardan dolayı üzüntülüdür, yaşanan terör olaylarından dolayı da tepkilidir.
Dolayısıyla Meclisimiz olarak bu konuyu görüşmek hepimize düşen bir görevdi.
Biz de Hükûmet olarak sizlere bilgi arz etmek durumundaydık. 
Değerli
arkadaşlarım, konuya girmeden önce…
Çünkü Cumhuriyet Halk Partisinin hem teklifinde hem de Sayın Meclis
Başkanımızın çağrısında, özetle söylemem gerekirse bugünkü konumuz, ülkemizde
giderek tırmanan terör olaylarının nedenlerinin araştırılması ve gerekli
tedbirlerin bir an önce ele alınması için bir Meclis araştırması komisyonu
kurulması isteniyor. 
Değerli
arkadaşlarım, geçtiğimiz dönemde yani 24’üncü Dönemde bu konuyu özellikle
inceleyen iki tane komisyon raporu var. Bir tanesi: Türkiye Büyük Millet
Meclisi İnsan Haklarını İnceleme Komisyonu’dur. Şubat 2013 tarihlidir. Basılı
hâliyle üzerinde yazılı olan metin “Terör ve Şiddet Olayları Kapsamında Yaşam
Hakkı İhlallerini İnceleme Raporu’dur.” Kapsamlı bir rapordur, özenle
hazırlanmıştır. İnsan Haklarını İnceleme Komisyonumuzu tebrik etmemiz gerekir.
Özellikle 8’inci bölümünde de “Çözüm ve Öneriler” kapsamında akılcı birtakım
öneriler dile getirilmiştir. Bu, Şubat 2013 tarihlidir.
Yine aynı dönemde
Kasım 2013 tarihli bir Meclis Araştırması Komisyonu raporumuz var. Onun da sıra
sayısı 571’dir. Onun da özgün ismi: Toplumsal Barış Yollarının Araştırılması ve
Çözüm Sürecinin Değerlendirilmesi amacıyla kurulan Meclis Araştırması Komisyonu
Raporu’dur. Kasım 2013 tarihini taşımaktadır. Şüphesiz milletvekili
arkadaşlarımızın her iki komisyon raporlarını da elde etmek suretiyle
incelemelerinde ve bu konu üzerindeki çalışmalarına dayanak yapmalarında şahsen
fayda görüyorum. 
Değerli
arkadaşlarım, bunun yanında da geçtiğimiz dönemde 10 Temmuz 2014 tarihli ve
6551 sayılı Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun çıkarılmıştı, bildiğiniz gibi. Bu 10 Temmuz 2014
tarihli Resmî Gazete’de yayınlandı. Kanun’un asıl gerekçesi de biraz evvel
arkadaşlarımızın görüşülmesini arzu ettikleri konuyla doğrudan ilgilidir.
Kanun’un “Amaç ve kapsam” ibareli 1’inci maddesinde: “Bu Kanunun amacı, terörün
sona erdirilmesi ve toplumsal bütünleşmenin güçlendirilmesi için yürütülen
çözüm sürecine ilişkin usul ve esasları düzenlemektir.” diye başlıyor. 2’nci
maddesi “Uygulama, izleme ve koordinasyon” 3’üncü maddesi “Yetki ve sekretarya”
4’üncü maddesi “Kararlar ve yeri getirilmesi” 5’inci ve 6’ncı maddeleri de
“Yürürlük ve yürütme” maddeleridir.
Dolayısıyla
“Terörün sona erdirilmesi, toplumsal bütünleşmenin güçlendirilmesine yönelik
siyasi, hukuki, sosyoekonomik, psikolojik, kültür, insan hakları, güvenlik ve
silahsızlandırma alanlarında ve bunlarla bağlantılı konularda atılabilecek
adımlar belirlenmiştir. Gerekli görülmesi hâlinde de yurt içi ve yurt dışındaki
kişi ve kurum ve kuruluşlarla temas, diyalog, görüşme ve benzeri çalışmalar
yapılmasına karar verilir, bunlarla ilgili kurum ve kuruluşlar
görevlendirilir.” diyerek çok geniş kapsamlı, terörün sona erdirilmesinin
içerisine alabilecek psikolojik, sosyal ve siyasi birtakım önlemleri ve
birtakım çareleri de içinde taşıyan bildiğiniz gibi bir kanunumuz çıkmıştı. Bu
kanunun öngördüğü şekilde terörün sona erdirilmesiyle ilgili bu kanun
kapsamında yürütülecek çalışmalara ilişkin esaslar da yine Resmî Gazete’nin 1
Ekim tarihli sayısında Bakanlar Kurulu kararı olarak yayınlandı. Bakanlar
Kurulu kararı olarak yayınlanan bu çalışmalara ilişkin esasların amaç ve
kapsamıyla bu esasların uygulanmasında ilgili kurum, komisyon, kurul,
müsteşarlık, çalışma alanları, siyasi alan, siyasi kurum ve aktörlere yönelik
çalışmalar, hukuki düzenlemeler, insan hakları, sosyal programlar, kültürel
programlar, sorunun parçası olan aktörlerle temas, diyalog ve benzeri
çalışmalar, psikolojik destek ve rehabilitasyon çalışmaları çözüm sürecini ve
diğer unsurları da içerisine alan kapsamlı bir esaslar programı yine 1 Ekim
2014’te, neredeyse on ay kadar önce, Resmî Gazete’de yayınlandı ve buna ilişkin
de çalışmalar yapılmaya devam edildi.
Değerli
arkadaşlarım, bu kapsamda söyleyebileceğim, şüphesiz, çözüm süreci belki bugün
de tartışılacaktır. Özellikle, son günlerde “Devam edip etmediği, edecekse
nasıl edeceği, sona erip ermediği” konularında bir tartışma var ama 2009’dan
başlayarak kademe kademe devam eden ve en son 2012 Aralık ayından itibaren de
ete kemiğe bürünen bir “çözüm süreci” dediğimiz -ismini ne koyarsanız koyunuz-
önce “demokratik açılım” diye başlayan, daha sonra “Millî Birlik ve Kardeşlik
Projesi” diye isimlendirilen, sonra da herkesin kabullendiği bir isim olarak
“çözüm süreci” olarak devam eden bu konunun ne hâle geldiği, nasıl suistimal
edildiği, bundan sonraki devam edip etmemesiyle ilgili tartışmaları da konuşmam
içerisinde değerlendirmek istiyorum.
Ancak, bildiğiniz
gibi, şüphesiz, geçtiğimiz dönemlerden bu yana, on iki yıldan beri iktidarını
sürdüren AK PARTİ hükûmetleri döneminde hem Avrupa Birliği uyum paketleriyle
hem de daha sonra demokratikleşme paketleriyle bu konuda çok önemli adımlar
atıldı. Kendini hangi kimlikle ifade ederse etsin insanlarımızın haklarının
alabildiğince verilmesi, Türkiye’de geçmişten bu yana var olan birlik ve
kardeşliğin yeniden tesis edilmesine yönelik pek çok Anayasa maddesi
değiştirildi, pek çok kanunlar değiştirildi ve yenileri çıkarıldı. Bunları da
zaman içerisinde sizlere ayrıca takdim etmek istiyorum. 
Değerli
arkadaşlarım, son günlerde yaşanan olaylar şüphesiz sizler tarafından takip
ediliyor, bunları tekrar tekrar rakamlar ve veriler olarak belki veremeyeceğim
herkesin malumu olduğu için.
Bildiğiniz gibi,
20 Temmuzda Suruç’ta yaşanan “katliam” diyebileceğimiz 32 masum insana yönelmiş
bir terör olayı sonrasında, Başbakanlıkta, Sayın Davutoğlu Başbakanlığındaki
Hükûmetimizin ilk günlerinden itibaren varlığını her zaman güçlendirdiğimiz,
“kriz merkezi” diyebileceğimiz ama daha çok “Başbakanlık Koordinasyon Merkezi”
olarak bilinen kurumdan anbean takip ettik. Hem olaylar ve sonrası yapılan
soruşturmalar hem de güvenlik toplantımızdan sonra verilen bir karar gereğince
3 terör örgütüne karşı, belki bunu sayı olarak ifade etmek doğru değil ancak
PKK ve bağlantılı terör örgütlerine karşı, DAİŞ terör örgütüne karşı ve
Türkiye’de bazı eylemeleri sebebiyle “DHKP-C” diye bilinen örgütlere karşı
elbette güvenlik güçlerimiz operasyonlar yaptı, bu operasyonların sonuçları da
koordinasyon merkezimiz tarafından bugüne kadar açıklandı.
24 Temmuzda
başlayan bu açıklamalarda Ceylânpınar ilçesinde 2 polisin, Diyarbakır’da 1
polisin şehit edilmesi, yaralanması; daha sonra Kilis’te DAEŞ tarafından
askerimize karşı yöneltilen bir tecavüz ve daha sonraları da binbaşımızla uzman
çavuşumuzun şahadetlerine yol açan terör örgütleri faaliyetleri ve bunun
yanında araçların yakılması; yine askere, sivillere yönelik terör olaylarının
giderek artması, bazı şehirlerde yoğunlaşması üzerine operasyonlar yapıldı.
DAEŞ’e karşı yapılan, PKK kamplarına karşı yapılan bütün bu operasyonların
millî imkân ve kabiliyetlerimizle ve özel güvenlik toplantısında alınan
kararlar çerçevesinde, DAEŞ terör örgütüne karşı yapılanların da Türkiye
sınırları içerisinden bizzat ifa edilmek suretiyle gerçekleştirildiğini
söylemem gerekiyor. Bütün bu koordinasyon merkezi faaliyetlerimizde, en sonunda
bugün, 29 Temmuzda, 39 ilde operasyon yapıldığı, terör örgütleriyle ilişkili
görülen toplam 1.302 kişiye gözaltı işlemi uygulandığı bildirildi. “Binbaşı
Aslan Kulaksız” adı verilen son harekatta da PKK terör örgütünün yurt içi ve
yurt dışında Zap, Metina, Gara, Avaşin, Basyan, Hakurk ve Kandil’de önceden
kullanılan, bilinen yerler sığınak, barınak, depo, lojistik nokta ve barınma
alanları ile mağaraların vurulduğu kaydedilen açıklamayı hepimiz biliyoruz. 
Değerli
arkadaşlarım, sizlere arz etmek üzere son rakamları Adalet Bakanlığımızdan
almıştım, bu arada onları da arz edeyim müsaadenizle: PKK, KCK, DHKP-C, DAİŞ ve
diğer terör örgütlerine yönelik yapılan operasyonlara ilişkin bilgiler bugün
saat on bir itibarıyla: Gözaltına alınan kişi sayısı 1.061’dir, serbest
bırakılan kişi sayısı 156, savcılığa sevk edilen 545, mahkemeye sevk edilen
461, tutuklanan kişi sayısı 172, haklarında adli kontrol kararı verilen kişi
sayısı 201, mahkemece serbest bırakılan 66, kollukta hâlen gözaltında bulunan
kişi sayısı 360, savcılıkça serbest bırakılıp adli kontrol talep edilen ve
mahkemede işlemi devam eden kişi sayısı da 22 olarak görülmektedir. 
Bunların örgütlere
göre dökümleri var, kısaca onları da arz edeyim: Örgüt, PKK, KCK’ysa gözaltına
alınan kişi sayısı 847, kollukça serbest bırakılan 120, savcılığa sevk edilen
440, mahkemeye sevk edilen 362, tutuklanan kişi sayısı 140, diğer hâller de
serbest bırakılan veya adli kontrol verilenlerdir; DHKP-C ve diğer örgütlere
yönelik gözaltında 77, tutuklanan kişi sayısı 1, hâlen gözaltında bulunanlar 44
ve diğerleri de adli kontrol sebebiyle bırakılanlar; DAEŞ örgütüne karşı yapılan
operasyonlarda gözaltına alınan kişi sayısı 137, kollukça serbest bırakılan 18,
savcılığa sevk edilen 88, mahkemeye sevk edilen 82, tutuklanan kişi sayısı 31,
hâlen gözaltı süresi dolmamış olan 31, diğerlerinin de serbest bırakıldığını
söyleyebilirim.
Değerli
arkadaşlarım, bu örgütlerin içerisinde -süremin kısaldığını görüyorum-
özellikle PKK’yla ilgili olarak şunları söylemem gerekebilir. 2002’den bu yana
iş başında olan hükûmetlerimiz döneminde Türkiye'nin istikrar ve gelişmesinin
toplumsal bütünleşmenin önünde en büyük engel olan terör meselesini ve onun
altında yatan sorunları ülke gündeminden çıkarmak için kararlı ve cesur bir
tutum izledik. 
Millî Birlik ve
Kardeşlik Projesi ve diğerlerini kısaca söylemiştim. On iki yıllık
demokratikleşme ve normalleşme birikimi üzerine bu süreci inşa ettik. Çözüm
sürecinin nihai hedefi, terörün tamamen sona erdirilmesi ve buna bağlı olarak
toplumsal bütünleşmeyi de güçlendirmekti.
Çözüm sürecinin kamuoyuna doğru şekilde anlatılması amacıyla yazar,
akademisyen, sanatçı, kanaat önderleri arasından akil insanlar heyeti
oluşturulmuştu. Meclisimizde -konuşmamın başında arz ettiğim- komisyonların
bize verdiği donelerden istifade edilmişti. 
30 Eylül 2013
tarihinde Sayın Cumhurbaşkanımız tarafından kamuoyuyla paylaşılan demokratikleşme
paketi aracılığıyla başta siyasi hakların genişletilmesi olmak üzere, temel hak
ve özgürlükler alanında önemli yasal ve idari düzenlemeler hayata geçirilmişti.
Sonra, bildiğiniz kanunu çıkardık. 62’nci Hükûmet Programı’nda da bu kanuna
uygun çalışma esaslarını ve usullerini belirledik. 
Çözüm sürecinde
samimiyetine, kararlarına ve attığı adımlara karşılık Hükûmetimizin, çözüm
süreci boyunca örgütün sürece uygun hareket etmediği, süreci istismar edici
söylem ve eylemler içerisinde olduğu görünmektedir. 2013 yılı Mayıs ayında
-belki de Nevruz’u kastetmek lazım- silahlı unsurların ülke dışına çıkarılması
söylenmişti. Âdeta onlar açısından bir talimat gibi “Silahlar bırakılacak,
bundan sonra siyaset ve fikirler konuşulacak.” denmişti. Buna uyulmadı. 
Öte yandan örgüt,
kamu düzenini bozucu veya sekteye uğratma amaçlı şiddet içerikli eylemlerini bu
süreçte devam ettirdi. 2013’ten bu yana örgüt tarafından 202 iş yeri
kundaklandı, 113 iş makinası yakıldı, 171 tehdit olayı, vergilendirme, haraç
toplama olayı; 10 vatandaş öldü, 17 asker, 10 polis, 5 geçici köy korucusu
olmak üzere 32 güvenlik görevlisi şehit edildi. 
Bu kırılma
noktalarından birisi de hiç şüphesiz PKK, KCK ve HDP’nin “süresiz eylem”
çağrısıyla birlikte Doğu ve Güneydoğu Anadolu Bölgeleri başta olmak üzere pek
çok yerde baş gösteren ve 50’ye yakın vatandaşın hayatını kaybetmesiyle
sonuçlanan 6-8 Ekim olaylarıdır.
7 Haziran
seçimleri sonrasında örgütün üst düzey yöneticilerinin süreci bitirmeye yönelik
söylemlerinin ve şiddet içerikli eylem çağrılarının daha da yoğunlaştığı dikkat
çekmektedir. Bunun bir sonucu olarak da örgütün şiddet içerikli eylemlerinde
ciddi bir artış olduğu görülmektedir. Söz konusu eylemlere bakıldığında, sadece
7 Haziran seçimlerini takiben bugüne kadar geçen sürede 53 silahlı-bombalı
saldırı, 35 yol kesme- araç yakma, 139 şiddet içerikli, kanunsuz gösteri
yapıldı. Ayrıca sivillere ve koruculara yönelik tehdit, adam kaçırma, haraç
alma, erzak temini nitelikte 42 eylem gerçekleştirildi. Bu eylemlerde 6 asker,
4 polisimiz şehit oldu, 8 asker, 24 polis de yaralandı. Maalesef 1 polisimiz de
kaçırıldı, hatta 2 polisimiz.
Her ne kadar
-başta HDP olmak üzere- örgüt bileşenlerinin gerçekleri yansıtmayan çeşitli
söylemleri üzerinden tam bir dezenformasyon oluşturulmaya çalışılsa da çözüm
sürecini başlatan, ilk günden bu yana samimi bir kararlılıkla devam ettiren, bu
noktaya getiren temel irade Hükûmettir. 
Öte yandan gerek
örgüt yöneticilerinin söylemleri gerek örgütün şiddet içerikli eylemlerine
ilişkin veriler gösteriyor ki çözüm sürecine uygun hareket etmeyen ve bu süreci
bitirmeyip bu eylemlerini yapan STK’lara, siyasi partilere saldırma, iş
makinalarını yakma, işçileri alıkoyma, yol ve baraj yapımlarına engel olmaya
çalışmak, “vergi” adı altında haraç toplama ve iş adamlarını kaçırma gibi
eylemler, ara verilmeden, devam ettirilmiştir.
Ayrıca, HDP’li siyasetçilerin, süreç boyunca tehditkâr
söylemlerde geliştirdikleri “ayrılıkçı ve bağımsız devlet kurma” yönünde
açıklamalarda bulundukları görülmüştür.
Örgütün gerçekleri yansıtmayan çeşitli bahanelerin ardına
sığınarak süreçte üzerine düşenleri yapmadığı, samimi davranmadığı ve süreci
istismar ettiği açık bir şekilde görülmektedir.
Son 7 Haziran seçimleri öncesindeki demokrasi ve barış
ifadeleriyle süslü retoriğe karşı örgüt ve bileşenleri, çözüm sürecini
demokratik ortamın ve siyasi alanın genişlemesi olarak görmemekte, aksine
süreci kendi baskı, tehdit ve şiddet ortamını tahkim etmenin bir aracı olarak
kullanmaya çalışmaktadır. 
Bu noktada devletimizin temel görevi, vatandaşlarının can
ve mal güvenliğini korumak ve kamu düzeninin tam olarak tesisini sağlamaktır.
Tüm terör örgütlerine karşı aralarında herhangi bir ayrıma gidilmeksizin,
demokratik hukuk devleti sınırları içerisinde geniş kapsamlı operasyonlar
gerçekleştirilmektedir. 
Sayın Başkanım, ek süre verecek misiniz gruplarımız da
uygun görürse onlara da verilmek şartıyla?
BAŞKAN – Sayın Arınç, olağanüstü bir gündemle
buluştuğumuz için, bu oturuma mahsus olmak üzere, konuşmanızı bitirmek için iki
dakika ek süre vereceğim. Bu herkese uygulanacaktır.
Teşekkür ederim.
BAŞBAKAN YARDIMCISI BÜLENT ARINÇ (Devamla) – Çok hasis
davrandınız Sayın Başkan. Yani hem önemli bir toplantı yapıyoruz hem de iki
dakikalık ek süre…
O zaman, Öcalan’ın durumuna ilişkin açıklamalarda,
Kandil’den yapılan açıklamaların…
(Mikrofon otomatik cihaz tarafından kapatıldı) 
BAŞBAKAN YARDIMCISI BÜLENT ARINÇ (Devamla) – …onları
tekrar eden HDP milletvekillerinin, siyasetçilerin açıklamalarını tekrar okumak
zamanım kalmadı. Silahlı ve bombalı saldırıları gün, yer ve saatiyle ifade etme
imkânımı da elimden aldınız.
OKTAY VURAL (İzmir) – Sayın Bakana daha fazla süre
verebilir efendim. Yani o konu gruplarda problem teşkil etmez.
BAŞBAKAN YARDIMCISI BÜLENT ARINÇ (Devamla) – O zaman
DAİŞ’le ilgili kısaca bir bilgi sunmak istiyorum. 
DAİŞ operasyonlarına yönelik, değerli arkadaşlarım,
şüphesiz DAİŞ’i 2013 yılında Bakanlar Kurulu kararıyla bir terör örgütü olarak
ilan eden ve buna yönelik çalışmaları da kesintisiz bir şekilde yerine getiren
bir Hükûmetimiz var. Bundan dolayı bize yöneltilen eleştirileri hiç kabul
etmiyoruz. Bakanlar Kurulu toplantısından sonra da ifade etmiştim, bu konuda
bir Batı ülkesi belki bizden farklı kararlar alabilir çünkü onları çok fazla
ilgilendirmiyor ama sınırlarımızda yaşanan gerginlik ve Türkiye’ye yönelen
tehditler sebebiyle DAİŞ’e karşı aldığımız tedbirlerle de hem yabancı terörist
savaşçıların geçişine karşı hem de diğer bütün tedbirlerimizle bugün -sadece
bombalamayı kastetmiyorum- diğer ülkelerle de terörle iş birliği kapsamında çok
önemli çalışmalar yapmaktayız.
Değerli
arkadaşlarım, IŞİD’le yan yana vermiş veyahut da IŞİD’le iç içe geçmiş bir
hükûmeti, nefret ve lanetle böyle bir söylemi reddederim, bu hiçbir Türkiye
Cumhuriyeti hükûmetine yakışmaz. Dolayısıyla, aldığımız kararların ve uygulamaların
Türkiye'nin teröre bakış açısını fazlasıyla ortaya koyduğunu söyleyebilirim. 
Başta söz verdiğim
bir konuyu ifade etmek istiyorum, o da çözüm süreci konusunu ağızlarında sakız
gibi çiğneyenlere karşı. Ta başlangıçtan bu yana bu süreç istismar edilmiştir
ve istismar edildikçe de Cumhuriyet Halk Partisinden, Milliyetçi Hareket
Partisinden de bazen politik söylemlerle bazen de esasa yönelik eleştiriler
gelmiştir. Bugün görüyoruz ki bu eleştiriler büyük ölçüde haklıdır. (MHP
sıralarından alkışlar) Dolayısıyla, bu sürece Türkiye'nin ihtiyacı var. 
(Mikrofon otomatik
cihaz tarafından kapatıldı) 
BAŞBAKAN
YARDIMCISI BÜLENT ARINÇ (Devamla) – Sadece şiddetle, silahla terörle baş etmek
mümkün değildir. Mutlaka siyasal, sosyal, psikolojik tedbirleri de almak suretiyle
hem PKK terörünü hem de bütün terörleri ancak bitirebiliriz.
OKTAY VURAL
(İzmir) – Sayın Başkan, ilave süre verebilir misiniz, duyamıyoruz.
BAŞBAKAN
YARDIMCISI BÜLENT ARINÇ (Devamla) – Dolayısıyla, çözüm süreci, ismi de
değişebilir, şartları da değişebilir ama Türkiye'nin son şansıdır, böyle bir
sürece ihtiyacımız var. Bugün de yaşadığımız tecrübeleri de dikkate alarak,
birilerinin sakız gibi çiğnediği çözüm süreci değil, ayağı yere basan, netice
alıcı ve örgütün silah bırakmasına, terörden vazgeçmesine yol açabilecek tüm
tedbirleri Hükûmet olarak uygulayacağız.
Hepinize saygılar
sunuyorum. (AK PARTİ sıralarından alkışlar) 
İDRİS BALUKEN
(Diyarbakır) – Sayın Başkan… Sayın Başkan…
BAŞKAN – Sayın
Baluken, buyurun.
İDRİS BALUKEN
(Diyarbakır) – Sayın Arınç konuşması sırasında HDP’li vekillerin ayrılıkçı ve
bağımsızlık isteyen söylemleriyle sürecin zedelendiğini söyledi, müsaade
ederseniz sataşmadan söz isteyeceğim. 
BAŞKAN – Şu anda
HDP, Halkların Demokratik Partisi, adına grup konuşmanız zaten olacak. İstiyorsanız,
görüşmeler bittiğinde bunu değerlendirebiliriz. 
İDRİS BALUKEN
(Diyarbakır) – Yani, İç Tüzük’e göre grubumuza direkt bir sataşmada bulundu. O
nedenle müsaade ederseniz ben sataşmaya cevap vermek istiyorum. 
MAHİR ÜNAL
(Kahramanmaraş) – Sayın Başkan, grup adına konuşma yapılacak zaten. 
BAŞKAN – Ben şimdi
tutanakları inceleteceğim, ona göre bir değerlendirme yapıp size geri döneceğim
Sayın Baluken. 
İDRİS BALUKEN
(Diyarbakır) – Peki, olur. 
BAŞKAN – Şimdi,
Halkların Demokratik Partisi Grubu adına, Şanlıurfa Milletvekili Sayın Osman
Baydemir’i davet ediyorum. (HDP sıralarından alkışlar) 
HDP GRUBU ADINA
OSMAN BAYDEMİR (Şanlıurfa) – Sayın Başkan, saygıdeğer milletvekilleri; hepinizi
şansım ve grubum adına saygıyla, sevgiyle, hürmetle selamlıyorum. 
Bu olağanüstü
birleşimde, olağanüstü toplantıda ülkemizde derdest olan olağanüstü zaman
diliminin, ülkemizin dört bir yanına sıçrama ve ülkemizin dört bir yanını yakma
potansiyeline sahip olan şiddet sarmalından bir an önce çıkarılması çabasına
büyük bir katkı sunulması temennisiyle sözlerime başlamak istiyorum. 
Öncelikle, Türkiye
Büyük Millet Meclisinin, 8 Haziran sabahından itibaren, Türkiye toplumunun tüm
farklılıklarının cumhuriyet tarihi boyunca en yüksek temsiliyet oranına sahip
olduğundan duyduğum memnuniyeti de ifade etmek istiyorum. Hakikaten, 8 Haziran
tarihinden itibaren, sabahından itibaren Türkiye özü itibarıyla yepyeni bir
güne, yepyeni bir döneme uyandı. Ama maalesef, maalesef, Türkiye halklarının,
Türkiye farklılıklarının, Türkiye çeşitliliklerinin, Türkiye toplumunun bir
bütün olarak parlamenterlere, milletvekillerine, siyaset mekanizmasına emretmiş
olduğu “Barışın, uzlaşın, ortak paydalarda buluşun ve yetmiş yıllık, seksen
yıllık ret ve inkâr politikalarını nihai bir barışla taçlandırın.” mesajı ya
alınmadı ya da bu mesajın gereğinin yerine getirilmemesi çabasında hâlen ısrar
ediliyor.
Saygıdeğer
milletvekilleri, Sayın Başkan; her şeyden önce, Suruç’ta insanlık ailesine
karşı suç işleyen barbarlık örgütünün, IŞİD organizasyonunun Kobani’de gerçekleştirmiş
olduğu katliamın, katliamların yarasını sarmak üzere, Türkiye’nin dört bir
yanından Türklerin, Kürtlerin, bütün halklarımızın barış içerisinde, kardeşçe
yaşamasını sürdürebileceğinin umudu olan pırıl pırıl gençler Suruç’ta katliama
maruz kaldılar. Çok açık ve net söylüyorum; o gün, akşamına kadar, Suruç’a ve
Antep’e ulaşıncaya kadar âdeta bu toplumu oluşturan nüfusun neredeyse yüzde
90’ının “Ya Rabbim, bu bizim son acımız olsun, bu son saldırı olsun!” duaları
her evden yükseldi. Ama maalesef, toplumda var olan barış feraseti, toplumda
var olan barış arzusu henüz siyasi partilerimizin ortak bir tezahürü, ortak bir
çabası olmamıştır. 
İşte bugün, bu
toplantıda, bu tarihî buluşmada tarihî bir kararlaşmaya hep beraber gelin katkı
sunalım. Her şeyden önce, Suruç ve Suruç katliamının devamında, Ceylanpınar,
Adıyaman ve ülkenin dört bir sathımailine yayılmış olan ateşin yaktığı her
yüreğin acısını yüreğimizin derinliğinden hissediyoruz ve bugüne kadar, bu
dakikaya kadar yaşamış olduğumuz acının, acıların son acımız olmasının
temennisinde, çabasında bulunuyoruz.
HDP olarak bugün
bu toplantıya dâhiliyetimiz, Halkların Demokratik Partisi olarak bugünden
sonraki de bütün duruşumuz bir daha asla ve kata bu ülke coğrafyası içerisinde,
tek bir insanımızın hayatını çatışma ortamı içerisinde yitirmemesinin pratiği,
çabası ve aktivitesi olacaktır. 
 Bir kez daha hepinizin huzurunda, bir kez daha
hepinizin vicdanına çağrıda bulunmak istiyorum. Sadece ve sadece
yaptıklarımızdan değil, yapma imkânına sahip olup yapmaktan imtina
ettiklerimizden de mesulüz, bir gün hesaba çekileceğiz. Eğer bu Meclis, eğer bu
Parlamento -AKP’siyle, CHP’siyle, MHP’siyle, HDP’siyle- gerçekten tek bir
yurttaş evladımızın, tek bir kardeşimizin hayatını yitirmesini istemiyorsa
irade burasıdır, Türkiye Büyük Millet Meclisidir ve eğer egemenlik kayıtsız,
koşulsuz milletinse milletin iradesi de işte burada tecelli etmiştir, burada
vücut bulmuştur. Gelin, o hâlde, her birimiz bulunduğumuz zeminde, insani
sorumluluğumuzun gereği olarak, ahlaki sorumluluğumuzun gereği olarak, vicdani
sorumluluğumuzun gereği olarak bu çatışma pratiğine, bu savaş pratiğine, bu
darbe pratiğine “Dur!” diyelim ve emin olun ki 2013 yılından neredeyse seçim
sathımailine kadar devam eden çatışmasızlık ortamının kıymetinin ne kadar
değerli olduğunu herhâlde bugün hep beraber daha iyi idrak edebiliyoruz. O
hâlde yapmamız gereken tek şey, aciliyetle, ivedilikle, bir daha toprağa tek
bir canımızın düşmeyeceği bir ortak idareyi bugün burada yaşama
geçirebilmektir. Müsaadeniz olursa bugün ve bugünü tarihî bir güne
dönüştürmenin arifesindeyken, çabasındayken gelin neden bu sarmal, neden bu
şiddet dalgası tekrar başladı, tekrar başlatıldı bunu masaya yatıralım.
Değerli
kardeşlerim, cumhuriyet tarihimiz boyunca yaşamış olduğumuz en büyük siyasi
gelişme, pozitif manadaki en büyük siyasi gelişme, elbette ki 2013
“Nevroz”uyla, Sayın Öcalan’ın barış manifestosuyla, deklarasyonuyla başlayan
süreçtir. Ve o sürecin, ta ki Ağrı’da seçim sathımailinde seçim atmosferini
zehirlemeye çalışan provokasyona kadarki devam etmiş olan sürecin içerisinde
eğer ki AKP iktidarı barışı etkin bir
şekilde yönetebilmiş olsaydı, gereklerini yerine getirebilmiş olsaydı,
bugüne kadar bir kez değil onlarca kez şiddet ve şiddetin bütün argümanları
devre dışı kalacaktı ama maalesef, AKP Hükûmeti, barış sürecinin, çözüm
sürecinin, Türkiye'nin batı yakasına asker, polis, sivil cenazesinin,
Türkiye'nin doğu yakasına da gerilla, korucu cenazesinin gitmemesinden kaynaklı
toplumun gerçekleri sorgulaması, toplumun iktidardan, iktidarlardan,
siyasetten, siyasetçiden hesap sorma pratiğinden kaynaklı ve on üç yıllık
iktidar olmanın âdeta doğal sonucu olan iktidarın kirletilmesinin hesap
sormasından dolayı büyük bir kan kaybetti. Yurttaş, tercihini ortaya koyarken
hesap sorabilir bir iradeye, bir pozisyona geldi. Tam da bu noktada açık ve net
ifade etmek gerekirse, Hükûmet bir kez daha 1993’lerin, 1990’ların, hatta ve
hatta 2000’li yılların ve hatta ve hatta cumhuriyet tarihindeki diğer
hükûmetlerin refleksine, devlet refleksine geri döndü ve o geri dönüş, bir kez
daha şiddeti toplumsal yaşamımızın bir parçası hâline dönüştürmek, Türkiye'nin
batı yakasına asker ve polis cenazesi getirmek, Türkiye'nin doğu yakasına da,
Kürt coğrafyasına da gerilla cenazesini götürmek suretiyle âdeta bir milliyetçi
dalga yaratarak HDP’nin baraj altında bırakılması politikasını devreye koydu.
Eğer bu politika tutmuş olsaydı, belki de bugün Parlamento aritmetiği, iradesi
bu şekilde tecelli etmemiş olacaktı. Sayın Cumhurbaşkanının seçim arifesinde
“Eğer ki tek başına hükûmet kuramazsak b ve c planlarımız var.” demişlerdi.
İşte o c ve b planları 8 Haziran sabahından itibaren hayata konuldu, 8 Haziran
sabahından itibaren piyasaya sunuldu. 
Değerli
kardeşlerim, Saygıdeğer Başkan, saygıdeğer milletvekilleri; her şeyden önce
iktidar olma uğruna, tek başına iktidar olma uğruna bugün Türkiye’nin dört bir
yanına cenazelerin bir kez daha gitme tehlikesiyle karşı karşıyayız, bir kez
daha. (AK PARTİ sıralarından gürültüler) 
RECEP ÖZEL
(Isparta) – Ne biçim laf bu ya?
PERVİN BULDAN
(İstanbul) – Sayın Başkan, uğultuyu keser misiniz lütfen.
OSMAN BAYDEMİR
(Devamla) – Bu minvalde yapılması gereken şey, bir kez daha…
SALİH KOCA
(Eskişehir) – Türkiye’nin her bir coğrafyası Türk coğrafyasıdır. 
OSMAN BAYDEMİR
(Devamla) – …barış zeminine geri dönüş duruşundan başka bir çaremiz yoktur. 
HÜSNÜYE ERDOĞAN
(Konya) – Hadi PKK’ya “terörist” de de… 
OSMAN BAYDEMİR
(Devamla) – Bugün itibarıyla ortaya koymuş olduğumuz tablo, Ağrı’da, Mersin’de,
Adana’da ve Diyarbakır’da yaşatılan saldırılar…
SALİH ÇETİNKAYA
(Kırşehir) – Şov yapıyorsun, şov!
OSMAN BAYDEMİR
(Devamla) – …partimize yöneltilen saldırılar, 200’e yakın saldırı ve ama aynı
zamanda Diyarbakır’daki katliam girişimi… Eğer bunlar etkin bir şekilde
soruşturulsa ve üzerine gidilmiş olsaydı, failler bütün teferruatıyla açığa
çıkarılmış olsaydı, emin olun ki Suruç’taki katliamı Türkiye toplumu yaşamamış
olacaktı. Tam da bu noktada bir darbe mekaniğiyle maalesef karşı karşıyayız. 
AHMET GÜNDOĞDU
(Ankara) – PKK’yla aranıza mesafe koyun, konuşalım.
OSMAN BAYDEMİR
(Devamla) – Benim bugün buradaki amacım, burada grubumun ve şahsımın amacı, bir
kez daha söylüyorum, reste, savaş isteyenlerin restine restle karşılık vermek
değildir. (AK PARTİ sıralarından gürültüler) Bir kez daha söylüyorum, şu andaki
ateşe benzin dökmek değildir, tam tersine ülkenin tümünü saracak olan…
SALİH ÇETİNKAYA (Kırşehir) – PKK’yı
terörist olarak ilan ediyor musunuz? 
OSMAN BAYDEMİR (Devamla) - …savaşa su verebilmek bu savaşı söndürme
çabasıdır. 
HÜSNÜYE ERDOĞAN (Konya) – Sizin
elinizde. 
OSMAN BAYDEMİR (Devamla) – Bu şekilde
ele almak gerekiyor.
HÜSNÜYE ERDOĞAN (Konya) – Sizin
elinizde. 
OSMAN BAYDEMİR (Devamla) – Ama şüphesiz
ki bu tek başına seçimle de izah edilmeyecek bir tabloydu. 
Bir diğer tablo da çözüm ve müzakere
sürecinin yok sayılması, Sayın Cumhurbaşkanının Dolmabahçe Deklarasyonu’nu
tanımaması. Ama aynı zamanda müzakere heyetinin çalışmaları ve çabalarında
gözlemci heyetin oluşumunu özellikle engellemesi ve şüphesiz ki Orta Doğu
siyasetinde Türkiye-Suriye politikası ve özellikle de Türkiye-Suriye
politikasında Rojava statüsüne, Kürtlerin statüsüne net bir şekilde “kırmızı
çizgimdir” diye karşı çıkması yani Suriye’de barbarlığa karşı mücadele eden
kardeşlerimizin komşuluğumuz olarak tercih edilmemesi barış sürecini, müzakere
sürecini de kesintiye uğratan en önemli politik argümanlardan, nedenlerden bir
tanesi olmuştur. 
HÜSNÜYE ERDOĞAN (Konya) – Esed’in
çekildiği yerlere kimler geliyor, bir bakın bakalım.
OSMAN BAYDEMİR (Devamla) – Bu itibarla
-bir kez daha söylüyorum- bizim açımızdan Suruç’ta katledilen kardeşlerimizin
yaşam hakkı nasıl kutsalsa, Ceylânpınar’da uykudayken cinayete maruz kalan,
katledilenler de aynı şekilde yaşam hakkına sahiptir ve kardeşlerimizdir. (AK
PARTİ sıralarından gürültüler) 
İDRİS BALUKEN (Diyarbakır) – Niye
rahatsız oluyorsunuz?
VURAL KAVUNCU (Kütahya) – Niye kalleşçe
vurdunuz o zaman?
KEMAL TEKDEN (Kayseri) - Kürtlere
hizmet eden ambulansı niye yaktınız?
OSMAN BAYDEMİR (Devamla) – Değerli
kardeşlerim, her bir saldırı, her bir cinayet mutlak suretle bir arka plana
sahiptir. İşte, bahsetmiş olduğum b planı, 8 Haziran sabahından itibaren
derdest edilen plan tek başına iktidar olunmadığı için ülke bir savaş
sathımailine çekiliyor. Bir kez daha -ya Rab- tek başına iktidar olma uğruna
fidanlar, canlar toprağa gömülüyor, defnediliyor. (HDP sıralarından alkışlar;
AK PARTİ sıralarından gürültüler, sıra kapaklarına vurmalar) Her birinizin
iktidarı, her birimizin iktidarı, isterseniz kardeşliğime inanın, isterseniz
kardeşliğime inanmayın, Rabb’im şahittir ki, beni de sizi de yaratan Rabb’im
şahittir ki bütün dünya iktidarları, benim ve arkadaşlarımın vekilliği bin kere
bir askerin, bir polisin, bir gerillanın yaşam hakkına, bir sivilin yaşam
hakkına binlerce kez kurban olsun, binlerce kez kurban olsun. (HDP sıralarından
alkışlar, AK PARTİ sıralarından gürültüler) 
GÖKCEN ÖZDOĞAN ENÇ
(Antalya) – Gerilla neyin gerillası?
OSMAN BAYDEMİR
(Devamla) - Kardeşlerim, bizim yapmamız gereken… Kinle, öfkeyle, misliyle yanıt
vermekle hiçbir sorunu çözemeyeceğiz zira otuz yıllık pratiğimiz de zaten bu
pratikti. Türk’üyle, Kürt’üyle bu pratikten yeteri miktarda çektiğimiz için,
yeteri miktarda bu coğrafyada bu toprağa bedenler, canlar düştüğü için 2013’te
müzakere masasını kurduk ve müzakere masası kurulunca… Kurulma aşamasına kadar
kabul ediyorum ki onlarca fedakârlık örneği vardır, gelin o fedakârlık örneğine
bir kez daha geri dönelim, gelin el ele vererek bir kez daha bu toplumun tek
bir ferdinin hayatını yitirmeyeceği bir zemini, bir geleceği birlikte inşa edelim.
(AK PARTİ sıralarından gürültüler) 
GÖKCEN ÖZDOĞAN ENÇ
(Antalya) – Omuzda keleşle yapılmaz, onu çıkartacaksın! Onu çıkartacaksın!
OSMAN BAYDEMİR
(Devamla) - İşte bunun için de Sayın Cumhurbaşkanının Çin’e gitmeden önce
yapmış olduğu konuşma ve bugün Sayın Davutoğlu’nun yapmış olduğu konuşma, bir
kez daha söylüyorum, bugün içerisinde bulunduğumuz pratiğin de kendisi, barışa
suikast girişimidir, birlikte yaşama arzumuza suikast girişimidir. (HDP
sıralarından alkışlar, AK PARTİ sıralarından gürültüler) Gelin HDP olarak
şiddet kimden gelirse gelsin, savaş kimden gelirse gelsin -a’dan, b’den, c’den,
d’den- hiçbir farkı olmaksızın hep birlikte sizin savaş yapmanıza izin
vermeyeceğiz diyelim. (HDP sıralarından alkışlar) 
SALİH ÇETİNKAYA (Kırşehir) –
Kandil’deki ağababalarınıza sormadan karar alamıyorsunuz!
OSMAN BAYDEMİR (Devamla) – Hep beraber
savaşa karşı bir barış cephesi içerisinde buluşmayı başaralım.
HÜSNÜYE ERDOĞAN (Konya) – Sayın
Başbakanımızın deklarasyonuna imza atın önce.
OSMAN BAYDEMİR (Devamla) – Kardeşlerim,
biliyorum ki bizler birbirimizden farklı siyasi düşüncelere, birbirimizden
farklı siyasi fikirlere ve yaşam tarzına sahip insanlarınız.
SALİH ÇETİNKAYA (Kırşehir) – Grubuna
söyle, grubuna!
ALİ KENANOĞLU (İstanbul) – Yahu, bir
dinle be!
OSMAN BAYDEMİR (Devamla) – Benim
buradaki hitabım daha çok sizlerin, vicdan sahibi olan siz saygıdeğer
vekillerin vicdanınadır.
SALİH ÇETİNKAYA (Kırşehir) – Grubuna
söyle, grubuna; bak orada, onlara söyle.
OSMAN BAYDEMİR (Devamla) – Eğer ki biz
sorumluluğumuzun gereğini yapmazsak, her bir vekil olarak savaş cephesine
karşı, darbe girişimine karşı net bir duruş sahibi olmazsak toprağa düşecek her
bir candan bizler de hem halk nazarında hem de Hak nazarında mesul olacağız.
(HDP sıralarından alkışlar)
SALİH ÇETİNKAYA (Kırşehir) – Sen
sorumlusun, hepsinden sen sorumlusun.
OSMAN BAYDEMİR (Devamla) – Gelin yürek
yüreğe verelim, gelin el ele verelim.
GÖKCEN ÖZDOĞAN ENÇ (Antalya) – Kalleşçe
vuruyorsunuz, kalleşçe!
OSMAN BAYDEMİR (Devamla) - Ve gelin bir
kez daha hiçbir kimseden hiçbir kimseye kalleşliğin olmaması için biz bariyer oluşturalım, biz bariyer
oluşturalım.
GÖKCEN ÖZDOĞAN ENÇ (Antalya) – Siz
yapıyorsunuz onu, kalleşliği.
OSMAN BAYDEMİR (Devamla) – Gelin hep
birlikte bir kez daha tarihin “background”unu inceleyelim.
SALİH ÇETİNKAYA (Kırşehir) – Tarih sizi
hiç affetmeyecek.
OSMAN BAYDEMİR (Devamla) – Bu coğrafya,
Mezopotamya ve Anadolu coğrafyası bin yıldır ittifaklarla ayaktaydı. Artık,
Orta Doğu coğrafyasındaki kardeş halklarımız olan Arap halkı, kardeş halkımız
olan Türk halkı, kardeş halkımız olan Fars halkı burada Kürt halkının da
yaşadığı eşitlik hukuku çerçevesinde, özgürlük hukuku çerçevesinde bir arada
yaşam hukuku çerçevesinde barış elini uzattığı, birlikte yaşam elini uzattığı
gerçeğini yok saymayalım, bu eli havada bırakmayalım.
GÖKCEN ÖZDOĞAN ENÇ (Antalya) – Siz
silahı bırakın, silahı!
VEYSİ KAYNAK (Kahramanmaraş) –
Keleşleri bırakırsanız olur.
OSMAN BAYDEMİR (Devamla) – Eğer biz
bunu başarabilirsek ve bugün bu Meclis “evet” derse, bugün başta AKP Grubu olmak
üzere bu Meclis “evet” derse, vallahi billahi tallahi bu savaş kırk sekiz saat
içerisinde durur. Kırk sekiz saat içerisinde tek bir insanımızın hayatını
yitirmeyeceği bir zemini yaratırız biz. (AK PARTİ sıralarından gürültüler)
Bunun yolu da çok açık ve nettir. 
VEYSİ KAYNAK
(Kahramanmaraş) – Silahları bırakmak. 
OSMAN BAYDEMİR
(Devamla) - İki yıl boyunca…
Aha burada grup başkan vekillerimiz, İmralı heyeti burada duruyor. Neden 8
Haziran sabahından itibaren bu grubun bir kez daha İmralı adasına gitmesine izin
vermiyorsunuz? Bir kez daha Türkiye'nin bu şiddet sarmalından, bu çılgınlıktan,
bu vicdansızlıktan behemahâl çıkmasının,
kalıcı, onurlu bir barışın inşasının önüne neden bariyer oluşturuyorsunuz? Dolayısıyla, çözüm çok açık ve nettir. Behemahâl bu Meclis… 
(Mikrofon otomatik
cihaz tarafından kapatıldı) 
VEYSİ KAYNAK
(Kahramanmaraş) – Çözüm silahları bırakmaktır. 
BAŞKAN - İki
dakika ek sürenizi veriyorum Sayın Baydemir. 
OSMAN BAYDEMİR
(Devamla) – İki dakikam mı var? 
Bu Meclis
behemahâl çözüm endeksli bir tabloyu önüne koymalıdır. Benim hepinize,
hepinizin vicdanına bu manada çağrım var. 
GÖKCEN ÖZDOĞAN ENÇ
(Antalya) – O tarafa söyle, o tarafa!
PERVİN BULDAN
(İstanbul) - Sana söyleyecek, sana! 
OSMAN BAYDEMİR
(Devamla) – Kardeşlerim, gelin, Ağrı, gelin Manisa… 
GÖKCEN ÖZDOĞAN ENÇ
(Antalya) – Sana söylesin, vicdansızsınız siz.
(HDP sıralarından gürültüler) 
PERVİN BULDAN
(İstanbul) – Sen bir sus be! Sus! Çok ayıp bir şey, çok ayıp. Vır vır vır,
sabahtan beri. Kadınlığından utan biraz. 
OSMAN BAYDEMİR
(Devamla) - Arkadaşlar, bir saniye… Ben meramımı anlatıyorum, siz rahat olun. 
BAŞKAN – Sayın
milletvekilleri, çok rica ediyorum. Bu ülke sizin egonuzdan çok daha
değerlidir. Birbirimize karşı sabırlı…
(CHP ve HDP sıralarından alkışlar) Çok rica ediyorum, birbirimize karşı
sabırlı, tahammüllü olmak zorundayız. Lütfen, egolarımızı terbiye edelim.
Lütfen… Çok rica ediyorum. Olağanüstü bir oturumda bir araya geldik. Çok çok
rica ediyorum… Lütfen… Sizleri sükûnete davet ediyorum. 
Sayın Baydemir,
devam edebilirsiniz. 
OSMAN BAYDEMİR
(Devamla) – Sayın Başkan, süremi de ekleyeceksiniz sanırım. 
ALİ UZUNIRMAK
(Aydın) – Sayın Başkan, olur mu böyle şey! Milletvekillerine hakaret ediyor. 
OSMAN BAYDEMİR
(Devamla) - Gelin, bu Mecliste öncelikli olarak Ağrı’dan başlayıp, Adana,
Mersin, Diyarbakır, Suruç ve Ceylanpınar dâhil olmak üzere, bu sürecin akamete
uğramasını, çatışma zemininin tekrar başlamasını sağlayan bu ve buna benzer
bütün saldırıların arka planını açığa çıkaracak bir Meclis araştırma
komisyonunu kuralım. 
İkinci adım
olarak, hiç zaman kaybetmeksizin, bir kez daha 2013-2014 ruhuna, çözüm süreci
perspektifine geri dönüş için İmralı’ya uygulanan tecridi ortadan kaldıralım.
HAKAN ÇAVUŞOĞLU
(Bursa) – Geçti, geçti, geçti.
OSMAN BAYDEMİR
(Devamla) – Değerli kardeşlerim, bizler HDP olarak, bütün Türkiye toplumu
bilsin ki Türk’üyle, Kürt’yle, Laz’ıyla, Çerkez’iyle, Arap’ıyla bütün Türkiye
halkı bilsin ki, 78 milyonun barış içerisinde, eşitlik içerisinde, özgürlük
içerisinde bir arada yaşaması için asla ve kata zalime, zalimin zulmüne teslim
olmayacağız. (HDP sıralarından alkışlar) 
SALİH KOCA
(Eskişehir) – Silahı ne zaman bırakacaksınız, silahı? 
OSMAN BAYDEMİR
(Devamla) – Asla ve kata savaşa, kaosa…
(Mikrofon otomatik
cihaz tarafından kapatıldı) 
OSMAN BAYDEMİR (Devamla) – …teslim
olmayacağız. Ahdımız olsun ki, burada kaldığımız son saniyeye kadar,
geçmişteki…
Sayın Başkan,
süremi ekliyorsunuz değil mi, kesintiye uğradı.
BAŞKAN – Buyurun.
OSMAN BAYDEMİR
(Devamla) – Bugüne kadar onlarca siyasi parti kapatıldı, o gelenekten
geliyoruz. Bugüne kadar… Aha şimdi aramızda, Leyla Abla’mız aramızda, cezaevine
konulan, yaka paça cezaevine götürülen vekillerimiz burada, o gelenekten
geliyoruz. Rabb’im şahit olsun ki asla bu restlere teslim olmayacağız ama
Rabb’im şahit olsun ki asla ve kata savaşa da kaosa da teslim olmayacağız; bu
ülkede savaşın, kaosun hüküm sürmemesi için burada kalacağımız son saniyeye
kadar duruşumuz özgürlükçü bir duruş olacak. Çabamız -bir kez daha söylüyorum-
birlikte yaşam çabası olacak ve dilimiz de barışın dili olacak.
Bu minvalde, gelin
sizler de bu şiddet çılgınlığından, gelin bu, ülkeyi karanlığa sevk edecek
politikalardan bir kez daha vazgeçilmek üzere Hükûmetin iradesini oluşturmanın
çabası içerisine girelim. (HDP sıralarından alkışlar, AK PARTİ sıralarından
gürültüler ve sıra kapaklarına vurmalar)

(Mikrofon otomatik
cihaz tarafından kapatıldı) 
OSMAN BAYDEMİR
(Devamla) – Kardeşlerim, şu an itibarıyla…
OSMAN AŞKIN BAK
(Rize) – Terörü bırak, terörü!
OSMAN BAYDEMİR
(Devamla) – …öyle bir atmosferde bulunuyoruz ki, bugün burada sizler benim
kafamı kırabilirsiniz…
GÖKCEN ÖZDOĞAN ENÇ
(Antalya) – Bunu tasvip etmeyin Sayın Başkan.
BAŞKAN – Sayın
Baydemir…
OSMAN BAYDEMİR
(Devamla) – …ama benim kafam kırılsın, Türkiye toplumundan hiçbir insanın
kafası kırılmasın, hiçbir insan toprağa düşmesin, hiçbir insan yaşamını
yitirmesin.
OSMAN AŞKIN BAK
(Rize) – Terörü bırak, terörü!
BAŞKAN – Sayın
Baydemir, süreniz dolmuştur.
Teşekkür ediyoruz.
OSMAN BAYDEMİR
(Devamla) –Sizler isteseniz de istemeseniz de bir gün mutlaka bu sorun müzakere
masasında çözülecektir. 
Hepinize
saygılarımı sunuyorum. (HDP sıralarından alkışlar, AK PARTİ sıralarından sıra
kapaklarına vurmalar)
MAHİR ÜNAL
(Kahramanmaraş) – Sayın Başkan…
BAŞKAN – Sayın
Ünal, buyurun lütfen, dinliyorum.
MAHİR ÜNAL
(Kahramanmaraş) – Sayın Başkan, hatip konuşmasında, AK PARTİ iktidarını bir
darbe pratiği, şiddet yanlısı olmakla ve Sayın Cumhurbaşkanımızı da bütün bu
darbe pratiğinin ve şiddet girişiminin sorumlusu olmakla suçladı. Öncelikle, AK
PARTİ Grubu adına buna 69’a göre cevap vermek istiyorum müsaade ederseniz.
SIRRI SÜREYYA
ÖNDER (Ankara) – Tutanaklara bakılsın. 
BAŞKAN – İzin
verirseniz tutanakları isteteyim, görüşmelere devam ederken bunu değerlendirip
size geri döneceğim.
MAHİR ÜNAL
(Kahramanmaraş) – Sayın Başkan, ifadeler son derece açık efendim. 
KADRİ YILDIRIM
(Siirt) – Bizim Grup Başkan Vekili de istedi, aynı cevabı aldı. 
BAŞKAN – Önceki
talepte de aynı şekilde cevap verdim, dilerseniz görüşmelere devam ederken
tutanakları isteteyim, size bu konuda değerlendirmemle geri döneceğim. 
Çok teşekkür
ediyorum.
MAHİR ÜNAL
(Kahramanmaraş) – Peki, Sayın Başkan.
BAŞKAN – Şimdi
Cumhuriyet Halk Partisi Grubu adına İstanbul Milletvekili Sayın Murat Özçelik’i
davet ediyorum. (CHP sıralarından alkışlar)
CHP GRUBU ADINA
MURAT ÖZÇELİK (İstanbul) – Sayın Başkan, sayın milletvekilleri; efendim, bugün,
burada toplumsal barışımızı tehdit eden, yurttaşlarımıza kasteden bu terör
eylemleri ve onların faillerini kınamak ve onların bu yaptıkları eylemleri
inceleyerek, onunla ilgili olarak nasıl tedbirler alacağımızı görüşmek üzere
bizim teklifimizle ortaya konulan araştırma önergesi hakkında CHP Grubu adına
partimizin görüşlerini açıklamak üzere huzurunuzda bulunuyorum, hepinizi
saygıyla selamlıyorum.
Malum, son bir
hafta içerisinde efendim, 46 vatandaşımız vefat etti, yüzlerce vatandaşımız
yaralandı ve acımız hakikaten çok büyük. Bu olayların tamamına değinildi ama
malumunuz, Suruç’ta kendini patlatan şahıs dâhil 32 kişi, özellikle 31
vatandaşımız, gencimiz hayata veda etti, yüzlercesi yaralandı ve ardından
maalesef polislerimiz, binbaşımız, astsubaylarımız, askerlerimiz şehit edildi
ve bunlardan dolayı gerçekten büyük üzüntü duyuyoruz, bu terör eylemlerini
gerçekleştirenleri lanetle kınıyoruz ve bu olaylarda hayatını kaybeden şehitlerimize,
vatandaşlarımıza rahmet diliyoruz, kalanlara sabır diliyoruz ve onun ötesinde
yaralılarımızın da acil şifa bulmasını yine diliyoruz efendim.
Şimdi, bir şeyden
dolayı çok umutlandığımızı söylemek istiyorum. Arkadaşlarım, değerli
milletvekilleri; şu elimde tuttuğum kitapçık ve biraz da kalın kitapçık
Cumhuriyet Halk Partisinin bugüne kadar özellikle IŞİD eylemleriyle ilgili
olarak Hükûmete ve bu Meclise sunduğu 1 gensoru, 5 genel görüşme ve onun
dışında 153 soru önergesini içeren koskocaman bir kitapçıktır. Bugüne kadar
maalesef iktidar kanadından herhangi bir cevap almaz iken bu konularla ilgili
olarak ilk defa bugün Sayın Bülent Arınç vasıtasıyla eleştirilerin, kendilerine
yöneltilen bazı eleştirilerin kabul edilmiş olması en azından bu olağanüstü
toplantıda bizlerin bir sonuç alabileceğimize ilişkin inancımızı ve umudumuzu
artırmıştır. Ben de, dolayısıyla, kendilerine teşekkür ediyorum efendim.
Şimdi, eğer izin
verirseniz, yine sabrınıza, biraz, inanarak ben olayları biraz analitik izlemek
istiyorum, incelemek istiyorum ve sizlere öyle arz etmek istiyorum.
Bakınız, şimdi,
hatırlayacaksınız, olan olaylara birazcık silsileyle bakarsak Suriye’deki
olaylar ile, Suriye’deki iç savaş ile Türkiye’de başımıza gelenler arasında
bazı irtibatları kurmamız mümkün olacak ve bunun neticesinde de esas ulaşmak
istediğimiz mesele… Hakikaten, biz hangi sorunlarla gerçekten karşı karşıyayız?
Yani, sorunu iyi tespit etmeliyiz ki çözümle ilgili önerilerimiz de o ölçüde
dayanaklı ve sağlam olsun.
Şimdi, 2013
yılında Cilvegözü’nde patlama oluyor; bunda 3 yurttaşımız ve 11 Suriyeli olmak
üzere 14 kişi ölüyor. 
11 Mayıs 2013’te
Hatay’da Reyhanlı’da bomba yüklü araçlarla gerçekleştirilen art arda 2
patlamada 50 kişi, vatandaşımız hayatını kaybediyor ve çok sayıda kişi yaralanıyor.

Bundan sonra,
bakıyoruz, 2014 Ocak ayının 1’inci gününde Hatay’dan Suriye’ye silah götürdüğü
iddia edilen bir tır durduruluyor ancak jandarmanın bu tırı aramasına MİT
mensupları tarafından izin verilmiyor. Ve oradaki savcımız da aynı amaçla bir
girişimde bulunuyor ama buna da izin verilmiyor. Dolayısıyla, ardından da bu
tır Suriye’ye geçiş yapıyor. Bununla ilgili olarak birçok tartışma çıktı, bu konuyla ilgili olarak birçok soru işareti
insanların kafasında kaldı. Hemen bundan birkaç gün sonra ise Adana-Gaziantep
otoyolunun Ceyhan gişe girişlerinden benzeri bir olayla karşılaşıyoruz ve yine
4 tır aratılmıyor ve bunların da, işte daha sonra çeşitli iddialar var,
Türkmenler “Hayır, böyle bir şey yapılmadı.” dese dahi birtakım şeylerin
gittiği söyleniliyor. 
Şimdi, 2014 Mart
ayında IŞİD Niğde’nin Ulukışla ilçesinde 1 polis ile 1 astsubayımızı şehit
ediyor. Bunun dışında, Mayıs 2014’te Suriye’nin Türkiye sınırındaki Es-Selame
Kapısı yakınlarında bomba yüklü bir araç infilak ediyor ve en az 29 kişi hayatını
kaybediyor. Bu arada, yine Türkiye sınırına yakın Suriye’nin kuzeyindeki
Serekaniye(Resulayn) bölgesinden de, oradan da katliam haberleri geliyor ve
bölgedeki Tileliye köyü ve mezralarına saldıran IŞİD militanları aralarında
çocuk ve kadınların da olduğu 15 kişiyi hunharca katlediyor. 
Şimdi, bunun
ötesinde, IŞİD 6 Haziranda Musul’a saldırıyor ve oradaki Musul
Başkonsolosluğumuza Musul Valisi ve Kürt Bölgesel Yönetimi yetkililerince
“Aman, IŞİD kapıda. Çok büyük bir tehdit altındasınız. Bakın, valinin kendisi
dahi Musul’u terk ediyor.” denmesine rağmen, maalesef Musul Başkonsolosumuza
burayı tahliye etme talimatı gelmediğinden dolayı 49 arkadaşımız aylarca IŞİD
elinde rehin oluyor. Bundan birkaç gün sonra hem Sincar’a giriyor IŞİD hem de,
bakınız, on binlerce Türkmen’i Telafer’den sürüyor. Bütün bunlar gözümüzün
önünde cereyan ediyor. Ve Musul ile Şengal’i hallettikten sonra da IŞİD
Kobani’ye yöneliyor, bunun sonuçlarının ne olduğunu da görüyoruz.
Şimdi, Kobani sonrasında, tabii, 6-8
Ekim 2014 tarihlerinde 40 vatandaşımızın ölümüyle sonuçlanan olayları görüyoruz
kendi ülkemizde.
Yine, 5 Haziran 2015’te HDP’nin
Diyarbakır’da düzenlediği mitinge bombalı saldırı düzenleniyor ve 3 kişi
hayatını kaybediyor, 100’den fazla kişi de yaralanıyor.
Değerli milletvekili arkadaşlarım,
Suruç ve sonrasını ise biliyorsunuz.
Şimdi, bütün bu olayları biz alt alta
koyup birbirine baktığımızda şunları gördüğümüzü sizlere ifade etmek istiyorum:
Bir defa, Suriye içerisinde “IŞİD” denen bir örgüt Başkonsolosluğumuza
saldırmış, onları öldürmüş, bunu yapmış, perişan etmiş ortalığı. Fakat,
maalesef, bu örgüte karşı Türkiye'nin aldığı tedbirlere baktığımızda bir şey
yok başlangıçta, hiçbir şey yok. Yani, şunu anlamıyor değiliz: Evet, 49
vatandaşımız rehin iken bazı şeyleri yapamayabilirsiniz, bu kabul ama bir
tavır, en azından kim olursa olsun tedhişe kapılmış olan insanlara karşı tedbir
alacağımıza ilişkin bir tavır, Türkiye'nin o tavrı bütün camia -hem
uluslararası camia ister Batı ister Orta Doğu, hepsi- için çok büyük önem
taşıyor. 
Ve kaldı ki şunu görüyoruz: Bir taraftan IŞİD ve
bölgedeki, Suriye’deki Kürtler, PYD arasında bir savaş var, bir çatışma var
-düzeneği var- ve diğer taraftan aynı çatışmanın Türkiye’ye yansımalarını bire
bir görüyoruz. Çünkü diğer taraftakiler hem birbirlerinin akrabaları ve onun
dışında, örgütlenmelerini tekrar içeriye taşımış vaziyetteler. Şimdi,
şöyle diyelim: İlk başta Suriye’den bu gelenlere baktığınızda, mülteciler az
sayıda geliyorlardı biliyorsunuz ve onlara ilişkin tedbirler alındı, zaten
birçoğu başta akrabalarının yanında yattı. Fakat bir süre sonra sadece, işte
Hatay, Kilis, Gaziantep, Adana, o civarda değil bütün güney illerimizde ve her
tarafta çok ciddi sosyal sorunlar ortaya çıktı, ekonomik sorunlar ortaya çıktı.
Ve öyle bir hâl aldı ki bu, Türkiye’de kendi vatandaşlarımız arasında da
infiale yol açtı ama diğer taraftan, insan olarak bu insanlara insanlık adına
Türk milleti bağrını açmaya da devam etti. Fakat keşke bu olaylar sadece sosyal
boyutuyla kalsaydı, öyle olmadı maalesef. Bir de baktık ki IŞİD’e dünyanın
çeşitli yerlerinden Türkiye’yi transit ülke olarak kullanan binlerce adam
gitmeye başladı; binlerce adam, IŞİD’in oradaki faaliyetlerini desteklemek, o
hunharca yapıya destek vermek ve onlarla birlikte katliamlara girişmek üzere o
tarafa geçtiler. Ve öyle ki, orada yapılan çatışmalar neticesinde Türkiye’deki
hastaneler kullanıldı, yaralılar bu hastanelerde iyileştirildikten sonra tekrar
geriye gittiler. Yani bu destek, Türkiye'nin gözünü başka tarafa çevirmesi,
orada on binlerce yabancı unsurun gidip de savaşmasının yanı sıra, Türkiye’de
de önemli bir faaliyetin başlamasına neden oldu. Onu da şöyle söyleyelim: IŞİD
bu zaman zarfında yine kendisine hiçbir tedbir konulmaksınız -basından, her
yerden duyduğumuz için detayına hiç girmek istemiyorum ama- maalesef adam
devşirme faaliyetine girişti, onun dışında burada eğitim faaliyetine girişti,
lojistik hücrelerini kurdu ve Türk vatandaşları -inanabiliyor musunuz- yaklaşık 10 bin
kendi vatandaşımız bir şekilde ya gitti orada IŞİD’in saflarında savaştı geldi
ya orada o lojistik faaliyetler içerisinde oldu veyahut da içeride devşirme
faaliyetlerine devam etti. Yani, o kadar ki, arkadaşlar -şu anda bir de onu
söyleyeyim, biraz önce arkadaşlarım bana bir not ilettiler- IŞİD, şu anda,
Gaziantep’in karşı tarafındaki Türkmen köylerinde 8 ile 15 yaş arasındaki
çocuklarımıza kendi eğitimini vermek üzere gerekli talimatı kendi çevresine
vermiş vaziyette. Yani, biz, çok ciddi bir biçimde, Suriye içerisinde süregiden
bir iç savaşın Türkiye içerisine taşındığı ve bu savaşı, bir şekilde IŞİD ile
PKK arasındaki savaşı bizim topraklarımızda da götüren ve onun ötesinde terörün
farklı boyutlara doğru gittiği bir ulusal güvenlik sorunuyla karşı karşıyayız
şu anda. Ve bu öyle bir şey ki arkadaşlar, maalesef şuna dikkat etmemiz lazım:
Bir kesişme noktasıyla birlikte, maalesef, belli şekillerde kontrol altında
tutulabilen bu terör faaliyetleri filan... İş çığrından çıktı. Sebebi şuydu:
Dışarıda IŞİD böyle palazlanırken Türkiye'nin almaktan imtina ettiği tedbirler
nedeniyle, PKK, ABD ve Batılıların gözünde bir aktör hâline getirilmiştir.
Orada PKK ile IŞİD arasındaki savaş, bir de Türkiye'nin içerisinde, evet,
saydam yürütülmeyen, ne olduğu bilinmeyen, bizlerin sürekli Meclis çatısı
altına getirilmesi gerektiğini söylediğimiz çözüm sürecindeki inkıtayla
birlikte, o kesişmeyle birlikte, artık, hakikaten, önü gelmez, çok daha vahim
bir boyuta maalesef taşınmış vaziyette ve şu anda nasıl biliyor musunuz?
Radikal selefî cihatçı örgütler, Türkiye'nin Batı ittifakının bir parçası
olduğuna inanıp bize karşı bir şeyler yapmayı düşünürken ABD’yle bizim
anlaştığımıza ve PYD’yi desteklediğimize inanıyorlar ve hesap sorma peşinde
bekliyorlar. PKK ve diğer örgütler ise Türkiye'nin IŞİD ve El Nusra gibi
örgütlere destek verdiğini söyleyip bu sefer onlar da bize karşı hesap sorma
vaziyetine gelmiş vaziyetteler. Yani ne yazık ki Türkiye’de biz iki tane
lanetin bize karşı çabalarıyla, eylemleriyle karşı karşıya bulunuyoruz.
Şimdi, bu kesişme
noktası -biraz önce ifade ettiğim gibi- Türkiye'nin Suriye politikasındaki,
maalesef, başarısızlık ile baştan beri yanlış formüle edilen çözüm sürecinin
başarısızlığından kaynaklanmıştır. Şimdi değerli arkadaşlarım, biz şimdiki
geçici Hükûmetle birlikte, Hükûmetin bugüne kadar “Yapmayacağım.” dediği şeylerde
tam bir U dönüşü yaptığını gördük. Nedir bunlar? Mesela, ABD tarafından
İncirlik veyahut da diğer üslerin kullanılması eğer Beşar Esad’a karşı herhangi
bir iş birliği yapılmadığı takdirde Türkiye tarafından kabul edilmez deniyordu
en üst seviyede fakat bununla ilgili herhangi bir şey alınmadan, bal gibi,
Türkiye Batılı ittifak üyelerine destek kararını vermiş bulunuyor. Şimdi,
dolayısıyla, bir taraftan bizim uçaklarımız, diğer taraftan koalisyon,
İncirlik’i ve diğer tarafları da kullanmak suretiyle bir şeyler yapacak. Ama
burada biraz sonra geleceğim bir husus daha var ki ona çok dikkatle yaklaşmamız
gerekiyor, bu da tampon bölgeye ilişkin olarak Türkiye'nin beklentileriyle
ilgili meseledir. 
Şimdi, arkadaşlar,
her ne kadar Türkiye, bu son Hükûmetin aldığı kararlarla sanki politikada bir
değişiklik yapma noktasına doğru gidiyor gibi görünse de maalesef sadece bu
tedbirlerle Türkiye’nin karşı karşıya bulunduğu ulusal güvenlik sorununun
çözümlenebilmesi mümkün değil yani -çünkü eş zamanlı olarak diyelim- IŞİD, PKK,
DHKPC ve diğerlerine karşı başlatılan operasyon, diğer yandan PKK ve IŞİD’e
yönelik sınır ötesi harekât Türkiye’nin artık bunu sadece bir sınır güvenliği
ya da terör meselesinin ötesinde ulusal güvenlik meselesi olduğunu nispeten
ortaya koyuyor ama bu noktadan sonra -ki bunun altını çizmek istiyorum-
Türkiye’nin önceden izlediği Suriye politikası, çözüm süreci ve selefi gruplara
yönelik göz yumma politikasının devam etmesi mümkün görünmemektedir. 
Şimdi, arkadaşlar, halkımızda maalesef
bu yüce Meclisin bugüne kadar ülkemizin önünde bulunduğu sorunlara gerçek
anlamda el atmadığına ilişkin bir algı var neredeyse. Oysa gerçekten milletin
iradesinin yansıtıldığı bu Meclis bütün bu sorunlara çözüm bulabilecek
kabiliyet, irade ve kararlılık içerisinde olacaktır, olabilir, buna inancımız
bizim sonsuzdur. Ve bu suretle bizim yapmamız gereken bütün milletvekilleri
olarak bugün…
(Mikrofon otomatik cihaz tarafından
kapatıldı) 
MURAT ÖZÇELİK (Devamla) - …burada
Türkiye’nin…
BAŞKAN – Sayın Özçelik, iki dakika ek sürenizi
veriyorum.
MURAT ÖZÇELİK (Devamla) - …sorunu olan
bu çok önemli sorunları birlikte el ele vererek çözebileceğimize ilişkindir. 
Burada Sayın Arınç birtakım figürler
verdi ama ben bazı şeyler söylemek istiyorum hızla. Şimdi, efendim, birincisi,
hakikaten biz bu araştırma komisyonunu kurmalıyız ki… Mesela 1.061 tane
tutuklanandan 800 küsuru PKK, bunun içinde 137’si IŞİD filan, 77’si DHKP-C yani
sadece gözaltına alınanlar bakımından söylüyorum.
Çok ciddi olarak şu olaya bakmamız
lazım: IŞİD’e yönelik savaşımızda çok ciddi zaaflar var. İçeride bu örgüt
mensuplarına ve kendi vatandaşlarımıza karşı almamız gereken tedbirlerin çok
daha derin boyutta olması gerekiyor. Bu nedenle de ben bu araştırma
komisyonunun kurulmasına çok büyük önem verdiğimizi bir kere daha söylemek
istiyorum.
İkincisi şu husus: Çözüm süreci,
maalesef eskiden şeffaf gitmemiş olan ve âdeta -nasıl söyleyeyim- bir PR
aktivitesi gibi, ne bileyim, seçime kadar aman PKK çatışmasın diye yürütülmüş
olan bu konunun artık gerçek anlamda Türkiye Cumhuriyeti Büyük Millet
Meclisinin çatısı altında ele alınması büyük önem taşıyor
Şunu açıkça söylüyoruz arkadaşlar:
PKK’nın bu yaptığı şeyler ne kadar lanetlenmesi gerekiyorsa... Çünkü herhâlde
Suruç’taki öldürülen çocuklarımızın müsebbibi, faili orada iki tane polis
memuru değildi, ensesine silah koyulup da vurulan, değil mi? Yani, burada
hedefleri ve kime karşı savaşacağımızı iyi bilmek zorundayız ve de bunun gerçek
nedenlerini hakikaten ortaya koyup tedbirleri birlikte burada görüşüp sonuca
varmalıyız. 
(Mikrofon otomatik cihaz tarafından
kapatıldı)
MURAT ÖZÇELİK (Devamla) – Ezcümle,
HDP’nin de diğer partiler gibi güçlü bir katılımla burada bulunmasını biz
demokrasimiz açısından ve gerçekten demokratik çözümleri, siyasi çözümleri
burada bulmamız açısından çok çok önemli bir fırsat penceresi olarak görmek
durumundayız ve görüyoruz.
Bu düşüncelerle de Halk Partisi adına
grubumuzun konuya ilişkin olarak verdiği Meclis araştırma önergesinin kabul
edilerek TBMM’de bir araştırma komisyonu kurulmasının sorunun çözülmesine katkı
vereceğini ifadeyle sözlerime son vermek istiyorum ve saygılar sunuyorum. (CHP
sıralarından alkışlar) 
BAŞKAN - Şimdi
Milliyetçi Hareket Partisi Grubu adına Gaziantep Milletvekili Sayın Ümit
Özdağ’ı davet ediyorum. (MHP sıralarından alkışlar) 
MHP GRUBU ADINA
ÜMİT ÖZDAĞ (Gaziantep) – Sayın Başkan, değerli milletvekilleri; konuşmama bütün
şehitlerimiz adına Malazgirt’te PKK’lı teröristler tarafından şehit edilen
Jandarma Binbaşı Arslan Kulaksız’ı anarak başlamak istiyorum. Malazgirt’te Türk
askerine yönelik en son saldırı 1071’de Romen Diyojen’in Bizans Rum ordusu
tarafından yapılmıştı. PKK’nın lideri Öcalan’ın Suriye’den kaçtıktan sonra
Yunanistan’a girmesine neden olan, yardımcı olan Yunanlı general daha sonra
askerî mahkemede yargılanırken neden yardım ettiğini şu cümleyle açıkladı: “PKK
2’nci Yunan ordusudur.” Demek ki tarihsel süreklilik devam ediyor. Ancak, bu
vesileyle şehit binbaşısına sahip çıkan Muş, Malazgirt, Bulanık ve Vartolu
kardeşlerimize de saygılarımı ve şükranlarımı sunmayı bir borç biliyorum. 
Değerli
milletvekilleri, Orta Doğu Birinci Dünya Savaşı sonunda çizilen sınırlarının
yeniden tasarlandığı bir döneme girdi. Sınırların yeniden çizilmesini hâlen
devam eden Orta Doğu iç savaşı sağlıyor. Orta Doğu iç savaşının ana ekseni
Suriye-Irak bölgesel iç savaşı olmakla birlikte bu iç savaş Yemen, Libya ve
Mısır’da da devam ediyor. Orta Doğu’da mevcut millî devletlerin yapıları
parçalanacak ve bölgenin etnik ve mezhepsel fay hatları boyunca geniş devletler
şeklinde örgütlenmesi yani önce bir Lübnanlaşma, sonra bir Balkanlaşma
sağlanacak. Tabii ki, bu Balkanlaşma sürecinin Türkiye üzerinde de ağır etkiler
ortaya çıkarması büyük bir ihtimaldir. Bu Balkanlaşma sürecinin Orta Doğu’da
hâlen devam eden konvansiyonel ve gerilla savaşının bir karışımı olan hibrit
savaşlar aracılığıyla gerçekleştirildiğini görüyoruz. Bu savaşın dalgalarının
Türkiye’ye ağır bir şekilde vurmaya başladığına şahit oluyoruz. Artık,
Türkiye'nin Orta Doğu’da yaşanan
çalkantılardan en az şekilde etkilenmesi için son şansını kullandığı
döneme girilmekte. Türkiye’de bugün yaşanan terör, kökleri Orta Doğu iç
savaşında olan ve Türkiye’ye taşma eğilimi taşıyan bir saldırıdır. Libya iç
savaşına taraflardan birisine silah sevkiyatı yapılmasına izin veren, Yemen iç
savaşına müdahil olan, Türkiye-Katar
Askerî İşbirliği Anlaşması çerçevesinde Katar’a terörizmle mücadele ve insani
yardım amaçlarını da içeren bir görev tanımıyla askerî üs açan, Suriye iç
savaşını iç meselemiz hâline getiren politikalar, Orta Doğu iç savaşını da
Türkiye’ye ithal etmektedir. 
Değerli
milletvekilleri, bu Orta Doğu iç savaşını anlamadan Türkiye’de terörü aşmanın
yollarını tahlil etmek ve doğru politikalar geliştirmek mümkün değil.
Milliyetçi Hareket Partisi, geçtiğimiz yıllarda AKP’yi birçok izlenen yanlış
politika konusunda özellikle Orta Doğu ve PKK politikaları konusunda uyarmıştı.
Bugün gelinen noktada Cumhurbaşkanı Erdoğan, PKK ve IŞİD’e karşı Suriye’de ve
Irak’ta Türk ordusunun gerçekleştirdiği operasyonların gerekliliğini ifade
ederken yaptığı açıklamada “İş çığırından çıktı.” demiştir. Bu kısa cümle,
Milliyetçi Hareket Partisinin 2007’den bu yana yapmış olduğu ikaz ve
tespitlerin ne kadar doğru olduğunu gayet açık bir şekilde ortaya koymaktadır.
(MHP sıralarından alkışlar) İş çığırından çıkmıştı. Sayın Davutoğlu da “Artık,
Türkiye bir hafta önceki Türkiye değildir, herkes ayağını denk almalıdır.”
diyor. Milliyetçi Hareket Partisi 2007’den bu yana Davutoğlu’nun kastettiği bir
hafta önceki Türkiye’yi eleştirmektedir. Erdoğan ve Davutoğlu işlerin
çığırından çıktığını ve artık, PKK’nın ayağını denk alması gerektiğini
anlamışlardır; bunu önemli görüyoruz.
Ancak işleri çığırından çıkaran ve devletin ayağa düşmesini sağlayan,
2007’den bu yana izlenen PKK’yla müzakere ve 2012’den bu yana izlenen Orta Doğu
politikaları olmuştur. Sayın Arınç da, biraz önce, yanlışı anladıklarını
gösteren açıklamalarda bulundu; doğrusu bundan çok mutlu olduk. 
Öncelikle terörle
müzakerenin Türkiye’ye nelere mal olduğunu ortaya koymak zorundayız. PKK
açılımı sürecinde, Hükûmet, terörist örgütle yaptığı müzakereler ve Öcalan’ın
ve PKK’nın büyük ölçüde meşrulaşmasını sağlamıştır. Öcalan, bir Başbakan
Yardımcısı tarafından dünyaya Kürtlerin lideri olarak takdim edilmiştir. Terör
örgütü ve liderinin meşrulaşması Dolmabahçe Sarayı’nda Öcalan’ın PKK terör
örgütüne yaptığı çağrıya bir Başbakan Yardımcısının refakat etmesiyle de
taçlanmıştır. Bugün bunun arkasında Başbakan Yardımcısının kendisi dahi
duramamaktadır. 
AKP Hükûmeti,
PKK’yla müzakere politikası ve terör örgütünü meşrulaştırmayı sürdürürken Türk
Silahlı Kuvvetlerini, Jandarma Genel Komutanlığını, MİT’i, Emniyet Genel
Müdürlüğünün ve köy korucusu gazilerin terör örgütüne karşı 1980 ve 1990’lı
yıllarda yaptığı mücadeleyi her fırsatta aşağılamıştır. Türkiye Cumhuriyeti’nin
PKK’nın 1984’te başlayan bağımsız birleşik sosyalist Kürdistan kurma amaçlı terör saldırılarına karşı
vatandaşlarının hayatını ve ülkenin birliğini koruma mücadelesi “güvenlikçi
politikalar” adı altında yıllarca iktidarın resmî ve gayri resmî sözcüleri
tarafından küçümsenmiştir. 1990’lı yıllarda PKK’ya karşı mücadele eden güvenlik
kadrolarının önde gelen sembol isimleri -ki bunlar sizlerin çocukları,
amcaları, kardeşleri idi- toplu katliamlar ve faili meçhul iddialarıyla AKP
hükûmetlerinin açtığı yollarda yargılanmışlardır. Sonuçta bu isimlerin hepsi
berat etti. Bu siyasal infaz yargılamalarının TSK ve emniyet kadrolarına büyük
bir manevi darbe indirdiği ortadadır. Oysa “güvenlikçi politikalar” diye
aşağıladığınız politikalar sayesinde Türkiye’nin bölünmesi projesini
mahkemelerin önüne sürüklediğiniz barut kokan subaylar ve binlerce şehidimiz ve
gazimiz kanlarını dökerek tarihin çöp tenekesine atmıştı. 
AKP, 57’nci
Hükûmetten terör örgütüyle güvenlik güçlerinin mücadelesinin Kuzey Irak’a
kaydığı terörist örgütün minimize olduğu bir Türkiye devralmıştı ancak iktidara
gelir gelmez “AB tam üyesi oluyoruz.” diye önce terörizmle mücadelenin
altyapısını oluşturan hukuki düzenlemeleri ne yazık ki kaldırdınız, sonra da
müzakere sürecini başlattınız ve müzakere sürecinin tehlikeye atılmaması adına
güvenlik güçlerini terör örgütü karşısında geri adım atmaya ve alan boşaltmaya
zorladınız. Güvenlik güçleri alan boşaltır, operasyonları durdurur, garnizon ve
karakollarına sığınmaya zorlanırken terör örgütü her geçen gün Güneydoğu
Anadolu Bölgesinde otoritesini inşa etti. AKP Hükûmeti ise devletin en temel
gayesi vatandaşlarının temel hak ve özgürlüklerini korumak olan görevini bir
kenara bırakarak PKK’nın bölgede vatandaşların rutin yaşamını dahi şekillendirmesine
izin verdi. Terör örgütü Hükûmetin sağladığı dokunulmazlıkla örgütlenme,
istihbarat, yeni adam tayini gibi çalışmalarını yürütürken, kırsaldan il ve
ilçe merkezlerine doğru örgütlenerek inerken güvenlik güçlerine müdahale etmeme
emri verildi. Oslo’da müzakerelerde PKK temsilcilerine PKK’yı aldığı önlemlerle
rahatsız eden vali ve emniyet müdürlerini Hükûmete şikâyet edebilecekleri
söylendi. PKK’yı rahatsız eden Türkiye Cumhuriyeti valileri tasfiye edilirken
yerine TSK’nın operasyon taleplerini reddeden Öcalan’a çözüm sürecine sunduğu
katkılardan dolayı teşekkür eden valiler atandı. (MHP sıralarından alkışlar)
Terör örgütü ise müzakereleri AKP’nin sürekli taviz verdiği, örgütün ise
güneydoğu Anadolu’da devlet iktidarı yanında örgüt iktidarını inşa etmek için
kullandığı bir süreç olarak değerlendirdi. Erdoğan “Güneydoğu Anadolu’dan tabut
gelmiyor.” dedi. Doğru, ancak teröristler en seçkin ve kahraman köy
korucularını teker teker katletmeye devam ettiler. Evet, güneydoğudan tabut
gelmedi ama köy korucusu kahraman kardeşlerimizin tabutları Güneydoğu
Anadolu’da kaldı. 
Şimdi, burada
çatışmasızlığın ne kadar önemli olduğundan bahsedildi biraz önce. Siz, şehit
edilen köy korucularının ailelerine bu çatışmasızlığı bir anlatın bakalım,
nasıl çatışmasızlıkmış. (MHP sıralarından alkışlar) “Devlet güçleri kendisini korumasın, alanı
bize bıraksın, biz öldürmeye devam edelim.” PKK’nın çatışmasızlıktan anladığı
ne yazık ki budur. 


Haziran 2015
seçimlerinde, PKK, Güneydoğu Anadolu’da, seçimleri -ben söylemiyorum, Van AKP ikinci sıra
milletvekili adayı Profesör Doktor Ömer Çaha söylüyor- 1946 seçimleri gibi açık
oy-gizli tasnif düzeniyle yapacak kadar büyük
bir etkinlik kurdu. Elinde değil, ancak arkasında silah olan HDP,
Güneydoğu Anadolu’da, PKK kadrolarıyla birlikte halk ve diğer partiler üzerinde
büyük bir baskı kurdu. 
Bugün Davutoğlu
diyor ki: “Güneydoğu’da seçmeni PKK baskısından kurtarmak için oy kullanmak
amacıyla köylüleri alalım toplu merkezlere götürelim orada oy kullansınlar.”
Oysa çıkar yol Güneydoğu Anadolu’yu PKK’nın elinden geri almaktır, vatandaşı
taşımak değil. (MHP sıralarından alkışlar) Çıkar yol ayağa düşürülen devleti
tekrar ayağa kaldırmaktır. Bunun yolu, Milliyetçi Hareket Partisinin yıllardan
bu yana söylediği ve 90’lı yıllarda verilen mücadelenin ispatladığı gibi tekrar
terörle mücadele stratejisinin bu ülke tarafından benimsenmesidir. Ancak, bir
taraftan askerlerimiz Güneydoğu’da şehit olmaya, hava kuvvetlerimiz PKK
hedeflerini yok etmeye devam ederken, Cumhurbaşkanı “Açılım bitti.” derken,
Sayın Davutoğlu diyor ki: “Açılım devam ediyor.” Hedef aynı fakat muhatap
değişecekmiş. Tamam, bugüne kadar muhatabınızın Öcalan ve PKK olduğunu
biliyoruz. Bundan sonra, herhâlde, açılımı, Diyarbakır kabzımallar odasıyla
yapacaksınız! (MHP sıralarından alkışlar) Yapmayın, bu millete yalan
söylemeyin; çünkü eğer müzakere gibi bir
politikayı tercih ederseniz bunun zorunlu sonucu terör örgütünün muhatabınız
olmasıdır. 
MHP ise,
Türkiye'ye, teröre karşı tüm güvenlik güçlerinin koordinesinde iyi planlanmış,
eşgüdümlü yürütülecek, etkili, sonuç alıcı, entegre, stratejik bir terörle
mücadele stratejisi önermektedir. 
AKP hükûmetleri,
PKK’nın Güneydoğu Anadolu’da, devlet iktidarı yanında terör örgütünün
iktidarını inşa etmesine izin verirken Suriye’de de PKK’nın zemin kazanmasının
önünü açmışlardır. Suriye’de Esat rejimini devirmeyi akılcı bir tercih değil
bir tutku hâline getiren Hükûmet, Suriye politikasıyla, PKK’nın Suriye’nin
kuzeyinde baskın güç olmasının önünü açmıştır. 
Değerli
milletvekilleri, 2011’e kadar AKP’nin Suriye politikası temelleri 57’nci
Hükûmet döneminde atılan “Suriye’yle iyi ilişkiler” politikasıydı. Doğrusu, bu
politika çok başarılı, çok güzel ve iyi bir politikaydı. Milliyetçi Hareket
Partisi bu politikayı destekliyordu. Ancak 2012’de bu politikayı terk ettiniz
ve Esat rejimini, yerine kimin geçeceği belli olmadan, devirme mücadelesine
başladınız. Oysa, Suriye gibi ülkelerde rejim-devlet özdeşleşmesi olduğundan
rejimin yıkılması durumunda devlet de yıkılıyor. 
Bu teorik bir
tespit değil. Bunu Afganistan’da gördük, bunu Irak’ta gördük. Önce Müslüman
Kardeşler… Müslüman Kardeşler’in gücü yetmedi, El Nusra ve IŞİD Esat’ı devirme
projesinde kullanıldılar. Bakın, bugün Uluslararası Ceza Mahkemesinin, IŞİD’i
desteklemesi iddiasıyla, Erdoğan, Davutoğlu, Efkan Ala ve Hakan Fidan hakkında
inceleme başlattığı haberi İnternet sitelerine biraz önce düştü. Bu, dava
açılacağı anlamına gelmiyor. Türkiye Cumhuriyetinin Cumhurbaşkanı ve Başbakanı
ve yetkilileriyle ilgili de böyle bir şeyi arzu etmeyiz. Ancak, bunun
incelemeye alınmasının dahi Türkiye için ne kadar olumsuz olduğunu sizlerin de
takdir ettiğini düşünüyorum. 
Bu politikanız
Suriye’yi Afganistanlaştırdı. Suriye’yi Afganistanlaştırırken Türkiye’yi de
Pakistanlaştırdınız. Çünkü Afganistan ile Pakistan arasındaki ilişkiye bir
benzer ilişki Türkiye ile Suriye arasında kuruldu. Sınırın Türkiye tarafı,
AKP’nin uyguladığı politikalarla, Pakistan-Afganistan sınırının Pakistan
tarafındaki devletsiz bölge benzeri bir bölgeye dönüştü. Devlet güvenlik güçleri
bu bölgeden âdeta çekildi ve bu bölgenin, sınır bölgemizin terör örgütleri
tarafından kullanılmasına, lojistik geçiş yolu olarak kullanılmasına izin
verildi. Suriye tarafında ise PKK, IŞİD ve El Nusra’nın devletçiklerini
kurduğunu hep birlikte gördük. Hatay, Kilis, Gaziantep, Şanlıurfa hattının
Peşaverleşmesine neden oldu bu politika. Suriye iç savaşında cephede çarpışan
Selefi cihatçı gruplar Türkiye’yi eleman devşirdikleri, dünyayla irtibat
kurdukları bir merkez hâline getirdiler. Şimdi Türkiye’de bir Selefi cihatçı
taban oluşuyor. Ehlisünnet ve Alevi-Bektaşi geleneğinin düşmanı, bunları
tekfirci olarak gören ve Suriye iç savaşında iç savaş deneyimi yetiştiren,
kazanan kadrolardan bahsediyoruz. Bunun Türkiye’nin güvenliği için önümüzdeki
senelerde büyük bir tehdit olduğunu, sanıyorum, sizler de biliyorsunuz,
görüyorsunuz ve anlıyorsunuz. 
Bu arada PKK’nın
son günlerde Suriye’nin kuzeyinde ele geçirdiği alanlarda Türkmenlere ve
Araplara yönelik olarak ve PKK’yı desteklemeyen Kürtlere yönelik olarak etnik
bir temizlik gerçekleştirdiğini de görüyoruz. MHP Suriye Türkmenlerini,
Araplarını ve PKK karşıtı olduğu için tasfiye edilen Kürt kardeşlerini
unutmamıştır, unutmayacaktır, arkalarındadır. 
Değerli
milletvekilleri, PKK’nın siyasi kolundan söz açılınca, kısaca, bir süre önce
Sayın Genel Başkanımız Devlet Bahçeli’nin ifade ettiği bir hususu da tekrar
gündeme getirmek istiyorum. Milliyetçi Hareket Partisinin terör örgütü PKK’yla
aynı çizgide olan siyasi kuruluşa karşı almış olduğu tavizsiz tavır bir kısım çevreler
tarafından “anlaşılmaz” nitelendirilmektedir. Milliyetçi Hareket Partisinin
HDP’ye karşı aldığı tavır, HDP’ye oy veren seçmenin varlığını reddetmek olarak
yorumlanmaktadır. Hatta bazıları Milliyetçi Hareket Partisini HDP’yle
açık-kapalı koalisyon yapmaya, değişik siyasi projeler içinde bulunmaya
zorlamaktadırlar. Milliyetçi Hareket Partisi de bunu reddedince Milliyetçi
Hareket Partisini Kürt düşmanlığıyla suçlayacak kadar da aymazlık içine
düşmüşlerdir. Oysa Kürtler ve Zazalar bizim öz kardeşimizdir. (MHP sıralarından
alkışlar) 
Ancak, müzakereler
sürecinde PKK’nın ve PKK yandaşı örgütlerin büyük bir meşruluk kazanmaya
başladığını görüyoruz. PKK’nın meşruluğunun önündeki en büyük ve son engel
Milliyetçi Hareket Partisidir. Bundan dolayı, bölücülüğü meşrulaştırmak isteyen
çevreler, ısrarla Milliyetçi Hareket Partisini HDP’yle açık, kapalı koalisyon
yapmaya, birlikte değişik siyaset projeleri içerisine itmeye zorlamaktadırlar. 
Milliyetçi Hareket Partisinin HDP’ye
karşı tavrı değişik nedenlerle HDP’ye oy vermek durumunda kalan seçmenlere
karşı saygısızlığımızdan değil, PKK tarafından katledilen çoğu Kürt ve Zaza
kökenli 5.800 sivil yurttaşımızın, şehit edilen 4.300 askerimizin, 225
polisimizin, neredeyse tamamı Kürt ve Zaza kökenli olan 1.400 korucumuzun, 21
gazetecimizin, 8 belediye başkanımızın, 60 muhtarımızın, 120 öğretmenimizin, 30
din adamımızın aziz ruhlarına olan saygımızdan ötürüdür. (MHP sıralarından
alkışlar) 
Biz Milliyetçi Hareket Partisi olarak
PKK’nın yaptığı toplam 386 toplu katliamı unutmadık ve unutmayacağız; PKK
tarafından beşiklerinde öldürülen toplam 382 bebeği unutmadık ve unutmayacağız;
çocukların katledilmesini “Savaşta böyle şeyler olur.” diyerek meşrulaştıran
zihniyeti affetmedik, affetmeyeceğiz; askerlerimizi ve bebeklerimizi pusularda
kalleşçe katleden PKK’lıları kucaklayan milletvekillerini affetmedik,
affetmeyeceğiz; İstiklal Marşı’mızı söylemeyen milletvekilleriyle de uzlaşmadık
ve uzlaşmayacağız. (MHP sıralarından alkışlar) 
Milliyetçi Hareket Partisinin HDP’ye
karşı tavrı HDP’ye oy vermek durumunda kalanlara saygısızlığımızdan değil;
aksine, önemli bir kısmı Güneydoğu Anadolu’da PKK terörünün hâkim olduğu bir
ortamda HDP’ye oy vermek durumunda kalan bütün yurttaşlarımıza olan saygımızdan
ötürüdür. HDP’ye karşı tavrımız demokrasiye olan inancımız ve bağlılığımızın
sonucudur. 
Özetle; Milliyetçi Hareket Partisi ne
PKK’yı meşrulaştırma çabalarına ne de HDP’yi halk vicdanında şirin göstermek
için yapılan psikolojik operasyonlara mağlup olmayacaktır. Milliyetçi Hareket
Partisi bölücülük karşısında tek başına kalsa da sonuna kadar Türk milletinin
ve aziz şehitlerimizin anısına sahip çıkacak,
millî vicdanın temsilcisi olmaya devam edecektir. 
Son olarak HDP’nin
bugün yapmış olduğu sahte barış çağrılarına da inanmadığımızı belirtmek isterim,
keşke samimi olsalardı… Samimi olsalardı seçimden birkaç gün önce, Van
Erciş’te, Milliyetçi Hareket Partisi seçim bürosu önünde vatandaşları terörize
etmek için katledilen şehit Abdülbari Gül’ün cenazesine gider, başsağlığı
dilerlerdi. (MHP sıralarından alkışlar)
Değerli
milletvekilleri, Türkiye için bir diğer sorun 2 milyonu aşkın…
(Mikrofon otomatik
cihaz tarafından kapatıldı) 
BAŞKAN – Sayın
Özdağ, iki dakika ek sürenizi veriyorum. 
ÜMİT ÖZDAĞ
(Devamla) – …denetlenmesi çok zor mültecidir. Bunların ortaya çıkartacağı
güvenlik sorunları önümüzdeki aylarda çok daha büyük boyutlara ulaşacaktır. Biz
hâlâ AKP’nin Suriye’de Esad rejimini yıktıktan sonra nasıl bir rejim kurmayı
veya kurulmasına katkı vermeyi düşündüğünü anlamış değiliz. Bize demokrasiden
bahsetmeyin, demokrasi olması için önce devlet olması gerekiyor. Burada kim,
hangi devleti kuracak? 
Suriye
politikasında olduğu gibi Irak politikasında da büyük yanlışlara imza attınız.
Türkmenlerin bir siyasal güç olarak tarihten silinmesini ve Kerkük’ün KDP ve
KYP tarafından gasbının meşrulaştırılmasını oluşturan politikaları AKP
şekillendirdi. 
Irak, Temmuz 2015
itibarıyla çökmekte olan bir devlet. Irak, jeopolitik olarak artık parçalandı.
Parçalanmanın resmîleşmesi için uluslararası ve bölgesel konjonktürün uygun
olması bekleniyor. Bu noktada Türk, Irak ve dünya kamuoyu önünde Milliyetçi
Hareket Partisinin Kerkük’ün, Telafer’in, Tuzhurmatu’nun Türkmen karakterinin
tasfiye edilmesini kabullenmeyeceğini, meşrulaştırmayacağını ve ilk fırsatta
bunu yapanlardan da meşru yollardan hesap soracağının altını çizmek isterim. 
Değerli
milletvekilleri, konuşmamın sonunda önümüzdeki sürecin çok zor ve tehditlerle
dolu olduğu gerçeğini görmemiz gerektiğini belirtmek istiyorum. IŞİD, PKK ve
DHKP-C Türkiye’ye karşı ağır terörist saldırıları planlıyorlar. IŞİD’in Hatay,
Gaziantep, Kilis, Şanlıurfa, İstanbul, İzmir, Adana ve Ankara’yı kitlesel
katliam amaçlı bombalı saldırılar için hedef seçeceği görülmektedir. AVM’ler,
metrolar saldırılara hedef olabilir. Keza provokasyon amaçlı Alevi
yurttaşlarımızın yoğun olduğu illere yönelik IŞİD eylemleri beklenmelidir. IŞİD
aynı zamanda küresel bir sansasyon üretmek amacıyla Türkiye’de stratejik tesis
ve yapılara yönelik bombalı saldırılar gerçekleştirebilir. (Mikrofon otomatik
cihaz tarafından kapatıldı)
ÜMİT ÖZDAĞ
(Devamla) - Müsaade ederseniz bir
saniye…
DHKP-C, kentlerde
etkili bir örgütlenme gerçekleştirmiştir. Önümüzdeki günlerde değişik
suikastlara imza atması hiç şaşırtıcı olmayacaktır. PKK terör örgütüyle
mücadele 1990’lı yıllardan daha zordur çünkü PKK müzakere sürecini, sadece
kırsalda değil kentlerde de örgütlenmek, silah, cephane ve bomba yığınağı
yapmak, Suriye iç savaşının deneyimlerini Türkiye’ye taşımak ve kapsamlı bir
istihbarat ağı oluşturmak için değerlendirmiştir. Nitekim son günlerde
gerçekleşen PKK eylemlerinin hepsinde nokta istihbaratı vardır. Önümüzdeki
günlerde güvenlik birimlerimize yönelik infaz türü eylemler devam edecektir. Bu
devam ederken biz uzman çavuşlarımıza kendilerini korumak için verdiğimiz silahları
hâlâ satıyoruz, biliyor musunuz? Evet, bu çocukları 20 yaşında yolluyoruz ve
kendilerini korumak için silahları satıyoruz, parasını verip alıyorlar. Bu
bizim için utanç kaynağıdır. Bunun için 3269 sayılı Kanunu’n ilgili maddesinin
derhâl değiştirilmesi ve bu çocuklara silahları devletin kendisinin vermesi
gerekir. (MHP sıralarından alkışlar)
(Mikrofon otomatik
cihaz tarafından kapatıldı)
BAŞKAN – Sayın
Özdağ, süreniz dolmuştur.
ÜMİT ÖZDAĞ
(Devamla) – Türkiye'nin birliğini ve bütünlüğünü korumak için çok kapsamlı bir
projenin artık Türk milletinin önüne konulmasının zamanı gelmiştir.
Hepinizi saygıyla
selamlıyorum. (MHP sıralarından alkışlar) 
BAŞKAN – Çok
teşekkür ediyoruz.
Şimdi, Adalet
ve Kalkınma Partisi Grubu adına Adıyaman
Milletvekili ve Grup Başkanvekili Sayın Ahmet Aydın’ı davet etmek istiyorum.
(AK PARTİ sıralarından alkışlar) 
AK PARTİ GRUBU
ADINA AHMET AYDIN (Adıyaman) – Teşekkür ediyorum.
Sayın Başkan,
değerli milletvekilleri; CHP grubunun milletvekillerinin vermiş olduğu bu
araştırma önergesi üzerinde AK PARTİ grubu adına söz almış bulunuyorum. Yüce
heyetinizi saygıyla selamlıyorum.
Tabii, az önce tüm
konuşmaları hep birlikte izledik, dinledik, MHP sözcüsünü de dinlediniz ve MHP
sözcüsünü dinlerken aslında HDP’nin bize minnet etmesi gerektiğini gördük. 
Yine, aynı
şekilde, HDP sözcüsünü dinlerken de MHP’lilerin bize minnet etmesi gerektiğini
gördük. 
CELAL ADAN
(İstanbul) – Hadi oradan!
AHMET AYDIN
(Devamla) – Ben soruyorum her 2 gruba, her 2 grup da minnet etmiyor.
ERTUĞRUL KÜRKCÜ
(İzmir) – Bırak bu kibri ya! 
OKTAY VURAL
(İzmir) – Hiç kimseye minnetimiz yok.
AHMET AYDIN
(Devamla) – Şimdi, değerli arkadaşlar… 
OKTAY ÖZTÜRK
(Mersin) – Akıllı ol.
AHMET AYDIN
(Devamla) – Bir dakika, bitireyim.
OKTAY VURAL
(İzmir) – Bülent Arınç kime minnet ettiğini açıkladı zaten.
AHMET AYDIN
(Devamla) – Şimdi, siz ideolojileri hapsederseniz, ideolojik bakış açısıyla
siyaset yapmaya kalkarsanız hayal görür ve hayal konuşursunuz. Dolayısıyla, şu
anda sizin yaptığınızın pek çoğu aslında hayali konuşmalar. Ben on üç yıllık
iktidarı süresince AK PARTİ’nin
gerçeklerini size aktarmaya çalışıyorum, bir şey demedim. Yani, MHP, HDP ve
CHP’nin bütün konuşmalarını hep birlikte izledik, sizler de dinleyin.
Ben on üç yıllık
AK PARTİ’nin gerçekleri nereden nereye taşıdığını anlatacağım sabrederseniz.
OKTAY ÖZTÜRK
(Mersin) – On üç yıldır geldiğin nokta belli zaten.
AHMET ŞEFİK ÇİRKİN
(Hatay) – Sus, sus!
MEHMET ERDOĞAN
(Muğla) – İnsan utanır ya!
OKTAY ÖZTÜRK
(Mersin) – Hâlâ konuşuyorsun ya!
AHMET AYDIN
(Devamla) – Özellikle, HDP sözcüsünün âdeta bir suçluluk psikolojisiyle hareket
ettiğini gördüm ve bu suçluluk psikolojisiyle bir tiyatral oynandı, sahnelendi burada aslında ve burada
en iyi savunma saldırıdır mantığıyla bir kurgu kurup o kurgu üzerinde bir algı
operasyonu yapmaya çalıştı HDP’nin sözcüsü. Ben burada el insaf diyorum. Burada
Sayın Cumhurbaşkanımıza, Başbakanımıza,
Hükûmetimize, AK PARTİ Grubuna söylediklerinizin kaçta kaçını PKK terör
örgütüne söyleyebiliyorsunuz Allah aşkına? O yürek ister, samimiyet ister. (AK
PARTİ sıralarından alkışlar) 
ERTUĞRUL KÜRKCÜ (İzmir) – Onlar gelsin
Meclise, onlara da söyleriz. 

AHMET AYDIN
(Devamla) – Biz iktidar olmak için sınırları zorlamadık, demokrasiyi de
zorlamadık…
PERVİN BULDAN
(İstanbul) – Çok zorladınız ama olmadı.
AHMET AYDIN
(Devamla) – …ve herkesin milletin
iradesi sonucu Meclise seçilmesini saygıyla karşılayacağımızı ve millî iradeye
rıza göstereceğimizi hep ifade ettik ve bunu da gösterdik. Ama, siz barajı
geçmek statükocularla, paralelle, terör örgütleriyle, çetelerle -yine barajı
geçmek için- tüm çözüm süreci karşıtlarıyla bir araya geldiniz… 
PERVİN BULDAN
(İstanbul) – Ayıp ya! Büyük bir saygısızlık yapıyorsunuz.
AHMET AYDIN
(Devamla) – …bir araya geldiniz. (AK PARTİ sıralarından alkışlar, HDP
sıralarından sıra kapaklarına vurmalar)
Değerli
arkadaşlar, ayinesi iştir kişinin lafa bakılmaz, biz milletin iradesine saygı
gösteririz. Kimin ne yaptığını, kimin nerede durduğunu bu millet çok çok iyi
biliyor. 
MEHMET ERDOĞAN
(Muğla) – Aynaya bak aynaya!
AHMET AYDIN
(Devamla) - Yine, burada, tabii ki özellikle HDP hatibi Türk vatandaşı 10 bin
IŞİD üyesinden bahsetti. Hakikaten merak ettim, sordum, soruşturdum, şu ana
kadar bin ile 1.300 arasında Türk vatandaşı var ve dünyada ilk 10’a dair
girmiyor. Arzumuz hiçbir vatandaşımızın hiçbir terör örgütüne de girmemesi ama
yalanlarla, iftiralarla da siyaset olmuyor. 
Şimdi değerli
arkadaşlar, ben aslında konuşmama şu basit soruyu sorarak başlamak istiyorum:
Yüzyıllardır bölge coğrafyasında bütün makroekonomi teorilerini çökerten -böyle
bir durumun yaşandığını hepimiz çok iyi biliyoruz- bunca kaynağa rağmen neden
refah ve demokrasi oluşmuyor? Bugün çevremizde neden 9 ülke yönetilemez
durumda? Bunun açıklaması, oryantalist bir yaklaşımla Orta Doğu’nun
çocuklarının az gelişmişliği midir? Arapların, Kürtlerin ve diğer unsurların
yeterince modernleşmemesi mi? Yoksa yüzyıldır bölgeye yapılan müdahaleler ve
kaynaklarını kullananların oluşturduğu bir kaos düzeni midir?
2 tercih var
önümüzde: Kardeş topluluklar olarak bu kaotik düzenin bekçileri mi olacağız
yoksa bölge halklarının kendi kaynaklarını kullandığı, kendi refahını ve
demokrasisini inşa ettiği bir düzenin savunucuları mı olacağız?
AK PARTİ 2002’de
tercihini yaptı ve 13 yıldır bunun sözcülüğünü ve savunuculuğunu yaptı. AK
PARTİ’nin yaptığı ilk iş, devlete yüklenen anlamı ve tüm sorun alanlarının
temelini oluşturan ret, inkâr ve yok saymaya dayalı politik tutumu değiştirdi.
Bunlar şu an için basit gibi görünebilir ancak oldukça önemli olduğu çok açık
ortadadır. Çünkü bu alandaki değişim meselelerin çözümü için gerekli olan tüm
yolları açar.
Bakın, Kürt
meselesi söylenmedik sözün kalmadığı meselelerimizden bir tanesi. 1925-1961
yılları arasında 16 rapor hazırlanmış. Bölge valileri, ordu komutanları,
bakanlar, başbakanlar, cumhurbaşkanları devreye girmiş. 
EMİN HALUK AYHAN
(Denizli) – Dolmabahçe’ye gel. 
AHMET AYDIN
(Devamla) – 1987-2000 yılları arasındaysa 54’ü aşkın rapor hazırlanmış,
STK’lar, akademisyenler ve siyasi partiler konuya değinmişler. 1983’ten sonra
AK PARTİ’ye kadar 14 ayrı hükûmet geçmiş, hiçbir hükûmet AK PARTİ’nin yaptığı
paradigma değişimini hayata geçirememiş. AK PARTİ daha iktidara gelmeden
programında bu meselenin çözümünü vadetmiştir ve uygulamalarıyla da
göstermiştir. AK PARTİ’nin aslında yaptığı şey, tekçi ve homojen mühendislik
politikalarının dışına çıkmak ve Hazreti Adem’in eşit çocukları olduğumuz
gerçeğine göre davranmaktır. 
MEHMET ERDOĞAN
(Muğla) – Ya, AK PARTİ’den sonra doğan çocuklar dağa çıktı. 
AHMET AYDIN
(Devamla) – Özetlemek gerekirse, Kürt sorunu ve diğer iç meselelerimizin
çözümünün hepimize ait olanın tekrar hepimize ait kılınmasından geçtiğinin
farkındayız. Çözüm süreciyse silahın ve şiddetin hak arama aracı olmaktan
çıkarılmasıdır, silahları terk ederek devletin demokratik dönüşümü için
siyasete yönelmektir. Bu ise büyük bir iştir. Tüm toplumsal kesimleri olarak
devletin demokratik dönüşümünü konuşabilmemiz için silahın aradan çıkması
lazım. Biz bunun için uğraştık ama PKK terör örgütü saldırılarını sürdürdü.
Saldırıların dökümünü vermek istemiyorum. Sadece 7 Hazirandan buyana 657 terör
eylemi gerçekleştirilmiş. Hepimizin neyin ne olduğunu aslında çok iyi bilmesi
gerektiğinin farkındayım ben. Bakın, son günlerde PKK terör örgütü ve HDP
yöneticileri söz birliği etmişçesine yürütülen operasyonlar ile erken seçim
arasında ilişki kurmaya çalışıyorlar, az önce tekrar burada deklare edildi.
Operasyonlara ilişkin amacın, olası bir erken seçimde HDP’nin baraj altında
kalmasını ve AK PARTİ’nin tek başına iktidara gelmesini sağlamak olduğunu iddia
ediyorlar. “AK PARTİ, seçimin faturasını Kürtlere ve çözüm sürecine çıkararak
çatışma ve savaş üzerinden yeniden tek başına iktidara gelme hesapları
yapıyor.” şeklinde söylemlerle bir kamuoyu oluşturma gayreti içerisindeler. 
ERTUĞRUL KÜRKCÜ
(İzmir) – Yanlış mı? 
AHMET AYDIN
(Devamla) – Seçim ile operasyonlar arasında ilişki kurmak Meclis ile millet
iradesine büyük bir haksızlıktır, hadsizliktir ve saygısızlıktır. (AK PARTİ
sıralarından alkışlar) Hiç kimse kusura bakmasın. Evet, tek başımıza iktidarı
istedik, çözüm sürecinin devamı için bunun gerekli olduğunu şimdi daha net bir
şekilde görüyoruz ama demokrasiyi zorlamadık, demokrasiyi zorlayanlar ortadadır
barajı geçmek adına. 
Yine,
Cumhurbaşkanımızı neden hedefe koyuyorsunuz? Çünkü, Cumhurbaşkanımız çözüm
sürecini başlatan lider oldu da onun için. Çünkü, “Yeter ki bu sorun çözülsün,
gerekirse baldıran zehri içmeye hazırım.” dediği için bunu yapıyorsunuz. (AK
PARTİ sıralarından alkışlar) 
PERVİN BULDAN
(İstanbul) – Bitiren o oldu, bitiren.
AHMET AYDIN
(Devamla) – Çünkü, sorundan beslenenler, şiddetten beslenenler çözümü istemez
de onun için. 
PERVİN BULDAN
(İstanbul) – Ahmet, seni bakan yapmayacaklar. 
AHMET AYDIN
(Devamla) – Bakın, Kobani üzerinden de bir algı operasyonu yürütüldü. Sayın
Cumhurbaşkanımızın tam metnini okuyorum söyleminin: “Kardeşlerim, şunu çok iyi
bilmeniz lazım.”
ERTUĞRUL KÜRKCÜ
(İzmir) – Ahmet, yorma kendini.
AHMET AYDIN
(Devamla) – “Cardiff'te de bunu batılı dostlarıma söyledim. Sadece havadan
bombalamak suretiyle bu sorunu çözemezsiniz. Bununla ilgili yerde mücadele eden
yapılarla iş birliği kurulmadan netice alınamaz. İşte, aylar geçti ve herhangi
bir netice yok. Şu anda Kobani de düştü, düşüyor.” Buradaki inceliği
görebilseniz Cumhurbaşkanına teşekkür etmeniz lazım be! (AK PARTİ sıralarından
alkışlar, HDP sıralarından sıra kapaklarına vurmalar) Eğer, Kobani düşmediyse
Türkiye Cumhuriyeti Hükûmetinin o sınırları aşmasından dolayı düşmedi. 
SEZAİ TEMELLİ
(İstanbul) – Kobani düşmedi. 
ERTUĞRUL KÜRKCÜ
(İzmir) – Ahmet, harcama kendini.
AHMET AYDIN
(Devamla) – Değerli arkadaşlar, yeni seçimi düşünmüyoruz, şu anda koalisyon
çalışmaları sürüyor. Seçim yeni oldu, seçimlerden sonra da hemen komisyonlar
kuruldu ve bu komisyonlar çalışmaya devam ediyor. Koalisyon olasılıkları
konusunda zihnî hazırlıkları dahi olmayanların, seçim sonucunda oluşan Meclisi
çalışmaz kılmak için “AK PARTİ’yle asla.” diyenlerin, blok siyasetinden
bahsedenlerin aslında bize söyleyecekleri tek bir sözü olmaz, olamaz da. 
ERTUĞRUL KÜRKCÜ
(İzmir) – Niye ya?
AHMET AYDIN
(Devamla) – Bakın, HDP yöneticileri günlerdin neler diyor… Peki, operasyonu
zorunlu kılan PKK terör örgütü saldırıları hakkında bu yöneticilerin tek bir
kelime sarf ettiklerini, kınadıklarını, lanetlediklerini duydunuz mu Allah
aşkına?
ERTUĞRUL KÜRKCÜ
(İzmir) – Duydum.
AHMET AYDIN
(Devamla) – Biz şunu diyoruz: DAEŞ olsun, PKK olsun, DHKP-C olsun, kaynağı kim
olursa olsun, nereden gelirse gelsin, kime karşı işlenirse işlensin bütün terör
örgütlerini kınıyoruz, lanetliyoruz ve gerekli mücadeleyi de sonuna kadar
sürdüreceğiz. (AK PARTİ sıralarından alkışlar) 
Örgütün, ateşkesin
ve çözüm sürecinin bittiğini ilan eden onca açıklamalarını, gerçekleştirdiği
eylemleri hiç gündeme getirmeden, Hükûmetin ateşkesi bitirdiği ve çözüm
sürecini sonlandırdığı şeklindeki algı operasyonları birilerinin sorumluluğunu
ve yükümlülüğünü ortadan kaldırmaz. 
Bakın, kimi
isimler, münferit olarak, polislere yönelik katliamı doğru bulmadıklarını
belirten açıklamalar yaptılar fakat doğrudan PKK terör örgütüne tek bir söz
söyleyemediler. Polisimizi, askerimizi faili meçhul bir odak katletmiyor, şehit
etmiyor. Bir fail var, o da PKK terör örgütüdür. 
İftira atmaktan ve
yalan söylemekten başka bir şey bilmeyenlerin yaptığı diğer bir şey ise Hükûmet
ile DEAŞ terör örgütü arasında ilişki kurmalarıdır. 
ERTUĞRUL KÜRKCÜ
(İzmir) – Yok mu?
AHMET AYDIN
(Devamla) – Defalarca söyledik; bugün bir kez daha yüksek sesle haykırıyorum
burada: Hükûmetimiz ile DEAŞ arasında ilişki kuranlar yalancı müfterilerdir. 
ERTUĞRUL KÜRKCÜ
(İzmir) – İlişkiyi siz kurdunuz. 
AHMET AYDIN
(Devamla) – Bunlar tamamen haksız, hadsiz, mesnetsiz, yalan iddialardır.
Dünyadaki hiçbir ülke DEAŞ’ı terör örgütü olarak kabul etmezken, biz, 10 Ekim
2013 tarihli Resmî Gazete’de yayınlanan Bakanlar Kurulu kararıyla DEAŞ’ı terör
örgütü olarak ilan ettik. 
PERVİN BULDAN
(İstanbul) – Tırlarla silahları niye gönderdiniz?
AHMET AYDIN
(Devamla) – Batılılar en ufak bir adım atmazken biz terör örgütü olarak ilan
ettik. 
DEAŞ’ı ortaya
çıkaran küresel güçlerin bu politikayla amaçladıklarının kriz bölgeleri
oluşturma, sivil tahribatlarla Moğol usulü dehşet salma, buna tepki olarak
ortaya çıkan direnişi daha radikalleriyle bölüp işgali meşrulaştıracak yeni
terör unsurlarıyla paydahlama, ortaya çıkan bu kaosla süreci zamana yayarak
sağlıklı bir düzenin kurulmasını ötelemedir. 
Küresel siyasal
sistem, soğuk savaş sonrası ve yeni bir aşamaya geçmek yerine eski dünya
yaklaşımıyla var olan hegemonyasını sürdürmeyi öncelediği için kriz
bölgelerinde asimetrik savaş örgütlerine ihtiyaç duyuyor. Bu süreç içerisinde,
Müslüman halkların yaşadığı coğrafya, eski düşmana dönük her tür testin,
deneyin uygulandığı, yeni silahların yanında yeni savaş teknikleri ve
psikolojik harp usullerinin uygulandığı bir alan olarak görülüyor. Bölgedeki
bütün devletler, bütün halklar ve örgütler
“DEAŞ” koduyla yeniden formatlanmaya zorlanmakta, herhangi birinin üstün
gelmeyeceği veya yenilmeyeceği bir kaotik denklemin devamı için hareketli
asimetrik terörün en organize örneği sunulmaktadır. 
Türkiye, 10 Ekim 2013 tarihinden bu yana, örgütle
bağlantısı olduğu saptanan yabancı uyruklu 1.600 kişiyi sınır dışı etmiş, 15
binden fazla kişiye ülkeye giriş yasağı koymuş, 600 kişi civarında gözaltı ve
bunlardan 100’den fazla da tutuklu var.
Bir köşe yazarı, maalesef, çıkıp da, yabancı liderlerin,
Türkiye’deki IŞİD terörünün bir numaralı sebebini oluşturan kişiyi arayıp Suruç
için başsağlığı dilemelerini utanç verici olarak nitelendirdi ve Sayın
Cumhurbaşkanımızı hedef gösterdi. Bu çok çirkin bir suçlama, yalan ve iftira.
Erdoğan karşıtlığı gözlerini kör ettiği gibi, maalesef, vicdanları da yok
etmiş. Vicdanlı, merhametli olan herkes, kimin nerede durduğunu çok iyi bilir.
Buna rağmen, tek bir delil ortaya koymadan Türkiye’yi suçlamak, küresel
güçlerin figüranı olmaktır. 
Biz, hem ülkemizde hem bölgemizde terör istemiyoruz;
düzen istiyoruz, çözüm istiyoruz. 
MEHMET ERDOĞAN (Muğla) – Dolmabahçe’de çözmediniz mi?
AHMET AYDIN (Devamla) - Bakın, sayın milletvekilleri, biz
çözüm sürecinde neler yapmışız? Çözüm sürecinde Hükûmet, yasal düzenlemeden
açılım siyasetinden çözüm sürecine bugüne kadar yaklaşık 160 maddede pozitif
adım atarak çok önemli gelişmelere önayak oldu fakat karşılığında örgüt ve
çeperinde hareket eden yapıların ne yaptığını ise kamu vicdanına bırakıyorum.
Bakın, sorunun çözülmesi için bugüne kadar, kısaca, yapmış
olduğumuz başlıkları ben size hatırlatacağım: Olağanüstü hâllerin kaldırılması,
vatandaşların çocuklarına Kürtçe isim vermesinin önündeki engellerin
kaldırılması, siyasi partilerin kapatılmasının zorlaştırılması, Kürtçe yayın
yasağı kaldırıldı, Kürtçe kursların açılmasına imkân tanındı, farklı dil ve
lehçelerde radyo ve televizyon yayınına imkân sağlandı, farklı dil ve
lehçelerde reklam yapılmasına müsaade edildi. TRT Şeş, sonra TRT Kurdî yirmi
dört saat yayın hayatını devam ettiriyor.
MAHMUT TANAL (İstanbul) – Kanununu niye çıkarmıyorsunuz?
AHMET AYDIN (Devamla) - Özel televizyon ve radyo
kuruluşlarına farklı dillerde yirmi dört saat yayın imkânı sağlandı,
üniversitelerde farklı dillerde ana bilim dalı, enstitü, bölüm açma, seçmeli
ders koyma imkânları sağlandı, Kürt dili edebiyatı bölümleri kuruldu.
Üniversitelerde Kürdoloji kütüphaneleri kurulmasının önü açıldı. Farklı
dillerdeki kültürel faaliyetleri destekleme kararı alındı. Kürtçe filmlere
destek verildi. Cezaevlerinde tutuklu ve hükümlülerin yakınlarıyla ana
dillerinde görüşmeleri sağlandı. Çağrı merkezlerinde, Türkçe bilmeyen
vatandaşlara yönelik hizmet imkânı sağlandı. Önemli bölgelerde Kürt açılımı
çalıştayları düzenlendi. Yerleşim birimlerine eski isimlerinin iadesi sağlandı.
Kültür ve Turizm Bakanlığınca Kürtçe bazı önemli eserler yayınlandı. Yaylalar,
meralar yeniden kullanıma açıldı, köye geri dönüşler başladı. Kürtçe ilk defa
Türkiye Büyük Millet Meclisi kataloğunda yer aldı. Terör ve Şiddet Olayları
Kapsamında Yaşam Hakkı İhlallerinin İncelenmesi Alt Komisyonu kuruldu. Sanıklar
için ana dilde savunma imkânı sağlandı ve ana dili ana sütü gibi helal gören
bir iktidarın mensubu olarak bu yapılanlardan hakikaten, ciddi memnuniyetimizi
ifade ediyoruz. Ve bunlar bir lütuf olarak değil; bunlar doğuştan var olan ama
maalesef yıllarca, on yıllarca ötelenen hakların devletin güvencesi altına
alınması için gerekli olan adımlardı ve bu adımları attık. Akil insanlar heyeti
kuruldu ve tüm yurtta çalışmalar yaptı. TBMM’de Çözüm Süreci Araştırma
Komisyonu kuruldu. Türk Dil Kurumu Türkçe-Kürtçe Sözlük yayınladı. Anadolu
Ajansı Kürtçe yayın başlattı. Çözüm süreci tasarısı yasalaştı ve Hükûmet
Programı’na alındı. Tüm yasalarda demokratikleşme ve çözüm süreci konusunda
onlarca düzenleme yapıldı. 
Şimdi, bunları, öyle
zannediyorum ki HDP’nin Eş Genel Başkanları dahi hayal edemezdi. Biz bunları
inanarak yaptık. Olması gereken reformlardı, yıllarca ötelenmişti. İnanarak,
halkın bu haklı taleplerini, bu beklentilerini güvence altına aldık ve yine bir
Kürt olarak, Türkiye Cumhuriyeti’nin onurlu bir vatandaşı olarak, bir Müslüman
ve bir insan olarak bütün bu yapılanlardan dolayı Sayın Cumhurbaşkanımıza,
Başbakanımıza, Hükûmetimize ve grubumuza teşekkürlerimizi sunuyoruz. (AK PARTİ
sıralarından alkışlar) 
Peki, biz bunları
yaparken terör örgütü ve iş birlikçileri neler yaptı? 2002-2015 döneminde
süreci neler olumsuz etkiledi? PKK’nın Dağlıca saldırısıyla başladı, 12 asker
şehit oldu. İstanbul Göngören’de PKK’nın attığı bombalar sonucu 18 kişi
hayatını kaybetti. Şemdinli Aktütün Karakolunda PKK’nın saldırısı sonucunda 15
asker şehit oldu. Silvan, Reşadiye, Yüksekova, Diyarbakır bölgelerinde PKK
silahlı saldırıları oldu. Örgüt defalarca sürecin bittiğini açıklayıp Hükûmeti
tehdit etti. Süreci başlatan siyasi iradeye düşmanca bir tavır takınıldı.
Lice’de uzun süre yol kesmeler ve sokak eylemleri oldu. PKK çekilmeyi,
durduğunu açıkladı. KCK Yürütme Konseyi 11 Temmuzda ateşkesi tek taraflı olarak
sona erdirdiğini açıkladı ve devrimci halk savaşlarını başlatarak silahlanma
çağrıları yaptılar. HDP Kobani nedeniyle halkı sokağa çağırdı. 6-7 Ekim Kobani
olaylarında 52 vatandaşımız maalesef hayatını kaybetti. Yüksekova’da çarşı
izinlerindeki askerler maalesef arkadan vuruldu. Diyarbakır’da sayısız yol
kesmeler, şantiye basmalar, araç gereç yakmaları, yıllarca ciddi terör
eylemleri oldu. Netice itibarıyla sadece 7 Hazirandan bu tarihe de olan terör
eylemi sayısı 657. 
Şimdi, değerli
arkadaşlar, burada kim terörden yana, kim barıştan yana; kim “silah” diyor, kim
“siyaset” diyor çok açık ortadadır. İşte, değerli arkadaşlar, devlet bütün
bunlara izin vermez, devlet teröre prim vermez, devlet durduk yere operasyon
yapmıyor. Barışa kimin de suikast ettiğini HDP’liler lütfen görsün diyorum. 
Devlet PKK terör
örgütünün başlattığı saldırıları sonlandırmak üzere operasyonlar yapıyor.
Yapılan operasyonların tek bir amacı vardır, ulusal güvenliğimizi tehdit eden
tüm terör örgütleridir, DEAŞ’ı, PKK’sı, DHKP-C’si ve tüm terör örgütlerine eş
zamanlarda operasyonlar yapıldı, yapılmaya devam ediyor. Hiç kimse hedef
saptırmasın, bırakın PKK terör örgütünün yaptığı saldırıları kınamayı, PKK
terör örgütünün sözcülüğüne soyunanlar operasyonlar hakkında bize bir tek laf
bile söyleyemezler. Biz 7 Haziran seçimi sonrasında, çözüm sürecinin hedeflenen
rota doğrultusunda devam edeceğini ve demokratik kazanımlardan ödün
vermeyeceğimizi vurgulamıştık. 
(Mikrofon otomatik
cihaz tarafından kapatıldı) 
BAŞKAN – Sayın
Aydın, iki dakika ek sürenizi veriyorum. 
AHMET AYDIN
(Devamla) – Hiçbir vesayet odağına izin vermediğimiz gibi, terör örgütlerinin
ve onların figüranlarının da yeni bir vesayet kurmasına asla izin vermeyeceğiz.
Terörün sona ermesi ve PKK terör örgütünün silahsızlanması konusunda tutum
alamayan hiç kimseyi muhatap olarak da kabul etmeyeceğimizi deklare ettik. 
Açıkça soruyoruz:
Terörizm karşısında nerede duruyorsunuz? Safını herkesin çok net ortaya koyması
lazım. Ya “silah ve terör” diyeceksiniz ya “demokrasi ve siyaset” diyeceksiniz,
safınızı belli edeceksiniz. Silahla siyaset bir arada yürümez. (AK PARTİ sıralarından
alkışlar) HDP bir yol ayrımında, bir tercih yapmak durumundadır. Hani “Silahlar
sussun, fikirler konuşsun.” diyorduk. 
ERTUĞRUL KÜRKCÜ
(İzmir) – Bırakın silahları.
AHMET AYDIN
(Devamla) – Ne oldu? Hem silah hem fikir bir arada yürümez.
ERTUĞRUL KÜRKCÜ
(İzmir) – Bırak silahı.
AHMET AYDIN
(Devamla) – Silahların susması lazım eğer siyaset yapılacaksa. 
ERTUĞRUL KÜRKCÜ
(İzmir) – Sustur silahı.
AHMET AYDIN
(Devamla) – Yine, bu ülkenin iş adamlarını, gazetecilerini, kolluk
görevlilerini, yargıçlarını katleden DHKP-C terör örgütünün terör
faaliyetlerini neden buharlaştırıyorsunuz? Buharlaştırma bir yana “DHKP-C bize
desteğini ifade etti. Kendilerine teşekkür ederiz.” diyen siyasi parti
yöneticileri var. Bu terör örgütünü çiçek çocuk gibi gösteren medya organları
ve siyasi partiler var. 
Sayın
milletvekilleri, terör örgütlerini incelediğimizde, tüm terör örgütlerinin
içinde bir DEAŞ anlayışının olduğunu göreceksiniz. PKK, terör örgütleri kendi
içindeki DEAŞ anlayışını terk etmelidir. “Rojova devriminin özü Baas ordusuna
katılmaktır.” diyen PKK’nın, Baas rejimini ayakta tutmak için binlerce kişiyi
katleden DEAŞ’tan farkı nedir? Bugün bölge halkına en çok baskı ve zulmü
uygulayan kimdir? Bütün bu soruların cevaplandırılması lazımdır diye
düşünüyorum. 
Yine, değerli
arkadaşlar, bu konularla ilgili, daha önce hem İnsan Hakları Komisyonu alt
komisyon kurmuş, incelemeler, araştırmalar yapılmış hem de Meclis araştırma
komisyonu kurulmuştur. Bu maksatla baktığımızda, bunun yeniden incelenmesinin
gereğinin olmadığını… Ama şunu bir kez daha ifade edeyim ki… 
İDRİS BALUKEN
(Diyarbakır) – Suruç katliamı yeni oldu. Ne alakası var?
AHMET AYDIN
(Devamla) – …ulusal güvenliğimizi, millî güvenliğimizi, milletin geleceğini kim
tehdit ederse, kim baskı uygularsa, kim şiddet uygularsa, onun karşısında da
sonuna kadar mücadele edilecektir diyorum.
Tekrardan hepinizi
saygıyla selamlıyor, hayırlı günler diliyorum. (AK PARTİ sıralarından alkışlar)
İDRİS BALUKEN
(Diyarbakır) – Sayın Başkanım, söz talebim var.
BAŞKAN – Buyurun
Sayın Baluken, dinliyorum.
İDRİS BALUKEN
(Diyarbakır) – Sayın Başkan, AK PARTİ Grubu adına konuşan sayın hatip hem
grubumuz adına konuşan Sayın Osman Baydemir’in yalan yanlış bilgiler
aktardığını ifade etti, dolayısıyla milletvekilimize sataştı hem de grubumuza
terör örgütünün sözcülüğünü yapma gibi bir sataşmada bulundu. Dolayısıyla, iki
ayrı sataşmadan iki ayrı söz isteyeceğiz.
BAŞKAN – Sayın
Baluken, bu konuda da aynı şekilde tutanakları isteteceğim, bunu
değerlendireceğim. Görüşmelerimizin son konuşması kaldı, zaten sizin sataşma
talebinizi değerlendirdim ve daha sonra söz verilecektir. Bu konuda da aynı
şekilde tutanakları isteteceğim izninizle.
Şimdi önerge
sahibi Ankara Milletvekili ve Grup Başkan Vekili Sayın Levent Gök’ü davet
ediyorum. (CHP sıralarından alkışlar) 
LEVENT GÖK
(Ankara) – Sayın Başkan, değerli milletvekilleri; Cumhuriyet Halk Partisi
olarak vermiş olduğumuz araştırma önergesinin önerge sahibi olarak söz aldım.
Hepinizi sevgiyle, saygıyla selamlıyorum.
Sayın Başkan,
değerli milletvekilleri; konuşmama başlamadan önce bugüne kadar terörden
hayatını kaybeden tüm masum insanları, şehitlerimizi, askerlerimizi,
polislerimizi, ayrım gözetmeksizin -terör nereden gelirse gelsin ve terörü kim
yaparsa yapsın, hepsini kınayarak- onların hepsini saygıyla, rahmetle anıyorum.
Sayın Başkan,
değerli milletvekilleri; bütün Türkiye bugün bizi izliyor. Türkiye Büyük Millet
Meclisi bugün olağanüstü toplandı, acaba terör karşısında ne diyecek, nasıl
duracak, nasıl bir davranış sergileyecek diye herkes bizi dikkatle izliyor ama
konuşmaları izliyorum, tam da terörizmin amacına hizmet eden, terörizmin
halkımız içinde yaratacağı güvensizlik, kaos ortamını yok edici konuşmalar
yapılması yerine, tam da bunun aksi konuşmaların yapılmasından da büyük üzüntü
duyduğumu belirtmek isterim.
Değerli
arkadaşlarım, terör karşısında, bugün Mecliste bulunan bütün partiler -4 parti-
birlik olmayacak da, terörü lanetlemeyecek de, ona karşı bir duruş
sergilemeyecek de ne zaman biz beraber olacağız? Bu üslup nedir böyle? Lütfen,
biraz soğukkanlı olalım, kendimizi toparlayalım, konuşmalarımıza dikkat edelim.
(CHP sıralarından alkışlar)
Teröristler bizi
kıs kıs gülerek izliyorlar “Birbirlerine düştüler.” diye. Biz, Türkiye'de
yaşayan 77 milyon insanımıza bugün “Ankara’da iyi ki Türkiye Büyük Millet
Meclisi vardır.” dedirtebiliyor muyuz? Bizim tasamız bu. Cumhuriyet Halk
Partisi olarak onun için olağanüstü toplantıya çağırdık yüce Meclisimizi. Çünkü
bu Meclis, 7 Haziran seçimlerinden sonra oluşmuş yeni bir siyasi iradenin
toplandığı Meclis ama bugün tartıştığımız sonuç, on üç yıllık AKP iktidarının 7
Haziran seçimlerinde iktidardan gitmesiyle onların yarattığı bir sonuç. Doğal
olarak, 2002, 2007, 2011 seçimlerinde iktidara gelmiş ve 7 Haziran seçimlerinde
tek parti unvanını kaybetmiş AKP iktidarının sonucunu, 7 Haziran seçimlerinden
sonra oluşan bu Parlamento tartışmayacak da neyi tartışacaksınız? Ortaya yeni
bir irade çıkmıştır. Ortaya çıkan sonuç eski iktidarların sonucudur ama karar
verecek olan merci yeni bir siyasi iradenin sonucudur. Şimdi, bu farkı
görmeksizin topu birbirimize atarak, kızarak, küskünlük yaratarak işin içinden
çıkılmaz. 
Elbette, bugün
konuştuğumuz terör meselesinin can alıcı noktası, on üç yıldır iktidarda
bulunan AKP iktidarının yarattığı iç ve dış politikada tahribattır değerli
milletvekilleri. Bugün, IŞİD diyorsak, “çözüm süreci” diye adlandırılan sürecin
bittiğini ilan ediyorsanız bunun sorumlusu iktidardır, siyasi iktidar. (CHP
sıralarından alkışlar)
Dört yıl önceki
yanlış Orta Doğu politikasından dolayı, Suriye’deki iç çatışmanın tarafı
olmaktan dolayı Orta Doğu’da silahların bir gün Türkiye’ye döneceğini dört
yıldır söylüyoruz. Kamplara gittik, arkadaşlarımız kitapları gösterdiler; 153
soru önergesi, 1 gensoru, 2 araştırma önergesi vermişiz, hiçbirinden sonuç
alamamışız. IŞİD tehlikesine karşı biz, perşembenin gelişi çarşambadan bellidir
diye uyarmışız Türkiye’yi, siyasi iktidarı. 
Siyasi iktidar
şimdi bir hava operasyonları yaptığından bahsediyor, şu kadar kişiyi gözaltına
aldığını ifade ediyor. E peki, siz o kadar kişiyi gözaltına alabiliyorsanız
niçin daha önce almadınız da Türkiye’deki olayları önlemediniz? Bu sorunun
cevabı var mı? (CHP sıralarından alkışlar) Siyasi iktidar diyor ki: “Biz hava
operasyonları yapıyoruz.” E, biz de şimdi televizyonlardan askerimizin 50 metre
ötesinde IŞİD’in açtığı hendekleri izliyoruz. Bu ne yaman çelişkidir böyledir?
Siz ne yapıyorsunuz, onu anlamıyoruz. Ayrıca değerli milletvekilleri, IŞİD
denen tehlike sadece sınırımızda, sınırımızın ötesinde değil, Türkiye’nin
içinde, bunu anlatmaya çalıştık. 
Ben nisan ayında,
25 kişilik ailesinin tamamını IŞİD saflarına kaptıran bir kişiye, Meclis
kürsüsünden basın toplantısı yaparak kamuoyunun, iktidarın dikkatini çekmeye
çalıştım. O kişi yalvardı, ağladı, “Benim ailemden 5 kişi öldü, lütfen sesimi
duyun.” dedi. Sincan’da, Cumhurbaşkanlığı Sarayı’nın hemen bitişiğinde IŞİD
tehdidi olduğunu biliyor musunuz? Sincan’dan IŞİD’e her gün dolmuş seferleri
yapıldığını biliyor musunuz? 
ALİ ÖZ (Mersin) –
Sarayın içinde DHKP-C varmış.
LEVENT GÖK
(Devamla) – Bunlara dikkatinizi çektik, anlattık, görmediniz. IŞİD’i
işitmediniz değerli milletvekilleri, işitmediniz. (CHP sıralarından alkışlar) 
Şimdi, bunlar dört
yıldır söylediğimiz ama haklı çıkmak istemediğimiz noktalardan bir tanesi.
Böyle bir tablo vahim bir tablodur. Bu IŞİD tehlikesi İstanbul’un göbeğinde,
Konya’da, Aksaray’da, Ankara’nın Sincan’ında, her yerde var, sadece sınırımızın
öte tarafından değil. Dikkatinizi çekerim, tehlike büyüktür ve vahimdir. Bu
konuyu araştırmak için komisyon kurmayacağız da ne yapacağız? Birazdan
samimiyet testinizi göreceğiz hepinizin. 
Değerli
milletvekilleri, iktidarın bir diğer konusu da “çözüm süreci” diye adlandırdığı
süreçte vardığı nokta. Ta o zaman, bu süreci başlattığınız zaman sizlere
söyledik: “Yanlış yapıyorsunuz.” Cumhuriyet Halk Partisi Türkiye’nin en önemli
sorunu olan Kürt sorununun çözümünden yanadır. Demokrasi içinde, şeffaflık
içinde, meşruiyet içerisinde bunu çözmenin adresi Türkiye Büyük Millet
Meclisidir. Size biz krediyi veriyoruz dediğimiz zaman, siz bizim kredimizi
elinizin tersiyle ittiniz. Şimdi kalkıp da bunu suçlamaya hakkınız yoktur. (CHP
sıralarından alkışlar) 
Biz bu sorunun Türkiye Büyük Millet
Meclisinde çözülmesinden yanayız. Cumhuriyet Halk Partisi olarak terörün her
türlüsüne karşıyız. Kıvırtmadan, isim vererek IŞİD’in terörüne de karşıyız
PKK’nın terörüne de karşıyız. (CHP sıralarından alkışlar) 
MAHİR ÜNAL (Kahramanmaraş) – DHKP-C?
METİN KÜLÜNK (İstanbul) – DHKP-C
hafızasından gitti. 
LEVENT GÖK (Devamla) – Ama ülkemizdeki
Kürt sorununun çözümünün adresi de demokrasi, insan hakları ve temel
hürriyetler bağlamında Türkiye Büyük Millet Meclisidir, bundan da kaçmıyoruz. 
Sayın Başkan, değerli milletvekilleri;
terör moral değerlerimizi çökertmeye çalışıyor, terör kaos yaratmaya çalışıyor.
Şimdi bu tabloyu görmek durumundayız. Teröristin istediği bu. Teröristler şu
anda bizi izliyorlar “Mecliste acaba birbirlerini mi yiyecekler yoksa Mecliste
anlaşarak teröre karşı ortak bir duruş mu sergileyecekler?” Biz diyoruz ki biz
Cumhuriyet Halk Partisi olarak bütün terörizme karşı bütün partilerin, AKP’li
kardeşlerimizi ayırmaksızın, HDP’li kardeşlerimizi ayırmaksızın, MHP’li
kardeşlerimizi ayırmaksızın bütün siyasi partilerin ortak dayanışmasını talep
ediyoruz. Var mısınız buna? (CHP sıralarından alkışlar)
Kuracağımız komisyon, 7 Hazirandan
sonra belirlenmiş olan yeni bir siyasi iradenin terör karşısında meseleye el
koymasıdır. Orada sadece Cumhuriyet Halk Partisinin komisyon üyeleri olmayacak;
AKP’nin de olacak, CHP’nin de olacak, MHP’nin de HDP’nin de. Bütün arkadaşlarımız
orada toplansınlar, görüşlerini ifade etsinler; ortaya bir ortak payda
çıkaralım ve teröre karşı birlik olduğumuzu anlatalım. Terörün panzehri birlik
olmaktır değerli milletvekilleri ve bizi izleyen sevgili yurttaşlarım. 
Biliyorum bugün hepiniz bizi derin bir
üzüntüyle izlediniz ama sabırlı olun, biz Cumhuriyet Halk Partisi olarak büyük
bir sorumlulukla hareket ediyoruz. 
“Meclisi niye
topladınız?” diyorsunuz, terör karşısında toplanmayacağız da, masum insanların
ölümüne engel olmak için toplanmayacağız da ne zaman toplanacağız? (CHP
sıralarından “Bravo” sesleri, alkışlar) Biz sorumluluğumuzu biliyoruz; biz bu
tarihî sorumlulukta herkesi, bütün partileri birbirlerine karşı olan
nezaketlerini koruyarak, üsluplarını koruyarak ortak bir dayanışmaya davet
ediyoruz. Niçin biz bunu yapıyoruz? Çünkü biz Cumhuriyet Halk Partisiyiz. Niçin
bunu yapıyoruz? Çünkü biz Mustafa Kemal Atatürk’ün partisiyiz. (CHP
sıralarından “Bravo” sesleri, alkışlar) Niçin biz bunu yapıyoruz? Çünkü bizim
birinci ilkemiz yurtta barış, dünyada barıştır, onun için yapıyoruz. 
Hepinizi sevgiyle
saygıyla selamlıyorum. (CHP sıralarından alkışlar)
BAŞKAN – Sayın
Vural, buyurun lütfen, sizi dinliyorum.
OKTAY VURAL
(İzmir) – Sayın Başkan, Milliyetçi Hareketçi Partisi olarak teröre karşı
duruşumuz bizim siyasi hayatımız boyunca benimsediğimiz bir tavırdır. Bu
duruşumuz sadece komisyonlarda değil, siyasal mücadelemizin her safhasında
gerçekleştirilmiştir. 
Şöyle bir durumla
karşı karşıyayız: Biliyorsunuz, bundan önce terörle ilgili bir çözüm komisyonu
Adalet ve Kalkınma Partisi ve HDP arasında kurulmuştu. Bu durumda Cumhuriyet
Halk Partisinin eğer böyle bir komisyon kurulma talebi varsa, hazır da bir
komisyon raporu hazırlanmışken o zaman Cumhuriyet Halk Partisini de bu
komisyona dâhil etmek suretiyle, görüşlerini ifade etmek suretiyle -daha önce 2
partinin mutabakatı- 3 partili bir mutabakatla meydana getirmek suretiyle… 
İDRİS BALUKEN
(Diyarbakır) – Destek mi vereceksin? 
OKTAY VURAL
(İzmir) – …çözüm komisyonuna dâhil ederek bu mesele çözülebilir. (CHP
sıralarından gürültüler)
MAHMUT TANAL
(İstanbul) – CHP’nin sözcüsü müsünüz?
OKTAY VURAL
(İzmir) – Dolayısıyla bu konuda o komisyonda beraber, birlikte hareket
edebilirler. 
Milliyetçi Hareket
Partisi olarak biz, terörle mücadeleyi komisyona ve deklarasyona değil, millet
iradesiyle mücadeleye bağlıyoruz. Tavrımız budur, bunu ifade etmek istedim.
Teşekkür ederim.
(MHP sıralarından alkışlar)
BAŞKAN – Sayın
Gök, buyurun lütfen, sizi dinliyorum.
LEVENT GÖK
(Ankara) – Sayın Başkanım, Cumhuriyet Halk Partisinin terör ve Türkiye’nin Kürt
sorunu karşısındaki tutumu çok nettir. (CHP sıralarından “Sayın Başkan,
duyulmuyor.” sesleri) Biz Türkiye’nin ulusal bütünlüğü çerçevesinde bütün
insanlarımızın hassasiyetlerinin gözetilerek Mecliste grubu bulunan bütün
partilerin katılacağı bir komisyonda bu sorunun çözümlenmesini arzu ediyoruz.
MHP’nin de, HDP’nin de, AKP’nin de,
CHP’nin de, Türkiye’deki bütün siyasi birikimlerin, bütün hassasiyetlerinin
konuşulup tartışılacağı yer Meclistir. Bu görüşümüzü tekrarlıyoruz. Bu sorun
devasa bir sorundur. Siyasetçiler bu sorundan kaçamaz. Siyasetçilerin görevi,
en karmaşık sorunları dahi çözmektir.
Hepinizi saygıyla selamlıyorum. (CHP
sıralarından alkışlar)
OKTAY VURAL (İzmir) – Sayın Başkan,
özür dilerim, bu konuyu, bir atışma vesilesi değil ama…
İDRİS BALUKEN (Diyarbakır) – Başkan,
böyle bir yöntem yok ama.
OKTAY VURAL (İzmir) - Bundan önce
Cumhuriyet Halk Partisi çözümle ilgili bir komisyona girmeme konusunda bir
irade beyanı oluşturmuştur.
ERTUĞRUL KÜRKCÜ (İzmir) – Komisyonun
işi bitti, kapandı komisyon yahu.
OKTAY VURAL (İzmir) - Bugünkü irade
beyanı; AKP ile HDP arasındaki komisyona dâhil olma irade beyanıdır, bunu ifade
etmek istedim sadece.
İDRİS BALUKEN (Diyarbakır) – Sayın
Başkan, bu tartışmayı bitirin lütfen.
LEVENT GÖK (Ankara) – Sayın Başkan, bir
cümle…
BAŞKAN – Sayın grup başkan vekilleri,
Sayın Gök, Sayın Vural; lütfen, bu karşılıklı konuşmaya doğru dönüyor,
görüşmelerimizi tamamladık, çok rica ediyorum, çok sağ olun, teşekkür ediyorum.
Sayın milletvekilleri, Meclis
araştırması önergesi üzerindeki konuşmalar tamamlanmıştır. Meclis araştırması
açılıp açılmamasına ilişkin oylamadan önce sataşmadan dolayı söz talepleriyle
ilgili işlem yapacağım.
Tutanaklar incelenmiştir. Bu kapsamda,
sataşmadan dolayı söz talep dene HDP Grup Başkan Vekili Diyarbakır Milletvekili
Sayın İdris Baluken’e ve Hükûmet adına Başbakan Yardımcısı Sayın Bülent Arınç’a
İç Tüzük’ün 69’uncu maddesi uyarınca açıklama ve cevap için söz vereceğim. Bu
hakkın kullanılmasında yeni bir sataşmaya yol açılmamasını özellikle rica
ediyorum.
Şimdi, bu kapsamda ilk sözü Sayın
Baluken’e veriyorum.
İDRİS BALUKEN (Diyarbakır) – Sayın
Başkan, şunu hatırlatayım ben size: Bize iki ayrı konuşmada sataşmada olmuştu
ve Grup Başkan Vekili olarak iki ayrı sataşma nedeniyle söz istemiştim.
BAŞKAN – Sayın Baluken, biraz önce…
İDRİS BALUKEN (Diyarbakır) – Bir de,
sayın milletvekillimize yönelik, sayın milletvekilimizin şahsına yönelik bir
sataşma vardı. O nedenle, Osman Bey’in de sataşmadan dolayı cevap verme hakkı
doğmuştur.
BAŞKAN – Sayın Baluken, şu anda diğer
tutanaklar gelmedi. Dolayısıyla onu bekliyorum, değerlendirmeye alacağım söz
verdiğim gibi.
Sağ olun.
İki dakika konuşma süreniz var,
başlatıyoruz.



İDRİS BALUKEN (Diyarbakır) – Sayın
Başkan, değerli milletvekilleri; hepinizi saygıyla selamlıyorum.
Gerçekten bugünkü görüşmelerden büyük
bir hicap ve hayal kırıklığı duyduğumuzu ifade etmek istiyorum. Dışarıda
devreden çıkan rasyonel aklın maalesef Mecliste de devreden çıktığını üzüntüyle
buradan ifade etmek istiyorum. Bu kadar sancılı bir süreçte beklenti, burada
rasyonel birtakım tartışmaların yapılması ve ülkede oluk oluk akan kanı
durduracak çözüm önerilerinin somutlaşmasıydı. Hatta biz HDP olarak, bu
tartışmaların birkaç gün ardışık olarak devam edecek Genel Kurul oturumlarında
mutlaka değerlendirilmesi gerektiğini ve Türkiye'nin içerisine girmiş olduğu bu
savaş girdabından, bu çıkmazdan bir an önce çıkmasıyla ilgili Meclisin sürece
müdahil olması gerektiğini ifade etmiştik ama maalesef burada siyasi partiler
birbirine laf yetiştirme ve demagoji üzerine tartışmalar yapmanın peşine
düştüğü için elimizde hiçbir somut kazanım olmadan, bütün toplumumuzu, bütün
halkımızı hayal kırıklığına uğratarak Genel Kurulu bitireceğiz. Bu, son derece
büyük bir talihsizliktir. 
Tabii, konuşma
sürem son derece kısıtlı olduğu için bunları ifade ederken cevap verme hakkım
da ortadan kalkmış oluyor ama CHP’nin vermiş olduğu araştırma önergesine, hiç
olmazsa bütün siyasi partiler olarak bir destek verip Meclis bünyesinde
oluşturulan bir komisyonla Suruç, Adıyaman, Ceylanpınar başta olmak üzere son
birkaç hafta içerisinde meydana gelen bütün olayların araştırılmasını ve
gerekli tedbirlerin Meclis çatısı altında araştırılmasını mutlaka burada
başarmak zorundayız. Halkımızın bu yönlü bizden beklentisi var. O nedenle, her
bir milletvekilini -gidişattan rahatsızlık duyan hem Cumhuriyet Halk Partili
hem de AK PARTİ’li, AK PARTİ grubu içerisinde pek çok milletvekili olduğunu
biliyorum- bu önergeye destek vermeye çağırıyor, Genel Kurulu saygıyla selamlıyorum.
(HDP sıralarından alkışlar) 
BAŞKAN – Şimdi,
Hükûmet adına söz talep eden Başbakan Yardımcısı Sayın Bülent Arınç’ı davet
ediyorum. (AK PARTİ sıralarından alkışlar) 



BAŞBAKAN
YARDIMCISI BÜLENT ARINÇ – Sayın Başkanım, çok teşekkür ederim. 
Sayın Osman
Baydemir’in konuşması sırasında Hükûmetimizi ilzam eden, gerçeklerle ilgili
olmayan suçlamalarına karşı söz istemiştim. 
Öncelikle, Sayın Baydemir’i geçmişten tanıyorum,
defalarca görüşmemiz oldu, kendisinin çözüm süreci konusunda da, çatışmaların bitmesi,
akan kanın durması konusunda da iyi ve samimi dileklerine katılırım ancak onun
grup adına bugün konuşması büyük bir talihsizliktir. Aslında, konuşmayı her iki
eş başkanın da yapması gerekirdi.
PERVİN BULDAN
(İstanbul) – Sizde de Sayın Davutoğlu gelseydi biz de aynı tavrı alırdık.
BAŞBAKAN
YARDIMCISI BÜLENT ARINÇ (Devamla) - Eğer kadın milletvekili ve eş başkan burada
konuşmuş olsaydı muhtemelen “Biz sırtımızı PKK’ya, PYD’ye, PJAK’a yasladık.”
diyebilecekti. (AK PARTİ sıralarından alkışlar) Eğer erkek sayın eş başkan
konuşmuş olsaydı o da mutlaka “Silahlanın, kendi öz savunmalarınızı kurun, bu
Hükûmetten hesabınızı görün.” diyecekti.
(AK PARTİ sıralarından alkışlar) Dolayısıyla, Hükûmetimizin yaptığı terörle ve
teröristle mücadele kapsamında… (HDP sıralarından sıra kapaklarına vurmalar) 
Hiç telaşlanmayın,
hiç telaşlanmayın, dinlemesini bilin; biz sizi dinledik, büyük bir sabırla
dinledik.
ALİ KENANOĞLU
(İstanbul) – Hiç dinlemediniz, sürekli laf attı sizinkiler.
ERTUĞRUL KÜRKCÜ
(İzmir) – Niye parmak sallıyorsun!
BAŞBAKAN
YARDIMCISI BÜLENT ARINÇ (Devamla) – Bakınız, 2 polisimiz ensesinden vurularak
gece yarısı evinde öldürüldü, PKK’nın örgütü bunu üstlendi.
NURSEL AYDOĞAN
(Diyarbakır) – Niğde’de bir polis…
BAŞBAKAN
YARDIMCISI BÜLENT ARINÇ (Devamla) – Bu üstlenmeye karşı PKK’nın yayınladığı
bildiri: “HPG’li gençler polislere cezasını verdi.” 
NURSEL AYDOĞAN
(Diyarbakır) – Bir dakika, bir dakika Sayın Arınç...
BAŞBAKAN
YARDIMCISI BÜLENT ARINÇ (Devamla) - Bakınız, dün de binbaşımız saldırıya
uğradı, alçakça katledildi.
NURSEL AYDOĞAN
(Diyarbakır) – Bir dakika, bir dakika… Niğde’de bir asker, bir polis… 
BAŞBAKAN
YARDIMCISI BÜLENT ARINÇ (Devamla) - Hanımefendi, sus! Bir kadın olarak sus!
Sus! (HDP sıralarından sıra kapaklarına vurmalar, gürültüler)
İDRİS BALUKEN
(Diyarbakır) – Nasıl konuşuyorsunuz! Lütfen! Öyle bağıramazsınız!
BAŞBAKAN
YARDIMCISI BÜLENT ARINÇ (Devamla) – Bakınız, binbaşının öldürülmesi karşısında
PKK’nın yayın organı Özgür Gündem bugünkü sayısında şunu söylüyor: “Milazgir
-Malazgirt’ten kasıtla- HPG, eylemin HPG komuta konseyi üyesi…” (HDP
sıralarından gürültüler)
Ne bu telaş?
Dinleyin! 
“…Şervan Varto’nun
hava saldırısında katledilmesinin misillemesi olduğunu kaydederek eylemi
üstlendi.” Sizin utanarak “gerilla” dediğiniz…
(Mikrofon otomatik
cihaz tarafından kapatıldı)
BAŞBAKAN
YARDIMCISI BÜLENT ARINÇ (Devamla) - …aslında katil, alçak PKK teröristleridir.
(AK PARTİ sıralarından ayakta alkışlar, HDP sıralarından sıra kapaklarına
vurmalar) 
LEZGİN BOTAN (Van)
– Roboski’de öldürülen 34 vatandaşı söyle.
BAŞBAKAN
YARDIMCISI BÜLENT ARINÇ (Devamla) - Ve arkasından -arkadaşlar, sürem bitiyor-
PKK yürütme kurulu üyesi Duran Kalkan: “Tutuklamaya karşı tutuklanır, vurulmaya
karşı vurulur.” Sözleri bu. 
BAŞKAN – Sayın
Arınç, iki dakikalık konuşma süreniz dolmuştur.
Teşekkür ediyorum.
BAŞBAKAN
YARDIMCISI BÜLENT ARINÇ (Devamla) – Siz istiyorsunuz ki PKK silahlı örgüt
olarak her istediğini yapsın, herkesi vursun ama aynı zamanda çözüm süreci
olsun. Siz de aynı kanaattesiniz. Biz aynı kanaatte değiliz. 
OKTAY VURAL
(İzmir) – Biz hiç olmadık zaten.
BAŞBAKAN
YARDIMCISI BÜLENT ARINÇ (Devamla) – Terörle, teröristle mücadele edeceğiz,
masum Kürt halkını kucaklayacağız ve bu sorunu bitirmek için elimizden geleni
de yapacağız. (AK PARTİ sıralarından alkışlar)
İDRİS BALUKEN
(Diyarbakır) – Sayın Başkan...
OSMAN BAYDEMİR
(Şanlıurfa) – Sayın Başkan…
BAŞKAN – Sayın
Baluken, buyurun lütfen.
İDRİS BALUKEN
(Diyarbakır) – Sayın Başkan, Sayın Arınç konuşması sırasında tekrar grubumuza
gerçek dışı bilgilerle sataşmada bulundu… 
HAKAN ÇAVUŞOĞLU
(Bursa) – Ne dedi?
İDRİS BALUKEN
(Diyarbakır) – Eş başkanlarımızın “Sırtımızı PKK’ye yaslıyoruz.” şeklinde bir
ifadesi olduğunu söyledi, müsaade ederseniz cevap vereceğim. 
BAŞKAN – Sayın
Baluken, bu karşılıklı sataşma konuşmalarına dönüşmüş durumda. İlk önce,
dilerseniz…
İDRİS BALUKEN
(Diyarbakır) – Ne yapalım, sataşıyor yani? Onlar sataşıyorsa biz ne yapalım!
(AK PARTİ ve HDP
sıralarından gürültüler) 
BAŞKAN – Bir
saniye, çok rica ediyorum, lütfen, sükûnete davet ediyorum herkesi.
Sayın Baydemir’in
talebiyle ilgili bir değerlendirme yaptım. Yeni bir sataşmaya mahal vermemek
üzere Sayın Baydemir’e iki dakika söz veriyorum.


OSMAN BAYDEMİR (Şanlıurfa)
– Sayın Başkan, saygıdeğer milletvekilleri; Osman Baydemir olarak, Şanlıurfa
milletvekili olarak, burada bulunan 550 parlamenterin tümünün, çok açık ve net
söylüyorum, benim şahsıma yönelik herhangi bir hakaretinizin, herhangi bir
sataşmanızın benim nazarımda ve ideallerim nazarında bir kıymetiharbiyesi
yoktur. 
Şu anda, bu
Parlamento 78 milyon insanın mukadderatını etkileyecek, yakın geleceğini
etkileyecek bir meseleyi, hayati meseleyi istişare ediyor. Bizler, bu milletin
hür iradesiyle burada bulunan insanlarız ve eşit haklara sahibiz. 
Savaş dediğimiz
illet, siyaset sorunlara çözüm bulmadığında, siyaset mekanizması, kurumu hayatı
korumadığında, aslında barışı yönetemediğinde insanların hayatı üzerinde âdeta
kumar oynanıyor. 
ZEHRA
TAŞKESENLİOĞLU (Erzurum) – Kumarı yıllardır siz oynuyorsunuz!
OSMAN BAYDEMİR (Devamla) – Bakın, bu kürsülerde oturanlar,
onlar hayatın gerçeğinden geliyorlar, onlar çatışma zeminini iliklerine kadar
yaşayan insanlar, ama bizler, sizler öyle değiliz. gerçek hayat, savaş, burada
konuştuğumuz gibi değil. Gelin, bir kez daha, henüz yol yakınken, henüz
yanlıştan dönme imkânı ve fırsatı varken…
SALİH KOCA
(Eskişehir) – Silahları bırakın!
OSMAN BAYDEMİR
(Devamla) – …gelin bir kez daha savaş önünde bir engel oluşturalım. (AK PARTİ
sıralarından gürültüler)
METİN KÜLÜNK
(İstanbul) – Kandil’e sesleneceksin, Kandil’e!
OSMAN BAYDEMİR (Devamla)
– Türkiye’nin 78 milyon nüfusu; Türk’ü, Kürt’ü, Laz’ı, Çerkez’i, Arap’ı bir
bütün olarak…
METİN KÜLÜNK
(İstanbul) – Doğru.
OSMAN BAYDEMİR
(Devamla) – …Ermeni’si, Süryani’si, Ezidi’si, Alevi’si, dindar Müslümanı…
(Mikrofon otomatik
cihaz tarafından kapatıldı)
OSMAN BAYDEMİR
(Devamla) – Sayın Arınç, şu an hepimiz buradayız.
BAŞKAN – Sayın
Baydemir, süreniz dolmuştur. Çok teşekkür ediyoruz.
OSMAN BAYDEMİR
(Devamla) – Gelin, bir kez daha barışa bir şans verelim, barışa fırsat verelim.
Biz bir kez daha… Bu ülkede kim savaş isterse istesin, biz savaşa izin
vermeyeceğiz, savaşmanıza izin vermeyeceğiz.
BAŞKAN – Sayın
Baydemir, süreniz dolmuştur, lütfen...
Teşekkür ediyoruz.
OSMAN BAYDEMİR
(Devamla) – Çünkü, ölen, hayatını yitiren, sizler bizler değil, bu halkın
yoksul, emekçi insanları.
REŞAT PETEK
(Burdur) – Milletvekili misin, PKK’ya silah taşıyan kurye misin? (HDP
sıralarından gürültüler)
ALİ KENANOĞLU
(İstanbul) – Otur yerine!
İDRİS BALUKEN
(Diyarbakır) – Otur yerine! Oturtun onu!
Nereye
yürüyeceksin?
ALİ KENANOĞLU
(İstanbul) – Nereye gidiyorsun sen öyle! 
İDRİS BALUKEN
(Diyarbakır) – Terbiyesiz adam! 
ERTUĞRUL KÜRKCÜ
(İzmir) - Osman, gel sen de.
İDRİS BALUKEN
(Diyarbakır) – Osman Bey, gelin.
OSMAN BAYDEMİR
(Devamla) – En derin saygılarımı sunuyorum, saygılar sunuyorum. Barış mutlaka
kazanacaktır.
BAŞKAN – Değerli
milletvekilleri, lütfen… Sizi sükûnete davet ediyorum, lütfen…
OSMAN BAYDEMİR
(Devamla) – Bir gün mutlaka müzakere masasına geri dönülecektir ve bu süreç
masada çözülecektir. Kanla, cinayetle hiçbir sorunumuzu çözme imkânına sahip
değiliz. (HDP sıralarından alkışlar) 
BAŞKAN – Sayın
Baluken, biraz önceki talebinizi de değerlendirdim. Görüşmelerin sonuna geldik.
Sayın Baydemir’e de söz verildi. Dilerseniz şimdi oylamaya geçelim. Başkanlığın
kararı bu yöndedir.




BAŞKAN – Sayın
milletvekilleri, Meclis araştırması önergesi üzerindeki görüşmeler
tamamlanmıştır.
Şimdi Meclis
araştırması açılıp açılmaması hususunu oylarınıza sunacağım.
Meclis araştırması
açılması için…
MERAL DANIŞ BEŞTAŞ
(Adana) – Sayın Başkan, kadınlara sataşma var.
EMİNE BEYZA ÜSTÜN
(İstanbul) – Özür dilesin! Sözünü geri alsın!
SELMA IRMAK
(Hakkâri) – Sayın Eş Başkanımıza sataşma var.
MAHİR ÜNAL
(Kahramanmaraş) – Görüşmeler tamamlandı Sayın Başkan ve siz işleminizi
yaptınız.
EMİNE BEYZA ÜSTÜN
(İstanbul) – Sayın Başkan, özür dilesin!


MAHİR ÜNAL
(Kahramanmaraş) - Görüşmeler tamamlandı Sayın Başkan.
EMİNE BEYZA ÜSTÜN
(İstanbul) - Sayın Başkan, özür dilesin!
PERVİN BULDAN
(İstanbul) – Sayın Başkan…
BAŞKAN – Değerli
milletvekilleri, Grup Başkan Vekili Sayın Baluken söz talep ettiğinde kendisine
de verdim. Bu karşılıklı sataşma böyle devam edecek. Müzakerelere böyle devam
edemeyiz, bu konuşmalara böyle devam edemeyiz. 
EMİNE BEYZA ÜSTÜN
(İstanbul) – Kadınlardan özür dilesin!
MAHİR ÜNAL (Kahramanmaraş)
– Sayın Başkan, işlemi başlattınız. Görüşmeler tamamlandı ve işlemi
başlattınız. Sayın Başkan, lütfen oylamaya geçiniz.
PERVİN BULDAN
(İstanbul) – Sayın Başkan…
BAŞKAN – Sayın
Buldan, buyurun, dinliyorum. 
PERVİN BULDAN
(İstanbul) – Sayın Arınç konuşması esnasında Sayın Diyarbakır Milletvekilimiz
Nursel Aydoğan’a hitaben “Bir kadın olarak sus!” diye hakarette bulundu. Sayın
Arınç’ın, başta Nursel Aydoğan olmak üzere tüm kadınlardan özür dilemesini
burada, şu an bekliyoruz Sayın Başkan. (HDP ve CHP sıralarından alkışlar) 
Tutanaklara
bakabilirsiniz Sayın Başkan, tutanaklara bakabilirsiniz.
MAHİR ÜNAL
(Kahramanmaraş) – Sayın Başkan, görüşmeler tamamlandı ve işleme başladınız. 
PERVİN BULDAN
(İstanbul) – Henüz oylamaya geçilmedi Sayın Ünal.
MAHİR ÜNAL
(Kahramanmaraş) – Oylamaya başlanacağı söylendi.
BAŞKAN – Sayın
Buldan, bunun için de ayrıca tutanak istemek durumunda kalacağım ama gerçekten
bunda bir hakaret kastı olmadığını düşünüyorum. Görüşmeler tamamlanmıştır. (HDP
sıralarından sıra kapaklarına vurmalar)
Dilerseniz,
istiyorsanız tutanakları da istetebilirim, bunu tekrar gözden geçirebiliriz;
isterseniz, görüşmeler tamamlandığı için oylamaya geçebiliriz. Benim Başkanlık
olarak görüşüm gerçekten bu görüşmelerin tamamlanması.
PERVİN BULDAN
(İstanbul) – Sayın Başkan, sizin görüşlerinize saygı duyuyorum fakat yapılan bu
hakareti kabul etmiyorum. Beş dakika ara vermenizi, tutanakları istemenizi ve
Sayın Arınç’ın özür dilemesini talep ediyorum Sayın Başkan. 
AHMET AYDIN
(Adıyaman) - Sayın Başkanım, işleme başladınız.
BAŞKAN – Sayın
Buldan, fikrim ve görüşüm görüşmelerin tamamlandığı ve oylamaya geçilmesi
yönündedir. Teşekkür ediyorum görüşlerinizi paylaştığınız için de. 
FİLİZ
KERESTECİOĞLU (İstanbul) – Sayın Başkan, “Bir kadın olarak sus!” denmesini hakaret
görmüyorsanız Meclis bundan sonra da erkek erkeğe konuşmaya ve savaş çıkarmaya
devam eder! (HDP sıralarından alkışlar)
BAŞKAN – Ayrıca,
Sayın Buldan, itirazınız tutanaklara geçmiştir. Ben şu anda görüşmeleri
tamamlayıp oylamaya geçme görüşündeyim. 
Teşekkür ederim.
BAŞKAN – Meclis
araştırması açılmasını kabul edenler… Kabul etmeyenler… [HDP sıralarından
alkışlar (!)]
İDRİS BALUKEN
(Diyarbakır) – Sayın Başkan, kabul edenler fazla.
ERTUĞRUL KÜRKCÜ
(İzmir) – Evet, biz daha fazlayız.
İDRİS BALUKEN
(Diyarbakır) – Hayır, MHP el kaldırmadı Sayın Başkan.
ALİ KENANOĞLU
(İstanbul) – Sayım istiyoruz. 
ERTUĞRUL KÜRKCÜ
(İzmir) - Hayır, sayım yapılsın. Sayım yapılsın, hayır.
[CHP ve HDP
sıralarından ayakta alkışlar (!)]
MAHİR ÜNAL
(Kahramanmaraş) – Elektronik oylama istiyoruz.
İDRİS BALUKEN
(Diyarbakır) – Sizi yarı yolda bıraktılar bak, yarı yolda kaldınız.
BAŞKAN – Kabul
etmeyenler daha fazla, Meclis araştırması açılması kabul edilmemiştir. (AK
PARTİ sıralarından alkışlar)
İDRİS BALUKEN
(Diyarbakır) – MHP Grubu oy kullanmadı, MHP Grubu çekimser kaldı, kabul
vermedi. 
ERTUĞRUL KÜRKCÜ
(İzmir) – Hayır, neye dayanarak…
İDRİS BALUKEN
(Diyarbakır) – Hayır, MHP Grubu oy kullanmadı ki, neye dayanıyorsunuz? Yani biz
ilk oturumunuz diye yardımcı olmaya çalışıyoruz ama böyle bir şey olamaz.
PERVİN BULDAN
(İstanbul) - MHP el kaldırmadı Sayın Başkan. Kabul edenlerin sayısı daha
fazlaydı.
İDRİS BALUKEN
(Diyarbakır) – MHP el kaldırmadı, siz neye dayanarak…
BAŞKAN – Kâtip
üyelerin görüşüne başvurdum. Burada usulen, teamülen kâtip üyelerin görüşüne
başvurdum ve burada sayı olarak…
EMİNE BEYZA ÜSTÜN
(İstanbul) - Sayım yapılsın.
ERTUĞRUL KÜRKCÜ
(İzmir) - Hiç öyle bir şey yoktu.
EMİNE BEYZA ÜSTÜN
(İstanbul) - Sayım yapılsın. Sayım yapılacak.
İDRİS BALUKEN
(Diyarbakır) – Çok başarısız bir oturum yönettiniz. Hiç yakıştıramadık size!
Çok ayıp!
ERTUĞRUL KÜRKCÜ
(İzmir) - Devlet insanı oldu ya bir anda.
(HDP
milletvekillerinin kürsü önünde toplanmaları)

BAŞKAN – Sayın milletvekilleri, kâtip
üyelerin görüşü alınmıştır ve bu konuda kabul etmeyenlerin sayısı daha fazla
çıkmaktadır. Dolayısıyla, Meclis araştırması açılması kabul edilmemiştir.
MAHMUT TANAL (İstanbul) – İşaret
oylamasıyla yapalım Sayın Başkan.
BAŞKAN - Sayın milletvekilleri, kadın
milletvekillerini incitici sözler sarf edilmiştir kürsüden, bunun için…
MAHMUT TANAL (İstanbul) – Sayın Başkan,
madde 143, işaret oylaması var.
BAŞKAN – Sayın Tanal, bu oylama işaret
oylamasıyla yapıldı, kâtip üyelerin de görüşü alındı ve bu oylamada kabul etmeyenlerin
sayısı yüksek bulundu. Kâtip üyelerin ikisinin de görüşü bu yönde.
Sayın milletvekilleri, böylelikle
olağanüstü toplantıyla ilgili görüşmeler tamamlanmıştır. 
Gündemde bulunan konuları sırasıyla
görüşmek için Anayasa ve İç Tüzük gereğince 1 Ekim 2015 Perşembe günü saat
15.00’te toplanmak üzere birleşimi kapatıyorum.
 Kapanma
Saati: 17.54



