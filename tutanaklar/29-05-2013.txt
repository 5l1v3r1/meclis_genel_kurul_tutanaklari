
















DÖNEM: 24 CİLT:
52 YASAMA
YILI: 3




TÜRKİYE BÜYÜK MİLLET MECLİSİ
TUTANAK DERGİSİ



112’nci
Birleşim
29 Mayıs 2013 Çarşamba




(TBMM Tutanak
Hizmetleri Başkanlığı tarafından hazırlanan bu Tutanak Dergisi’nde yer alan ve
kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)



İ Ç İ N D E K İ L
E R

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI
KONUŞMALAR
A) Milletvekillerinin Gündem Dışı
Konuşmaları
1.- İstanbul
Milletvekili D. Ali Torlak’ın, İstanbul’un fethinin 560’ıncı yıl dönümüne
ilişkin gündem dışı konuşması
2.- İstanbul
Milletvekili İhsan Barutçu’nun, İstanbul’un fethinin 560’ıncı yıl dönümüne
ilişkin gündem dışı konuşması
3.- İstanbul
Milletvekili Tülay Kaynarca’nın, İstanbul’un fethinin 560’ıncı yıl dönümüne
ilişkin gündem dışı konuşması
V.- AÇIKLAMALAR
1.- İstanbul
Milletvekili Mahmut Tanal’ın, Türk Hava Yolları adına TC-TUR tescilli bir uçak
alındıysa bu uçakla ilgili bilgi almak istediğine ilişkin açıklaması
2.- Adana
Milletvekili Seyfettin Yılmaz’ın, Adana ilindeki köy yollarının durumuna
ilişkin açıklaması
3.- Ardahan
Milletvekili Orhan Atalay’ın, Ardahan’ın Göle ilçesinin Yeniköy köyünde zorla
cami yaptırılmasının söz konusu olmadığına ilişkin açıklaması
4.- İstanbul
Milletvekili Türkan Dağoğlu’nun, İstanbul’un fethinin 560’ıncı yıl dönümüne ve
üçüncü boğaz köprüsünün hayırlı olmasını dilediğine ilişkin açıklaması
5.- Trabzon
Milletvekili Mehmet Volkan Canalioğlu’nun, Trabzon Belediyesi ve TOKİ iş
birliğiyle başlanılan Zağnos Vadisi İyileştirme
Projesi’ne ilişkin açıklaması
6.- Tokat
Milletvekili Reşat Doğru’nun, İstanbul’un fethinin 560’ıncı yıl dönümüne ve son
günlerde Irak’ta Irak Türklerine yönelik saldırılarla ilgili Hükûmetin birtakım
görüşmeler yapması gerektiğine ilişkin açıklaması
7.- Kayseri
Milletvekili Yusuf Halaçoğlu’nun, İstanbul’un fethinin sembolü olan
Ayasofya’nın yeniden cami hâline getirilmesini dilediğine ve üçüncü boğaz
köprüsünün adının “Yıldırım Bayezid Köprüsü” olması gerektiğine ilişkin
açıklaması
8.- İzmir
Milletvekili Mustafa Moroğlu’nun, İzmir Büyükşehir
Belediye-sinin yapımına başladığı fuar alanıyla ilgili karşılaştığı
engellemelere ilişkin açıklaması
9.- Sivas
Milletvekili Malik Ecder Özdemir’in, Sivas ilinin
Zara ilçesinde yaşanan içme suyu sorununa ilişkin açıklaması
10.-
Kahramanmaraş Milletvekili Mahir Ünal’ın, İstanbul’un fethinin 560’ıncı yıl
dönümüne ilişkin açıklaması
11.- İstanbul
Milletvekili Mehmet Akif Hamzaçebi’nin, İstanbul’un fethinin 560’ıncı yıl
dönümüne ve Taksim Gezi Parkı’nın yeşil kalması için gösteri yapanların
uğradığı saldırıya ilişkin açıklaması
12.- İstanbul
Milletvekili D. Ali Torlak’ın, Taksim Meydanı’nda Osmanlı Dönemi’nden kalma tek
yapı olan bahçe düzenlemesinin yıkılmasını ve asırlık ağaçların kesilmesini
kınadığına ilişkin açıklaması
13.- Isparta
Milletvekili S. Nevzat Korkmaz’ın, İstanbul Milletvekili Şirin Ünal’ın MHP grup
önerisi üzerinde yaptığı konuşma sırasındaki bazı ifadelerine ilişkin
açıklaması
14.- İstanbul
Milletvekili Abdullah Levent Tüzel’in, üçüncü boğaz köprüsünün yapımının
İstanbul’da yeni sorunlara yol açacağına ilişkin açıklaması
15.- İstanbul
Milletvekili Binnaz Toprak’ın, İstanbul Milletvekili Türkan Dağoğlu’nun CHP
grup önerisi üzerinde yaptığı konuşma sırasındaki bazı ifadelerine ilişkin
açıklaması
16.- Enerji ve Tabii
Kaynaklar Bakanı Taner Yıldız’ın, 450 sıra sayılı Kanun Tasarısı’nın
görüşmelerine başlanırken Hükûmeti temsilen Genel Kurulda bulunmamasına ilişkin
açıklaması 

VI.- SÖYLEVLER
1.- Tunus
Cumhurbaşkanı Moncef Marzouki’nin
Genel Kurula hitaben konuşması 

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul
Milletvekili Osman Oktay Ekşi ve 29 milletvekilinin, ülkemizde medyanın
durumunun tüm boyutlarıyla araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/639)
2.- Balıkesir
Milletvekili Namık Havutça ve 21 milletvekilinin, geçici işçilerin sorunlarının
ve çözüm yollarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/640)
3.- Tokat
Milletvekili Reşat Doğru ve 19 milletvekilinin, Amasya ilinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/641)

VIII.- ÖNERİLER
A) Siyasi Parti Grubu Önerileri
1.- BDP Grubunun,
toplu mezarlar gerçeğinin araştırılması, sorunların tespit edilmesi ve çözüm
yollarının belirlenmesi amacıyla verilen (10/595) esas numaralı Meclis
araştırması açılmasına ilişkin önergesinin görüşmelerinin Genel Kurulun 29
Mayıs 2013 Çarşamba günkü birleşiminde yapılmasına ilişkin önerisi 
2.- MHP Grubunun,
(10/149) esas numaralı, 3269 sayılı Yasa kapsamında Türk Silahlı Kuvvetlerinde
1986 yılından itibaren başlayan uzman erbaş uygulaması sonucunda ortaya çıkan
sorunların araştırılarak alınabilecek tedbirlerin belirlenmesi; 16/5/2012 tarih,
4995 sayı ile Türk Silahlı Kuvvetleri mensubu subay, astsubay, uzman jandarma
ve uzman erbaşlar ile geçici köy korucularının özlük hakları ile diğer hak ve
imkânları konusunda yaşadıkları sorunların; 12/2/2013 tarih, 9569 sayı ile
terörle mücadele kapsamında en önde ve yüksek yoğunluklu terör tehdidi olan
bölgelerde bulunan uzman erbaşların çalışma ve özlük hakları ile ilgili
sorunların belirlenmesi amacıyla Türkiye Büyük Millet Meclisi Başkanlığına
verilmiş olan Meclis araştırması önergelerinin Genel Kurulun 29 Mayıs 2013
Çarşamba günkü birleşiminde sunuşlarda okunarak, görüşmelerinin aynı tarihli
birleşiminde yapılmasına ilişkin önerisi
3.- CHP Grubunun,
İstanbul Milletvekili Binnaz Toprak ve 58 milletvekili tarafından lezbiyen,
gey, biseksüel bireylerin sorunlarının araştırılarak
alınması gereken önlemlerin belirlenmesi amacıyla 14/2/2013 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin,
Genel Kurulun 29 Mayıs 2013 Çarşamba günkü birleşiminde sunuşlarda okunarak,
görüşmelerinin aynı tarihli birleşiminde yapılmasına ilişkin önerisi

IX.- SATAŞMALARA İLİŞKİN KONUŞMALAR
1.- Bingöl
Milletvekili İdris Baluken’in, İzmir Milletvekili
Hamza Dağ’ın BDP grup önerisi üzerinde yaptığı konuşma sırasında şahsına
sataşması nedeniyle konuşması 

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve
Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
3.- Türk Petrol
Kanunu Tasarısı ile Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu (1/725) (S. Sayısı: 450) 



4.- Yükseköğretim
Kurumları Teşkilatı Kanununda Değişiklik Yapılmasına Dair Kanun Tasarısı ile
Milli Eğitim, Kültür, Gençlik ve Spor Komisyonu Raporu (1/759) (S. Sayısı: 453)
5.- Tabiatı ve
Biyolojik Çeşitliliği Koruma Kanunu Tasarısı ile Çevre Komisyonu Raporu (1/627)
(S. Sayısı: 297)
XI.- USUL HAKKINDA GÖRÜŞMELER
1.- Oturum
Başkanı TBMM Başkan Vekili Meral Akşener’in 450 sıra sayılı Kanun Tasarısı’nın
görüşmelerine başlanırken Hükûmetin bulunmaması nedeniyle ara vermesinin İç Tüzük’ün 62’nci maddesine uygun olup olmadığı hakkında

XII.- OYLAMALAR
1.- (S. Sayısı:
450) Türk Petrol Kanunu Tasarısı’nın oylaması

XIII.- YAZILI SORULAR VE CEVAPLARI
1.- Bingöl
Milletvekili İdris Baluken’in, Yunus Emre Halk
Çarşısı’nda meydana gelen yangın nedeniyle esnafın yaşadığı mağduriyete ilişkin
sorusu ve Gümrük ve Ticaret Bakanı Hayati Yazıcı’nın cevabı (7/20684)
2.- Bursa
Milletvekili İsmet Büyükataman’ın, Bursa’da Bakanlığa bağlı kurum ve
kuruluşlarda yapılan denetimlere ilişkin sorusu ve Çevre ve Şehircilik Bakanı
Erdoğan Bayraktar’ın cevabı (7/21920)
3.- Kütahya
Milletvekili Alim Işık’ın, Kütahya’da uygulanan kentsel dönüşüm projelerine,
Kütahya’da riskli
yapı olarak belirlenen yapılara,
Riskli yapı
olarak belirlenen yapılara ve yapılan çalışmalara,
Afet riski
altındaki alanlara ve yapılan çalışmalara,
Kentsel dönüşüm
projelerine,
Rezerv yapı alanı
olarak belirlenen bölgelere,
Kütahya’daki afet
riski altındaki alanlara ve yapılan çalışmalara,
Kütahya’da rezerv
yapı alanı olarak belirlenen bölgelere,
İlişkin soruları
ve Çevre ve Şehircilik Bakanı Erdoğan Bayraktar’ın cevabı (7/21922), (7/21923),
(7/21924), (7/21925), (7/21926), (7/21927), (7/21928), (7/21929) 
4.- Batman
Milletvekili Ayla Akat Ata’nın, afet riski altındaki alanların belirlenmesinde
kullanılan kriterlere ilişkin sorusu ve Çevre ve Şehircilik Bakanı Erdoğan
Bayraktar’ın cevabı (7/21934)
5.- Antalya
Milletvekili Yıldıray Sapan’ın, berberlik mesleği ve sorunlarına ilişkin sorusu
ve Gümrük ve Ticaret Bakanı Hayati Yazıcı’nın cevabı (7/21982)
6.- Manisa
Milletvekili Erkan Akçay’ın, Şırnak’ın Uludere ilçesindeki bir köyde
gerçekleştirildiği iddia edilen kaçakçılık faaliyetlerine ilişkin sorusu ve
Gümrük ve Ticaret Bakanı Hayati Yazıcı’nın cevabı (7/21983)
7.- Hatay
Milletvekili Mevlüt Dudu’nun, Orta Doğu’ya yapılan
taşımacılıkta yaşanan sıkıntıların çeşitli boyutlarına ilişkin sorusu ve Gümrük
ve Ticaret Bakanı Hayati Yazıcı’nın cevabı (7/21985)
8.- İstanbul
Milletvekili Melda Onur’un, Bakanlık bünyesinde kapatılan bir daire
başkanlığına ilişkin sorusu ve Çevre ve Şehircilik Bakanı Erdoğan Bayraktar’ın
cevabı (7/22331)
9.- Mardin
Milletvekili Erol Dora’nın, Artvin’de verilen maden arama ruhsatlarında ÇED raporu
aranmamasına ilişkin sorusu ve Çevre ve Şehircilik Bakanı Erdoğan Bayraktar’ın
cevabı (7/22336)
10.- Ankara
Milletvekili Özcan Yeniçeri’nin, Muğla’nın Ortaca
ilçesine bağlı bir köydeki madencilik şirketinin faaliyetlerinden kaynaklanan
çevre kirliliğine ilişkin sorusu ve Çevre ve Şehircilik Bakanı Erdoğan
Bayraktar’ın cevabı (7/22342)
11.- Ankara
Milletvekili Özcan Yeniçeri’nin, Muğla’nın Marmaris
ilçesine bağlı bir mahallede bulunan deredeki balık ölümlerine ilişkin sorusu
ve Çevre ve Şehircilik Bakanı Erdoğan Bayraktar’ın cevabı (7/22343)
12.- Ankara
Milletvekili Özcan Yeniçeri’nin, 2008-2013 yılları
arasında sınır kapılarındaki gümrüksüz alışveriş noktalarından yapılan usulsüz
satışlara ilişkin sorusu ve Gümrük ve Ticaret Bakanı Hayati Yazıcı’nın cevabı
(7/22404)
13.- Ankara
Milletvekili Özcan Yeniçeri’nin, 2002-2013 yılları
arasındaki köpek kaçakçılığı olaylarına ilişkin sorusu ve Gümrük ve Ticaret
Bakanı Hayati Yazıcı’nın cevabı (7/22405)


I.- GEÇEN TUTANAK ÖZETİ

TBMM Genel Kurulu saat 15.00’te açılarak yedi oturum yaptı.
Iğdır Milletvekili Sinan Oğan, 27/5/1992 tarihinde Iğdır’ın il
olmasının yıl dönümüne,
Erzurum Milletvekili Cengiz Yavilioğlu,
27 Mayıs 1960 darbesinin yıl dönümüne ve Darbeleri ve Muhtıraları Araştırma
Komisyonu ile bu Komisyon bünyesinde kurulan 27 Mayıs Alt Komisyonundaki üyelik
görevlerine,
İstanbul Milletvekili Mahmut Tanal, İstanbul’un Şile ilçesinin
sorunlarına,
İlişkin gündem dışı birer konuşma yaptılar.
Adana Milletvekili Ali Halaman, Adana’da
buğday hasadının başlamasına, 
Kocaeli Milletvekili Mehmet Hilal Kaplan, 14 Mayıs Dünya Çiftçiler
Günü’ne ve Kocaelili çiftçilerin sorunlarına,
İstanbul Milletvekili Abdullah Levent Tüzel, taşeron işçilerin
sorunlarına,
Artvin Milletvekili Uğur Bayraktutan,
Artvin ilinin Arhavi ilçesindeki Kamilet Vadisi’ne
yapılacak hidroelektrik santraline,
İstanbul Milletvekili Mehmet Akif Hamzaçebi, 9’uncu Cumhurbaşkanı
Süleyman Demirel’in eşi Nazmiye Demirel’in vefatına ve Taksim Gezi Parkı’nın
yeşil kalması için eylem başlatan grubu desteklediğine,
İstanbul Milletvekili Haluk Eyidoğan,
Osman Gürbüz’ün İstanbul Fatih Belediyesinin önünde neden kendisini yaktığını
öğrenmek istediğine ve seyyar satıcı ve işportacıların sorunlarının ciddiye
alınması gerektiğine, 
Ankara Milletvekili Özcan Yeniçeri, 1989 yılında Bulgaristan’dan
ülkemize göç eden soydaşlarımızın konut sorununa,
Kahramanmaraş Milletvekili Mesut Dedeoğlu, Kahramanmaraş’ta
olumsuz iklim şartlarından etkilenen çiftçilerimize destekleme primi
verilmesini talep ettiğine,
Tunceli Milletvekili Kamer Genç, Ardahan’ın Göle ilçesinin Yeniköy
köyüne cemevi yapılmasına müdahale edilmemesi
gerektiğine ve AKP’nin çıkardığı kanun hükmünde kararnameyle açığa alınan
bürokratların durumuna,
Uşak Milletvekili İsmail Güneş, 27 Mayıs 1960 darbesine,
Iğdır Milletvekili Sinan Oğan, akil insanların Iğdır ve Kars’a
ziyaretleri sırasında orada yaşayan insanların demokratik tepkilerini
göstermelerine engel olunmasına,
Bingöl Milletvekili İdris Baluken, 27
Mayıs 1960 darbesi ile siyasi tarihimizden askerî darbelerin temizlenmesi ve
mağduriyetlerin giderilmesi noktasında Meclisin iradesinin kaçınılmaz olduğuna,
Mersin Milletvekili Mehmet Şandır, MHP Grubu olarak, 
Kayseri Milletvekili Mustafa Elitaş, AK
PARTİ Grubu olarak, 
9’uncu Cumhurbaşkanı Süleyman Demirel’in eşi Nazmiye Demirel’in
vefatına;
İlişkin birer açıklamada bulundular.
İstanbul Milletvekili Mahmut Tanal ve 27 milletvekilinin, Siverek
İlçe Tarım Müdürlüğünde meydana gelen yangın olayının (10/636),
Antalya Milletvekili Gürkut Acar ve 24
milletvekilinin, kadınları ve çocukları hedef alan şiddet olayları ile cinsel
istismar ve kadın intiharlarının nedenlerinin (10/637),
Ankara Milletvekili İzzet Çetin ve 21 milletvekilinin, sendikal
örgütlenmedeki sorunların (10/638),
Araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergeleri Genel Kurulun bilgisine
sunuldu; önergelerin gündemdeki yerlerini alacağı ve görüşmelerinin sırası
geldiğinde yapılacağı açıklandı.
Türkiye Büyük Millet Meclisi Başkanlığının, Türkiye Büyük Millet
Meclisi Başkan Vekili Profesör Doktor Mehmet Sağlam’ın Azerbaycan Kültür ve
Turizm Bakanı Ebülfes Garayev’in
vaki davetine icabet etmek ve Kültürlerarası Diyalog 2. Dünya Forumu’na
katılmak üzere Azerbaycan’ın başkenti Bakü’ye resmî bir ziyarette bulunmasına
ilişkin tezkeresi kabul edildi.
Türkiye Cumhuriyeti Cumhurbaşkanı Abdullah Gül’ün davetlisi olarak
ülkemizi ziyaret edecek olan Tunus Cumhurbaşkanı Moncef
Marzouki’nin 29 Mayıs 2013 Çarşamba günü Genel Kurula
hitaben bir konuşma yapma isteği kabul edildi.
MHP Grubunun, 27/5/2013 tarih ve 13578 sayı ile Reyhanlı’da meydana
gelen patlamaların nedenleri ile saldırının önlenememesi konusunda istihbarat
kuruluşları arasında kopukluk olup olmadığının araştırılması ve benzer
saldırıların tekrarlanmaması için alınacak önlemlerin tespiti amacıyla Türkiye
Büyük Millet Meclisi Başkanlığına verdiği Meclis araştırması önergesinin,
CHP Grubunun, 1/3/2013 tarihinde İzmir Milletvekili Erdal Aksünger ve 23 milletvekili tarafından FATİH Projesi’nde
yaşanan sorunların tespiti amacıyla Türkiye Büyük Millet Meclisi Başkanlığına
verilmiş olan genel görüşme önergesinin, Genel Kurulun bilgisine sunulmak üzere
bekleyen diğer önergelerin önüne alınarak,
28 Mayıs 2013 Salı günkü (bugün) birleşiminde sunuşlarda
okunmasına ve görüşmelerinin aynı tarihli birleşiminde yapılmasına ilişkin
önerileri yapılan görüşmelerden sonra kabul edilmedi.
AK PARTİ Grubunun, Genel Kurulun çalışma gün ve saatleri ile
gündemdeki sıralamanın yeniden düzenlenmesine; 31 Mayıs 2013 Cuma günkü
birleşiminde gündemin “Özel Gündemde Yer Alacak İşler” ile “Kanun Tasarı ve
Teklifleri ile Komisyonlardan Gelen Diğer İşler” kısımlarında yer alan işlerin
görüşülmesine; bastırılarak dağıtılan (11/28) esas numaralı Gensoru Önergesi’nin 31 Mayıs 2013 Cuma günkü gündemin “Özel
Gündemde Yer Alacak İşler” kısmına alınmasına ve Anayasa’nın 99’uncu maddesi
gereğince gündeme alınıp alınmayacağı hususundaki görüşmelerin 31 Mayıs 2013
Cuma günkü birleşiminde yapılmasına; 4, 11, 18 ve 25 Haziran 2013 Salı günkü
birleşimlerinde bir saat süreyle sözlü soruların görüşülmesini müteakip diğer
denetim konularının görüşülmeyerek gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan işlerin görüşülmesine; 5,
12, 19 ve 26 Haziran 2013 Çarşamba günkü birleşimlerinde sözlü soruların
görüşülmemesine ilişkin önerisi yapılan görüşmelerden sonra kabul edildi.
Hatay Milletvekili Mevlüt Dudu, Hatay
Milletvekili Adem Yeşildal’ın MHP grup önerisi üzerinde yaptığı konuşma
sırasında Cumhuriyet Halk Partisine, 
Hatay Milletvekili Refik Eryılmaz, Hatay Milletvekili Adem
Yeşildal’ın MHP grup önerisi üzerinde yaptığı konuşma sırasında şahsına,
Kayseri Milletvekili Mustafa Elitaş,
Hatay Milletvekili Mevlüt Dudu’nun sataşma nedeniyle
yaptığı konuşma sırasında Adalet ve Kalkınma Partisine ve Hatay Milletvekili
Adnan Şefik Çirkin’in yaptığı açıklama sırasında AK PARTİ Grup Başkanına,
Mersin Milletvekili Mehmet Şandır, Kayseri Milletvekili Mustafa Elitaş’ın sataşma nedeniyle yaptığı konuşma sırasında
Milliyetçi Hareket Partisine ve MHP Grup Başkanına,
Sataşmaları nedeniyle birer konuşma yaptılar. 
Hatay Milletvekili Adnan Şefik Çirkin, Hatay Milletvekili Adem
Yeşildal’ın MHP grup önerisi üzerinde yaptığı konuşma sırasındaki bazı
ifadelerine,
Hatay Milletvekili Refik Eryılmaz, Hatay Milletvekili Mehmet Öntürk’ün MHP grup önerisi üzerinde yaptığı konuşma
sırasındaki bazı ifadelerine,
İlişkin birer açıklamada bulundular.
İstanbul Milletvekili Mustafa Sezgin Tanrıkulu’nun, (2/1413) esas
numaralı Milletvekili Seçimi Kanununda Değişiklik Yapılmasına Dair Kanun Teklifi’nin doğrudan gündeme alınmasına ilişkin önergesi
yapılan görüşmelerden sonra kabul edilmedi.
Muş Milletvekili Sırrı Sakık,
Milletvekili Seçimi Kanunu’na ve yüzde 10’luk baraja ilişkin bir açıklamada
bulundu.
Gündemin “Sözlü Sorular” kısmının: 
1’inci sırasında
bulunan (6/87),
441’inci ” ” (6/1348),
479’uncu ” ” (6/1401),
480’inci ” ” (6/1403),
510’uncu ” ” (6/1447),
515’inci ” ” (6/1454),
699’uncu ” ” (6/1721),
701’inci ” ” (6/1723),
712’nci ” ” (6/1737),
729’uncu ” ” (6/1757),
851’inci ” ” (6/1915),
1074’üncü ” ” (6/2170),
1075’inci ” ” (6/2171),
1109’uncu ” ” (6/2209),
1110’uncu ” ” (6/2210),
1119’uncu ” ” (6/2220),
1139’uncu ” ” (6/2245),
1155’inci ” ” (6/2267),
1161’inci ” ” (6/2273),
1167’nci ” ” (6/2282)
1195’inci ” ” (6/2315),
1241’inci ” ” (6/2363),
1245’inci ” ” (6/2367),
1309’uncu sırasında bulunan (6/2441),
1335’inci ” ” (6/2472),
1348’inci ” ” (6/2485),
1353’üncü ” ” (6/2490),
1371’inci ” ” (6/2511),
1401’inci ” ” (6/2542),
1410’uncu ” ” (6/2552),
1436’ncı ” ” (6/2579),
1526’ncı ” ” (6/2688),
1553’üncü ” ” (6/2715),
1573’üncü ” ” (6/2739),
1637’nci ” ” (6/2815),
1639’uncu ” ” (6/2817),
1653’üncü ” ” (6/2836),
1654’üncü ” ” (6/2837),
1672’nci ” ” (6/2856),
1688’inci ” ” (6/2875),
1699’uncu ” ” (6/2887),
1700’üncü ” ” (6/2888),
1772’nci ” ” (6/2968),
1823’üncü ” ” (6/3026),
1869’uncu ” ” (6/3081),
1905’inci ” ” (6/3126),
1910’uncu ” ” (6/3131),
1911’inci ” ” (6/3132),
1912’nci ” ” (6/3133),
1913’üncü ” ” (6/3134),
1914’üncü ” ” (6/3135),
1922’nci ” ” (6/3143),
1996’ncı ” ” (6/3224),
2041’inci ” ” (6/3272),
2072’nci ” ” (6/3304),
2099’uncu ” ” (6/3333),
2101’inci ” ” (6/3335),
2108’inci ” ” (6/3342),
2118’inci sırasında bulunan (6/3353),
2119’uncu ” ” (6/3354),
2120’nci ” ” (6/3355),
2254’üncü ” ” (6/3522),
2294’üncü ” ” (6/3566),
2295’inci ” ” (6/3567),
2297’nci ” ” (6/3569),
2299’uncu ” ” (6/3571),
2382’nci ” ” (6/3658),
2424’üncü ” ” (6/3700),
2469’uncu ” ” (6/3745),
Esas numaralı sözlü sorulara, Maliye Bakanı Mehmet Şimşek cevap
verdi.
Soru sahiplerinden İstanbul Milletvekili Abdullah Levent Tüzel,
Tunceli Milletvekili Kamer Genç ve İstanbul Milletvekili Mahmut Tanal cevaplara
ilişkin görüşlerini açıkladılar.
Maliye Bakanı Mehmet Şimşek de bu görüşlerle ilgili açıklamada
bulundu.
Gündemin “Kanun Tasarı ve Teklifleri ile Komisyonlardan Gelen
Diğer İşler” kısmının:
1’inci sırasında yer alan ve görüşmeleri yarım kalan, İç Tüzük’ün 91’inci maddesine göre temel kanun olarak
görüşülmesi kabul edilen, Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu’nun (2/242, 2/80) (S. Sayısı: 156), 
2’nci sırasında yer alan ve görüşmeleri yarım kalan, İç Tüzük’ün 91’inci maddesine göre temel kanun olarak görüşülmesi
kabul edilen, Devlet Sırrı Kanunu Tasarısı ve Avrupa Birliği Uyum Komisyonu ile
Adalet Komisyonu raporlarının (1/484) (S. Sayısı: 287), 
4’üncü sırasında yer alan, Yükseköğretim Kurumları Teşkilatı
Kanununda Değişiklik Yapılmasına Dair Kanun Tasarısı ile Milli Eğitim, Kültür,
Gençlik ve Spor Komisyonu Raporu’nun (1/759) (S. Sayısı: 453),
Görüşmeleri, komisyon yetkilileri Genel Kurulda hazır
bulunmadığından ertelendi.
3’üncü sırasında yer alan ve görüşmeleri yarım kalan, İç Tüzük’ün 91’inci maddesine göre temel kanun olarak
görüşülmesi kabul edilen, Türk Petrol Kanunu Tasarısı ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu’nun (1/725) (S.
Sayısı: 450) görüşmelerine devam edilerek 7’nci maddesine kadar kabul edildi.
5’inci sırasına alınan, Türkiye Cumhuriyeti ile Tunus Cumhuriyeti
Arasında Dostluk ve İşbirliği Anlaşmasının Onaylanmasının Uygun Bulunduğuna
Dair Kanun Tasarısı ve Dışişleri Komisyonu Raporu (1/573) (S. Sayısı: 214),
6’ncı sırasına alınan, Türkiye Cumhuriyeti Hükümeti ve Tunus
Cumhuriyeti Hükümeti Arasında Güvenlik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/684) (S.
Sayısı: 360),
7’nci sırasına alınan, Türkiye Cumhuriyeti ve Gürcistan Arasında
Ahıska-Borçka Enterkonneksiyon Hattı Yoluyla Sınır
Ötesi Elektrik Ticaretine İlişkin Anlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu’nun (1/632) (S. Sayısı: 371)
görüşmeleri tamamlanarak,
Yapılan açık oylamalarından sonra kabul edildi.

Alınan karar gereğince, 29 Mayıs 2013 Çarşamba günü saat 14.00’te
toplanmak üzere 00.53’te birleşime son verildi.

 Meral
AKŞENER
 Başkan
Vekili

 Fatih
ŞAHİN Özlem
YEMİŞÇİ
 Ankara  Tekirdağ

 Kâtip Üye Kâtip
Üye

 Mustafa
HAMARAT Muhammet
Bilal MACİT
 Ordu  İstanbul
 Kâtip Üye Kâtip
Üye


II.- GELEN KÂĞITLAR
  No: 164
29 Mayıs 2013 Çarşamba
Meclis Araştırması Önergeleri
1.- İstanbul
Milletvekili Osman Oktay Ekşi ve 29 Milletvekilinin, medya sektöründeki
sorunların araştırılarak alınması gereken önlemlerin belirlenmesi amacıyla bir
Meclis araştırması açılmasına ilişkin önergesi (10/639) (Başkanlığa geliş
tarihi: 08.03.2012)
2.- Balıkesir
Milletvekili Namık Havutça ve 21 Milletvekilinin, geçici işçilerin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/640) (Başkanlığa geliş tarihi:
08.03.2012)
3.- Tokat
Milletvekili Reşat Doğru ve 19 Milletvekilinin, Amasya ilinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/641) (Başkanlığa geliş tarihi:
09.03.2012)
Süresi İçinde Cevaplanmayan Yazılı Soru Önergeleri
1.- Diyarbakır
Milletvekili Nursel Aydoğan’ın, Bakırköy Kapalı Kadın Cezaevindeki bir
uygulamaya ilişkin Adalet Bakanından yazılı soru önergesi (7/19695) 
2.- İstanbul
Milletvekili Umut Oran’ın, İmralı F Tipi Yüksek Güvenlikli Kapalı Ceza İnfaz
Kurumu ile ilgili çeşitli konulara ilişkin Adalet Bakanından yazılı soru
önergesi (7/19696) 
3.- İstanbul
Milletvekili Umut Oran’ın, İmralı F Tipi Yüksek Güvenlikli Kapalı Ceza İnfaz
Kurumunun fiziki şartlarına ve hükümlülerle ilgili çeşitli kurallara ilişkin
Adalet Bakanından yazılı soru önergesi (7/19697) 
4.- İstanbul
Milletvekili Umut Oran’ın, Silivri Ceza İnfaz Kurumunun fiziki şartlarına ve
hükümlülerle ilgili çeşitli kurallara ilişkin Adalet Bakanından yazılı soru
önergesi (7/19698) 
5.- İstanbul
Milletvekili Umut Oran’ın, İstanbul’un Kağıthane ilçesinde bir okulda meydana
gelen olaya ilişkin Adalet Bakanından yazılı soru önergesi (7/19699) 
6.- İstanbul
Milletvekili Mustafa Sezgin Tanrıkulu’nun, Siirt’e yönelik proje ve yatırımlara
ilişkin Adalet Bakanından yazılı soru önergesi (7/19700) 
7.- İstanbul
Milletvekili Mustafa Sezgin Tanrıkulu’nun, 2012 yılında Bakanlığa yapılan bilgi
edinme başvurularına ilişkin Adalet Bakanından yazılı soru önergesi (7/19701) 
8.- Balıkesir
Milletvekili Namık Havutça’nın, Balıkesir Adalet
Komisyonu Başkanı hakkındaki iddialara ilişkin Adalet Bakanından yazılı soru
önergesi (7/19702) 
9.- Tunceli
Milletvekili Hüseyin Aygün’ün, Ankara Adalet Sarayının taşınmasına ve mevcut
binada gerçekleştirilen tadilat çalışmalarına ilişkin Adalet Bakanından yazılı
soru önergesi (7/19703) 
10.- Antalya Milletvekili Gürkut
Acar’ın, Silivri Cezaevindeki gazetecilerin ziyaretçilerine sınırlama
getirildiği iddialarına ilişkin Adalet Bakanından yazılı soru önergesi
(7/19704) 
11.- İstanbul Milletvekili Mustafa Sezgin
Tanrıkulu’nun, Hakkâri’ye yönelik proje ve yatırımlara ilişkin Adalet
Bakanından yazılı soru önergesi (7/19705) 
12.- İstanbul Milletvekili Mustafa Sezgin
Tanrıkulu’nun, Şırnak’a yönelik proje ve yatırımlara ilişkin Adalet Bakanından
yazılı soru önergesi (7/19706)


29 Mayıs 2013 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Meral AKŞENER
KÂTİP ÜYELER : Özlem YEMİŞÇİ (Tekirdağ), Fatih ŞAHİN
(Ankara).
BAŞKAN – Türkiye
Büyük Millet Meclisinin 112’nci Birleşimini açıyorum.
Toplantı yeter
sayısı vardır, görüşmelere başlıyoruz. 
Dua edin
Cumhurbaşkanı geliyor. (Gülüşmeler)
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, İstanbul’un fethinin 560’ıncı yıl dönümü münasebetiyle söz isteyen
İstanbul Milletvekili Durmuş Ali Torlak’a aittir. 
Sayın
milletvekilleri, Meclisteki gürültüyü azıcık azaltırsak iyi olacak. 
Buyurun Sayın
Torlak. (MHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili D. Ali Torlak’ın, İstanbul’un
fethinin 560’ıncı yıl dönümüne ilişkin gündem dışı konuşması
D. ALİ TORLAK
(İstanbul) - Teşekkür ederim Sayın Başkanım.
Sayın Başkan,
değerli milletvekilleri; İstanbul’un fethinin 560’ıncı yıl dönümü münasebetiyle
gündem dışı söz almış bulunuyorum, bu vesileyle yüce heyetinizi saygılarımla
selamlıyorum.
Değerli
milletvekilleri, takdir edersiniz ki tarihin ilerleyişi ve milletlerin
yükselişi, yüksek karakterlerin ve olgun maneviyatların varlığına ve sayısına
bağlıdır. Milletin değerleriyle donanmış ve ülküleriyle kendisine hedef çizmiş
büyük insanların bizim tarihimizde de varlığı elbette hepimiz için onur ve
övünç kaynağı olmuştur. Ancak bu kahramanların yaptıkları öyle büyük tarihî
olaylar vardır ki, onların şöhretlerini bile gölgede bırakan sonuçlara vesile
olmuştur. Bugün mensubu olmaktan şeref duyduğumuz büyük Türk milletinin şanlı
mazisinde dönüm noktası olan İstanbul’un fethi de bu muhteşem tarihî olaylardan
birisi, belki de en önemlisidir. Sultan ll. Mehmet’i
Fatih yapan, İstanbul’un alınmasını fetih hâline getiren, Türklerin yeni bir
coğrafyaya açılmalarına fütuhat anlamı katan ve fethedilecek yeni topraklardaki
insanımıza “evladı fatihan” unvanı veren de bu tarihî
andır. İstanbul’un fethi bizim için elbette yalnızca bir kentin köhne bir
zihniyetten ve yönetimden devralınması olarak görülmemelidir. Fetihle
gerçekleşen bu tarihî olay Türk milletinin hâkimiyet ufuklarının genişlemesine
ve Türklüğün dünyaya adalet getirmesine de neden olmuştur. Çağ açan, çağ
kapatan bu ihtişamlı fetih geride kalan yüzyılların nesilden nesile aktarılan hayallerinin ve inancının bir ifadesi
olmuştur. İstanbul’un fethi asırlar öncesinden ceddimiz Alparslan’la başlayan,
Ertuğrul Gazi ile kök salan stratejik büyüme ve yurt edinme ülküsünün zirve
noktasıdır. O nedenle, İstanbul’un fethi, Anadolu’yu vatanlaştıran
atalarımızın yüreklerinde taşıdıkları hükmetme ruhunun büyük askerî zaferle
taçlanmasıdır. Dolayısıyla, İstanbul’un fethi büyük Türk milletinin Orta Asya
bozkırlarından itibaren taşıdığı binlerce yıllık muazzam birikimin, tecrübenin,
hayallerin ve yönetim yeteneğinin hep birlikte oluşturulmuş eseri ve hak
edilmiş bir sonucudur. 
Bu bütünleştirici
siyaset anlayışı, birliği ve dirliği bozulmuş olan Anadolu coğrafyasında vücut
bulan bir uç beylikten dünyaya hükmeden bir imparatorluğa ulaşmasını
sağlamıştır. Bunları sağlayan ecdadımız, dönemin küresel güçleriyle eş
başkanlık yapıp mazlum toplumlara zulmetmemişlerdir; hakkı ve adaleti insanlığa
tanıtıp insanlığın talep ettiği bir yönetim kudreti olmuşlardır. Bunları
sağlayan ecdadımız, Türk milletini 36 etnik kökene bölmek için sinsi planlar
yapmamıştır. Bunları sağlayan ecdadımız “Bir olalım, diri olalım, iri olalım.”
deyip birleştirerek ve bütünleştirerek büyümüşlerdir. Bunları sağlayan
ecdadımız teröristle pazarlık yapmamışlar, onlarla iş birliğine girmemişler ve
bölücülere boyun eğmemişlerdir. Hakkı ve adaleti yeryüzüne hâkim kılmak için,
önlerine çıkma cesareti gösterenlere amansız bir mücadeleyle cevap
vermişlerdir. Bunları sağlayan ecdadımız “Ölürsem şehit, kalırsam gazi olurum.”
diyerek Bizans burçlarına üç hilalli sancağı dikmişlerdir; farklıkları
kışkırtmamışlar, alt kimlikleri tahrik etmemişlerdir, tersine, birleştirmişler,
kucaklamışlar, Türk milleti kimliğinde buluşturmuşlardır. İstanbul’u fetheden
muazzam kudretin arkasındaki sır işte bu birliktir, bu beraberliktir ve bu
ruhtur. Bu ruh ve bu birlikse millet olmanın en tabii hakkıdır. 
Değerli
milletvekilleri, bundan tam 560 yıl önce Peygamber Efendimizin müjdelediği
fetih elbette bizler için büyük bir övünç ve gururla anacağımız tarihî ve
manevi bir andır. Ancak, bizim için sevinç kaynağı olan bu tarihî gün, intikam
duyguları, korku ve nefretle karışarak Türk ve İslam medeniyetine asırlardır
devam edecek bir düşmanlığın da başlangıcı olmuştur. Türk milliyetçilerinin
ülke, millet, devlet ve bunların bekası için duyduğu kaygılar ve bunlar
üzerindeki tehlikeler tıpkı Birinci Dünya Savaşı ve sonrasıyla benzerlikler
göstermeye başlamıştır. Ne üzücüdür ki fetihten yaklaşık beş buçuk asır sonra,
ülkemizin bütünlüğü ve milletimizin birliği, kardeşliği, vatanımızın
bağımsızlığı, ağır tehditlerle karşı karşıyadır. 
Değerli
milletvekilleri, Fatih Sultan Mehmet’e ve fetihte yer alan ecdadımıza saygılar
sunuyorum, hepinize hürmet ediyorum. (MHP sıralarından alkışlar)
BAŞKAN – Teşekkür
ederim Sayın Torlak.
Gündem dışı
ikinci söz, aynı konuda söz isteyen İstanbul Milletvekili Sayın İhsan
Barutçu’ya aittir.
Buyurun Sayın
Barutçu. (MHP sıralarından alkışlar)
2.- İstanbul Milletvekili İhsan Barutçu’nun, İstanbul’un
fethinin 560’ıncı yıl dönümüne ilişkin gündem dışı konuşması
İHSAN BARUTÇU
(İstanbul) – Sayın Başkan, saygıdeğer milletvekilleri; İstanbul fethinin
560’ıncı yılı münasebetiyle söz almış bulunmaktayım. Bu vesileyle yüce
heyetinizi saygıyla selamlıyorum.
560 yıl önce çağ
açıp çağ kapatan, çağlar boyu tarihe hükmeden bir milletin dünyanın en eski
medeniyetinin son kalesine ilâyi kelimetullah
mührünü bastığı gündür bugün. İçinden deniz geçen bin yıllık başkenti payitaht
yapan tahtın en genç vârisinin Peygamber Efendimizin muştusuna kavuştuğu gündür
bugün. Yüzlerce yıldır hayra yorumlanan rüyayı yüce Türk milletinin gördüğü
gündür bugün. 
İstanbul binlerce
yıllık tarihinin geçmişi içinde barındırdığı kültürel ve medeniyet birikimiyle
Türk-İslam kültürünün harmanlandığı bir dünya harikasıdır, bir dünya
başkentidir. Yedi tepesinde İslam sedası yankılanan manevi bir iklimdir. Akşemseddin’in duasıdır, ecdadın dünyaya adalet taksim
ettiği insanlık terazisidir. Onca talana, onca ziyana rağmen güzelliğini
ebediyete sunan cennet siluetidir. Yüzlerce yıllık payitahtımızdan bizi göndermek
isteyenlere inat “Geldikleri gibi giderler.” diyen Mustafa Kemal Atatürk’ün
yedi düvele meydan okuyuşudur. Üstat Necip Fazıl’ın 
“Ana gibi yâr
olmaz, İstanbul gibi diyar; 
Güleni şöyle
dursun, ağlayanı bahtiyar.” 
dediği beldei tayyibedir İstanbul. 
Değerli
milletvekilleri, bunun içindir ki bu şehir önemlidir, bunun içindir ki bu fetih
önemlidir, bunun içindir ki bu gün önemlidir. İstanbul beş yüz altmış yıl sonra
bile ilk fethedildiği gün gibi önemini korumaktadır. Bu şehir Türk’ü yücelten
ve Türk’ün yücelttiği bir değerdir, sılamızdır, vazgeçilmezimizdir. Fethederken
karanlık bir çağı kapatıp aydınlık yeni bir çağı açan ve bu uğurda bedeller
ödeyen bu milletin vazgeçilmez sevdasıdır. Hoyrat ayaklar altında çiğnenmek
istendiğinde bile bağrından bir Ankara çıkartan vatandır İstanbul. Türk’tür hiç
şüphesiz İstanbul ve Türk’ündür İstanbul. Ehil olmayanların elinde silueti
bozulan, tarihî dokusu tahrip edilen ve rant şehri görmek isteyenlere inat,
bizlerindir İstanbul. Binlerce yıl Venediklilerden Cenovalılara, Macarlardan
Ruslara, Abbasilerden Emevilere birçok devletin,
birçok milletin uğraşıp başaramadığı fetih yüce Türk milletine nasip olmuştur.
Fetihle devletimiz imparatorluk, Mehmet’imiz Fatih olmuştur ancak bir çağı
kapatıp bir çağı açan bu millet… Birtakım entrikalarla ya da kendine yabancı
çarpık zihniyetlerce bu kutsal emanete layıkı veçhile
sahip çıkılamamıştır ki bugün şanlı ecdadımız Osmanlının üç hilalli sancağı ve
milletimizin birlik sembolü olan bayrağımızdaki hilal ile yıldızımız maksatlı
olarak yok sayılmaktadır. Maalesef günümüzde yapılan sözüm ona Osmanlıyla
ilgili kimi filmde ve İstanbul Büyükşehir Belediyesinin “Panorama 1453” tarihî
müzesinin hiçbir karesinde üç hilale rastlamak ve görmek mümkün değildir.
Buradan bakıldığında üç hilalsiz bir Osmanlı düşünülebilir mi? Eğer böyle ise
bu nasıl Osmanlıcılık sevdasıdır? İşte bu çarpıklığın farkında olan bütün
İstanbullular ve İstanbul sevdalıları üzülmekte ve rahatsız olmaktadır. 
Bugün, dünya
coğrafyasını kaos ve kan gölüne çeviren egemen unsurlara inat, üç hilaliyle üç
kıtada huzur ve barış nizamını tesis eden ecdadımızın manevi huzurunda oldukça
ezik ve mahcubuz, çünkü bugün yurtta ve dünyada barıştan söz edemiyoruz. Onun
için, bugün dünlerden daha çok Fatihleri ve Başkomutan Mustafa Kemal Atatürk’ü
özlüyor ve anıyoruz. “İki büyük cihanın kesinti noktasında Türk vatanının
ziyneti, Türk tarihinin serveti, Türk milletinin göz bebeği İstanbul bütün
vatandaşların kalbinde yeri olan şehirdir.” diyen Atatürk’ü ve İstanbul’u bize
armağan eden...
(Mikrofon
otomatik cihaz tarafından kapatıldı) 
İHSAN BARUTÇU
(Devamla) – ve Peygamber Efendimizin övgüsüne mazhar olan askerlerin ulu
hatıralarını rahmetle anıyor, Cenabı Allah’tan mertebelerini yüceltmesini,
ruhlarının şad olmasını niyaz ediyorum. 
Bu vesileyle yüce
heyetinizi saygıyla selamlıyorum. (MHP sıralarından alkışlar) 
BAŞKAN – Teşekkür
ederim Sayın Barutçu.
Gündem dışı
üçüncü söz, yine aynı konuda söz isteyen İstanbul Milletvekili Sayın Tülay
Kaynarca’ya aittir. 
Buyurun Sayın
Kaynarca. (AK PARTİ sıralarından alkışlar) 
3.- İstanbul Milletvekili Tülay Kaynarca’nın, İstanbul’un
fethinin 560’ıncı yıl dönümüne ilişkin gündem dışı konuşması
TÜLAY KAYNARCA
(İstanbul) – Sayın Başkan, çok değerli milletvekilleri; gündem dışı söz aldım,
Genel Kurulu saygıyla selamlıyorum. 
Değerli
milletvekilleri, bugün 29 Mayıs, İstanbul’un fethinin 560’ıncı yılı. Yani
tarihimizin en muhteşem, en parlak sayfalarından biri bugün. 29 Mayıs 1453’te
İstanbul’un fethi sadece askerî bir zafer değil. Aynı zamanda, bu fetihle
dünyadaki birçok denge değiştiği için çok önemli siyasal, sosyal ve ekonomik
bir zaferdir bu fetih. Yani bu fetih tarihî bir hamledir, yani büyük komutan
Fatih Sultan Mehmet ve onun kahraman askerleri İstanbul’un fethiyle âdeta
tarihin akışını değiştirmiştir. İstanbul’un fethinden sonra, büyük bir devlet
adamı ve Fatih Sultan Mehmet’in hoşgörü ve adaletiyle, merkezî yönetimi -bu
tarz yönetimiyle- hoşgörüyü ve adaleti merkez alan yönetimiyle İstanbul, farklı
inanç ve kültürlerin barış içinde ve kardeşçe yaşadıkları ve de köklü
medeniyetlerin de merkezi olmuştur. 
Değerli
milletvekilleri, Asya ve Avrupa kıtalarını birbiriyle buluşturan, medeniyetler
ittifakının somutlaştığı İstanbul, aslında sadece Avrupa kültür başkenti
değildir, âdeta 1453’ten bu yana dünya kültür başkentidir. Bu şekliyle de ifade
etmiş olsak gerçekten isabetli bir ifade kullanmış oluruz çünkü İstanbul
Türkiye’nin özetidir. İstanbul, ülkemizin ekonomik, kültürel ve toplumsal
hayatının da lokomotifidir. O yüzden İstanbul’umuzun misyonunu korumak, her
birimizin, hepimizin ortak sorumluluğudur. 
Bugün İstanbul;
kongre merkezleri, sanat galerileri, müzeleri, tarihî ve kültürel dokusuyla
cazibe merkezi hâline gelmiştir dünyanın bütün ülkelerine. İstanbul’un yedi
tepesinde yedi önemli eserle dünyada adından söz ettirecek eserler koymaya
başladık, bu eserleri inşa etmeye de devam ediyoruz. Üçüncü köprü, üçüncü
havalimanı, Kanal İstanbul, İki Yakaya İki Şehir, Marmaray ve boğazdan tüp
geçit gibi mega projelerle İstanbul’u dünyanın merkezi hâlinde tutmaya da devam
edeceğiz. 
Değerli
milletvekilleri, bugün 29 Mayıs, İstanbul’un fethinin 560’ıncı yıl dönümü ve bu
özel tarihte özel tarihî bir hizmete daha imza attık bugün. Bugün temeli atılan
İstanbul’umuzun üçüncü gerdanlığı, İstanbul’umuzun üçüncü boğaz köprüsünün de
milletimize, ülkemize, devletimize hayırlı olmasını yürekten temenni ediyorum. 
Bu düşüncelerle,
İstanbul’umuzun fethinin 560’ıncı yıl dönümünü kutluyor, muhteşem güzellikteki
dünya kenti İstanbul’umuzu, bizlere miras bırakan, Peygamber Efendimizin
müjdeli hadisi şerifine mazhar olan o büyük kumandanı, fethin mimarı büyük
devlet adamı Fatih Sultan Mehmet’i ve elbette aziz şehitlerimizi rahmetle,
minnetle anıyorum. 
Bu duygu ve
düşüncelerle Genel Kurulu saygıyla selamlıyorum. (AK PARTİ sıralarından
alkışlar)
BAŞKAN – Teşekkür
ederim Sayın Kaynarca. 
60’ıncı maddeye
göre söz vereceğim.
Sayın Tanal… 
V.- AÇIKLAMALAR
1.- İstanbul Milletvekili Mahmut Tanal’ın, Türk Hava
Yolları adına TC-TUR tescilli bir uçak alındıysa bu uçakla ilgili bilgi almak
istediğine ilişkin açıklaması
MAHMUT TANAL
(İstanbul) – Teşekkür ederim Sayın Başkan. 
İçinde
bulunduğumuz dönemde Türk Hava Yolları adına TC-TUR tescilli bir uçak alınmış
mı, alınmışsa bedeli ne kadardır? Hükûmetten bu bilgileri öğrenmek istiyorum
ancak kimse yok. Eğer alınmışsa hâlen nerede ve ne maksatla bulunmaktadır uçak?
Uçağın markası ve tipi nedir? Uçağın menzili ne kadardır? Söz konusu uçağın
toplam kapasitesi kaç kişiliktir? Uçağın alım bedeli dışında tefrişi için ayrı
bir masraf yapılmakta mıdır, yapılıyorsa tutarı nedir? Uçağın bir saatlik uçuş
maliyeti sigorta, bakım, amortisman giderleri hariç ne kadardır?
Teşekkür ederim. 
BAŞKAN – Teşekkür
ederim.
VI.- SÖYLEVLER
1.- Tunus Cumhurbaşkanı Moncef Marzouki’nin Genel Kurula hitaben konuşması 
BAŞKAN - Sayın
milletvekilleri, Tunus Cumhurbaşkanı Sayın Moncef Marzouki Türkiye Büyük Millet Meclisi Başkan Vekili Sayın
Sadık Yakut’un refakatinde şu anda Meclisimizi teşrif etmişlerdir, kendilerine
yüce Meclisimiz adına “Hoş geldiniz.” diyorum. (Ayakta alkışlar) 
Sayın
milletvekilleri, Genel Kurulun 28/5/2013 Salı günü 111’inci Birleşiminde alınan
karar gereğince konuşmalarını yapmak üzere Sayın Marzouki’yi
kürsüye davet ediyorum. 
Buyurun Sayın Marzouki. 
TUNUS
CUMHURBAŞKANI MONCEF MARZOUKI - Sayın Türkiye Büyük Millet Meclisi Başkanı,
hanımefendiler, beyefendiler, sayın milletvekilleri, kardeşlerim; Allah’ın
rahmeti, selamı, bereketi üzerinize olsun.
Bu konuşmamı
yazmaya başladığımda aklıma hemen şu fikir geldi: O da, Türkiye’nin Tunus
üzerinde ne denli derin etkisinin olduğu. Dün, bugün gibi modern Türkiye’nin
kurucusu Mustafa Kemal Atatürk aslında sadece ülkenizde yeni bir siyasi sistem
kurmamıştır, aynı zamanda bilmeden, bağımsızlığından bugüne kadar Tunus’ta
egemen olan sistemi de belirlemiştir. Modern Tunus’un kurucusu, lideri El Habib
Burgiba, Atatürk’ü kendisine, hem şahsiyet olarak hem de düşünce olarak örnek
almıştır. Türkiye bugün Tunus’ta geçerliliğini devam ettiren siyasi güçtür ve
bu, örnek olarak alınmaktadır. Bu şekilde, Türkiye, hem laiklerin hem de ılımlı
İslamcıların örneği olmasını gerçekleştirmiştir. Bunu deneyim yönünden sadece
zengin olan milletler gerçekleştirebilir; başkaları tarafından örnek ve namzet
olarak görülürler. Gerçekten Türk etkisi Arap kültür ve tarihi üzerinde büyüktür
ama aynı zamanda Türkiye’nin tarihi ve kültürü üzerinde de Arap etkisi
olmuştur. 
Tunus’a gelince,
Türk etkisi büyüktür ve asildir. Öyle ki bu etkinin boyutlarını dilimizde ve
geleneklerimizde görmekteyiz. Ulusal birliğimizde, aklımızda, yapımızda, adlarımızda,
mimari varlıklarımızda yüzyıllardır bu etkiyi hissediyoruz. Büyük komutanımız Hannibal’ın kemiklerini barındıran Türkiye böylece Tunus’ta
da ve onun büyüklüğünde de kucaklıyor. 
Türkiye bize
Hüseyni sülalesini verdi ve bu sülale iki buçuk asır Tunus’u yönetti. Bu sülale
büyük insanlar yetiştirdi ve hâlâ etkileri devam eden reformlar yaptı. İşte,
bir Hüseyni beyi köleliğe son verdi. Böylece, ABD ve birçok ülkeden önce bunu
gerçekleştirdi. Bu sülale aynı zamanda Hayrettin’i kucakladı. Bir bakan ve büyük
reformcu olarak Tunus’un ilerlemesi ve de modernleşmesi için çaba harcadı.
Komplolarla karşı karşıya kalınca İstanbul’a iltica etti ve hilafet devletinde
en büyük görevi üstlendi, orada sadrazamlık yaptı. İşgalci ordular Tunus’a
doğru hareket edince Tunuslular da doğuya yöneldiler ve Sultandan gelecek
yardımı beklediler. Üç asır önce Sultandan ülkelerini korumalarını istediler.
Sultanın orduları bir rüzgâr gibi, her taraftan onlara estiler. İşte bunun
içindir ki Türkiye bizim bir parçamız oldu. Ben de bu yüce minberden size Tunus
halkının selamlarını, geçen yüzyıllarda Türkiye'nin bize yardımlarından dolayı
şükranlarını sunuyorum. Türkiye Hükûmeti ve halk olarak bize yaptığı ve yapmaya
devam ettiği bu özelliklerden dolayı teşekkür ediyorum. (Alkışlar) 
Ben sizlere
ayrıca beni Türk halkının egemenliğinin ve devletinin meşruluğu, demokrasinin
derinleştiği bu mekânda ağırladığınız için şükranlarımı sunuyorum.
Hanımefendiler,
beyefendiler; Mart 2012’de ülkemi onurlandıran Kardeşim Cumhurbaşkanı Abdullah
Gül’ün davetine icabeten burada sizlerle birlikteyim.
Yine de bu, şanlı 17 Aralık devrimi şehitlerinin bir faziletidir. Bu devrim
Arap Baharı açılımı için geniş bir kapı açmıştır. Arap Baharı bugün bütün Arap
rejimlerinin önüne iki seçenek sunmaktadır, ya reform ya da ülkeyi terk etmek.
Temennimiz, rejimler reformları seçsinler çünkü barışçıdır ve hâkim ve
mahkûmlar için de daha az külfetlidir. Bu Bahar, ülkeler için de demokrasi ve
sosyal ilerleme gibi vaatler ve AB örneği gibi yakınlaşma taşımasına rağmen,
tehditlere ve tehlikelere gebedir. 
Zafer elde eden
veya zafere kavuşan, kendisinin birbirlerine bağlı, hayati 4 sorunla karşı
karşıya olduğunu görecektir. Bunlar, alternatif siyasi sistem için katı
temeller koymak, karşı devrim ile başa çıkmak, aşırı dinci gruplarla tecrübeye
karşı koymak ve devrime neden olan ekonomik ve sosyal sorunlardır. Her sorun
tek başına büyük ikilem. Ama dördünün de bir arada olması toplumları ve
ülkeleri büyük bir baskı altında yaşamaya zorluyor ki bu da büyük bir kaosa
götürebilir, er veya geç de despotluğa. Çünkü toplumlar ne olursa olsun
despotluğa tahammül eder ama kaosa tahammül edemez. 
Tunus’a gelince, şükürler olsun, başarılı; bu 4 sorunla baş edebiliyor.
Şimdi, birinci soruna gelince, yani despotluğa dönüşümü engelleyen sağlam
siyasi sistem kurulmuştur ve aynı zamanda güvenliğe gelince, güvenlik
meselesinde bildiğiniz gibi Tunus’un ordusu güçlüdür, Tunus’un sivil örgütleri
vardır, güçlüdür bu örgütler ve bildiğiniz gibi bir terör var. Terör bizim için
bir handikaptır. Bizde hakla, düşünceyle birbirinden ayrı bildiğiniz gibi
Selefi gruplar vardır. Aynı zamanda her şeyin kanunlar ve çerçeveler içerisinde
yapılmasını istiyoruz. Dolayısıyla, bir de şu sorun vardır: Karşı devrim
sorunu. Bildiğiniz gibi biz şunu istemekteyiz: Biz intikam alma peşinde
değiliz. Biz adalete geçiş süreci içerisinde daha önceki sayfaları kapatıyoruz,
en az sorun vererek bunu yapıyoruz. 
Tabii ki bir
başka konu da sosyal ve ekonomik sorunlarla karşı karşıyayız. Bildiğiniz gibi
her zaman geçiş dönemi çok zordur. İstikrar olmadan yatırım olamaz ve
dolayısıyla yatırım olmadan, istihdam olmadan sorunlar artar ve istikrar bizim
için çok önemli. Dolayısıyla, biz şimdi, dünyayla, zamanla şu anda bir yarış
içerisindeyiz. Bizim için önemli olan bu geçiş döneminde siyasi istikrarı
sağlamak ve aynı zamanda yatırımları çekmek ki biz bu yatırımlara çok büyük
ihtiyaç duymaktayız. 
Bir kez daha
Türkiye’nin desteklerinden dolayı, bize bu hassas dönemdeki desteğinden dolayı
teşekkür etmekteyim ve mümkün olduğu kadar tabii ki desteklerinizi bekliyoruz
ki ayaklarımız üzerinde durabilelim. 
Hanımefendiler,
beyefendiler; iki ülke arasındaki ilişkilere de değinmek istiyorum. Türklerle
Araplar arasında da ilişkiler çok derindir. Bildiğiniz gibi geçen yüzyılda
kesintiye uğramıştır ancak bugün şu anda çok iyi bir düzeydedir bu ilişki.
Araplar şu anda Türkiye’nin tutumundan dolayı, özellikle Filistin sorununa
karşı tutumundan dolayı çok memnuniyet duymaktadırlar. Ben bir Arap olarak Türk
kardeşlerimize teşekkür ediyorum; özellikle Suriyeli kardeşlerimize, Suriyeli
mültecilere karşı da desteklerinizden dolayı size teşekkür ediyorum ve
biliyorum Türk ekonomisine çok büyük bir yük getirmektedir ama her şeye rağmen
yapmış olduğunuz yardıma teşekkür ediyorum. 
Bildiğiniz gibi
şu anda, tehlikeli boyutta olacağını beklemiyorduk tabii ki oradaki devrimin,
Suriye’deki devrimin. Ancak, tabii ki bizim burada önemli olan… Biz
başlangıçta, bunun bir iç savaşa dönüşmesi ihtimali olduğunu söylemiştik ve
uyarmıştık. Burada mezhepsel, etnik çatışmalar… Bu hem bölgeyi hem uluslararası
düzeyde bölgeyi etkileyecektir ve Suriye’yi etkileyecektir, Suriye halkını
etkileyecektir. Dolayısıyla, Suriye meselesinde mutlaka ülke birliğini sağlamak
lazım. Yeni bir sivil, demokratik düzenin kurulması gerekmektedir. 
Biz eğer bir
seçenekle karşı karşıya kalırsak adaletle hayat arasında her şeyden önce,
yaşayanların kanlarının dökülmemesi adına bunu destekleriz diyoruz. Bizim için
burada en önemlisi, yönetime karşı olanlarla, yönetimle birlikte neler
yapılabilir, mutlaka bunu ele almamız lazım. Tabii ki bu seçenekler çok önemli,
çünkü benim bildiğim hiçbir seçenek yoktur, çünkü diğer kötü seçenekler
Suriye’yi yok edecektir. Tabii ki Türkiye’de hem güç var hem siyasi irade var.
Özellikle, bölgesel, eksensel rol oynayarak bunun
üstesinden gelebilir. Biz, Tunus’ta güvenliğimizi de tehlikeye atmaktayız.
Çünkü, bildiğiniz gibi, biz sanıyorduk ki Suriye’nin aslında bir iç meselesidir
diyorduk ama öyle değil. İşte, bildiğiniz gibi Suriyeli gençler, Tunuslu
gençler Suriye’ye giderek orada çarpışmaktadırlar. Biz, Türk kardeşlerimizden
bu olay karşısında daha duyarlı olmalarını, bize, Araplara yardımcı olmalarını
ve bizim siyasi bir çıkış yolu bulmamız için bize yardımcı olmasını
istemekteyiz. Bir kez daha Türkiye’ye, hem Parlamentosuna hem halkına hem
Hükûmetine ve hem Başbakanına teşekkür ediyorum. Tunus’un her zaman yanında
oldunuz ve siz sadece bizden iyi niyet ve hoşgörü göreceksiniz. 
Yaşasın Türkiye!
Yaşasın Tunus! Yaşasın Türk-Tunus kardeşliği! 
Allah’ın rahmeti,
selam ve bereketi üzerinize olsun. (Ayakta alkışlar)
BAŞKAN – Teşekkür
ediyorum Sayın Marzouki.
Sayın
milletvekilleri, Tunus Cumhurbaşkanı Sayın Moncef Marzouki ve beraberindeki heyet, Türkiye Büyük Millet
Meclisi Başkan Vekili Sayın Sadık Yakut’un refakatinde Genel Kuruldan
ayrılmaktadırlar. 
Birleşime on beş
dakika ara veriyorum.

Kapanma Saati: 14.31


İKİNCİ OTURUM
Açılma Saati: 14.49
BAŞKAN: Başkan Vekili Meral AKŞENER
KÂTİP ÜYELER: Özlem YEMİŞÇİ (Tekirdağ), Fatih ŞAHİN
(Ankara)
BAŞKAN – Sayın
milletvekilleri, Türkiye Büyük Millet Meclisinin 112’nci Birleşiminin İkinci
Oturumunu açıyorum.
Kaldığımız yerden
60’ıncı maddeye göre söz vereceğim. 
Sayın Yılmaz…
V.- AÇIKLAMALAR (Devam)
2.- Adana Milletvekili Seyfettin Yılmaz’ın, Adana ilindeki
köy yollarının durumuna ilişkin açıklaması
SEYFETTİN YILMAZ
(Adana) – Teşekkür ediyorum Sayın Başkan. 
Hafta sonu Adana
ilimizin ilçelerini gezdiğimizde, gerçekten, özellikle Pos Grup köy yolları, Kabasakal,
Dölekli, Kökez, Büyüksofulu, Gerdibi’nde 5 bine
yakın nüfus yaşamakta olup yolların oyuk oyuk ve köstebek yuvası hâline
geldiğini, vatandaşların çok ciddi manada sıkıntılar yaşadığını ve bunu Meclis
Genel Kurulunda dile getireceğimi ifade etmiştim, onu ifade ediyorum. Yine,
Karaisalı’nın Boztahta, Etekli, Gildirli,
Çukur, Maraşlı ve Çevlik köy yolları da Adana’nın 50
kilometre yakınında olmasına rağmen ne yazık ki oralarda araçların yürümesi ve
yolların sıkıntısı vatandaşlarımızı canından bezdirmiştir. Bunların bir an önce
çözülmesini istiyoruz. Yine, bizim Farsak köylerimiz var, Feke ve Kozan’ın
olduğu yerlerde. Yol demeye yolları yok, suları yok, kanalizasyon
altyapılarının hiçbirisinin olmadığını görüyoruz. Hükûmet birçok yerde “Çağ
atladık.” gibi birtakım ifadelere sığınırken Adana’nın dibindeki köylerde
hayatın zor şartları altında yaşayan bu insanların sıkıntılarının bir an önce
giderilmesini talep ediyorum.
Teşekkür
ediyorum. 
BAŞKAN – Sayın
Atalay… 
3.- Ardahan Milletvekili Orhan Atalay’ın, Ardahan’ın Göle
ilçesinin Yeniköy köyünde zorla cami yaptırılmasının söz konusu olmadığına
ilişkin açıklaması
ORHAN ATALAY
(Ardahan) – Teşekkür ederim Başkanım.
Dün Kamer Genç
Ardahan’ın Göle ilçesinde, ilçe kaymakam ve müftüsünün Yeniköy’ümüze zorla cami
yaptırdığına dair, yaptırmak istediğine dair bir iddiada bulunmuştu. Biz geçen
hafta sonu CHP Milletvekilimiz Ensar Bey’le beraber köye gitmiştik. Böyle bir
iddianın tümüyle asılsız, yalan bir şey olduğunu bizzat köylülerin kendisinden
dinlemiştik. Aksine, elimde şu anda köy muhtarı ve azalarının müftülüğümüze
vermiş olduğu bir dilekçe var. Bu dilekçede cami yaptırdıklarına dair bir
talepleri vardır. Dolayısıyla, kimse, hiç kimseye zorla bir cami yaptırmak
istediğine dair bir girişimde bulunmamıştır. Bilgilerinize arz ederim. 
Teşekkür ederim. 
BAŞKAN – Sayın
Dağoğlu…
4.- İstanbul Milletvekili Türkan Dağoğlu’nun, İstanbul’un
fethinin 560’ıncı yıl dönümüne ve üçüncü boğaz köprüsünün hayırlı olmasını
dilediğine ilişkin açıklaması
TÜRKAN DAĞOĞLU
(İstanbul) – Sayın Başkan, değerli milletvekilleri; bugün İstanbul’un
fethedilmesinin 560’ıncı yılı. Çok güzel bir gün ancak bugün bir güzellik daha
yaşanıyor, o da üçüncü boğaz köprüsünün temellerinin atıldığı bir gün. Bu her
iki tarihî günü de beraber yaşıyoruz. Toplumumuza, milletimize, Türkiye
Cumhuriyeti’ne hayırlara vesile olmasını temenni ediyorum. 
Saygılar
sunuyorum. 
BAŞKAN – Sayın
Canalioğlu…
5.- Trabzon Milletvekili Mehmet Volkan Canalioğlu’nun,
Trabzon Belediyesi ve TOKİ iş birliğiyle başlanılan Zağnos
Vadisi İyileştirme Projesi’ne ilişkin açıklaması
MEHMET VOLKAN
CANALİOĞLU (Trabzon) – Teşekkürler Sayın Başkan. 
Trabzon’da
kentsel dönüşüm kapsamında, 2005 yılında Trabzon Belediyesi ve TOKİ iş
birliğiyle başlanılan Zağnos Vadisi İyileştirme
Projesi’yle gecekondular yıkılarak yeşil alan hâline getirilmeye başlanmıştı ve
gayet de güzel yürüyordu. Ancak 2010 yılından sonra Karayolları Genel
Müdürlüğünce yol genişletmesi çalışmaları yapılırken yol kenarındaki evler kamulaştırılarak yıkılmış ve yol
genişletilmişti. Genişletilen yolun hemen doğu tarafında TOKİ tarafından
yapılan yeni bloklar, vadinin çevresine ve yeşil alan projesine uymamış olup
TOKİ’nin bu uygulamadan ivedi vazgeçmesi gereklidir. 
Teşekkür
ediyorum. 
BAŞKAN – Sayın
Doğru…
6.- Tokat Milletvekili Reşat Doğru’nun, İstanbul’un
fethinin 560’ıncı yıl dönümüne ve son günlerde Irak’ta Irak Türklerine yönelik
saldırılarla ilgili Hükûmetin birtakım görüşmeler yapması gerektiğine ilişkin
açıklaması
REŞAT DOĞRU
(Tokat) – Teşekkür ederim Sayın Başkanım. 
29 Mayıs 1453
tarihini ben de minnet ve şükranla anıyorum. Bu tarih, yüce Türk milletinin
dünyaya çok büyük mesajlar verdiği bir gündür; yüce Türk milleti kahramanlığını
dünyaya bir kez daha göstermiş, çağ açmış, çağ kapatmıştır. 
Ancak bunun
yanında, özellikle son günlerde Irak’ta Irak Türklerine karşı çok büyük
saldırılar olmaktadır ve Türkler büyük sıkıntı yaşamaktadırlar. Kerkük’te, Tuzhurmatu’da, Telafer’de
Türklere ait iş yerlerine, iş adamlarına çok büyük saldırılar oluşmaktadır. Bu
yönde olarak Hükûmetin acil tedbirler alması ve birtakım görüşmeler yapması
gerekmektedir. Bunu dile getirmeye çalıştım.
Teşekkür ederim
Sayın Başkanım.
BAŞKAN – Sayın
Halaçoğlu…
7.- Kayseri Milletvekili Yusuf Halaçoğlu’nun, İstanbul’un
fethinin sembolü olan Ayasofya’nın yeniden cami hâline getirilmesini dilediğine
ve üçüncü boğaz köprüsünün adının “Yıldırım Bayezid Köprüsü” olması gerektiğine
ilişkin açıklaması
YUSUF HALAÇOĞLU
(Kayseri) – Teşekkür ederim Sayın Başkanım.
İstanbul’un
fethinin sembolü olan Ayasofya 1 Haziran 1453’te camiye çevrilerek ilk cuma
namazı kılınmıştır. 1934 yılına kadar açık kalan cami bir heyet kararıyla
1935’te müzeye çevrilmiştir. 560’ıncı yılında fethin sembolünün yeniden cami
hâline getirilmesini diliyorum. 
Bu arada, üçüncü
boğaz köprüsünün adının “Yavuz Sultan Selim” olmasını anlayamadım çünkü
İstanbul’la hiç alakası olmayan bir hükümdar Yavuz Sultan Selim. Yıldırım
Bayezid Anadolu Hisarı’nı yaptırmıştır ve ilk kuşatmayı Yıldırım Bayezid
yapmıştır. Dolayısıyla, aslında herhâlde Yavuz’la Yıldırım’ın karıştırıldığını
düşünüyorum ve adının “Yıldırım Bayezid” olması gerektiğini düşünüyorum. 
Teşekkür ederim.
BAŞKAN- Sayın Moroğlu…
8.- İzmir Milletvekili Mustafa Moroğlu’nun,
İzmir Büyükşehir Belediyesinin yapımına başladığı fuar alanıyla ilgili
karşılaştığı engellemelere ilişkin açıklaması
MUSTAFA MOROĞLU
(İzmir) – Sayın Başkan, İzmir Büyükşehir Belediyesi bütün zorlukları aşarak 2
Martta 337 bin metrekarelik fuar alanının temelini attıktan sonra ancak
Türkiye’de ve ancak İzmir’le AKP arasında yaşanabilecek ilginç bir engellemeye
tanık oldu. Bu temel atma töreninden sonra Sayın Bakan Zafer Çağlayan
“Teşvikten yararlanabilirsiniz, size müjde.” dedi fakat Büyükşehir Belediyesi
teşvikten yararlanmak için Sosyal Güvenlik Kurumuna borcu olmadığına ve ÇED
raporuna gerek kalmadığına ilişkin başvuru yaptıktan sonra bütünüyle müjde
cezaya dönüştü. Bakanlığın, Çevre ve Şehircilik Bakanlığının hukuk müşavirinin
“ÇED raporu gerekli değildir.” demesine rağmen Bakan, bu alanı temalı parka
sokarak “Çevresel etki değerlendirme raporu gereklidir.” yazısını imzaladı.
Şimdi, fuar alanına teşvik almayı bekleyen Büyükşehir Belediyesine, fuar
alanının maliyeti kadar ceza kesmenin yolunu açtı Bakanlık. İzmirli AKP
milletvekilleri “temalı park”ın ne olduğuna
bakmalılar ve ardından da Bakana “İzmir’e projeler yağdırmak için
çalışıyorsunuz, niye buna engel olmuyorsunuz?” diye sormalılar.
BAŞKAN – Sayın
Özdemir…
9.- Sivas Milletvekili Malik Ecder
Özdemir’in, Sivas ilinin Zara ilçesinde yaşanan içme suyu sorununa ilişkin
açıklaması
MALİK ECDER
ÖZDEMİR (Sivas) – Teşekkürler Sayın Başkan.
Sayın Başkanım,
Sivas ili Zara ilçesinde yaşanan bir toplumsal sorunu dile getirmek için söz
aldım, teşekkür ediyorum.
Zara’nın Beydağı eteklerinde 18 köyümüzün içme suyunda normal
standartların kat kat üstünde arsenik tespit edilmiş bulunmaktadır. Dünya
Sağlık Örgütünün ve Sağlık Bakanlığının kabul ettiği arsenik rakamı litrede 10
mikrogram olması gerekirken, Pazarcık köyünde 54,7; Bektaş köyünde 31,3;
Karslılar köyünde 42; Emirhan köyünde 24,8; Yoğunpelit
köyünde 25 mikron litrede arsenik bulunmak durumundadır. 
Buradaki
köylerimizin gerçekten çok ciddi sorunları var. Köy muhtarlarımızın Zara
Kaymakamlığına, Sivas Valiliğine yaptıkları müteaddit müracaatlar karşılığında
şu ana kadar herhangi bir şey yapılmamıştır. 
Toplumu dizayn
etmek adına, sözüm ona “Toplum sağlığını düşünüyoruz.” diyerek alkol yasağını
getiren Sayın Başbakanı ve iktidarı, bu konuda derhal işlem yapmaya davet
ediyorum. 
Teşekkür
ediyorum.
BAŞKAN – Sayın
Ünal…
10.- Kahramanmaraş Milletvekili Mahir Ünal’ın, İstanbul’un
fethinin 560’ıncı yıl dönümüne ilişkin açıklaması
MAHİR ÜNAL
(Kahramanmaraş) – Sayın Başkan, değerli milletvekilleri; İstanbul’un fethinin
560’ıncı yıl dönümünü Üstat Necip Fazıl’ın ifadesiyle “Ruhumu eritip de kalıpta
dondurmuşlar / Onu İstanbul diye toprağa kondurmuşlar / İçimde tüten bir şey;
hava, renk, eda, iklim / O benim, zaman, mekân aşıp geçmiş sevgilim.” dediği;
“Çiçeği altın yaldız, suyu telli pulludur / Ay ve güneş ezelden iki
İstanbulludur.” diye resmettiği; “Denizle toprak, yalnız onda ermiş visale / Ve
kavuşmuş rüyalar, onda, onda misale / İstanbul benim canım / Vatanım da
vatanım...” dediği İstanbul’un bize kapılarını açarak tarihe “Fatih” olarak
mührünü vuran ve bize vatan yapan büyük sultanın şahsı manevisi önünde saygıyla
eğiliyorum. 
BAŞKAN – Teşekkür
ederim. 
Gündeme
geçiyoruz.
MEHMET AKİF
HAMZAÇEBİ (İstanbul) – Sayın Başkan, benim de söz talebim vardı. 
BAŞKAN – Yok,
çıkmadı. 
MEHMET AKİF
HAMZAÇEBİ (İstanbul) – Efendim, vardı. Herhâlde ara verdiğinizde bu sistem...
BAŞKAN – Hayır,
hemen yazın Sayın Hamzaçebi. Görmedim, yok yani önümde. Sayın Vural’ın var,
kendisi yok. 
Hemen yazın,
vereceğim. 
MEHMET AKİF
HAMZAÇEBİ (İstanbul) – Sayın Başkanım, bakın, izninizle, ben ara vermenizden
önce sisteme girdim, bu kırmızı ışık yanıyordu efendim. Daha sonra herhâlde
sönmüş.
BAŞKAN – Benim itirazım
yok. Bir yanlışlık olmuştur, dolayısıyla açtık. 
Hemen buyurun. 
11.- İstanbul Milletvekili Mehmet Akif Hamzaçebi’nin,
İstanbul’un fethinin 560’ıncı yıl dönümüne ve Taksim Gezi Parkı’nın yeşil
kalması için gösteri yapanların uğradığı saldırıya ilişkin açıklaması
MEHMET AKİF
HAMZAÇEBİ (İstanbul) – Teşekkür ederim Sayın Başkan.
Büyük Padişah
Fatih Sultan Mehmet, bundan tam beş yüz altmış yıl önce, iki imparatorluğa
başkentlik yapmış olan İstanbul’u fethederek onu yeni ve büyük bir
imparatorluğun, Osmanlı İmparatorluğu’nun başkenti yaptı. İstanbul’u bize vatan
yapan büyük sultan Fatih Sultan Mehmet’in anısı önünde saygıyla eğiliyorum.
Kendisine şükranlarımızı sunuyorum. 
Beş yüz altmış
yıl önce fethedilen İstanbul’un fetih yıl dönümünde bugün, İstanbul’da,
Taksim’de Gezi Parkı’nda “Taksim Gezi Parkı yeşil kalsın, betonlaşmasın.”
diyenlere karşı güvenlik güçlerinin biber gazlı saldırısı vardır.
Demokrasilerde “Taksim Gezi Parkı yeşil kalsın.” diyenlere saygı duyulur, o
sese kulak verilir ama Türkiye’de bir demokrasi yok ki bu sese karşı biber
gazıyla bir saldırı gerçekleştiriliyor. Sayın İçişleri Bakanını göreve davet
ediyorum ve o göstericilere saygı gösterilmesini diliyorum. 
Teşekkür ederim. 
BAŞKAN – Teşekkür ederim. 
Sayın Torlak… 
Sayın Vural’ın
yerine söz verdim. 
12.- İstanbul Milletvekili D. Ali Torlak’ın, Taksim
Meydanı’nda Osmanlı Dönemi’nden kalma tek yapı olan bahçe düzenlemesinin
yıkılmasını ve asırlık ağaçların kesilmesini kınadığına ilişkin açıklaması
D. ALİ TORLAK
(İstanbul) – Teşekkür ederim Başkanım. 
İstanbul’un
fethinin 560’ıncı yılının kutlandığı bugünde, bazı imparatorluk simgelerinin
kentsel dönüşüme feda edilmesinin büyük bir hata olduğunu ifade etmek isterim.
Dolayısıyla, Taksim Meydanı’nda Osmanlı Dönemi’nden kalma tek yapı olan bahçe
düzenlemesinin yıkılmasını ve asırlık ağaçların kesilmesini Milliyetçi Hareket
Partisi İstanbul milletvekili olarak kınadığımı belirtmek isterim. 
Bu vesileyle,
insanların bilet alarak değil, abdest alarak girdiği, namaz kıldığı bir
Ayasofya özlemiyle saygılarımı sunuyorum. 
BAŞKAN – Teşekkür
ederim.
Gündeme
geçiyoruz.
Başkanlığın Genel
Kurula sunuşları vardır.
Meclis
araştırması açılmasına ilişkin üç önerge vardır, okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Osman Oktay Ekşi ve 29
milletvekilinin, ülkemizde medyanın durumunun tüm boyutlarıyla araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/639)
TBMM Başkanlığına
Ülkemizdeki
medyanın durumunu tüm boyutlarıyla incelemeyi ve gerçekleri ortaya çıkarmayı
amaçlayan bir Meclis araştırması yapılması talebimizi dile getiren 494 kelime
uzunluğundaki önergemiz ekte sunulmuştur.
Gereğinin
yapılmasına emirlerini dilerim.
Saygılarımla.
1) Osman Oktay Ekşi  (İstanbul)
2) Umut Oran  (İstanbul)
3) Mustafa Sezgin Tanrıkulu  (İstanbul)
4) Osman Kaptan  (Antalya)
5) Engin Altay  (Sinop)
6) Gürkut Acar (Antalya)
7) İlhan Demiröz  (Bursa)
8) Mustafa Serdar Soydan  (Çanakkale)
9) Kadir Gökmen Öğüt  (İstanbul)
10) İhsan Özkes (İstanbul)
11) Veli Ağbaba  (Malatya)
12) Mehmet Ali Ediboğlu  (Hatay)
13) Mehmet Şevki Kulkuloğlu  (Kayseri)
14) Hülya Güven  (İzmir)
15) Ali Haydar Öner  (Isparta)
16) Ali Serindağ  (Gaziantep)
17) Ahmet İhsan Kalkavan  (Samsun)
18) Arif Bulut  (Antalya)
19) Namık Havutça  (Balıkesir)
20) Ali Sarıbaş  (Çanakkale)
21) Bülent Tezcan  (Aydın)
22) Mehmet Hilal Kaplan  (Kocaeli)
23) Hurşit Güneş  (Kocaeli)
24) Mehmet Volkan Canalioğlu  (Trabzon)
25) Mahmut Tanal  (İstanbul)
26) Durdu Özbolat  (Kahramanmaraş)
27) Erdal Aksünger  (İzmir)
28) Doğan Şafak  (Niğde)
29) Ali İhsan Köktürk  (Zonguldak)
30) Haluk Eyidoğan  (İstanbul)
TBMM Başkanlığına
Demokratik
ülkelerde “dördüncü kuvvet” olarak nitelendirilen medyanın ülkemizdeki durumu,
konunun acilen ve tüm boyutlarıyla ele alınmasını gerektirecek kadar vahimdir.
Nitekim:
1) Yapılan
bireysel incelemeler, medya dünyamızda çalışan her 100 gazeteciden sadece
5'inin, gazetecilere sosyal güvence sağlayan 212 sayılı Yasa kapsamında görev
yaptığını, kalan 95'inin ya işverenle hiçbir sözleşme yapmadan yahut biraz
şanslı ise 4857 sayılı İş Kanunu’na göre yapılmış sözleşmeyle mesleğini
sürdürdüğünü ortaya koymaktadır.
Bundan
anlaşılacağı üzere gazetecilerimiz:
a) Görevini
özgürce yapmasını sağlayacak temel güvenceden, özellikle sendikal haklardan
yoksundur.
b) Bu durum
bölgesel ve yerel çapta yayın yapan gazete, radyo ve TV’ler dünyasında çok daha
kötüdür.
2) Medya
dünyamızdaki insan kalitesini -dolayısıyla gazeteciliğimizin düzeyini-
yükseltici ne gibi önlemler alınabileceği, araştırılması gereken bir konudur.
3) Hâlen
-sayıları üzerinde görüş birliği sağlanamamış olsa da- hiçbir demokraside kabul
edilemeyecek kadar çok gazeteci hapishanelerimizdedir. Bunun ilk bakışta göze
çarpan nedeni, ifade özgürlüğünü kısıtlayan yasalarla onları uygulayan
kafalardır. Ancak gerçek sebebin ne olduğu ve ne gibi çözümlerle bu durumun
tarihe kavuşacağı araştırılması gereken bir husustur.
4) Medya
dünyamızın sermaye yapısı ile medya organları sahipliğinde bir
yoğunlaşma/tekelleşme eğiliminin var olup olmadığı, demokrasimizin sağlıklı
şekilde işleyebilmesi için her zaman dikkatle izlenmesi gereken bir konudur.
5) Özel sektör
kaynaklı reklamlarla, kamu kurumu kaynaklı ilan ve reklamların neye göre ve
nasıl dağıtıldığı yayıncılık politikalarını etkileyen bir husustur. Çünkü
reklam ve ilan gücünü kullanarak kamuoyunun serbestçe oluşması engellenebilir.
O nedenle ülkemizdeki durumun araştırılmasına ihtiyaç vardır.
6) Yazılı basının
dağıtımı başlı başına bir konudur. Çünkü dağıtım yoluyla çoğulcu bir basına
sahip olmak ne kadar kolay ve mümkünse aynı gücü kullanarak kamuoyunun
serbestçe oluşması o kadar kolay engellenebilir. O yüzden "dağıtım"
stratejik önemde bir hizmet alanıdır. Bu kadar önemli bir hizmet alanındaki
gerçeklerin araştırılması ve bilinmesi ve gerekir.
7) Yerel
medyamızın durumu yaygın medyaya göre her açıdan çok daha vahimdir. Bir başka
deyişle yaygın medya için yapılabilecek ne kadar olumsuz tespit varsa, sıra
yerel medya söz konusu olunca onları en az üç veya beşle çarpmak gerekir. Çünkü
ilk gazetemiz Takvim-i Vekayi'nin çıktığı 1831'den
bugüne kadar yerel medyanın sorunlarını saptayıp çözme amaçlı hiçbir ciddi
plan/politika uygulanmış değildir. Bu da "yerel medya" ile ilgili
gerçeklerin ortaya çıkarılmasını zorunlu kılmaktadır.
8) Radyo ve
televizyon yayınlarını düzenleyen mevzuatın uygulanması, tükenmeyen bir şikâyet
kaynağıdır. Bu düzenleme ve uygulamanın gelişmiş demokrasilerin uyguladığı
ortak ölçütlere göre yeniden ele alınması, onun için de sorunların saptanıp
çözüm önerilerinin üretilmesi gereklidir.
9) Gelirlerinin
yüzde 95'ini kamu kaynaklarından sağlayan TRT'nin, bu kaynağı ondan beklenen
hizmet gereklerine göre kullanıp kullanmadığı, kullanmıyorsa neler yapması
gerektiği sıkça tartışılan bir konudur. Bu tartışmaların genel bir uzlaşıya
bağlanabilmesi de konunun tarafsız bir gözle ele alınmasını ve irdelenmesini
gerekli kılmaktadır.
10)  İnternet medyası, çağımızın her gün yaşamımızı
biraz daha fazla etkileyen bir fenomenidir. İnternet yayıncılığının demokratik
bir toplumda alınması zorunlu (kaçınılmaz) önlemler çerçevesinde nasıl bir
düzenlemeye tabi tutulacağı hâlâ yanıt aranan bir sorudur. Bu sorunun yanıtı
ancak ciddi bir araştırma sonunda bulunabilir.
Yukarıda
sıralanan soru ve sorunlara, Anayasamızın 98'inci, İç Tüzük’ümüzün
104 ve 105'inci maddeleri uyarınca bir meclis araştırması açılarak yanıt
bulunmasını arz ve teklif ederiz.
2.- Balıkesir Milletvekili Namık Havutça ve 21
milletvekilinin, geçici işçilerin sorunlarının ve çözüm yollarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/640)
Türkiye Büyük
Millet Meclisi Başkanlığına
Bugün kamuda
binlerce geçici işçi çalışmaktadır. Kamudaki statü ve ücret eşitsizliği giderek
büyürken kamuda çalışan mevsimlik ve geçici işçilerin özlük hakları başta olmak
üzere çözüm bekleyen birçok sorunu bulunmaktadır. Geçici işçilik artık
geçicilik niteliğini yitirmiş ve yüz binlerce geçici işçi için sürekli bir
durum olmuştur. Öyle ki, geçici işçiler, fabrika, şantiye, arazi, çiftlik,
atölye gibi yerler ve bu yerlerin dışında hatta bürolarda ve çeşitli iş kollarında
daimi işçiler gibi yıl boyunca sürekli çalışan, aynı işi yapabilen işçiler
olmuşlardır.
Anayasa'nın
49'uncu maddesi "Çalışma, herkesin hakkı ve ödevidir. Devlet, çalışanların
hayat seviyesini yükseltmek, çalışma hayatını geliştirmek için çalışanları ve
işsizleri korumak, çalışmayı desteklemek, işsizliği önlemeye elverişli ekonomik
bir ortam yaratmak ve çalışma barışını sağlamak için gerekli tedbirleri
alır." şeklinde düzenlenerek yurttaşların çalışma hakları güvence altına
alınmıştır.
Yine mevzuata bakıldığında,
4/4/2007 tarihli 5620 sayılı Kamuda Geçici İş Pozisyonlarında Çalışanların
Sürekli İşçi Kadrolarına veya Sözleşmeli Personel Statüsüne Geçirilmeleri,
Geçici İşçi Çalıştırılması ile Bazı Kanunlarda Değişiklik Yapılması Hakkında
Kanun ile 2006 yılında, kamuda çalışan ve usulüne uygun olarak vizesi yapılmış
geçici iş pozisyonlarında toplam altı ay ve daha fazla süreyle çalışmış olan
geçici işçilerin sürekli işçi kadrolarına veya sözleşmeli personel statüsüne
geçirilmeleri sağlanmıştır. Bununla birlikte Devlet Memurları Kanunu’nun 4’üncü
maddesinin (B) fıkrası ile 4924 sayılı Kanun Uyarınca Sözleşmeli Personel
Pozisyonlarında Çalışanların Memur Kadrolarına Atanması Amacıyla Devlet
Memurları Kanununda Değişiklik Yapılmasına Dair Kanun Hükmünde Kararname ile
657 sayılı Kanun’un 4/B fıkrasında tanımlanan sözleşmeli personele benzer bir
hak da tanınmıştır.
Ancak, 5620
sayılı Kanun’un amacı, geçici işçi istihdamının başlangıçtaki amacından
uzaklaştığı görülmektedir. Özellikle geçici işçi alımına ve istihdamına yönelik
olarak mevzuattan kaynaklanan boşluklar, kurum ve kuruluşlar açısından bu
istihdam şeklini diğerlerine göre daha tercih edilir hâle getirmiştir. Bu
kapsamda çalışan personelin iş mevzuatı hükümlerine tabi olmasına rağmen işçi
istihdamıyla ilgisi bulunmayan alanlarda bile geçici işçi çalıştırılmasının
yaygınlaştığı görülmektedir. Bununla birlikte geçici işçilerin statüsünde
iyileştirme olduğu düşüncesiyle 5620 sayılı Kanun’la sözleşmelilik
uygulaması yaygınlaştırılmaya çalışılmıştır. Ancak sözleşmeli personel olarak
kamuda görev yapmanın da kadrolu olmaktan uzak bir statü olduğu gerçektir.
Geçici işçiler ve beraberinde sözleşmeli personel kadro alamadıkları için
mağdur durumdadır.
Geçici
işçilerimizin sorunlarının ve çözüm yollarının derinlemesine araştırılması,
eksikliklerinin giderilmesi, destekleme yollarının araştırılması, idari ve
kurumsal yasal düzenlemelerin yapılması amacıyla İç Tüzük’ün
104 ve 105’inci maddeleri gereğince ekte yer alan gerekçeye istinaden bir
Meclis araştırması açılmasını arz ve teklif ederiz.
1) Namık Havutça (Balıkesir)
2) Hülya Güven (İzmir)
3) Haydar Akar (Kocaeli)
4) Engin Altay (Sinop)
5) Ali Sarıbaş (Çanakkale)
6) Osman Kaptan (Antalya)
7) Faik Tunay (İstanbul)
8) Mehmet Hilal Kaplan (Kocaeli)
9) Bülent Tezcan (Aydın)
10) Erdal Aksünger (İzmir)
11) Mustafa Serdar Soydan (Çanakkale)
12) Kadir Gökmen Öğüt (İstanbul)
13) Veli Ağbaba (Malatya)
14) Hurşit Güneş (Kocaeli)
15)Mehmet Volkan Canalioğlu (Trabzon)
16) Mahmut Tanal (İstanbul)
17) Durdu Özbolat (Kahramanmaraş)
18) Arif Bulut (Antalya)
19) Doğan Şafak (Niğde)
20) Ali İhsan Köktürk (Zonguldak)
21) İhsan Özkes (İstanbul)
22) Haluk Eyidoğan (İstanbul)
3.- Tokat Milletvekili Reşat Doğru ve 19 milletvekilinin,
Amasya ilinin sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/641)
Türkiye Büyük
Millet Meclisi Başkanlığına
Amasya ili ve
ilçelerinde göçün artması, Amasya ilinin her geçen gün sosyal ve ekonomik
olarak küçülmesine neden olmaktadır. Bu nedenlerden dolayı Amasya ilinin
sorunlarının araştırılarak, alınması gereken tedbirler konusunda, Anayasa’nın
98’inci Türkiye Büyük Millet Meclisi İçtüzüğü’nün 104
ve 105’inci maddeleri gereğince Meclis araştırması açılmasını arz ve teklif
ederiz.
1) Reşat Doğru (Tokat)
2) Ahmet Kenan Tanrıkulu (İzmir)
3) Oktay Vural (İzmir)
4) Ali Uzunırmak (Aydın)
5) Ruhsar Demirel (Eskişehir)
6) Bülent Belen  (Tekirdağ)
7) Sümer Oral  (Manisa)
8) Alim Işık  (Kütahya)
9) Enver Erdem (Elâzığ)
10) Seyfettin Yılmaz (Adana)
11) Emin Çınar (Kastamonu)
12) Mehmet Erdoğan (Muğla)
13) Mustafa Kalaycı (Konya)
14) Oktay Öztürk (Erzurum)
15) Murat Başesgioğlu (İstanbul)
16) Koray Aydın (Trabzon)
17) Celal Adan (İstanbul)
18) Mehmet Günal (Antalya)
19) Atila Kaya (İstanbul)
20) Mesut Dedeoğlu (Kahramanmaraş)
Gerekçe:
Amasya ili; Orta
Karadeniz bölümünün iç kısmında yer almaktadır. Doğudan Tokat, güneyden Tokat
ve Yozgat, batıdan Çorum, kuzeyden Samsun illeri ile çevrilidir. İlin yüzölçümü
5.701 kilometrekaredir. Toplam sınır uzunluğu 492 kilometre olan ilin Samsun'la
169 kilometre, Tokat'la 165 kilometre, Yozgat'la 6 kilometre, Çorum'la 152
kilometre sınır uzunluğu vardır. Amasya ilinin merkezi Anadolu'nun en eski
yerleşim yerlerinden biridir. Yeşilırmak Vadisi'nde şehri önemli merkezlere
bağlayan kara ve demir yolları kavşağında yer alır. Amasya ilinin 2000'deki
nüfusu 366 bin 200 iken, 2011’de ilin nüfusu 320 bin 70'e düşmüştür. Buna bağlı
olarak genel seçimlerde ili temsil eden milletvekili sayısı 4'ten 3'e
düşmüştür.
Osmanlı
Anadolu’da Türklerin ilk şehir hayatına geçiş yaptıkları yerlerden birisi de
Amasya olup özbeöz Türk oymaklarının Amasya ve
civarında yerleşmiş olması, korunaklı bir yapıya sahip olması nedenleri ile
Osmanlı şehzadelerinin Amasya da yetiştirilmesi uygun bulunmuştur. Tarihin
akışı içerisinde önemli roller üstlenen Amasya, Kurtuluş Savaşı sırasında yine
ön plana çıkmış, kurtuluş mücadelesinin planları bu kentte hazırlanmıştır.
İlde başlıca
ekonomik faaliyet alanının tarım sektörü olması ve geçimin bu sektörden
sağlanmasının yanı sıra ticaret de bu tarımsal ürünlerin alım-satımı ile ilgili
olarak yapılmaktadır. Tahılların yanı sıra, özellikle şeker pancarı, sebze ve
meyve ticarete konu olan tarımsal ürünleri oluşturmaktadır.
Amasya'da çiftçi,
hayvan üreticisi ve esnaf çok zor durumdadır. Ülke genelinde olduğu gibi mazot,
gübre, ilaç fiyatları düşürülmeli, çiftçiye reel manada destek olunmalıdır.
Hayvan üreticisi zor şartlarda üretim yapmış olmasına rağmen, üretimi
değerlendirilmemiştir. Hayvan ithalatından vazgeçilmeli, üretici
desteklenmelidir.
Amasya'da küçük
esnaf dükkânını, iş yerini kapatır konuma gelmiştir. Süpermarketler kanunu
küçük esnafın lehine acilen TBMM de yasalaşmalı, bu insanlar da işsizlik
ortamından kurtulmalıdır. Bayanlara yönelik üretimi teşvik edici çalışmalar
Amasya ilinin her tarafında yapılmalı, desteklenmelidir. Bayanların ekonomiye
katkısı sağlanmalıdır.
Amasya'da HES
projelerinde çok sıkıntı vardır. Irmaklar üstüne kurulan HES'ler
çevreyi bozmakta, çiftçiyi mağdur bırakmaktadır. Bu konu geniş katılımla
araştırma yapılması gereken çok önemli bir konudur.
Amasya ili ayrıca
ağır bir deprem kuşağında bulunmaktadır. Kuzey Anadolu fay hattı buradan
geçiyor. Geçmiş tarihlerde ağır depremler olduğu görüldüğünden başta resmî
binalar olmak üzere bütün yerleşim yerleri incelemeden geçirilmeli, depremle
ilgili önlemler acilen alınmalıdır.
Bina yapımında
belediyelerden alınan ruhsatlarda bürokrasi çok fazladır. Köyleri başta olmak
üzere her yerde ruhsatlı binalar yapılması teşvik edilmeli ruhsatsız yapılara
kesinlikle izin verilmemelidir.
Amasya
Üniversitesine özel ilgi gösterilmeli ve öğrencilere yeni imkânlar sunmalıyız.
Okulunu bitiren binlerce işsiz gencimizi iş sahibi yapacak yeni yeni projeler
gündeme gelmelidir.
Yüksek teşvik ve
çok yüksek teşvik uygulaması kapsamında bulunmayan Amasya'ya yatırımcılar
gerekli ilgiyi göstermemektedir.
Ancak Amasya ili,
AKP iktidarının her üç döneminde de bu siyasi partiye çok büyük destek vererek,
oyunu artırıp ona güvenmiştir. Bundan dolayı, Amasya ili ile ilgili sorunların
acil çözülmesini ve göçün bitirilmesini istemektedir.
Amasya'ya sahip
çıkmanın zamanı geçmektedir, daha fazla gecikmeden TBMM'nin sahip çıkacağına
inanıyoruz. 
Tüm bu
gerekçelerle araştırma önergemiz hazırlanmıştır. 
BAŞKAN –
Bilgelerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Barış ve
Demokrasi Partisi Grubunun İç Tüzük’ün 19’uncu
maddesine göre verilmiş bir önerisi vardır. Okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- BDP Grubunun, toplu mezarlar gerçeğinin araştırılması,
sorunların tespit edilmesi ve çözüm yollarının belirlenmesi amacıyla verilen
(10/595) esas numaralı Meclis
araştırması açılmasına ilişkin önergesinin görüşmelerinin Genel Kurulun 29
Mayıs 2013 Çarşamba günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulunun 29/5/2013 Çarşamba günü (bugün) yaptığı
toplantısında, siyasi parti grupları arasında oy birliği sağlanamadığından,
grubumuzun aşağıdaki önerisinin, İçtüzüğün 19’uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Bingöl
 Grup
Başkan Vekili
Öneri:
Türkiye Büyük Millet Meclisi gündeminin “Genel Görüşme ve Meclis
Araştırması Yapılmasına Dair Öngörüşmeler” kısmının
624’üncü sırasında yer alan (10/595) toplu mezarlar gerçeğinin araştırılması ve
sorunların tespit edilmesi ve çözüm yollarının belirlenmesi amacıyla bir Meclis
araştırması açılmasına ilişkin önergelerin görüşülmesini, Genel Kurulun
29/5/2013 Çarşamba günlü birleşiminde birlikte yapılması önerilmiştir.
BAŞKAN - Barış ve Demokrasi Partisi grup önerisinin lehinde ilk
söz, Bingöl Milletvekili Sayın İdris Baluken’e
aittir.
Buyurun Sayın Baluken.
İDRİS BALUKEN (Bingöl) – Teşekkür ediyorum Başkanım.
Sayın Başkan, değerli milletvekilleri; toplu mezarlarla ilgili
vermiş olduğumuz grup önerisi üzerine söz almış bulunmaktayım. Heyetinizi
saygıyla selamlıyorum.
Değerli milletvekilleri, bu kürsüden defalarca dile getirmiş
olduğumuz Kürt meselesinde bugün içerisinde bulunmuş olduğu yeni süreçle ilgili
birtakım gelişmelerin beklendiği, halkta birtakım umutların doğduğu bu dönemde
bazı somut, tarihî yüzleşmelerin yapılmasının son derece önemli olduğunu
düşünüyoruz. Bu kürsüden yine defalarca dile getirdik. Doksan yıllık bir tekçi
zihniyetin, inkâr, ret ve asimilasyon politikalarının halklara dayatmış olduğu
birtakım uygulamalara halklar nezdinde yükselen itirazlar ve bu itirazların
geliştirmiş olduğu mücadele süreçleri, direniş süreçlerinin devlet tarafından
zorla, baskıyla bastırılmak istenmesinin bir sonucudur toplu mezarlar gerçeği.
Aslında, cumhuriyet tarihinden alıp bugüne kadar getirdiğimizde, o tarihten bugüne
kadar, bu itirazlar devlet tarafından dikkate alınmış olsaydı; hak, hukuk,
adalet, eşitlik temelinde siyasi bir çözüm öncelenmiş
olsaydı, bugün belki de bu ülkenin toprakları birer toplu mezar tarlasına
dönmemiş olacaktı ama 1925 Şeyh Sait ayaklanmasından başlayarak Ağrı’dan, Zilan’dan, Dersim’den son otuz yıllık çatışmalı sürece
kadar, devletin demokratik siyasi çözüm, hak, hukuk temelindeki taleplere kulak
kabartma, dikkate alma noktasındaki yaklaşımları yerine, güvenlik eksenli
askerî operasyonlar ve imha operasyonlarıyla yaklaşması sonucu, maalesef, bugün
ülkenin her tarafında, özellikle Kürtlerin yoğun yaşadığı illerde tam bir toplu
mezar faciasıyla karşı karşıyayız. 
Temel olarak baktığımız zaman, bu itirazların da Kürtlerin bir
hegemonya kurmaya çalışması, bir başka millet üzerinde bir üstünlük kurmaya
çalışması olmadığını, Kürtlerin bir Türk’ün, bir Arap’ın, bir Acem’in hakkı
neyse bir Kürt’ün hakkının da o olması gerektiğiyle ilgili mücadele ve itirazı
olduğunu çok rahatlıkla ifade edebiliriz. Özellikle son otuz yıllık süreç
içerisinde olağanüstü hâl uygulamaları, faili belli cinayetler, asit
çukurlarında katledilen Kürt gençleri, kayıp analarının yaşamış olduğu dramlar,
herhâlde bu Meclis kürsüsünde oturan her milletvekilinin bilmiş olduğu büyük
tarihsel zulmün sadece birer küçük kesitleridir. Hâlâ kendi çocuğunun
kemiklerine ulaşmaya çalışan Cumartesi Annelerinin, Kayıp Analarının dramlarını
hepimiz biliyoruz. Kendi oğlunun kemiklerini görerek ölmek isteyen 105
yaşındaki Berfo Ana’nın durumunu bu Mecliste oturan
her milletvekili biliyor, ancak buna karşı bir tarihî yüzleşme, bir çözüm açığa
çıkarma iradesi maalesef bugüne kadar bu Mecliste şekillenmedi, ortaya
konulmadı. İşte, içinde bulunduğumuz süreçle beraber biz bir tarihî yüzleşmenin
ve bununla birlikte hakikatleri ortaya çıkarmanın, bununla ilgili Meclisin bir
komisyon kurmasının son derece önemli olduğunu düşünüyoruz. Tam da bununla
ilişkili olarak ülkedeki toplu mezarlar gerçeğinin ele alınmasının son derece
önemli olduğunu düşünüyoruz çünkü 1925’te Şeyh Sait dönemindeki toplu mezar
gerçekliği neyse, Dersim’de iki yıl boyunca uygulanan ağır soykırım
operasyonlarındaki toplu mezar gerçekliği neyse, son otuz yılda da bölgenin her
tarafındaki toplu mezar gerçekliğinin aynı olduğunu düşünüyoruz. 
Değerli milletvekilleri, özellikle zulüm, ölüm ve cenazeye
saygısızlık üzerinden gelişen bir dramdır, bir tarihî trajedidir toplu mezar
gerçekliği. Oysaki bu ülkenin kültüründe, inancında, dininde, tarihinde aslında
cenazeye saygı, öldükten sonra da bir manevi dünyanın varlığına olan saygı
hepimizin bildiği bir gerçekliktir ama bu saygının bile göz ardı edilmesi,
insanların katledildikten sonra dinî merasimlerinin ya da inançları gereği
gömülme şekillerinin dikkate alınmadan insanlık tarihine geçecek şekilde çok
dramatik şekilde gömülmelerinin bir sonucudur toplu mezar gerçekliği. Bugün
Bingöl’den Dersim’e, Kızıltepe’den Mardin’e, Şırnak’a, Hakkâri’ye nereye
giderseniz, hangi toprağı eşerseniz altından maalesef kemiklerin fışkıracağı
bir coğrafya gerçekliğiyle karşı karşıyayız. 
Geçen yaz döneminde Çemişgezek’te bir toplu mezar açılışında,
toplu mezarla ilgili bir çalışmada orada bulundum ben. Cumhuriyet Halk
Partisinden Dersim Milletvekili arkadaşımız da oradaydı. Gösterilen yer dışında
kepçenin vurulduğu her yerde insana ait kemiklerin ortaya çıktığı tam bir trajedik tabloyla karşı karşıyaydık. Kendi seçim bölgem
olan Bingöl’de şu anda açılmayı bekleyen 33 toplu mezar var. İçerisinde
yüzlerce insanın kemiklerinin bulunduğu çok dramatik bir tabloyla karşı
karşıyayız. Bir bütün olarak bölgede 250’ye yakın açılmamış toplu mezar, 3
binin üzerinde insana ait kemiklerin olduğu bilgisine sahibiz. Aslında, bugüne
kadar devletin toplu mezarlarla ilgili başlatmış olduğu girişimlerin tamamının
da uluslararası sözleşmelere aykırı olarak sadece kamuoyunu yatıştırmaya
yönelik birtakım palyatif, kendini rahatlatmaya yönelik girişimler olduğunu
belirtmemiz gerekiyor. 
Bakın, dünyada bilimsel olarak toplu mezar açılmasıyla ilgili
bütün ülkeleri bağlayan birtakım sözleşmeler ve protokoller var. Cenevre
Sözleşmesi’nde şöyle deniyor, 130’uncu maddesinde: “…vefat eden enternelerin
şerefli bir surette ve mümkünse mensup oldukları dinin merasimiyle
gömülmelerine, mezarlarına hürmet edilmesine, bu mezarların münasip bir şekilde
muhafazasına ve daima bulunabilecek bir tarzda işaretlendirilmesine
itina edeceklerdir.”
Burada bahsettiğim Çemişgezek ve Bingöl tablosu, sadece, bu
Cenevre Sözleşmesi’nin Türkiye tarafından nasıl açık bir şekilde ihlal
edildiğini ortaya koymaktadır. 1982 yılında Türkiye, aslında, Birleşmiş
Milletler Ekonomik ve Sosyal Konseyi tarafından bu toplu mezar gerçekliğiyle
ilgili durumu araştırmak üzere bir raportör görevlendirmişti. Ancak o dönem
hukuk dışı ve yargısız infazların hukuki açıdan soruşturulmasına ilişkin
Minnesota Protokolü’nün 87 ülke tarafından imzalanmasına rağmen Türkiye bu
protokolü imzalamayarak böylesi bir yüzleşmeden tekrar kaçmanın yolunu
aramıştı. Şimdi, Minnesota Protokolü’nde de toplu mezarların açılmasıyla ilgili
prosedürlerin ne olması gerektiği son derece net olarak vurgulanıyor. Bir
bilimsel araştırma, bir bilimsel çalışma içerisinde; içerisinde sosyologların,
psikologların, antropologların bulunduğu bilimsel heyetler tarafından, bilimsel
tekniğe uygun bir şekilde bu mezar yerlerinin açılması, buradan alınan
örneklerin DNA bankalarında saklanması ve bununla ilgili ailelerin
başvurularında da bu şekilde, insan onuruna yaraşır bir şekilde sürecin
ilerletilmesi son derece net olarak ifade ediliyor. 
Maalesef, Türkiye’de bugüne kadar yapılmış olan toplu mezar
çalışmalarının tamamında bu görmüş olduğunuz iş makineleri ve kepçeler
kullanılıyor. Burada, bırakın Minnesota Protokolü’nü, bir insanın cenazesine
yapılabilecek en büyük saygısızlık örneği olarak, en büyük hakaret örneği
olarak bu ağır zulüm uygulamaları maalesef günümüzde de aynı şekilde devam
ettiriliyor. 
Biz, bugüne kadar bu toplu mezarlarla ilgili gerçeklerle
yüzleşmemenin Türkiye tarihi açısından bir utanç olduğunu düşünüyoruz çünkü
ortada şöyle bir durum var: Özellikle Kürtlerin yaşamış olduğu coğrafyada toplu
mezar haritasına baktığınız zaman, tam bir ayrımcı uygulamanın, bir devlet
zihniyetinin ortaya çıktığını göreceksiniz. Durum bu olduğu için Türkiye bu
tarihle yüzleşmekten, bu toplu mezar ayıbını ortadan kaldırmaktan çekiniyor.
Yaşamış olduğumuz toplu mezar trajedisinin kısaca özeti budur. 
Bununla ilgili, özellikle içinde bulunduğumuz çözüm sürecini de
dikkate aldığımızda, bilimsel, uluslararası sözleşmelere uygun olarak bir
çalışmanın yapılması için Meclisin bir komisyon kurması, bu komisyonun hem
Meclis düzeyinde çalışmalarda bulunması hem de sahaya giderek insan onuruna
yaraşır şekilde bir çalışma başlatması özellikle tarihî yüzleşme ve hakikatleri
araştırma açısından da son derece önemlidir. 
(Mikrofon otomatik cihaz tarafından kapatıldı) 
İDRİS BALUKEN (Devamla) – Bir tek hususu, belki, vurgulayarak
bitirebilirdik ancak zamanı sanırım yeterince doğru kullanamadık. Biz bu toplu
mezar gerçekliğiyle yüzleşmenin özellikle önümüzdeki dönemde Kürt sorunu ve
Türkiye'nin demokratikleşmesi açısından elzem ve acı bir konu olduğunu
düşünüyoruz. Bütün siyasi partilerin de siyasi kaygılardan uzak olarak bu
konuya duyarlı yaklaşmaları gerektiği çağrısını yapıyoruz. 
Genel Kurulu saygıyla selamlıyorum. (BDP sıralarından alkışlar)
BAŞKAN – Teşekkür ederim Sayın Baluken.
Barış ve Demokrasi Partisi Grubu önerisinin aleyhinde ilk söz,
İzmir Milletvekili Sayın Hamza Dağ’ın.
Buyurun. (AK PARTİ sıralarından alkışlar)
HAMZA DAĞ (İzmir) – Sayın Başkanım, değerli milletvekilleri; Barış
ve Demokrasi Partisi Grubu önerisi aleyhine söz almış bulunuyorum. Hepinizi
saygıyla selamlıyorum.
Ne yazık ki birtakım çevreler cumhuriyet tarihi boyunca anlamsız
ve manasız yasaklarla suni problemler çıkarmaya çalışmışlardır. Bugün çözümü
için bütün bedenimizi taşın altına koyduğumuz ve var gücümüzle anaların
gözyaşlarını dindirmeye çalıştığımız terör ve Kürt sorunu da bunlardan
birisidir. Bu sorunun mimarları hukuk dışı birtakım yöntemler ile birçok kişiyi
mağdur etmiştir. 
AK PARTİ iktidarıyla birlikte Türkiye'nin karanlık dönemleri bir bir aydınlığa kavuşmaya başlamıştır. 1938 yılında yapılan
Dersim katliamından tutun da 1990’lı yıllardaki faili meçhullere kadar hepsi AK
PARTİ döneminde aydınlığa kavuşturulmuştur. Çünkü biz bu yola çıkarken sulh
içinde yaşamanın insana verilen en büyük değerle mümkün olacağına inandık,
insan haklarını her şeyin üstünde tuttuk ve tutmaya da devam edeceğiz. Çünkü
biz “İnsanı yaşat ki devlet yaşasın.” şuuruyla hareket ediyoruz. Sahip
olduğumuz bu anlayış, girdiğimiz her seçimde Türkiye'nin 7 bölgesinin 7’sinde
de birinci olmamızı sağladı. Ne yazık ki birtakım çevreler bu ülkede yıllarca
kendi saltanatlarını devam ettirebilmek için toplumun her kesimini kendine
düşman olarak gördü. Allah’a şükür ki bugün kimsenin saltanatı kalmadı, tek
saltanat milletin saltanatıdır. 
Bizden önce ülkemizin üçte 1’inde olağanüstü hâl vardı yani normal
hukukun uygulanmadığı, olağanüstü hukukun uygulandığı, pek çok keyfîliğin olduğu, işkencelerin, ne yazık ki faili meçhullerin
olduğu, bir ilden diğerine giderken yedi sekiz tane aramanın olduğu,
kontrollerin yapıldığı, sorgulamaların yapıldığı bir dönemi bu ülke ne yazık ki
yaşadı. Bunun için bizim AK PARTİ olarak ilk icraatımız, olağanüstü hâlin
ülkemizin gündeminden kaldırılması olmuştur. 1987 yılından itibaren 47 defa
uzatılmış olan olağanüstü hâl, bizim iktidara gelmemizle ortadan
kaldırılmıştır. Özellikle 1990-2000 yıllarını hatırlayın saygıdeğer
milletvekilleri, bazı bölgelerimizde, şehirlerimizde o olağanüstü hâl şemsiyesinde
neler yapıldığını ne yazık ki hepimiz az çok -bir kısmımız yaşayarak, bir
kısmımız da okuyarak- biliyoruz. 
Şu noktaya da değinmeden geçmek belki doğru olmayacaktır: Keşke bu
önergeyi veren arkadaşlar sadece devlet veya devlet içindeki birtakım
mihrakların yapmış olduğu iddia edilen bu tarzdaki operasyonların, bu tarzdaki
hususların ötesinde terör örgütü tarafından da yapılan birtakım şeyleri de
gündeme getirebilecek cesareti gösterebilseler ve biz hepimiz biliyoruz ki
bölgede yapılan faili meçhullerin tek müsebbibi, tek sebebi devlet veya devlet
içindeki birtakım mihraklar değildir, terör örgütünün de burada katkısı vardır.

Biz AK PARTİ olarak yaşam hakkını en kutsal hak olarak görüyoruz,
yaşam hakkını Avrupa İnsan Hakları Sözleşmesi’nin en temel maddesi olarak
görüyoruz ve biz bunu sadece Avrupa İnsan Hakları Sözleşmesi olarak değil,
millî ve manevi duygulardan almış olduğumuz düsturla bunu kabul ediyoruz. Bu
noktada, biz AK PARTİ olarak bütün faili meçhul cinayetleri aydınlığa
kavuşturmaya söz verdik ve bu konuda var gücümüzle uğraşıyoruz. AK PARTİ
döneminde, geçmiş dönemlere ait faili meçhuller aydınlatılmaya başlandığı gibi,
bu dönemde faili meçhul de yaşanmamıştır. Bir tane faili meçhul vardır, o da AK
PARTİ iktidara geldiğinden bir ay sonra olan Hablemitoğlu
cinayetidir.
PERVİN BULDAN (Iğdır) – Ceylan Önkol, Uğur Kaymaz… Bu ülkede
yaşamıyorsunuz herhâlde, başka bir dünyada yaşıyorsunuz.
HAMZA DAĞ (Devamla) –
Çünkü, birtakım çeteler tarafından işlenen bu cinayetlerin en temel amacı huzur
ve güven ortamını yıkmak, kargaşadan ve çatışmadan faydalanarak siyasi rant
elde etmektir. 
Özellikle, son yıllarda savcılığa yapılan suç duyurularıyla
birlikte birçok bölgede arama çalışmaları yapılmaya başlanmış, davalar açılmış
ve yargı süreçleri de devam etmektedir. Bu noktada birtakım tutuklamalar
yapılmakta ve aynı zamanda yargılama devam etmektedir. Anayasa’nın amir hükmü
gereği, yargılaması devam eden hususlarla ilgili Mecliste görüşme
yapılamayacağı ve Meclis araştırması açılamayacağı için, bizim kanaatimizce bu
yargılamaların neticelenmesine kadar bu hususların yargılama aşamasına bırakılması
gerekmektedir. Aynı zamanda, gündemde bulunan bazı kanunlar sebebiyle,
gündemimizin yoğunluğu sebebiyle bu araştırma önergesi aleyhinde oy
kullanacağımı ifade ediyor, hepinizi saygıyla selamlıyorum. (AK PARTİ
sıralarından alkışlar)
BAŞKAN – Teşekkür ederim.
İDRİS BALUKEN (Bingöl) – Sayın Başkan…
BAŞKAN - Barış ve Demokrasi…
İDRİS BALUKEN (Bingöl) – Sayın hatip konuşması sırasında, bizim
sadece devletin yapmış olduğu uygulamaları burada teşhir ettiğimizi,
dolayısıyla kamuoyunu yanıltmaya yönelik bir konuşma yaptığımızı ifade etti.
BAŞKAN – Buyurun.
IX.- SATAŞMALARA İLİŞKİN
KONUŞMALAR
1.- Bingöl Milletvekili İdris Baluken’in, İzmir Milletvekili Hamza Dağ’ın BDP grup
önerisi üzerinde yaptığı konuşma sırasında şahsına sataşması nedeniyle
konuşması 
İDRİS BALUKEN (Bingöl) – Teşekkür ediyorum Sayın Başkan.
Şimdi, ben, buradan, tabii, bire bir polemiğe girmek istemiyorum.
Yani, önemli bir konu ve eminim ki AK PARTİ Grubu içerisinde de bu durumdan
rahatsızlık duyan, en azından diğer dünyayla ilgili inancı olan birisinin
duyarlı olması gereken bir konuyla ilgili, çözümün gelişmesi gerektiği bir konu
olarak değerlendirdiği bir hususu dile getirdik. 
Şimdi, sayın hatip, şöyle bir şey ifade etti: Biz bir tek devletin
yaptıklarıyla ilgileniyoruz, PKK’nin yaptıklarını dile getirmiyoruz, gibi bir
şey söyledi. Daha önce de defalarca bu kürsüde dile getirdik, eğer basını takip
ediyorsanız, son on gündür bu konuda PKK yetkililerinin, KCK’nin
üst düzey yetkililerinin yaptığı açıklamalar var: “Bir hakikatleri araştırma,
tarihî yüzleşme süreci işletilsin, bununla ilgili bir çalışma yapılsın, biz
kendi bütün hatalarımızla yüzleşmeye hazırız, bunun için kendi arşivlerimizi
ortaya koymaya hazırız.” diyen bir anlayış var. Burada, devlet tarafından
ortaya konulan bir direnç söz konusu. PKK “Yanlış yaptımsa, ben bu yanlışın
hesabını vermeye, bunun için oluşturulacak olan komisyonun bütün söylediklerini
yerine getirmeye hazırım.”ın irade beyanında
bulunuyor zaten. Dolayısıyla, burada, direncin olduğu noktada bir çözümün
gelişmesine ihtiyaç var.
Şimdi, olağanüstü hâlin kaldırılması, işte devletin faili
meçhullerle yüzleşmesi… Yani, bütün bunlar iyi de siz olağanüstü hâli
kaldırdıktan sonra olağanüstü hâlin uygulamalarıyla yüzleştiniz mi? 17 bin
faili belli cinayetten bahsediyoruz, 17 bin sivil insandan; çatışmanın bir
tarafı olan insanlardan bahsetmiyoruz, gece yarısı evlerinden alınıp asit
çukurlarında katledilen insanlardan bahsediyoruz. O dönem bu kürsüden konuşan
Hükûmet yetkilileri “Kurşun atan da kurşun yiyen de şereflidir” demişti. Şimdi
“İnsanı yaşat ki devleti yaşatsın” anlayışında olan bir Hükûmet, böyle bir şeye
sahip çıkabilir mi? Gelin, olağanüstü hâl döneminin bütün uygulamalarını hep
beraber soruşturalım. Bununla ilgili “Faili meçhul cinayetler bitti.”
diyorsunuz ama…
(Mikrofon otomatik cihaz tarafından kapatıldı)
İDRİS BALUKEN (Devamla) - …sokak ortasında yargısız infazlarla
insan cinayetleri devam ediyor. 
BAŞKAN – Teşekkür ederim Sayın Baluken. 
İDRİS BALUKEN (Devamla) - Ceylan Önkol, Uğur Kaymaz, Aydın Erdem, Şerzan Kurt, buralarda saatlerce sayamayacağımız yüzlerce
insan sokak ortasında yargısız infazlara kurban gitti. Dolayısıyla, birbirimizi
eleştirmek, polemik konusu yapmak yerine, bu konu çözüm bekleyen bir konudur,
çözüm perspektifinden yaklaşmanızı tekrar ben rica ediyorum. 
Teşekkür ediyorum.
VIII.- ÖNERİLER (Devam)
A) Siyasi
Parti Grubu Önerileri
(Devam)
1.- BDP Grubunun, toplu mezarlar
gerçeğinin araştırılması, sorunların tespit edilmesi ve çözüm yollarının
belirlenmesi amacıyla verilen (10/595) esas numaralı Meclis araştırması açılmasına ilişkin
önergesinin görüşmelerinin Genel Kurulun 29 Mayıs 2013 Çarşamba günkü
birleşiminde yapılmasına ilişkin önerisi (Devam)
BAŞKAN – Barış ve Demokrasi Partisi Grubu önerisinin lehinde
Tunceli Milletvekili Sayın Hüseyin Aygün.
Buyurun Sayın Aygün. (CHP sıralarından alkışlar) 
HÜSEYİN AYGÜN (Tunceli) – Çok teşekkürler.
Bugün, esasen, üçüncü köprünün temeli atılmakla tarihi bazı
hadiseler yeniden canlandı. Az evvel, Yusuf Halaçoğlu’nun bile Yavuz Sultan
Selim’in adının büyük bir köprüye, Avrupa ve Anadolu’yu, Asya’yı birleştirecek
bir köprüye, Yavuz Sultan Selim’in adının verilmesine itiraz ettiğini duyunca
pek memnun oldum. Şöyle ki: “Hiç beklemeden ve bulduğunuz her yerde, 3 atasına
dek, Kızılbaş taifesinden her kim ve nerede olursa olsun kökü kazıla.” diye
1512’de ferman vermiş bir padişahtır Yavuz Sultan Selim. Dahası var, 1839 Fatih
Kanunnamesi’ne göre, nizamıâlem
için kardeşlerini katletmeyi meşru sayan bir imparatorluğun devamcısı ve Memlûklardan halifeliği alan büyük bir sultan olarak, kendi
kardeşlerini, babasını ve bir veziri hariç bütün vezirlerini öldürtmüştür. 
Şimdi, bugün, Sayın Gül ve Erdoğan’ın yeni açılacak köprüye, Fatih
Sultan Mehmet Köprüsü’nden sonra üçüncü köprüye, “Yavuz Sultan Selim” adını
verdiğini okuyunca, bu tarihî anılar aklıma geldi. Sürekli buradan “Alevi-Sünni
çatışması yaratmayalım. Alevi kardeşlerimiz kışkırtılıyor, bir mezhebi bazı
örgütler kullanıyor.” diye özellikle AKP sıralarından eleştiriler yapan
arkadaşların söylediklerinde, bu manzara karşısında samimi olmadığı gözümün
önüne geldi. Zira, Yavuz Sultan Selim büyük bir padişah, Memlûkları
yenmiş, Şah İsmail’i yok etmiş ve İslam birliğini sağlamış, sonra da Avrupa’ya
dayanmış bir padişah olabilir ama unutmayın ki onun İran seferinden evvel
“defterleri yazıla” ve “defterleri dürüle” diyerek fişlettiği 45 bin kişinin
cenazesi de tartışılmadan, konuşulmadan önümüzde duruyor. Türkçeye “defterleri
dürülsün”, “defterleri dürüle” diye giren deyim Yavuz Sultan Selim’in kadılara
gönderdiği fermanların içinden çıkmıştır, bunu da unutmayalım. Dolayısıyla,
Yavuz Sultan Selim adını büyük bir köprüyü vermek yalnızca Türkiye'de Alevi,
Sünni kardeşliğini, dayanışmasını dinamitlemektir. 15-20 milyonluk bir topluma
biz açıkça ve bundan sonra yapabildiğimiz kadar ayrımcılık yapacağız, size
tarihteki en kötü şeyleri yaşatacağız demektir, niyet ve iradeniz ne olursa
olsun. 
Değerli milletvekilleri, benden önce söz alan hatip, İzmir
milletvekili, aynı zamanda İnsan Hakları Komisyonu üyesi, on dakikalık
süresinin yarısını kullandı ve şöyle dedi: “Bizim dönemimizde hiç faili meçhul
cinayet olmadı.” Ben sadece Tunceli’den 3 tane faili meçhul cinayet size
söyleyeyim: 2004’te İmam Boztaş, 2005’te Hasan Şeyh, 2007’de Bülent Karataş
öldürüldü. Bunların failleri belli değil, faili meçhul cinayet dosyası olarak
raflarda bekliyor. Hatibin verdiği bilginin sadece Tunceli bakımından yanlışlandığını gösteren gelişmeler bunlar. 
PERVİN BULDAN (Iğdır) – Öbür dünyada yaşıyor, burada değil.
HÜSEYİN AYGÜN (Devamla) – Ayrıca, Güneydoğuda Ceylan Önkol
örneğini sanırım hatırlatmama gerek yok, sayısız cinayetlerden biri olarak. 
“Bizim dönemimizde karanlıklar aydınlandı.” dedi İnsan Hakları
Komisyonu üyesi de olan hatip ama Türkiye'de tam 1.269 kişi şu an 113 noktada
toplu mezarlarda duruyor, bunun içinde Hizbullahın
mezar evleri de var tabi. Bugüne kadar 25 tane toplu mezar açılmış ve bu 1.269
kişinin sadece yüzde 1’i çıkarılmış durumda. Bunların büyük bir bölümü
çatışmalarda vurulan militanlar ama çatışmada vurulan teröristler olduğunu
düşünsek bile onların da bir mezar yerine, ailesinin belirlediği geleneklere
uygun bir şekilde gömülme hakkı bulunduğunu herhâlde hiçbir vicdanlı insan ve
hiçbir evrensel hukuk ilkesi inkâr edemeyecektir. AKP'nin bugüne kadar hiçbir
toplu mezarla ilgili, bu mezarların açılması, bu mezarlardaki ölülerin kimliklendirilmesi, mezarlarda yatanların araştırılarak
olayın oluş biçimi, bunun bir cinayet mi olduğu, faillerinin kimler olabileceği
yönünde hiçbir çalışması yok. Dolayısıyla, İnsan Hakları Komisyonu üyesi
arkadaşımın verdiği bilgiler bu yönden de çok ağır bir yanlış olarak -en hafif
deyimle- değerlendirilebilir. 
Bir tek mezar Türkiye’de uluslararası standartlara göre açıldı;
12-13 Ağustos 2011 yılında yani yaklaşık iki yıl evvel Çemişgezek’te. Burada da
Hüsnü Yıldız diye bir tane kahraman Sivas’ın Zara ilçesinden yola çıktı, geldi,
çadır kurdu, tam altmış iki gün boyunca bedenini ölüme yatırdı. O dönem, o
kişinin annesiyle birlikte ölüm orucunda ölmesinin bakanların,
milletvekillerinin, Hükûmetin imajına vuracağı darbe düşünülerek 12-13
Ağustosta siyasi iradenin devreye girmesiyle Çemişgezek’teki toplu mezar
kazılması gerçekleşti. Ben de Dersim Milletvekili olarak oradaydım, zaten o
direnişi de başından beri destekliyordum. Çünkü, bir insanın kardeşinin
cenazesine ulaşma hakkı en insani haklardandır, aslında bizim hukukumuz da buna
cevaz veriyor. Fakat, o insan tam altmış iki gün açlık grevi yaparak, ölüm
sınırına gelerek bu direnişi kazandı ve orada 1 kişinin direnişiyle başlayan
toplu mezar açılması -2011’in 13 Ağustosunda- tam 15 tane kimliksiz ölünün
bulunmasıyla sonuçlandı. 1 kişi direndi ama 15 tane ceset bulundu. O kişinin
direndiği, uğruna bedenini ölüme yatırdığı kardeşi olan Ali Yıldız ne mutlu ki
adli tıp raporlarıyla tespit edildi ve Gazi Mahallesi’nde aile mezarlığına
defnedildi, diğer 14 kimliksiz ölü hakkında hiçbir inceleme yapılmadı, kim
oldukları bile bilinmiyor. Bu direnişi Türkiye’ye armağan eden arkadaş, sadece
bir direnişçi ve Türkiye’ye uluslararası hukukun gereklerini hatırlatan bir
kahraman değil, aynı zamanda bir yazar. Bugün toplu mezar gerçeğini onun
direnişiyle, onun yarattıklarıyla da hatırlıyoruz; ismi Hüsnü Yıldız,
İstanbul’da yaşıyor. Onun kitabını da getirdim, onun bu konuya büyük katkısını
anmak ve eserini milletimize tanıtmak için. “Dünyada Direnişle Açılan İlk Toplu
Mezarın Güncesi” başlıklı bir kitap, adı kardeşine ithaf edilmiş, “Sana Geldik
Ali” isimli; Ali Yıldız için direnmişti ve buldu kardeşini toplu bir mezarda.
Dolayısıyla, Çemişgezek’teki bu küçük hikâye ne kadar büyük bir meseleyle karşı
karşıya olduğumuzu ortaya koyan, ne kadar can yakıcı… Eğer yakınları,
sevgilileri, eşleri, anneleri, babaları, kardeşleri, yoldaşları, cemaat
üyeleri, taraftarları düşünüldüğünde 40 bin, 50 bin kişilik büyük bir
topluluğu, Anadolu’da orta ölçekteki bir kasabanın halkını etkileyecek ölçüde
büyük bir toplumsal yarayla yüz yüze olduğumuzu düşünüyorum. Sadece o ölüleri
oradan çıkarmayacağız, onların yakınlarına da insan olduklarını, yakınlarının
insan olarak değer görmesi gerektiğini hatırlatacağız. Daha önemlisi, çok
vicdani bir şey yapacağız: Yer altında bilinmeyen bir ölü, belki de ünlü bir
gazeteci, öldürülmüş asit kuyusuna atılmış bir politikacı. Madem 1990’ların
karanlığıyla sürekli yüzleşmekte, o dönemin karanlıklarını aydınlatmakta ve bu
misyonu savunmakta Hükûmetin iddiası olduğunu söylüyoruz, bu çok basit meselede
hemen adım atabiliriz. 
Benim gördüğüm, 2011’de İnsan Hakları Derneği bir rapor
yayınlamıştı, sonra o rapor üzerinden biz de Çemişgezek deneyimi ışığında bazı
çalışmalar yaptık. Benim gördüğüm şey şu: Bu 1.269 kişinin 572’si 1993-1996
arasında toplu mezarlara konmuş yani Çiller’in işbaşında olduğu dönem ve
yargısız infazların yoğunlaştığı dönem. Yine, son yirmi yıllık, otuz yıllık
ağır insan hakları ihlalleri pratiğinde bu üç yılda toplu mezarların içindeki
insan sayısında yüzde 37 artış olmuş. Dolayısıyla, o dönemin aydınlanması, o
dönemin sorumlularının yargılanması için sadece Mehmet Ağar’la değil, dönemin
bütün siyasi, askerî, polis yetkilileriyle hesaplaşılması gerektiği
kanaatindeyim.
Bugün Hükûmet eğer samimiyetini göstermek istiyorsa uygulanıp
uygulanamayacağını hiç bilemeyeceğimiz, önümüzdeki günlerde yargının pratiğiyle
anlayacağımız zaman aşımı müessesesinin zorla kaybetme suçundan da kaldırılması
ve bu suçun insanlık suçu olarak Ceza Kanunu’na yazılması gerekiyor ama bu
konuda hiçbir adım atılamadı. Öte yandan, toplu mezardaki insanları çıkarmak
için yeni Hüsnü Yıldız’ları beklememeliyiz, bunu toplu veya ferdî şikâyet
konusu olarak adım atılan bir alan olmaktan çıkarıp bu konuda sistematik bir
yaklaşım benimsemek zorundayız. Ben de toplu mezarlarla ilgili bir hakikatleri araştırma
komisyonunun kurulmasını doğru buluyorum. Zaten hakikatleri araştırma
komisyonunun içinde de böyle özel bir şey kurulabilir ve bunu bizim partimiz de
çok defa TBMM gündemine getirdi, önergeler verildi, Hükûmetin oylarıyla her
zaman reddedildi. 
Öte yandan, bu meseleyle ilgili bağımsız bir komisyon kurulması
gerekiyor. Sadece cumhuriyet savcısının keyfine göre veya Adalet Bakanının
insafına göre gidip bir yerdeki toplu mezarı açmak kabul edilemez. Bu konuda
muhakkak baroların, adli tıp örgütlerinin, bilim insanlarının, Hırvatistan’da,
Sırbistan’da büyük katliamlarda deneyimi olan özellikle adli tıp uzmanlarının
görev alması lazım, yine kurban yakınlarının bu komiteye alınması lazım;
bağımsız bir komisyon, TBMM’de ise hakikatleri araştırma komisyonu kurulması
gerekir. 
Görüşlerim özetle böyle. Teklifin lehinde oy kullandığımı
bildirmek istiyorum.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Aygün.
Barış ve Demokrasi Partisi Grubu önerisinin aleyhinde Kastamonu
Milletvekili Sayın Mustafa Gökhan Gülşen. (AK PARTİ sıralarından alkışlar) 
MUSTAFA GÖKHAN GÜLŞEN (Kastamonu) – Sayın Başkan, saygıdeğer
milletvekilleri; BDP grup önerisi aleyhine söz aldım, sizleri saygıyla
selamlıyorum. 
Değerli arkadaşlar, hem faili meçhuller hem de toplu mezarlar
-hemfikiriz, hep aynı düşünüyoruz- insanlık suçudur. Gerçekten, Türkiye'nin
böyle şeyleri varsa bunlarla yüzleşmesi lazımdır. Bizim aleyhinde olduğumuz
husus bunların araştırılması veya bunların üzerine gidilmesi değil, bu konuda
şu süreçte bir Meclis araştırması komisyonu kurulması hususudur. Yoksa biz bu
işlerin üzerine gidilmesinin aleyhinde değiliz ancak şu anda, zaten bu
konularla ilgili, faili meçhullerle ve toplu mezarlarla ilgili hukuki süreçler
devam etmektedir. 
PERVİN BULDAN (Iğdır) – Zaman aşımına uğrayacak daha, zaman
aşımına. Yirmi yıldır çözülmeyen cinayetler var ya! Neden bahsediyorsunuz siz? 
MUSTAFA GÖKHAN GÜLŞEN (Devamla) – Türkiye'nin karanlık işleriyle
ilgili hukuki süreçler, hukukçular zaten bu işin üzerine şu anda kararlılıkla
ve cesaretle gitmektedir. 
PERVİN BULDAN (Iğdır) – Maşallah! Bravo!
MUSTAFA GÖKHAN GÜLŞEN (Devamla) – Bu sebeple grup önerisi
aleyhinde olduğumuzu bildiriyor, Genel Kurulu saygıyla selamlıyorum. (AK PARTİ
sıralarından alkışlar) 
ERTUĞRUL KÜRKCÜ (Mersin) – Uygun zaman hakkında bir tarih
verebilir misiniz?
BAŞKAN – Teşekkür ederim Sayın Gülşen.
Barış ve Demokrasi Partisi Grubu önerisini oylarınıza sunuyorum:
Kabul edenler… Kabul etmeyenler… Kabul edilmemiştir. 
ERTUĞRUL KÜRKCÜ (Mersin) – Yeterli…
BAŞKAN – İşte o önce
istenecekti, okunurken. 
Milliyetçi Hareket Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- MHP Grubunun, (10/149) esas
numaralı, 3269 sayılı Yasa kapsamında Türk Silahlı Kuvvetlerinde 1986 yılından
itibaren başlayan uzman erbaş uygulaması sonucunda ortaya çıkan sorunların
araştırılarak alınabilecek tedbirlerin belirlenmesi; 16/5/2012 tarih, 4995 sayı
ile Türk Silahlı Kuvvetleri mensubu subay, astsubay, uzman jandarma ve uzman
erbaşlar ile geçici köy korucularının özlük hakları ile diğer hak ve imkânları
konusunda yaşadıkları sorunların; 12/2/2013 tarih, 9569 sayı ile terörle
mücadele kapsamında en önde ve yüksek yoğunluklu terör tehdidi olan bölgelerde
bulunan uzman erbaşların çalışma ve özlük hakları ile ilgili sorunların
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergelerinin Genel Kurulun 29 Mayıs 2013 Çarşamba günkü
birleşiminde sunuşlarda okunarak, görüşmelerinin aynı tarihli birleşiminde
yapılmasına ilişkin önerisi
 29/5/2013
Türkiye Büyük Millet Meclisi Başkanlığına
Danışma Kurulunun 29/5/2013 Çarşamba günü (bugün) yaptığı
toplantısında siyasi parti grupları arasında oy birliği sağlanamadığından,
grubumuzun aşağıdaki önerisinin İç Tüzük'ün 19'uncu
maddesi gereğince Genel Kurulun onayına sunulmasını arz ederim. 
Saygılarımla.
 Oktay
Vural
 İzmir

   MHP
Grubu Başkan Vekili 
Öneri:
Türkiye Büyük Millet Meclisinin gündeminin “Genel Görüşme ve
Meclis Araştırması Yapılmasına Dair Ön Görüşmeler” Kısmında yer alan (10/149)
esas numaralı 3269 sayılı Yasa kapsamında 1986 yılından itibaren Türk Silahlı
Kuvvetlerinde uzman erbaş uygulaması başlamıştır. Uzman erbaş uygulaması
sonucunda ortaya çıkan sorunların, alınabilecek tedbirlerin belirlenmesi ve 16
Mayıs 2012 tarih, 4995 sayı ile TBMM Başkanlığına vermiş olduğumuz Türk Silahlı
Kuvvetleri mensubu subay, astsubay, uzman jandarma ve uzman erbaşlar ile geçici
köy korucularının özlük hakları ile diğer hak ve imkânları konusunda
yaşadıkları sorunlar ve 12 Şubat 2013 tarih, 9569 sayı ile TBMM Başkanlığına
vermiş olduğumuz terörle mücadele kapsamında en önde ve yüksek yoğunluklu terör
tehdidi olan bölgelerde uzman erbaşların çalışma ve özlük hakları ile ilgili
sorunların belirlenmesi amacıyla verdiğimiz Meclis araştırması önergelerimizin
29/5/2013 Çarşamba günü (bugün) Genel Kurulda okunarak görüşmelerinin bugünkü
birleşiminde yapılması önerilmiştir.
BAŞKAN – Milliyetçi Hareket Partisi Grubu önerisinin lehinde ilk
söz Isparta Milletvekili Sayın Süleyman Nevzat Korkmaz’ın.
Buyurunuz. (MHP sıralarından alkışlar) 
S. NEVZAT KORKMAZ (Isparta) – Sayın Başkan, değerli
milletvekilleri; uzman erbaşların içinde bulunduğu çalışma şartları, sorunları ve bu sorunlara çözüm
üretilmesi hakkında Milliyetçi Hareket Partisince verilen Meclis araştırması
önergesinin gündeme alınması için söz aldım. Yüce Meclisi saygıyla selamlıyorum.
Sözlerimin başında, 9’uncu Cumhurbaşkanımız Sayın Süleyman Demirel
Beyefendi’nin ebediyete intikal eden muhterem eşleri Nazmiye Hanım’a bir kez
daha Allah’tan rahmet diliyor, başta Sayın Demirel ailesi olmak üzere değerli hemşehrilerime ve aziz milletimize başsağlığı ve sabırlar
diliyorum.
Değerli milletvekilleri, özellikle sınırlarımızda yaşanan son
gelişmelere ve bu gelişmelerin ortaya çıkardığı risklere baktığımızda, son
derece başarısız bir AKP dış politikasıyla karşı karşıya olduğumuzu
söyleyebiliriz. Gittikçe daralan bir diplomasi çemberi söz konusudur.
Türkiye’nin, beceriksiz dış politika hamleleri sonucu, bölgesinde gittikçe
yalnızlaştığı ve komşuları tarafından husumet beslenen bir ülke hâline geldiği
görülmektedir. AKP tarafından yönetilen devletimiz, maalesef, sözüne
güvenilmeyen, istikrarsız, Batı emperyalizminin Müslüman coğrafyasına soktuğu
Truva atı olarak değerlendirilmektedir. 
Bugün itibarıyla, her zamankinden çok daha güçlü bir orduya
ihtiyaç vardır, caydırıcı, etkin, sağlam bir birlikteliği olan güçlü bir
orduya. On bir yıllık AKP dönemi, planlı bir biçimde silahlı kuvvetlerimizin
hırpalandığı ve mensupları arasına huzursuzluğun sokulmaya çalışıldığı yıllar
olarak hatırlanacaktır gelecekte. Cumhuriyet felsefesinden âdeta rövanş alma
düşüncesiyle, cumhuriyetin mimarlarından olan ordumuz 2002’den beri AKP
iktidarınca siyasetin öznesi hâline getirilmiş, bilinçli hamlelerle
hırpalanmış, sonuçta, komuta kademesinin büyük bir kısmı tasfiye edilmiştir.
Ast ve üst büyük bir kaosun ortasına atılmış, tüm dengeler tepetaklak edilerek
âdeta aralarına nifak tohumları ekilmiştir. Milletimizin göz bebeği, dayanağı
ordumuzun her düzeydeki mensuplarının çok ciddi sorunları ve beklentileri
vardır. Ordudan istifalar hız kazanmıştır. Millî Savunma Bakanı Sayın Yılmaz,
son üç yılda Türk Silahlı Kuvvetlerinden istifa eden subay, astsubay sayısının
13.751, sözleşmesi yenilenmeyen uzman erbaş sayısının da 4.967 olduğunu
açıklamıştır.
Değerli milletvekilleri, silahlı kuvvetlerimizin tüm mensuplarının
sorunları dağ gibi birikmiştir ve bir an önce çözümlenmeyi beklemektedir.
Terörle mücadele için özel bir statüde istihdam edilen uzman erbaşlarımızın da
sorunları böyledir. Zaman zaman uzman jandarma sınıfıyla karıştırılan uzman
erbaşların emeklilikleri yoktur yani gelecek kaygısı içerisindedirler. Son dönemde
yapılan düzenlemeyle uzman erbaş olarak çalışabilmenin üst sınırı olan 45
yaşından sonra isterlerse diğer kamu görevlerinde çalışarak emekli olabilme
imkânı getirilmiş ise de bu yaştan önce meslekten ayrılanlar ya da yasadan önce
sözleşmesi feshedilenler için bir çözüm değildir bu.
Uzman erbaşlar, diğer Türk Silahlı Kuvvetleri mensupları gibi
büyük bir onurla taşıdıkları üniformalarıyla emekli olabilmeyi istemektedirler.
Ek göstergeleri yoktur bu kardeşlerimizin, daha doğrusu, ek göstergeleri
olmayan tek meslek grubudur. Yirmi beş yıllık bir uzman erbaş ile bir yıllık
arasında maaş açısından hiçbir fark yoktur. Ek gösterge olmayışı dışarıda
emekliliklerini tamamlasalar bile çok düşük emekli maaşı almaları neticesini
doğurmaktadır. Hastalanma lüksleri yoktur uzman erbaşların, çok ciddi bir
rahatsızlıkla karşılaşırlar ise -ki stresli ortamda bu mukadderdir- üç aydan
fazla rapor aldıklarında sözleşmeleri doğrudan feshedilip resmen aileleriyle
birlikte sokağa atılmaktadırlar. İnsan haklarına aykırı olduğu kadar kamu
personel rejimimizde bu denli zalimane bir başka uygulama da yoktur. Keyfî
uygulamalarla yüz yüzedirler uzman erbaşlar. En küçük kabahatlerinde bile
disiplin cezası uygulamasına muhatap olmaktadırlar. Bu cezalar yıl içerisinde
bir ayı buldu mu yine ihraç istemiyle karşı karşıya kalıyorlar. Yargıya
başvurma hakları da yok, tam bir kölelik sistemi, tüm zorluklar onlara ama mali
ve sosyal haklarda iyileştirmeler semtlerine uğramıyor. Bir şarkı var ya “Sana
sevdanın yolları, bana kurşunlar.” diye, aynen böyle bir şey. Lojman hakları
komik, âdeta ulufe, Türk Silahlı Kuvvetlerindeki sivil memurlarla birlikte
yüzde 5’lik bir kontenjan tanınmış. Bu sosyal konutlar düşük maaşlılar için
yapılmamış mıydı? Ya maaşlarını artırın ya da lojman kontenjanlarını, hiç
olmazsa kira yardımı yapın; o da yok. Hatta orduevlerinden bile ailelerinin
istifade imkânları yok. Orduevi kapılarında onur kırıcı bazı muamelelere maruz
kaldıkları kulağımıza kadar geliyor. Yirmi altı yılda özlük haklarında, sosyal
haklarında herhangi bir değişiklik yapılmaz mı? Allah’tan korkun! Dünya bile 26
kere değişti. Kimse kusura bakmasın, Türk Silahlı Kuvvetlerinin bu
uygulamasında hukuk da yok, insaf da yok. Güvenli gelecek, silah arkadaşlığı,
meslek onuru, maalesef hepsi sınıfta kalmış.
Değerli milletvekilleri, bu sorunları herkes biliyor, herkes
görüyor ama galiba bir görmeyen Genelkurmay Başkanı, Millî Savunma Bakanı ve
komutanlar. Gerçi, onlar son dönemlerde her türlü rezalet ve cinayetlerden
sonra, ellerinde silah arkadaşları ve Mehmetçik’in kanı olan teröristleri de
sınır dışına çıkarken görmediler, insansız hava araçları da her ne hikmetse
görmüyor ama unutmayınız, birileri bu rezaletlere sırtını dönse de tüm millet
olan biteni görüyor ve kayda alıyor. Silahlı kuvvetler adına karar veren başta
Genelkurmay Başkanı, Millî Savunma Bakanı ve diğer komutanlara sesleniyorum:
Mensuplarınızın karşı karşıya olduğu bu sorunlara gözlerinizi kapamayın. Siz
gündeminize almayacaksınız da bu sorunu kim dillendirecek? Milliyetçi Hareket
Partisi olarak, getirin çözüm önerilerinizi, sonuna kadar destek olalım. PKK ve
artıkları gibi, bu vatanın ekmeğini yiyip şer odaklarıyla aynı safa geçmiş bazı
bedhahlar, gafiller hatta hainler gibi, sureti haktan görünüp de bu sorunlar
üzerinden orduya nifak ekmek isteyenlere müsaade etmeyelim ve gelin, önce uzman
çavuşlardan, sivil memurlardan, uzman jandarma ve astsubaylardan başlayarak
yukarıya kadar, herkesi kucaklayan bir yeniden yapılanma ortaya koyalım. Bunun
için, siz değerli milletvekillerine sesleniyorum: Milletin göz bebeği olan
ordumuza nasıl katkı sunacağımıza kafa yoralım. Milliyetçi Hareket Partisinin
bu önergesini bir fırsat bilin ve gelin, bu araştırma önergemize destek olun.
Milliyetçi Hareket Partisinin ilk önergesi de değil bu. Daha önce verdiğimiz Meclis
araştırması önergelerimize sırtınızı döndünüz, seyirci kaldınız. Güçlü olduğu
kadar huzurlu, güçlü olduğu kadar birlik beraberliğini, sosyal dayanışmasını
üst seviyeye çıkarmış bir ordu istemiyor musunuz?
Değerli milletvekilleri, stadyumdaki olaylara dikkat çekerek ve bu
olayların önlenmesinde özel güvenlik teşkilatlarını hatalı bularak emniyet
teşkilatı içerisinde yeni yapılanmadan bahsetti Başbakan. Hep öyle yapar ya,
“Başarılar benim, hatalar başkalarının.” bu da öyle. Emniyet içerisinde polis
benzeri koruma ve güvenlik birimi oluşturularak binlerce kolluk personelinin
alınacağı ifade edildi, onlar eğitilecek, donatılacak, hazırlanacak; zaman ve
lüzumsuz kaynak israfı. Milliyetçi Hareket Partisi olarak bir kanun teklifi
verdik bugün. Biliyorsunuz, değişik nedenlerle uzman erbaş iken görevden
ilişiği kesilmiş binlerce insanımız var; bunlar sizlere de geliyor, bizlere de
ve haklı olarak çoluk çocuğunun nafakasını temin etmek için iş istiyor bu
gencecik insanlar. Ayrıca bir kaynak aramaya gerek yok, zaman kaybetmeye hiç
gerek yok. Silahlı eğitimden geçmiş, toplumsal olaylarda, hatta terörle
mücadelede pişmiş, eğitimli bu personeli buralarda istihdam etmek daha iyi
olmaz mı? Böylece, kanayan bir yara tedavi edilmiş olmaz mı? Bu kanun
teklifimizde diyoruz ki: Bu koruma ve güvenlik birimlerine, hâlâ özel güvenlik
olarak görev yapan kişiler ile suça bulaşmak dışında herhangi bir nedenden
dolayı görevinden ayrılmış uzman erbaşlardan atama yapalım. Bir taşla iki kuş
vuralım, hem tespit ettiğiniz güvenlik boşluğunu deneyimli personelle
doldururuz hem de kanayan uzman erbaş işsizliğine de bir çözüm üretmiş oluruz.
Kuracağımız araştırma komisyonunda hem bu teklifimizi hem de diğer hususları
masaya yatıralım. Vatan için cansiparane görev yapmış
bu kardeşlerimizi ortada bırakmayalım, sorunlarına birlikte çözüm arayalım. 
Milliyetçi Hareket Partisinin araştırma önergesine destek olmanızı
beklediğimizi ifade ediyor, yüce Meclisi saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Korkmaz.
Milliyetçi Hareket Partisi Grubu önerisinin aleyhinde İstanbul
Milletvekili Sayın Şirin Ünal.
Buyurun. (AK PARTİ sıralarından alkışlar)
ŞİRİN ÜNAL (İstanbul) – Sayın Başkan, değerli milletvekilleri;
Milliyetçi Hareket Partisinin vermiş olduğu Meclis araştırması yapılması
konusundaki önergenin aleyhinde söz almış bulunuyorum. Bu vesileyle, yüce
heyetinizi saygıyla selamlıyorum. 
Sözlerime başlarken, 560’ıncı yıl dönümünü büyük coşkuyla
kutladığımız İstanbul’un fethinin hayırlara vesile olmasını diliyor, büyük
komutan Fatih Sultan Mehmet Han’ı şükranla yâd ediyor ve bu onuru bizlere
hissettiren, tarihimizle gurur duymamıza vesile olan atalarımıza sonsuz rahmet
ve minnetlerimi ifade ediyorum. 
Bugün temeli atılan ve 29 Mayıs 2015 tarihinde bitirilecek olan
Yavuz Sultan Selim Köprüsü’nün de İstanbul’umuza, Türkiye’mize ve tüm dünyaya
hayırlı olmasını diliyorum.
Değerli milletvekilleri, 3269 sayılı Uzman Erbaş Kanunu’yla 1986
yılından itibaren Türk Silahlı Kuvvetlerinde uzman erbaş uygulaması
başlatılmıştır. Türk Silahlı Kuvvetlerinin erbaş kadrolarında devamlılık arz
eden teknik ve kritik görevlerde yetişmiş personel ihtiyacını karşılamak
maksadıyla istihdam edilecek uzman onbaşı ve uzman çavuşların temini, hizmet
şartları, görev ve hakları, yükümlülükleri, astsubay sınıfına geçirilmeleriyle
ilgili esas ve usuller de düzenlenmiştir. 
Bu kanun kapsamında, uzman çavuşlar en az lise veya dengi okul
mezunu çavuşlar veya en az ilköğretim okulu mezunu olup muvazzaflık hizmetini
çavuş rütbesiyle tamamlayanlardan, uzman onbaşılar ise ilköğretim okulu veya
dengi okul mezunu olanlardan, uzman erbaş 3269 sayılı Kanun hükümlerine göre
istihdam edilen uzman çavuş ve uzman onbaşılardan da oluşmaktadır. 
Değerli milletvekilleri, uzman erbaşlarımızın sorunlarıyla ilgili
mühim olan mesele ordumuzun profesyonelleşmesidir. Bu, Meclis araştırması
açılmasından daha da mühim bir hadisedir. Türk Silahlı Kuvvetlerinin
profesyonelleşmesi konusunda 1980’lerin sonunda başlatılan uzman erbaş
uygulamasıyla zaten önemli bir adım atılmıştır. Model niteliği taşıyan bu
uygulama profesyonelleşmenin sadece bir ayağını oluşturmaktadır. Uygulamanın ikinci
ayağını ise zorunlu askerlik sisteminin yeniden yapılandırılması temelinde
başlatılabilecek profesyonel er uygulaması oluşturacaktır. 
Değerli milletvekilleri, bildiğiniz üzere, pek çok Avrupa ülkesi
soğuk savaş dönemi sonrası tehdit veya risk algısındaki değişimin de etkisiyle
profesyonel orduya geçmeye çalışmaktadır. İngiltere’de profesyonel orduya geçiş
tarihi 1960, Amerika Birleşik Devletleri’nde ise 1973 yılı olmuştur.
Profesyonel ordulara sahip bazı ülkelerde gönüllü asker temini konusunda
problemler yaşanmaktadır. Bu problemlerin kriz ve savaş dönemlerinde arttığı
görülmektedir. Amerika Birleşik Devletleri’nin özellikle son dönemde bu
problemi yoğun olarak yaşadığı bilinmektedir. Almanya, Meksika ve diğer bazı
gelişmiş ülkelerde zorunlu askerlerden ve daha yüksek maaşlı sözleşmeli
erlerden oluşan “karma ordu modeli” olarak adlandırılabilecek yapılar da
mevcuttur. Zorunlu askerlik modelini uygulayan tehdit-risk değerlendirmesi
düşük Batılı ülkelerde alternatif kamu hizmeti uygulamaları yasallaştırılmıştır
ve sistem, kişilerin tercihlerini dikkate almaktadır. İsrail gibi tehdit
değerlendirmesi yüksek bazı ülkelerdeki zorunlu askerlik uygulamasında ise kamu
hizmeti seçeneği olmakla birlikte, uygun olan fertleri, bayanlar dâhil, devlet
öncelikle askerlik görevi için seçmektedir. 
Profesyonel askerliğe talebin artırılması için askerlik modelinin
bir cazibesi olması gerekmektedir. Bunun için inceleme ve değerlendirmeler
devam etmektedir. Her ne kadar son günlerde yapılan müracaatların azlığı
nedeniyle sözleşmeli er modelinin askıya alınma ihtimali konuşulsa da aslında
tam profesyonel orduya geçmek için en az yirmi yıllık sürece ihtiyacımızın olduğunu
değerlendiriyorum. Sözleşmeli modelde olması gerekenler: Yaş sınırının 18 ile
23 aralığında olması; adayların en az lise mezunu olmaları, asgari altı ay
askerî eğitim verilmesi; mesaiye geliş-gidişler için şahsi araçların teşvik
edilmesi, bu maksatla da yakıt desteğinde bulunulması; yılda bir kez sağlık
kontrolünden geçirilmeleri ve fiziki teste tabi tutulmaları; alkol, sigara gibi
kötü alışkanlıklarının olmaması gerekmektedir. Uzman erbaşlarımızın
sorunlarıyla ilgili çalışmalar gerek Genelkurmay Başkanlığımız gerekse Millî
Savunma Bakanlığımız tarafından takip edilmekte ve çözümü noktasındaki
çalışmalar devam etmektedir. 
Türk Silahlı Kuvvetlerinin profesyonel yapıya geçmesinin öncelikli
şartı, siyasi kararın verilmesidir. Bunun da gayrisafi yurt içi hasılanın bu
yükü taşıyabilecek bir seviyeyi üstlenmesine bağlı olacağı
değerlendirilmektedir. Siyasi karar verildikten sonra oluşturulan geçiş planına
göre personel tedarik ve eğitim faaliyetlerinin başlayabileceğini ifade ediyor,
gündemimizdeki yasa tekliflerinin öncelikli olarak görüşülmesinin daha uygun
olacağını belirterek hepinize saygılarımı sunuyorum. 
Teşekkür ederim. (AK PARTİ sıralarından alkışlar) 
BAŞKAN – Teşekkür ederim Sayın Ünal. 
Milliyetçi Hareket Partisi Grubu önerisinin lehinde İzmir
Milletvekili Sayın Mustafa Moroğlu. 
Buyurun Sayın Moroğlu. (CHP sıralarından
alkışlar) 
MUSTAFA MOROĞLU (İzmir) – Sayın Başkan, sayın milletvekilleri;
sözleşmeli uzman erbaşların sorunlarıyla ilgili araştırma önergesinin lehinde
Cumhuriyet Halk Partisi Grubu adına söz almış bulunuyorum. Hepinizi saygıyla
selamlıyorum. 
Elbette bu araştırma önergesini de destekleyeceğimizi baştan
belirtmek istiyorum çünkü Cumhuriyet Halk Partisi Grubu olarak hiçbir sorunun,
hiçbir zulmün ya da hiçbir haksızlığın araştırılmasına bugüne kadar “hayır”
demedik, bugünden sonra da “hayır” demeyeceğiz. İki yıldır görev yaptığım
sürede, bu tavrın AKP sıralarında oturan milletvekili arkadaşlarımıza özgü bir
davranış olduğunu gözlemledim ve bu araştırma önergelerine niye ret verdiklerini
de hiçbir zaman anlamış değilim. Eğer onu anlatacak, bu araştırma önergelerine
niye ret verdiklerini, niye “hayır” dediklerini anlatacak, yurttaşlarımıza bunu
söyleyecek sözleri varsa da buradan, onları sadece şu gerekçeyle “Başka
yasalarımız var, başka önemli işlerimiz var.” diyerek bu gerekçenin dışında
başka bir gerekçeyle anlatmalarını talep ediyorum. Çünkü Başbakan, geçenlerde
bir televizyon konuşmasında “Anayasa’yla ilgili referanduma gidecek misiniz?”
sorusuna cevap verirken “Elbette, eğer diğer muhalefet partileri
milletvekillerini parti binalarına kilitlemezlerse referanduma götürecek sayıya
ulaşabiliriz.” demişlerdi. Buradan kalkarak acaba arkadaşların sadece burada
parmakları mı giriyor, akılları parti binalarına mı kilitleniyor diye merak etmekten
de kendimi alamadım. Çünkü bugüne kadar araştırılması gereken hiçbir konuya
“Evet, bunu araştıralım.” diye cevap vermediler ta ki ne zamana kadar?
Araştırılmasını istediğimiz konunun vahameti ortaya çıkıp, cinayetler
işleninceye kadar. Bunun da en güzel örneği, sağlık çalışanlarına yönelik
şiddetin önlenmesi için araştırma önergeleri verdik, reddedildi. Ne zaman kabul
edildi? Antep’te bir doktor arkadaşımız katledildiği zaman. Ona gelmeden bu
uyarıyı bir kez daha yapıyorum ve arkadaşlarımızın akıllarını parti
binalarından çıkarıp, bu araştırma önergelerine, daha doğrusu bütün araştırma
önergelerine, özellikle çözümleri acil olan sorunlara “evet” vermelerini rica
ediyorum bütün yurttaşlarımız adına. 
Örneğin, uzman erbaşların sorunlarının en büyükleriyle ilişkili
olan intiharlarla ilgili önergeler verdik, beraber araştıralım dedik, “hayır”
denildi. Sonra, peki araştırma önergelerine “hayır” diyorsunuz, bir soru
önergesi verelim, belki bizim bilmediğimiz bir şeyler vardır, bunu da bize
anlatırlar diye bir soru önergesi verdik. Çünkü son on yılda terörle mücadelede
şehit verdiğimiz askerlerin sayısından daha fazla orduda intihar olayları
yaşanmış. Burada bir sorun var Sayın Bakan, sayın iktidar; bunları araştıralım
ve bu sorunların çözümü için de tedbirler alalım dedik, “hayır” dediniz. Peki,
niye oluyor diye soru önergesi verdiğimizde şu cevabı aldık: “Toplumdaki
intihar olaylarıyla eşit oranda intihar oluyor. Burada ayrıca özel bir sorun
yok.” cevabını aldık. Burada hepiniz buna tanıksınız, televizyonlardan izleyen
yurttaşlarımız da tanık. Burada nereden baksanız, hangi açıdan baksanız
gerçekten üzülmemiz gerekiyor, hep beraber üzülmemiz gerekiyor parti farkı
gözetmeksizin çünkü Bakan toplumda da bir sorunun olduğunu itiraf etmiş oluyor.
Acaba bu intiharlar, toplumdaki intiharlar “her kötülüğün anası” olarak son
günlerde kolayca suçladığınız alkol içenlerden mi, alkol aldıkları için intihar
edenler mi fazla; yoksa geçimsizlikten, yoksulluktan, işsizlikten intihar
edenler mi fazla; kendi tarlaları ve 7 bin liraya verdiğiniz inekleri
ellerinden aldığı için intihar edenler mi fazla; ya da üniversiteyi bitirip iş
bulamadığı için intihar edenler mi fazla? Bunları araştırıp öğrenebilirdik,
bunu da yapmadınız. 
Ayrıca, bize yanlış bilgi vererek yalan söylediniz demek içimden
geçmiyor bir Bakana ama Bakan, toplumdaki intiharlarla ordudaki intiharların
eşit olmadığını, bize sorsaydı ya da en ufak bir araştırma yapsaydı, ordudaki
intiharların toplumdaki intiharların 2,5 katı olduğunu öğrenebilirdi. 
Yani, öyle bir durumla karşı karşıyayız ki değerli arkadaşlarım,
hiçbir zaman toplumsal sorunların ortaya çıkması için çaba göstermiyorsunuz ve
bizim çabalarımıza da, muhalefet partilerinin çabalarına da destek vermiyorsunuz
biraz önce MHP grubundaki arkadaşlarımızın verdiği önergede olduğu gibi.
Sevgili hemşehrim Hamza Dağ çıktı,
burada “Bir tek faili meçhul cinayet yoktur bir tane Hablemitoğlu
dışında.” dedi. Öyleyse bir bildiği var. Gelsin, hepimizin bildiği ve dünyanın
da bildiği ama kimin işlediği açıklanmayan Roboski’deki
34 kişinin katledildiği bir şey var. Herhâlde bunu biliyor; gelsin burada
açıklasın, “Bu faili meçhul değildir, faili de şudur.” desin. Ya da birçok o
dönemden bu tarafa diğer arkadaşların örneklerini bilmiyor olabilir ama bunu
bilir. Onun için, burada, politika uğruna, siyaset yapma adına -tırnak içinde
siyaset yapma adına- birbirimizi yanıltmak ve birbirimizle kürsüden polemik
yapmak yerine “Evet, bunlar araştırılması gereken önemli bir sorundur.” deyip
hep beraber araştırmaya başlayalım, gerekli tedbirleri alalım. 
Uzman erbaşların sorunlarını da Millî Savunma Komisyonu üyesi
olarak, sadece uzman erbaşların değil, uzman jandarmaların, astsubayların bütün
sorunlarını dile getirip komisyonlarda bunlar için belli bir miktarda düzeltme
taleplerimizi ilettik ve her zaman, iktidara mensup partili arkadaşlar, AKP’li
arkadaşlar tarafından ret cevabı aldık. Neden? Her alandaki eşitsizliklerin bir
örneği olarak, gelin, biraz önce konuşan Şirin Ünal Milletvekilimizin de dediği
gibi, eğer yapısal sorunlardan kaynaklanan bir sorun varsa bunu da araştıralım,
hep beraber düzeltelim. Bizim de bilmemiz gereken şeylerin olduğunu, muhalefet
partilerine de oy veren yüzde 50’yi aşkın bir seçmenin olduğunu bilin ve bu
çalışmalar yürüyorsa gene beraber bilelim yani bu, araştırma önergesinin kabul edilmesine
engel bir durum değil ki. Hep beraber bu çalışmaları yürütelim ama hepimizin
kısa zamanda da çözebileceği… Evet, biz bu yapısal sorunları aşmak için çaba
göstereceğiz ama bugün uzman erbaşların yaşadıkları sorunlara da uzman
jandarmaların yaşadıkları sorunlara da sessiz kalamayız. 
Örneğin birçok yerden uzman jandarmalar bizi arıyor, diyorlar ki:
“Artık orduya jandarma alınmıyor. Biz cezaevlerinde bile 7 kişiyle koskoca
cezaevini beklemek zorunda kalıyoruz. Köylere güvenlik görevlileri, devriyeler
çıkaramıyoruz.” Ne yapacaksınız bu sorunları? Herhâlde bir araştırma
önergesiyle araştırıp tespit eder, sorunun çözümünü bulabiliriz. Yoksa diğer
arkadaşların da belirttiği gibi, bütün bu Türk Silahlı Kuvvetlerinin yerine ya
da emniyet güçlerinin yerine “profesyonel” dediğiniz başka bir ordu planları
içinde misiniz? Milletvekili arkadaşlarımız bir soruya, önergeye ret verirken
bunları düşünmeli. İleride “Ya, biz buna da el kaldırmamış mıydık?” ya da “Buna
da el kaldırmış mıydık?” dediğiniz altından kalkamayacağınız projelere imza
atmak ya da el kaldırmak zorunda kalmayın değerli arkadaşlarım. Biz sizi
uyardığımız zaman, bu intiharları önleyebiliriz, uzman erbaşların sorunlarını
çözebiliriz, çözmezsek intiharlar artacak diye uyarmamıza rağmen “ret” diye
ellerinizi kaldırıyorsanız, sonra biz bu intiharlarda vebaliniz olduğunu size
hatırlattığımız zaman da bize kızmamanız gerekiyor. 
Ayrıca, Dilekçe Komisyonunda olan arkadaşlar da bilir. Uzman
jandarmalar ve uzman erbaşlar Dilekçe Komisyonuna bir dilekçeyle başvurmuşlar;
her ikisi de, uzman jandarmalar da uzman erbaşlar da: “Başbakan bize seçim
zamanında söz verdi. ‘Hepinizin sorunlarınızı biliyorum, maaşlarınızın
düşüklüğünü biliyorum, iki yıl sonra istifa ettiğiniz zaman iş bulamamak
zorunda kaldığınızı biliyorum, Türk Silahlı Kuvvetlerinin sorumluluklarını
taşıyıp ama haklarına sahip olmadığınızı biliyorum. Bunları 2011 seçimlerinden
sonra çözeceğim.’ diye meydanlarda söz verdi ama çözmedi.” Şimdi, bütün bunlara
karşı çıkıp bu sorunların çözümü için iki yıl önce söz veren fakat iki yıldır
çözmeyen bir Başbakan var, araştırma önergelerimize de her zaman ret veren bir
iktidar partisinin milletvekilleri var. 
Şimdi, bize, Genel Başkanımızın dediği gibi, bir tek şey kalıyor:
Ya bu sorunları çözeceksiniz ya da biz her zaman “Yalancıdan Başbakan olmaz.”
demeye devam edeceğiz. 
Saygılarımla. Sağ olun. (CHP sıralarından alkışlar) 
BAŞKAN – Sayın Korkmaz, buyurun. 
V.- AÇIKLAMALAR (Devam)
13.- Isparta Milletvekili S.
Nevzat Korkmaz’ın, İstanbul Milletvekili Şirin Ünal’ın MHP grup önerisi
üzerinde yaptığı konuşma sırasındaki bazı ifadelerine ilişkin açıklaması
S. NEVZAT KORKMAZ (Isparta) – Teşekkür ederim Sayın Başkanım. 
Biraz önce, Milliyetçi Hareket Partisinin vermiş olduğu önergeyle
ilgili olarak AKP sözcüsü milletvekili arkadaşımız bir konuşma yaptı. Bu
konuşmada uzman erbaşlığın ve orduda profesyonelleşmenin tarihini anlattı,
“Profesyonellik için en az yirmi yıl gerekir.” dedi. Hâlbuki yirmi altı yıldır
uygulanan bir yasa var. Bırakın profesyonelleşmeyi, giderek içi boşaltılan bir
sistemle karşı karşıyayız. Buradan çıkardığım sonuç şu: Demek ki AKP
zihniyetiyle yirmi değil, iki yüz yirmi sene de gidilse bir arpa boyu yol
alınamayacağı ortada. Aynı şey sivil memurlar, uzman jandarmalar, astsubaylar
ve subaylar için de geçerli. 
Bu hususun aziz milletimizce ve Meclisimizce bilinmesini istedim.
Böyle bir açıklama ihtiyacı duydum. Söz verdiğiniz için teşekkür ediyor,
Meclisi saygıyla selamlıyorum. 
VIII.- ÖNERİLER (Devam)
A) Siyasi
Parti Grubu Önerileri (Devam)
2.- MHP Grubunun, (10/149) esas
numaralı, 3269 sayılı Yasa kapsamında Türk Silahlı Kuvvetlerinde 1986 yılından
itibaren başlayan uzman erbaş uygulaması sonucunda ortaya çıkan sorunların
araştırılarak alınabilecek tedbirlerin belirlenmesi; 16/5/2012 tarih, 4995 sayı
ile Türk Silahlı Kuvvetleri mensubu subay, astsubay, uzman jandarma ve uzman
erbaşlar ile geçici köy korucularının özlük hakları ile diğer hak ve imkânları
konusunda yaşadıkları sorunların; 12/2/2013 tarih, 9569 sayı ile terörle
mücadele kapsamında en önde ve yüksek yoğunluklu terör tehdidi olan bölgelerde
bulunan uzman erbaşların çalışma ve özlük hakları ile ilgili sorunların
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergelerinin Genel Kurulun 29 Mayıs 2013 Çarşamba günkü
birleşiminde sunuşlarda okunarak, görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi Grubu önerisinin aleyhinde
Bolu Milletvekili, Sayın Ali Ercoşkun. 
Buyurun Sayın Ercoşkun. (AK PARTİ
sıralarından alkışlar) 
ALİ ERCOŞKUN (Bolu) – Teşekkür ederim. 
Sayın Başkan, değerli milletvekilleri; Milliyetçi Hareket Partisi
önergesi aleyhine söz almış bulunuyorum. Bu vesileyle yüce heyetinizi saygıyla
selamlıyorum. 
Değerli milletvekilleri, Haziran 2011’den bu yana bu konuyla
alakalı aslında 20/10/2011, 16/05/2012 ve son olarak da 12/02/2013 tarihinde
olmak üzere, Milliyetçi Hareket Partisinin üç tane önergesi var. Bu önergeleri
burada konuştuk, Milliyetçi Hareket Partisi konuştu, bizler konuştuk ve sonuçta
oyladık, reddolundu. Tabii, bu, şu demek değil;
aslında, Meclis hiçbir zaman araştırma komisyonu kurmuyor demek değil. Bugün
sabahleyin, yasa dışı dinlemelerle alakalı araştırma komisyonunda diğer
arkadaşlarımızla beraber bir çalışma yaptık. Geçtiğimiz yıl gerçekleşen bir
sürü araştırma komisyonu çalışmaları söz konusu. Dolayısıyla, aslında, zaman
zaman hep birlikte, bütün partilerin katkı verdiği araştırma komisyonları
kuruluyor. Ama, takdir edersiniz ki her ne kadar bu araştırma komisyonunu
saygıyla karşılasak da Hükûmetin de, iktidarın da belli bir programı var.
Dolayısıyla, bu program çerçevesinde hareket ederken bir taraftan da araştırma
komisyonlarının çalışmalarına yol vermek lazım. 
Biz Adalet ve Kalkınma Partisi olarak, bu konuyla alakalı
Milliyetçi Hareket Partisinin hazırlamış olduğu araştırma önergesini saygıyla
karşılıyoruz. Fakat, dün başlayan Petrol Kanunu’yla alakalı çalışmaların devam
etmesi ve bir an önce tamamlanması amacıyla önerinin aleyhinde olduğumuzu belirtir,
yüce heyetinizi saygıyla selamlarım. (AK PARTİ sıralarından alkışlar) 
BAŞKAN – Teşekkür ederim. 
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Arayacağım. 
Milliyetçi Hareket Partisi Grubu önerisini oylarınıza sunuyorum:
Kabul edenler… Kabul etmeyenler… Karar yeter sayısı yoktur.
Birleşime on dakika ara veriyorum. 

Kapanma Saati: 16.17


ÜÇÜNCÜ OTURUM
Açılma Saati: 16.31
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Üçüncü Oturumunu açıyorum.
Milliyetçi Hareket Partisi Grubu önerisinin oylamasında karar
yeter sayısı bulunamamıştı. Şimdi öneriyi tekrar oylarınıza sunacağım ve karar
yeter sayısı arayacağım.
Öneriyi kabul edenler… Kabul etmeyenler… Öneri kabul edilmemiştir,
karar yeter sayısı vardır. 
Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım: 
3.- CHP Grubunun, İstanbul
Milletvekili Binnaz Toprak ve 58 milletvekili tarafından lezbiyen, gey, biseksüel bireylerin sorunlarının araştırılarak alınması
gereken önlemlerin belirlenmesi amacıyla 14/2/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 29 Mayıs 2013 Çarşamba günkü birleşiminde sunuşlarda okunarak,
görüşmelerinin aynı tarihli birleşiminde yapılmasına ilişkin önerisi
 29.5.2013
Türkiye Büyük Millet Meclisi Başkanlığına
Danışma Kurulunun, 29.5.2013 Çarşamba günü (Bugün) yaptığı
toplantısında, siyasi parti grupları arasında oy birliği sağlanamadığından,
Grubumuzun aşağıdaki önerisinin İçtüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Mehmet
Akif Hamzaçebi 
 İstanbul
 Grup
Başkan Vekili
Öneri:
İstanbul Milletvekili Binnaz Toprak ve 58 milletvekili tarafından,
14.2.2013 tarihinde, Türkiye Büyük Millet Meclisi Başkanlığına "lezbiyen,
gey, biseksüel bireylerin sorunlarının araştırılarak
alınması gereken önlemlerin belirlenmesi" amacıyla verilmiş olan Meclis
Araştırma Önergesinin (731 sıra no.lu), Genel Kurulun bilgisine sunulmak üzere
bekleyen diğer önergelerin önüne alınarak, 29.5.2013 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN – Cumhuriyet Halk Partisi Grubu önerisinin lehinde ilk söz
İstanbul Milletvekili Sayın Binnaz Toprak’a aittir.
Buyurun Sayın Toprak. (CHP sıralarından alkışlar) 
BİNNAZ TOPRAK (İstanbul) – Sayın Başkan, sevgili milletvekili
arkadaşlarım; ben konuşmama başlamadan önce Grup Başkan Vekilimiz Akif
Hamzaçebi’ye çok teşekkür etmek istiyorum çünkü 800 küsur önerge arasından
bugün bu önergenin buraya inmesine kendisi önayak oldu. Çok çok teşekkür ederim
Akif Bey.
Şimdi, burada konuşacaklarım, buradaki birçok kişinin ve belki
bizi dinleyenler arasında da yani Meclis TV’den dinleyenler arasında da pek çok
kişinin duymak, anlamak, var olduğunu kabul etmek istemedikleri bir konu. Ben,
bugün burada LGBT bireylerden bahsedeceğim. Bu bireylerin sorunlarıyla ilgili Mecliste
bir araştırma komisyonu kurulmasını önermiştim. “LGBT bireyler” derken şunu
kastediyorum: Cinsel kimliği ve cinsel yönelimi farklı olan bireyler yani
lezbiyenler, geyler, biseksüeller ve transseksüeller.

Şimdi, beni dinlerken sizden ricam, bir an için şöyle gözlerinizi
kapatıp bu konuda empati kurmanız. Bu bireylerden biri olduğunuzu veya bunların
annesi, babası, kardeşi, yakını biri olduğunuzu düşünmeniz; bunu kurgulamanız
ve toplumun baskısı ile ötekileştirme ile şiddet ile karşı karşıya olan bu
bireylerin, kendi hayatınızda bunu yaşayacak olsanız hayatınızın nasıl bir
cehenneme dönüşeceğini kurgulamanız. 
İslam’ın insanları ötekileştirmemek, Allah’ın yarattığı her
varlığa karşı merhametli davranmak gibi öğretilerini hatırlamanız ve de hayvan
haklarının bile korunması için mevzuatımız olan bu ülkede LGBT bireylere karşı
şiddet ve nefretle ilgili önlem olmamasını, böyle bir ülkede hakkaniyetin ne
demek olduğunu yeniden düşünmeniz, sizden ricam bu. Özetle, hepinizin vicdanına
hitap etmek istiyorum ve vicdanınızın sesini dinleyerek bu önergeyi kabul
edeceğinizi umuyorum.
Önce, size bir hikâye anlatmak istiyorum: Bu hikâye “LİSTAG”
adında LGBT bireylerin anne ve babalarının kurdukları bir sivil toplum
örgütüyle ilgili. Buradan birkaç tane anne geçen seni beni görmeye geldiler
Meclise ve kendi yaşadıklarını anlattılar. Onlardan bir tanesinin hikâyesini
anlatacağım size.
Aslında bu hikâyeleri Boğaziçi Üniversitesinden arkadaşım ve
meslektaşım Can Candan bir belgesel olarak filme aldı. Hatta bu belgesel
Meclisin yakınlarındaki bir sinemada gösterildi sizler belki ilgi duyup
gidersiniz diye ama maalesef, o gün ilgi azdı, belki de fırsat bulamadığınız
için ama 7 Haziranda sinemalarda vizyona girecek, gidip seyretmenizi tavsiye
ederim. Aynı zamanda da 5 Haziranda Brüksel’de Avrupa Parlamentosunda
gösterilecek.
Şimdi, önce bu hikâyeyi anlatayım. Bu hanım bana geldiğinde şunu
söyledi: Bu meselelerden bağımsız olarak bir beyin kanaması geçirmiş ve üç ay
hastanede yatmış yani ölüm kalım savaşı vermiş. Üç ay hastanede yattıktan sonra
iyileşmiş, taburcu edileceği gün doktor demiş ki: “Evinize gidin, istirahat
edin, yataktan çıkmayın ve size de herhangi bir kötü haber verilmesin.” Diyor
ki: “Eve geldim -16 yaşında bir oğlu var- akşam oğlum odama girdi, herhâlde
öleceğimi düşündü ve bana dedi ki: ‘Anne, sana bir şey söylemem lazım, ben
geyim.’ O anda -düşünün, yataktan bile kalkmaması lazım- yataktan fırladım,
oğlumun ne kadar külotu, fanilası, çorabı, ayakkabısı, tişörtü, pantolonu varsa
bir çöp torbasına doldurdum ve çöpe attım. Benim bir oğlum vardı, o gece öldü.”
Ondan sonra iki yıl boyunca nasıl bununla mücadele ettiğini, “Acaba biri mi
kandırdı? Acaba bir hastalık mı kaptı? Acaba biz mi bir yanlış yaptık
büyütürken?” diyerek, “Ya el âlem duyarsa!” korkusuyla iki yıl boyunca bununla
mücadele ettiğini, bunun sonunda da bir gün başını ellerinin arasına alıp
“Oğlum mu, el âlem mi?” diye bir iki üç saat düşündüğünü ve sonunda oğlunda
karar kıldığını anlattı. Gerçekten, insanın içine işleyen bir hikâye bu ve eğer
bu filmi izlerseniz buna benzer -bu hikâye o filmde yok ama o hanım var filmde,
başka şeyler anlatıyor- hikâyeleri duyacaksınız. 
Şimdi, şunu diyebilirsiniz: “Canım, benim çocuğuma böyle bir şey
olmaz. Ben çocuğumu iyi yetiştirdim.” Bunu böyle demeyin çünkü bu insanların
seçtiği bir tercih değil yani insanlar seçerek LGBT bireyi olmuyorlar,
başkaları tarafından kandırılmak sonucunda da olmuyorlar, bu bir hastalık da
değil ve dolayısıyla tedavi edilebilecek bir şey de değil; bazı insanlar böyle
doğuyorlar. Bu tabloya baktığınızda gerçekten de toplumdaki ön yargılar
özellikle bu bireyler için inanılmaz boyutlarda yani toplumda farklı olan
herkese karşı büyük ön yargı var ama özellikle de LGBT bireylere karşı çok
ciddi ön yargılar var ve maalesef de siyaset kurumu bugüne kadar bunları izale
etme açısından, bunlarla baş etme açısından hiçbir şey yapmamış vaziyette. 
Şimdi, bu kişiler bir kere polis tacizine ve şiddetine uğruyorlar.
Size bir örnek vereyim: “Mor Çatı” diye bir kadın örgütü var, onun bir
toplantısında genç bir çocuk kalktı -öğrenci herhâlde, gayet düzgün giyimli,
bir blucin, üzerine kareli uzun kollu bir gömlek giymiş- ve şunu anlattı, dedi
ki: “Yolda yürürken -İstanbul’da bu- polis beni aldı, karakola götürdü,
pantolonumu indirtti, iç çamaşırımı kontrol etti ve şeklini şemailini
beğenmediği için Kabahatler Kanunu’ndan ceza yazdı.” Yani böyle bir şey olamaz,
polisin böyle bir yetkisi yok ama Türkiye’de bunlar yaşanıyor. Bu Kabahatler
Kanunu, bir kere, bu tür birçok birey için tam bir kâbus çünkü en ufak fırsatta
polis “Kabahatler Kanunu’nu çiğnedi.” diye ceza yazıyor. Bugün mesela,
ödeyemeyecekleri miktarda cezası birikmiş LGBT bireyler var. 
Aynı zamanda, şiddet gördüklerinde polis tarafından, aileleri
tarafından veya toplum tarafından, sağlık hizmetlerinden yararlanamıyorlar
çünkü hastaneye gittikleri takdirde ortada bir şiddet olayı olduğu için polise
haber verilecek, onun korkusuyla tedavi olamıyorlar. Aile tarafından şiddet
görüyorlar, pek çoğu öldürülebiliyor. Daha iki üç gün önce böyle bir vakanın
mahkemesi vardı. İntihara zorlanıyorlar ve işin daha da kötüsü, maalesef, bizim
mahkemelerimizde yargıçlarımız ağır tahrikten, işte iyi hâlden -böyle, kravat
takıp ceket giydi diye- bütün bu katillere indirime gidebiliyor. Halk
tarafından linçe uğrayabiliyorlar, Avcılar’da böyle bir olay vardı. 
İş gücü piyasasından dışlanıyorlar, iş bulamıyorlar, buldukları işten
atılıyorlar ve iki yetişkin birey arasında olan özel bir sorun, toplumsal bir
soruna dönüşüyor. Çünkü, yaşamak için seks işçiliğine yöneliyorlar. Çalışma
yaşamında aşağılanıyorlar, mobbing’e uğruyorlar, ev
kiralamakta zorlanıyorlar, vesaire vesaire ve sürekli
korku içinde yaşıyorlar. 
Bakın, geçen yıl karanlık bir sokakta, İstanbul’da yürüyorum.
Önümde -biraz da bariz bir şekilde- gey olan, 50’sinin üstünde bir bey vardı,
ayak seslerimi duydu, nasıl tedirgin oldu anlatamam. Biz kadınlar onu yaparız,
arkanıza dönüp bakmazsınız çünkü o zaman korktuğunuz belli olmuş olur, böyle
yan gözle bakarsınız. Geçeyim de bir kadın olduğumu görsün, korkusu geçsin
istedim ama geçemedim, hızlandı çünkü. Yaşadığı dehşet inanılmazdı, birisi
takip ediyor ve ona saldıracak diye. 
Ve de askere alınmakta insanlık dışı muamele görüyorlar. Bu da
daha önce konuşuldu, filmi bile yapıldı “Zenne” diye. 
Oysa bu insanlar, hepimiz gibi sıradan insanlar, birçoğumuz gibi
iyi vatandaşlar ve kendi hâlinde yaşayan insanlar yani bu tablo kabul edilemez.
TBMM olarak, bu ülkenin, milletin temsilcileri olarak bu tabloyu değiştirmemiz
lazım geldiğini düşünüyorum. Her insan özgür ve eşit olmalıdır. Başta yaşam
hakkı olmak üzere, her insanın insan olduğu için temel hakları vardır. Her
insan insanca bir yaşama layıktır ve demokrasi olduğunu, hele hele ileri
demokrasi olduğunu iddia ettiğimiz bir ülkede bu hakları göz ardı edemeyiz. 
Önergeme olumlu oy vereceğinizi umuyorum.
(Mikrofon otomatik cihaz tarafından kapatıldı) 
BİNNAZ TOPRAK (Devamla) – Bir de bir şey daha söylemek istiyorum,
o da İstanbul’daki dünkü olayla ilgili: Bu Taksim Parkı’nda ağaçların
kesilmesini protesto eden arkadaşlara polisin şiddetini, aşırı şiddetini
gerçekten teessüfle karşılıyorum. İstanbul Milletvekili olarak bunu da dile
getirmek istedim.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Toprak, sağ olun.
Sayın Tüzel, buyurun.
V.- AÇIKLAMALAR (Devam)
14.- İstanbul Milletvekili
Abdullah Levent Tüzel’in, üçüncü boğaz köprüsünün yapımının İstanbul’da yeni
sorunlara yol açacağına ilişkin açıklaması
ABDULLAH LEVENT TÜZEL (İstanbul) – Teşekkür ederim Sayın Başkan.
Bugün İstanbul’da yapılan bir devlet töreninden söz etmek
istiyorum: Bugün, İstanbul’un nefesini, suyunu kesecek, yaşamına ot tıkayacak
bir adım daha atıldı. İstanbul’u beş yüz altmış yıl önce fetheden Fatih’in
orduları yerine bugünün haramileri, sermaye orduları fethe girişiyor.
Osmanlının fetih sevdalı torunları mehter ve dualar eşliğinde “Yavuz Sultan
Selim” adını verdikleri üçüncü köprüyle Boğaz’ımızı zincirliyorlar. İstanbul’u
dört bir yandan işgal edip emekçileri topraklarından edenler, kuzeyin orman ve
su havzalarına gözlerini diktiler. Ne için? Arazi, rant, yatırım ve yağma için.
Üçüncü köprü yenilerini gerektirecek, yeni göç, yerleşim, nüfus ve ulaşım
problemlerini doğuracaktır. 
Gezi Parkı’nı kışla ve AVM ile tarumar edenleri, Galataport ve Haliç’i peşkeş çekenleri, üçüncü köprü ve
havaalanı ile şehrin nefesini kesenleri, çılgın projeleriyle tarihi, kültürü,
doğayı…
(Mikrofon otomatik cihaz tarafından kapatıldı) 
ABDULLAH LEVENT TÜZEL (İstanbul) – …emekçilerin yaşamını
kahredenleri tarih affetmeyecektir.
VIII.- ÖNERİLER (Devam)
A) Siyasi
Parti Grubu Önerileri
(Devam)
3.- CHP Grubunun, İstanbul
Milletvekili Binnaz Toprak ve 58 milletvekili tarafından lezbiyen, gey, biseksüel bireylerin sorunlarının araştırılarak alınması
gereken önlemlerin belirlenmesi amacıyla 14/2/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 29 Mayıs 2013 Çarşamba günkü birleşiminde sunuşlarda okunarak,
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubu önerisinin aleyhinde Bursa
Milletvekili Sayın Aykan Erdemir. 
Sayın Erdemir, buyurun. (CHP sıralarından alkışlar)
ÜNAL KACIR (İstanbul) – Zaten bunlar, kim kimin aleyhinde belli
değil.
AYKAN ERDEMİR (Bursa) – Değerli milletvekilleri, yüce Meclisi ve
bizleri televizyon ve bilgisayar ekranları başında izleyen vatandaşlarımızı
saygıyla selamlıyorum.
Usulen önergenin aleyhinde söz aldım ama önergenin lehinde
konuşacağım. 
ÜNAL KACIR (İstanbul) – Allah Allah! Çok
etik bir şey yapacaksınız (!)
AYKAN ERDEMİR (Devamla) – Değerli milletvekilleri “Koskoca dünyaya
benim evladımı sığdıramadılar.” 2010 yılı Eylül ayında Bursa’da öldürülen
cinsel yönelimi farklı bir vatandaşımızın annesinin sözü: “Koskoca dünyaya
benim evladımı sığdıramadılar.” İşte, bugün, burada, koskoca dünyamıza bu anne
ve babaların evlatlarını sığdıracak küçücük bir yer açabilir miyiz diye
konuşuyoruz. Evet, koskoca dünyamızda küçücük bir yer var mı? 12 bıçak
darbesiyle öldürülenlere, 40 bıçak darbesiyle öldürülenlere, bedeninde kapanmaz
yaralar açılanlara, kalplerinde kapanmaz yaralar açılanlara küçücük bir yerimiz
var mı? 
İşte, Türkiye’deki LGBT bireylerin anne ve babalarını bir araya
getiren “LİSTAG” adlı topluluğun hayatının, deneyimlerinin, acılarının
anlatıldığı bir film var, “Benim Çocuğum.” Can Candan’ın yönetmenliğinde
toplumumuza sesleniyor, insanlığa sesleniyor, en sıcak duygularla sesleniyor,
en samimi duygularla sesleniyor ve bu belgeselde, bu aile filminde anne ve
babalar “Benim çocuğuma yeriniz var mı? Benim çocuğum için de hak var mı? Benim
çocuğum için de özgürlük var mı? Benim çocuğum için de eşitlik var mı?” diye
soruyorlar. 
Bu belgesel o kadar önemli bir belgesel ki, arzu ettik ki Türkiye
Büyük Millet Meclisindeki tüm milletvekillerimiz de bir kere izlesinler, bu
aile filmini izlesinler, anne-babaları dinlesinler, duygudaşlık kurabilsinler,
onlar gibi hissedebilsinler. Meclis Başkanımız Sayın Cemil Çiçek’ten randevu
istedik, kendisi -sağ olsun- bizi kırmadı, uzun uzun dinledi, bu belgeseli
dinledi, içeriğini dinledi ve dedi ki: “Meclis çatısı altında gösterimi uygun
olmaz ama siz Meclise yakın bir mekânda bu belgeseli gösterin,
milletvekillerimizi davet edin.” Biz de -sağ olsun- hemen Çankaya Belediye
Başkanımız Sayın Bülent Tanık’a koşup bir yardım rica ettik. Kendisi de bizi
kırmadı, mümkün olan ilk anda Çankaya Belediyesi Çağdaş Sanat Merkezi’ni bize
tahsis etti. Meclisimizdeki tüm milletvekillerine bir davetiye gönderdik ve
dedik ki: “Gelin, hep beraber, cinsel yönelimi ve cinsiyet kimliği farklı olan
çocukların annelerine ve babalarına bir kulak verelim.”
Burada bir teşekkür etmek istiyorum çünkü o akşam anneler ve
babalar yalnız değildi çünkü Meclisimizden 6 milletvekili o akşam anneleri ve
babaları yalnız bırakmadı. Cumhuriyet Halk Partisi milletvekilleri Gürsel
Tekin, Sezgin Tanrıkulu, Melda Onur ve Tufan Köse orada, aramızdaydı;
kendilerine teşekkür ediyoruz. Aynı zamanda, AK PARTİ Trabzon Milletvekili
Sayın Safiye Seymenoğlu da aramızdaydı; kendisine de
teşekkür ediyoruz bu duygudaşlığı için.
Değerli milletvekilleri, dünya değişiyor, Türkiye değişiyor,
toplum değişiyor; daha iyiye ve daha güzele doğru yürüme kararlılığındayız.
Bakın, 7 Mart 2010’da yani bundan yalnızca üç yıl önce, kadın ve aileden
sorumlu Devlet Bakanı Sayın Aliye Kavaf ne diyordu: “Ben, eş cinselliğin
biyolojik bir bozukluk, bir hastalık olduğuna inanıyorum, tedavi edilmesi
gereken bir şey bence.” Toplumun çok tepkisini çekmişti. Bugün kendisi bakan
olarak da milletvekili olarak da aramızda değil fakat aradan geçen üç yılda
Türkiye çok yol katetti; 10 Mayıs 2013 tarihinde yani
yaklaşık üç yıl sonra, bakın bir başka bakan, Aile ve Sosyal Politikalar Bakanı
Sayın Fatma Şahin ne diyordu yani aynı koltuğu dolduran bir başka bakanımız
diyordu ki: “Yola çıkarken ‘Her türlü ayrımcılığa karşı olma’ ilkesini
benimsedik.” İşte, ben de, Sayın Fatma Şahin’e de teşekkür ediyorum ve onun bu
olumlu yorumundan da güç alarak diyorum ki: Dünya değişiyor, tabular yıkılıyor,
daha iyi, daha güzel bir dünya mümkün, daha eşit, daha özgür bir dünya mümkün.
Bakın, bugün artık dünyada “Al-Fatiha” isimli bir örgüt var.
Dünyada 20’ye yakın ülkede örgütlü; eş cinsel, cinsel yönelimi ve cinsiyet
kimliği farklı olan Müslümanların, onların ailelerinin, onların arkadaşlarının
bir örgütü. Yani, eskiden inançla cinsel yönelim ve cinsiyet kimliği farklılığı
bir araya gelemez diye düşünülürken bugün dünyanın pek çok ülkesinde inançlı
Müslüman eş cinseller, transseksüeller, geyler, lezbiyenler örgütleniyorlar ve
kendi toplumlarını da yavaş yavaş da olsa değiştiriyorlar. 
Fakat, ne yazık ki Türkiye istediğimiz hızda ilerlemiyor ve çok
sayıda uluslararası raporda da Türkiye’nin bu alandaki ayrımcılığı, bu alandaki
yavaşlığı eleştiriliyor. Örneğin, Amerika Birleşik Devletleri Dışişleri
Bakanlığının 2012 İnsan Hakları Raporu’nda eleştiriler var, Uluslararası Af
Örgütünün 2013 Raporu’nda çeşitli eleştiriler var, 2013 yılında Türkiye
İlerleme Raporu’na dair Avrupa Parlamentosu karar tasarısında çeşitli
eleştiriler var ve deniliyor ki: “Türkiye Hükûmeti LGBT’lere
yönelik ayrımcılık ve şiddet ile etkin mücadele etmiyor.” Ve aynı şekilde
Ayrımcılıkla Mücadele ve Eşitlik Kurulu yasası taslağından da cinsiyet kimliği
korumasının çıkartılması eleştiriliyor. 
Demek ki bu alanda alacağımız önemli bir mesafe var, bu alanda
alacağımız önemli bir mesafe var ama sanmayın ki bu mesafe çok uzaklardan
alacağımız fikirlerle, ilhamlarla olacak. Bizim yalnızca kendi geçmişimize,
geleneğimize, özümüze bakmamız yeterli. Cumhuriyet bir eşit yurttaşlık projesi,
cumhuriyet kimsesizlerin kimsesi, cumhuriyet her şeyden önce hukuk devleti,
ulusun iradesinin zirveye taşınması. İşte, cumhuriyet, -ki kimsesizlerin
kimsesi, ayrımcılığa karşı eşit yurttaşlığın kalesi- biz inanıyoruz ki
cumhuriyet cinsel yönelim ve cinsiyet kimliği söz konusu olduğunda da kimsesizlerin
kimsesi olacak, sahipsizlerin sahibi olacak. 
İBRAHİM KORKMAZ (Düzce) – O söylediğin ahlaksızlık!
AYKAN ERDEMİR (Devamla) - Bakın, kızgınlıkla bir yere varmak
mümkün değil, şiddetle bir yere varmak mümkün değil. Siz de eğer bu belgeseli
seyretseydiniz…
İBRAHİM KORKMAZ (Düzce) – Ahlaksızlıktır!
BAŞKAN – Sayın milletvekili, lütfen… Lütfen hatibe…
AYKAN ERDEMİR (Devamla) - …siz de eğer “Benim çocuğum.” kulak
verseydiniz ben inanıyorum ki sizin de yüreğiniz yumuşayacaktı. Ben inanıyorum
ki…
İBRAHİM KORKMAZ (Düzce) – Ahlaksızlıktır o!
BAŞKAN – Sayın milletvekili, lütfen…
AYKAN ERDEMİR (Devamla) - …siz de duygudaşlık, siz de empati
kurabilecektiniz. Ama biliyoruz ki toplum yavaş yavaş değişiyor, nefret söylemi
ve nefret suçları ağır ağır da olsa müeyyidelere, yaptırımlara tabi oluyor. Biz
de Cumhuriyet Halk Partisi olarak arzu ediyoruz ki Türkiye’de öfkeyle, nefretle
yol alınmasın. Seçim bildirgemizde de taahhütte bulunduğumuz gibi, Türkiye’de
ayrımcılıkla mücadele ve nefret suçlarıyla mücadele için bir yasal düzenlemenin
bir an önce oluşturulmasını talep ediyoruz. 
Biliyorsunuz, Türkiye’de 70’i aşkın sivil toplum kuruluşunun
meydana getirdiği bir platform var; Nefret Suçları Yasa Kampanyası Platformu.
Bu platformun ortak aklının ürünü olan da bir nefret suçları yasa tasarısı var.
Ben istiyorum ki bu taslağı biz alalım ve Meclisimizde görüşüp kabul edelim.
Buna yol açmak için de, aralık ayında bir kanun teklifi olarak Meclis gündemine
bu ortak aklın ürünü, bu 70 STK’nın ortak aklının ürününü sundum. Arzu ediyor ve
umuyoruz ki bir gün bu koca dünyada, bir gün bu koca Meclisin gündeminde de
nefret suçları yasası için de küçücük de olsa bir yer açılır, bir vakit
bulunur.
Son olarak, buradan, LİSTAG annelerine, LİSTAG babalarına
seslenmek istiyorum: Şule Anne, Ömer Baba, Pınar Anne biliyorum ki bizi
seyrediyorsunuz, biliyorum ki o koskoca dünyamızda sizin çocuklarınıza küçücük
de olsa bir yerimiz var mı merak ediyorsunuz. Ben inanıyorum ki bugün Türkiye
Büyük Millet Meclisi, bu yüce Meclis sizlerin gözündeki yaşı dindirecek ve
diyecek ki “Koskoca dünyamızda sizin çocuğunuza da yerimiz var. Koskoca
dünyanızda bizim çocuğumuza da yerimiz var.”
Hepinizi saygı ve sevgiyle selamlıyorum. (CHP sıralarından
alkışlar)
BAŞKAN – Teşekkür ederim Sayın Erdemir.
Cumhuriyet Halk Partisi Grubu önerisinin lehinde Mersin
Milletvekili Sayın Ertuğrul Kürkcü. 
Buyurun. (BDP sıralarından alkışlar)
ERTUĞRUL KÜRKCÜ (Mersin) – Sayın Başkan, sevgili arkadaşlar;
Cumhuriyet Halk Partisinin araştırma önerisini destekliyoruz. Sevgili
arkadaşımız Binnaz Toprak’a da buna önayak olduğu için müteşekkiriz, çok önemli
bir meseleyi ortaya koymaya yardımcı oldu. Bu meselenin önemi, sadece söz
konusu cinsel yönelimler kümesi içinde yer alanların haklarını gündeme
getirmesi açısından değil, aynı zamanda, onların haklarını savunmadan hiç
kimsenin hakkını savunamayacağımız gerçeğini ortaya koymuş olmasıyla ilgili;
tıpkı kadının hakkını savunmadan, tıpkı Kürt’ün hakkını savunmadan, tıpkı
yoksulun, emekçinin hakkını savunmadan LGBT bireylerinin hakkını da savunamayacağınız
gibi. Bütün hak silsileleri birbirine temelden bağlı. Birini ihmal ya da birini
inkâr ederek geri kalanları hakikaten savunduğunuza ne bizi ne başkalarını
inandırabilirsiniz. 
Tabii, bu bakımdan çok değerli bir müttefikimiz var, Sayın
Başbakan Tayyip Erdoğan, 2002’de katıldığı bir televizyon programında şöyle
demişti: “Eş cinsellerin de kendi hak ve özgürlükleri çerçevesinde yasal
güvence altına alınması şart. Zaman zaman bazı televizyon ekranlarında onların
da muhatap oldukları muameleleri insani bulmuyoruz.” Az konuda kendisiyle
hemfikiriz ama bu konuda hemfikir olmuşluğumuz vardı. Acaba, bugün de böyle
midir, yoksa bize Lut kavminden mi dem vuracaktır bu
konu konuşulurken bilmiyoruz ancak konunun asıl merkezindeki LGBT bireylerin
durumunu niye araştırmamız gerektiğine döndüğümüz zaman birkaç göstergeye
bakalım. 
Bunlardan biri, Bahçeşehir Üniversitesi
Öğretim Üyesi Profesör Yılmaz Esmer’in 2009’da yaptığı bir alan araştırması. “Radikalizm
ve Aşırıcılık” başlığı altındaki bu araştırmada, 34 ilde 1.715 kişiyle görüşmüş
kendisi ve ekibi ve “Kiminle komşu olmak istemezsiniz?” sorusuna yanıt
verenlerin yüzde 87’si eş cinsel kişiler olarak yanıt vermiş. Bütün yanıtlar
arasında içki içenler yüzde 72, hiçbir dine inanmayanlar yüzde 66, Yahudiler
yüzde 66, Hristiyanlar yüzde 52 diye gidiyor. Böylelikle apaçık bir biçimde
görüyoruz ki toplumda son derece yaygın, kamusallaşmış bir ön yargı var. Bunun
herhangi bir yasaya dayanmadığı hâlde, örneğin Radyo ve Televizyon Üst Kurulu
tarafından bir kanalda yayınlanan “Hung” dizisinin eş
cinselliği normal gösterdiği için cezalandırılmasına bakacak olursak, zaman
zaman ellerinde yetki olanlar bu kümeye karşı, bu cinsel yönelim tercihlerine
karşı, bu cinsel yönelimler toplamına karşı son derece ön yargılı ve
saldırgandırlar.
Öte yandan, Askerlik Kanunu esasen eş cinselleri karşısına
almaktadır ve üstelik onları askerlikten muaf tutmak gibi bir tercihi
gerçekleştirmek bakımından da son derece aşağılayıcı göstergelerle eş
cinselliklerini ispata yöneltmektedir, zorlamaktadır. Bütün bunlar söz konusu
olduğunda da bunların olmadığı söylenmektedir ama askerlik muayenesine gidenler
orada kendileri gibi olmayan başkalarının nasıl muamelelerle karşı karşıya kaldıklarını
görürler.
Şimdi, demek ki o zaman gerçekte toplumsal ön yargılar, geleneksel
davranışlar, menkıbeler, efsaneler, kötü söylenceler dolayısıyla toplumun
kıyısına doğru itilmiş bir insan topluluğu vardır, bunların toplumun geri
kalanıyla eşitlenmesi için özel tedbirler gerekir. O yüzden bu araştırma
gereklidir. 
“Durumu araştıralım, bir bakalım.” değil, “LGBT bireyler”
dediğimiz lezbiyen, gey, biseksüel, travesti ve
transseksüellerin bu toplumun eşit haklı üyeleri oldukları, hiçbir bakımdan
ayrımcılığa tabi tutulamayacakları kanunla güvence altına alınmalıdır ki bu
toplumsal ön yargılar karşısında bir azınlık durumuna düşmüş olan, azınlık
durumuna getirilmiş olan insanların, pozitif ayrımcılıkla, yeniden çoğunlukla
eşit haklar seviyesine kazandırılması mümkün olsun. Ancak bunu, bu bakımdan
Meclisin nasıl bir karar vereceğini hakikaten merak ediyorum. 
Barış ve Demokrasi Partisi Meclis Grubu, Anayasa tartışmaları
sırasında cinsel yönelim hakkının Anayasa’ya dercedilmesini,
kayıt altına alınmasını istedi. Ne yazık ki, AKP ve MHP temsilcilerinin
itirazları dolayısıyla bu, üzerinde anlaşılamayan maddeler arasında kaldı.
Umalım, bugün, mesela, bir mucize olsun, Meclis devasa bir adım atsın, bu yönde
bir irade beyan etsin, bir anayasal anlaşmazlığın da çözülmesine bir meşruiyet
kazandırmış olsun. Ancak, bunun böyle olup olmadığını göreceğiz.
Bir başka noktaya işaret etmek istiyorum. Biz, hiçbirimiz, benim
yaşıtlarım bu bakımdan sonsuz bir hoşgörüyle bu dünyaya gelmedik. Bu fikirlere
ulaşabilmemiz çok büyük haksızlıklar karşısında tercih yapmak zorunda
kaldığımız koşullar içerisinde oluştu. Şahsen ben, eş cinsel bireyler
karşısındaki tutumumun ne olacağını hiçbir zaman hayatım boyunca test
etmemişken, cezaevinde, bizlerle birlikte hapse konmuş, çeşitli devrimci
hareketler ya da politik hareketlere karışarak cezaevine gelmiş eş cinsel
bireylerin bundan ötürü zulme uğradıkları koşullarda bir tercih yapmak zorunda
kaldım. Ya onu da kendimiz gibi devrimcilerden biri olarak görecektik ya da
orada işkenceye terk edecektik. Biz onları devrimcilerin arasına aldık, onlarla
beraber yürüdük. Bu hakkı içermeyi zulüm altında, faşizmin zindanlarında
öğrendik, bu bilgiyi de asla ve asla unutmayız.
İlk kez bir eş cinsel bireyle cezaevinde, cezaevi yönetimi
devrimcilerin eline düştüğünde, 1980 öncesinde, diğer mahkûmların şikâyeti
üzerine karşılaştım. Sordum kendisine, dedim ki: “Niye böyle yapıyorsun?” Bana
verdiği cevap son derece basit, temel ve sonuna kadar insaniydi: “Aşığım
ağabey, ne yapacaksın?” Bu cevaba verecek hiçbir karşılığım yoktu, olduğu gibi
kabullenmekten başka bir çaresi yoktu. Bazı kadınlar bazı kadınları, bazı
erkekler bazı erkekleri sevebilirler, bu hayatımızın hakikatidir, bununla
yaşamayı öğrenmek büyük çoğunluğun görevidir.
Çoğunluğun hakkını savunmak, heteroseksüel bireylerin hakkını
savunmak, Türklerin hakkını savunmak, orta sınıfın hakkını savunmak, cari
ahlakı savunmak, bunlar çok kolay şeylerdir; zaten yasa sizden yanadır, devlet
sizden yanadır, toplum sizden yanadır, herkes sizden yanadır. Böyle
olmayanların hakkını savunabiliyorsanız o zaman hakikaten insanlaştınız, insanların
hakkını savunmaya hakikaten hak kazandınız demektir. 
Biz, eş cinsel onur yürüyüşünde “Şişli’de Kürt’üz, Taksim’de eş
cinseliz.” dediğimiz zaman, buna karşı propaganda yapan yayın organları “Bunlar
homoymuş.” dedi. Doğrusu, öyle olsam da hiçbir şey fark etmezdi ama bütün
mesele, homo olmadığın hâlde homonun hakkını savunmaktır, onlar kendi haklarını
savunuyorlar zaten. Kendileri gibi olmayanların onların haklarını savunduğu
gün, Türkiye başka bir ülke olacak. Türkiye, Türklerin Kürtlerin hakkını savunduğu
zaman, heteroseksüellerin, eş cinsellerin hakkını savunduğu zaman, erkekler
kadınların hakkını savunduğu zaman, yaşlılar gençlerin hakkını savunduğu zaman,
hâli vakti yerinde olanlar yoksulların yanına geçtiği zaman hakikaten başka bir
ülke olacak. Yoksa her zaman olduğu gibi olmaya devam edebilir. O zaman da,
kalubeladan beri nasıl gelmişse öyle gider, eş cinsel taşlar durursunuz,
taşlayamadığınız yerde de hakaret edip Meclisi terk edersiniz. 
Biz o nedenle bu araştırma önergesinin kabul edilmesini istiyoruz.
Başbakan Erdoğan’ı 2002’deki sözünün arkasına geçmeye çağırıyoruz. Meclis
çoğunluğumuzun da bu sefer bir sürpriz yapıp bizi şaşırtmasını, bu araştırma
önergesini kabul etmesini diliyoruz. 
Eş cinsellerin, geylerin, lezbiyenlerin, biseksüellerin,
transseksüellerin bizlerle aynı hakka, hatta bu açığı kapatmak için biraz daha
fazla hakka sahip olmalarını sağlayacak yasal düzenlemeleri yapmak eninde
sonunda bu Meclisin görevi olacaktır. Bugün değilse yarın ama mutlaka
ezilenlerin yanında, onlarla beraber olacağız. 
Bu öneri için de çok teşekkür ediyoruz Binnaz Toprak’a. 
Hepinizi sevgiyle selamlıyorum. (BDP ve CHP sıralarından alkışlar)
BAŞKAN – Teşekkür ederim Sayın Kürkcü. 
Cumhuriyet Halk Partisi Grubu önerisinin aleyhinde İstanbul
Milletvekili Sayın Türkan Dağoğlu.
Buyurun Sayın Dağoğlu. (AK PARTİ sıralarından alkışlar) 
TÜRKAN DAĞOĞLU (İstanbul) – Sayın Başkan, değerli milletvekilleri;
Sayın Profesör Binnaz Toprak’ın Mecliste araştırma konusu olması üzerine vermiş
olduğu bu önergenin aleyhine söz almış bulunuyorum.
Şimdi, öncelikle, ben, bir tıp doktoru olarak şahsen bunun ne
olduğunu bilmek isterim, sizlerin de bilmek istediğinizi düşünürüm. Bu,
biyolojik bir kusur mudur, sosyolojik bir olay mıdır, yoksa psikolojik bir
durum mudur, hangisidir?
BİNNAZ TOPRAK (İstanbul) -
Hiçbiri değil. Bunun için önerge verdik “araştıralım” diye.
ÖZGÜR ÖZEL (Manisa) – Araştıralım Hocam.
TÜRKAN DAĞOĞLU (Devamla) –
Öncelikle, bizim bunun kararını vermemiz gerekir.
1974 yılında Amerika’da, 1992 yılında da Avrupa’da psikiyatri
dernekleri bunu araştırdı ve araştırmalarının sonunda şöyle bir sonuca varıldı:
Bu, biraz evvel diğer konuşmacıların da belirttiği gibi, kısaca “LGBD”
dediğimiz durum normal dışı bir davranıştır… 
AYLİN NAZLIAKA (Ankara) – “D” değil, “T”, LGBT. 
TÜRKAN DAĞOĞLU (Devamla) – …bu, normal bir davranış değildir.
AK PARTİ, insana insan olduğu için değer verip yasalar önünde
herkesi eşit saymakta, yaratılanı Yaradan’dan ötürü sevdiğini her vesileyle
dile getirmektedir. 
Sosyal düzeyde alınan tedbirler de belli bir cinsel yönelime
değil, tüm insanlığın faydasına yöneliktir. Bununla birlikte, insanımıza
atfettiğimiz bu önem, gerek halkımızın onaylamayacağı yaşam biçimlerine kapı
aralayarak ve bir nevi özendirerek, gerekse toplumsal bozulmayı tetikleyecek
uygulamaları bir demokrasi kriteri olarak öne sürerek değerlendirilemez. Bu tür
bir değerlendirme hakkaniyetli olmaz. 
Kadın cinayetleriyle mücadelemizde biz kimseyi trans birey olduğu
için görmezden gelmedik. Kadın cinayeti de olsa, erkek cinayeti de olsa, cinsel
eğilimleri farkı kişilere yönelik saldırı ve öldürme girişimleri de olsa biz
tümüne, şiddete karşı sıfır tolerans politikamızla yaklaştık. Dolayısıyla,
burada, LGBT bireylere karşı bir kayıtsızlık görüldüğü yönündeki iddialar
gerçekle bağdaşamamaktadır. Kadının kadınla, erkeğin erkekle evlenmesi bir hak
değil, bilakis cinsel kalıpların ters yüz edilmesini marifetmiş gibi ortaya
koyan toplumsal bir bozulmanın önünü açan bir uygulamadır. 
Kendimize bu konuda Batı’yı model olarak almamız gerektiği
yönündeki iddiaları ise temelsiz buluyorum. Keza, hepimizin medyadan takip
ettiği gibi, Fransa’nın ünlü tarihçilerinden Dominique
Venner, Paris’in ünlü Notre Dame
Katedrali’nde, ülkesinde eş cinsel evliliğin yasalaşmasını protesto etmek için
geçtiğimiz günlerde intihar etti. Söz
konusu kanunun iptali yönünde Fransa’da
yüz binlerce kişinin katıldığı protesto gösterilerinin düzenlenmesi de aslında
bu konuya henüz, Türkiye dâhil, birçok gelişmiş ülkenin, hatta ve hatta ileri
demokrasi gösteren ülkelerin kamuoylarının hazır olmadığını göstermektedir. 
Yapılması gereken sivil toplumla ortak bir çalışma yürüterek,
trans bireylere yönelik nefret saldırıları ve cinayetlerinde ön alıcı tedbirler
getirilmesi… 
AYLİN NAZLIAKA (Ankara) – Biz de onu öneriyoruz. 
TÜRKAN DAĞOĞLU (Devamla) – …bunun aksi yönünde davranan
görevlilerin ve yargı mensuplarının keyfî veya ayrımcı gerekçelerle kararlar
almasının etkin şekilde önlenmesidir. Bunun için de bir nevi, yerelde gözümüz
olan sivil toplumun karar alıcı, etkin bir diyalog süreci içerisinde olması
gerektiğine inanıyorum. 
Hepinize saygılar sunuyorum. (AK PARTİ sıralarından alkışlar)
BAŞKAN – Teşekkür ederim Sayın Dağoğlu.
BİNNAZ TOPRAK (İstanbul) – Efendim, burada yanlış bilgiler verdi
Sevgili Türkan Hanım. Birkaç şeyi düzeltmek istiyorum.
BAŞKAN – Buyurun. (CHP sıralarından alkışlar)
V.- AÇIKLAMALAR (Devam)
15.- İstanbul Milletvekili Binnaz
Toprak’ın, İstanbul Milletvekili Türkan Dağoğlu’nun CHP grup önerisi üzerinde
yaptığı konuşma sırasındaki bazı ifadelerine ilişkin açıklaması
BİNNAZ TOPRAK (İstanbul) – Teşekkür ederim Sayın Başkan.
Sevgili arkadaşlar, Adalet ve Kalkınma Partisi şu meseleyi
birazcık âdet hâline getirdi: Yaptığı veya dile getirdiği kısıtlayıcı hükümler
için ikide bir bilimi öne sürüyorlar, diğerlerinin bilim hakkında hiçbir şey
bilmediğini iddia ediyorlar. İçki yasağıyla ilgili de bu söylendi. İçkinin
zararlı olduğunu daha dün Başbakan söyledi, “Bilim tarafından ispatlanmıştır.”
dedi, bu hiç doğru değil, bunun hakkında yazı yazacağım. Girip bakarsanız,
yapılan bütün araştırmalar aşırıya kaçmamak ve günde 1-2 bardak olmak şartıyla
ve haftada üç dört gün olmak şartıyla özellikle kırmızı şarabın yüzde 40’a
kadar, damar tıkanmasından beyin inmesini ve kalp krizini engellediğini
gösteriyor ve bunlar çok ciddi bilimsel araştırmalar. Bu bir.
ŞUAY ALPAY (Elâzığ) – Yapmayın Allah aşkına ya!
AHMET YENİ (Samsun) – Konuştukça batıyorsunuz.
BAŞKAN – Sayın milletvekilleri, lütfen.
BİNNAZ TOPRAK (Devamla) – İkincisi, ben lisans ve lisansüstü
eğitimimi Amerika’da aldım. 1974 yılında Amerika’daydım, 1974 yılında Amerika
bu konularda o kadar geri bir ülkeydi ki, mesela zencilerin beyazlardan daha
aptal olduklarını iddia eden bilim adamları vardı. Onun için, 1974’te yapılan
araştırmalar 2013 yılında “ilimdir, bilimdir” diye bize sunulamaz. Çok özür
diliyorum Türkan Hanım ama söylediklerinizin yanlış olduğunu düşünüyorum.
Teşekkür ederim Sayın Başkan.
AYKAN ERDEMİR (Bursa) – Sayın Başkan, sayın vekil “Ahlaksızlığı
savunuyorsunuz.” diyerek…
BAŞKAN – O size laf attı ama.
AYKAN ERDEMİR (Bursa) – Ahlaksızlığı…
BAŞKAN – Bakın, Türkan Hanım’ı öyle söylediğinizi zannettim ben,
onun söylediğini… Sonra, tutanak kısmına bakacağız ama yani…
AYKAN ERDEMİR (Bursa) – Fakat itham ediyor, ahlaksızlığı
savunmuyoruz…
BAŞKAN – Ya, anladım da bak, şimdi, güzel kardeşim, beyefendi laf
attı, bağırdı ve ondan sonra da gitti. Yani burada, şu kürsüde size yönelik, o
dediğinize… Yani bu her birbirinize sövdüğünüzde ben söz versem yandı gülüm
keten helva. Oradan gitti. 
AYKAN ERDEMİR (Bursa) – Gerek şahsıma gerek Cumhuriyet Halk
Partisine ahlaksızlığı…
BAŞKAN – Ya, hayır, bakın, yani gitti.
Onu sataşma olarak kabul edemem, çünkü herkes birbirine laf
atıyor, biz bu Meclisi yönetemeyiz. Ben Türkan Hanım’ın böyle dediğini zannettim,
öyle bir şey yok, o beyefendi laf attı size, sonra da gitti.
AYKAN ERDEMİR (Bursa) – Peki, bugünden itibaren “ahlaksız” demek
serbest midir kürsüdeki hatibe ve parti grubuna?
İDRİS BALUKEN (Bingöl) – Özür dilemesi gerekiyor.
BAŞKAN – Bakın, şimdi burada, parti grubuna da çok ayıp,
insanların da birbirine sövmesi çok ayıp. 
Burada bütün grup başkan vekilleri geldiler, ben de imzamı koydum,
buradaki Divan üyeleri de imzasını koydu ve sonuç itibarıyla biz bu tür
konuşmaları kınadık, bir daha yapılmayacağına dair karar aldık, o arkadaşı da
ben buradan siz konuşurken uyardım, ondan sonra da o çıktı, gitti. 
AYKAN ERDEMİR (Bursa) – O zaman Sayın Başkan, biz hakkı
savunuyoruz, hakkı savunmaya devam edeceğiz…
BAŞKAN – Şimdi, bakın, bu zaten tutanağa geçti… 
AYKAN ERDEMİR (Bursa) – …ahlaksızlığı savunanlara da mesajımız
budur.
BAŞKAN – Tamam, tutanağa geçti.
Evet…
BİNNAZ TOPRAK (İstanbul) – Sayın Başkan, bir de bir şey daha
söyleyebilir miyim. AKP’li arkadaşların tartışmaları dinlemeden sırf oy vermek
için buraya gelmelerini de protesto ediyorum, dinleseler belki olumlu oy
verebilirlerdi. 
Teşekkür ediyorum. 
BAŞKAN – O da tutanaklara geçti Hocam.
VIII.- ÖNERİLER (Devam)
A) Siyasi
Parti Grubu Önerileri
(Devam)
3.- CHP Grubunun, İstanbul
Milletvekili Binnaz Toprak ve 58 milletvekili tarafından lezbiyen, gey, biseksüel bireylerin sorunlarının araştırılarak alınması
gereken önlemlerin belirlenmesi amacıyla 14/2/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 29 Mayıs 2013 Çarşamba günkü birleşiminde sunuşlarda okunarak,
görüşmelerinin aynı tarihli birleşiminde yapılmasına ilişkin önerisi (Devam)
ÖZGÜR ÖZEL (Manisa) – Karar yeter sayısı istiyoruz Sayın Başkan.
BAŞKAN – Karar yeter sayısı arayacağım.
Cumhuriyet Halk Partisi Grubu önerisini oylarınıza sunuyorum:
Kabul edenler… Kabul etmeyenler… Karar yeter sayısı vardır, öneri
reddedilmiştir.
Alınan karar gereğince sözlü soru önergelerini görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1’inci sırada yer alan, Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ve Anayasa Komisyonu Raporu’nun
görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER
A) Kanun
Tasarı ve Teklifleri
1.- Adalet ve Kalkınma Partisi
Grup Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili
Nurettin Canikli, Kahramanmaraş Milletvekili Mahir Ünal ve Adıyaman
Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN - Komisyon? Yok. 
Ertelenmiştir.
2’nci sırada yer alan, Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu Raporlarının görüşmelerine
kaldığımız yerden devam edeceğiz. 
2.- Devlet Sırrı Kanunu Tasarısı
ve Avrupa Birliği Uyum Komisyonu ile Adalet Komisyonu Raporları (1/484) (S.
Sayısı: 287)
BAŞKAN - Komisyon? Yok. 
Ertelenmiştir. 
3’üncü sırada yer alan, Türk Petrol Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu’nun
görüşmelerine kaldığımız yerden devam edeceğiz. 
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) 
BAŞKAN - Komisyon? Burada. 
Hükûmet nerede?
MEHMET DOĞAN KUBAT (İstanbul) – Burada, burada. 
TURGUT DİBEK (Kırklareli) – Hükûmet yok, beş dakika ara verin. 
ÖZGÜR ÖZEL (Manisa) – Hükûmet yok Sayın Başkanım. 
MEHMET ALİ SUSAM (İzmir) – Hükûmet yok, ara verin Sayın Başkan.
BAŞKAN – Birleşime on dakika ara veriyorum.

Kapanma Saati: 17.16


DÖRDÜNCÜ OTURUM
Açılma Saati: 17.29
BAŞKAN: Başkan Vekili Meral
AKŞENER
KÂTİP ÜYELER: Fatih ŞAHİN
(Ankara), Özlem YEMİŞÇİ (Tekirdağ)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Dördüncü Oturumunu açıyorum.
KAMER GENÇ (Tunceli) – Sayın Başkan, biraz önce yanlış uygulama
yaptınız. İç Tüzük’ün 62’nci maddesine göre, her
birleşimin başından, her görüşmenin başından sonuna kadar bir hükûmet
temsilcisi bulunmak zorunludur, okursanız. “Eğer hükûmet temsilcisi bulunmazsa,
o, başka bir birleşime bırakılır.” diyor. Yani “bırakılabilir” demiyor. Biraz
önce siz…
YAHYA AKMAN (Şanlıurfa) – Komisyon vardı ama.
KAMER GENÇ (Tunceli) – Bırak canım. 
BAŞKAN – Siz karışmayın, lütfen, ben dinleyeyim Sayın Genç’i.
KAMER GENÇ (Tunceli) – Sayın Başkanım, biraz önce siz dediniz ki:
“Komisyon burada. Hükûmet yok.” Çünkü yoktu.
BAŞKAN – “Yok” demedim ben.
KAMER GENÇ (Tunceli) – Efendim, niye ara verdiniz? Bakın, Sayın
Başkan…
BAŞKAN – Ama “yok” demedim.
KAMER GENÇ (Tunceli) – Yani Hükûmet yoktu.
BAŞKAN – Ağzımdan “yok” çıkmadı Sayın Genç.
KAMER GENÇ (Tunceli) – Çıksın çıkmasın Sayın Başkan. Yoksa
tutumunuz hakkında söz istiyorum 63’üncü maddeye göre.
BAŞKAN – Tamam, hayhay, size söz vereyim.
KAMER GENÇ (Tunceli) – Efendim? 
BAŞKAN – Usul tartışması açıyorum.
KAMER GENÇ (Tunceli) –Sayın Başkan, peki, bana bir söz verin de
ben konuşayım.
BAŞKAN – Vereceğim zaten. Sayın Genç, sizi kırar mıyım? Ne zaman
kırdım?
KAMER GENÇ (Tunceli) – Tamam, peki.
BAŞKAN – Tamam, hayhay.
İHSAN ŞENER (Ordu) – Bu kadar hatırlı, bu kadar saygın bir kişilik
nasıl kırılır?
BAŞKAN – Şimdi, sizden de rica ediyorum, bakın, Adalet ve Kalkınma
Partisi Grubu üyelerinden rica ediyorum. Şimdi, sakin, sessiz, şu işi idare
edelim. 
KAMER GENÇ (Tunceli) – İsterse kavga çıkarsınlar Sayın Başkan.
BAŞKAN – Kavga çıkarsa sizin yanınızdayım.
KAMER GENÇ (Tunceli) – Hayır yani kendileri bilir, iktidar
kendileri.
BAŞKAN – Başka bir şey söylüyorum ama.
KAMER GENÇ (Tunceli) – Peki.
BAŞKAN – Vereceğim ben size, ilk sözü de size vereceğim de şimdi
alalım diğer arkadaşları.
Aleyhte, Sayın Genç’in dışında…
ALİM IŞIK (Kütahya) – Lehte.
MEHMET DOĞAN KUBAT (İstanbul) – Lehte.
MEHMET ALİ SUSAM (İzmir) – Aleyhte.
BAŞKAN – Tamam. 
Sayın Genç, buyurun. (CHP sıralarından alkışlar)
KAMER GENÇ (Tunceli) – Yalnız, Sayın Başkan, beş dakika verseniz
de… Çünkü ayrıntılı konuşalım.
BAŞKAN – Haydi, ben size beş dakika vereyim, tamam, hadi buyurun.
XI.- USUL HAKKINDA GÖRÜŞMELER
1.- Oturum Başkanı TBMM Başkan
Vekili Meral Akşener’in 450 sıra sayılı Kanun Tasarısı’nın görüşmelerine
başlanırken Hükûmetin bulunmaması nedeniyle ara vermesinin İç Tüzük’ün 62’nci maddesine uygun olup olmadığı hakkında
KAMER GENÇ (Tunceli) –
Sayın Başkan, değerli milletvekilleri; burası Türkiye Büyük Millet
Meclisidir, Türkiye'nin en saygıdeğer bir kurumudur. Bu kurum faaliyetine
başlarken, özellikle Başkanlık kürsüsünde oturan başkan vekili arkadaşlarımızın
çok objektif, İç Tüzük’ü aynı, harfiyle uygulamak
zorunda olan kişiler olduğunu bilmek zorundalar. 
Şimdi, şöyle bir şey, İç Tüzük’ün 62’nci
maddesinde diyor ki: “Her görüşmenin başından sonuna kadar bir Hükûmet
temsilcisi bulunur. Eğer Hükûmet temsilcisi bulunmazsa…”diyor, bakın, son
cümle: “Eğer görüşmenin başında hazır değilse o konudaki görüşme bir defalık
gelecek birleşime bırakılır.” 
Biraz önce siz kanun tasarısına geldiğiniz zaman “Komisyon
burada.” dediniz fakat “Hükûmet…” dediniz, salonda, Türkiye Büyük Millet
Meclisi salonunda Hükûmet mensubu yoktu, doğrusu bu. Yani, olmayınca siz
birleşime on dakika ara verdiniz. Şimdi, sizin birleşime on dakika ara
vermenizin gerekçesi Türkiye Büyük Millet Meclisi salonunda bir Hükûmet
temsilcisinin olmamasından kaynaklandı. Dolayısıyla, 62’nci maddeye göre siz
ara vermeyecektiniz, gündemin müteakip maddesine geçecektiniz çünkü bu İç Tüzük
böyle, bunu böyle yazmışlar: “Bırakılır.” diyor, “bırakılabilir.” demiyor.
Dolayısıyla, eğer Meclis Başkan Vekilliği kürsüsünde oturan arkadaşlarımız…
Hadi iktidar partisinin başkan vekilleri olsa neyse ama siz muhalefet
partisinin başkan vekilisiniz, lütfen İç Tüzük’ü
uygulayın. Ve siz bunu, o gündem maddesini ertelemek zorundasınız. Bakın, bir
hükûmet bu… Yani, siz böyle davranırsanız bu Hükûmet zaten bu Meclise saygı duymuyor.
Bakın, şu sıralarda 1 tane bakan var mı? Yok. Kim… Nerede bu
kişiler? Çünkü dışarıda keyif çatıyorlar arkadaşlar, dışarıda keyif çatıyorlar.
OSMAN AŞKIN BAK (İstanbul) - Geldi, bak, bak.
AKİF ÇAĞATAY KILIÇ (Samsun) - Geldi, bak, arkada bak.
KAMER GENÇ (Devamla) - Türkiye Büyük Millet Meclisine saygıları
yok bunların. Türkiye Büyük…
OSMAN AŞKIN BAK (İstanbul) – Senin gözün görmüyor!
KAMER GENÇ (Devamla) – Ya, ben görüyorum, senin gözün görmüyor.
Ben gayet iyi görüyorum. 
Ve dolayısıyla, siz disiplinli bir başkan vekili olarak hareket
etseniz, şimdi, bir daha da bunlar gelip burada otururlar ama etmediğiniz için
“Nasıl olsa başkan vekillerinin hepsi bizi idare eder; biz Meclise gitsek de
olur, gitmesek de olur. Zaten Türkiye Büyük Millet Meclisi yönetimi bizim emir
ve talimatlarımız paralelinde hareket ediyor…” Böyle bir yönetim olmaz Sayın
Başkan, objektif olmak zorundasınız, doğru uygulama yapmak zorundasınız.
Türkiye Büyük Millet Meclisi ciddi bir kurumdur. Bu kurumu yöneten kişiler de
aynı ciddiyeti muhafaza etmek zorundadırlar. 
Onun için, Hükûmet dışarıda, hiç Meclise de değer verdiği yok,
gelen giden bakanları yok, sorularımıza doğru dürüst cevap vermiyorlar. Dün
burada Maliye Bakanı bizim sorularımıza cevap veriyor, yanlış bilgi veriyor.
Ben diyorum ki: “Siz gelir ortaklığı yolu ile birtakım firmalara 7 tane liman
vermişsiniz. Biz KİT Komisyonunda müzakere ediyoruz. Arkadaşlar on beş senede 1
kuruş tahsil etmiyorlar. Bir de üstelik de zaman aşımına şeyler var.” Burada Mehmet
Şimşek çıkıyor, diyor ki: “11 milyon lira tahsil ettik.” 
Ya, arkadaşlar, böyle olmaz yani bu Hükûmette bir ciddiyet olması
lazım. Bütün yolsuzluklar ve suistimaller inkâr
yoluyla örtbas edilmeye çalışılıyor. Hiç olmazsa siz Meclis Başkan Vekili olarak
burada, bence, Sayın Başkanım, kesinlikle bugünkü bu gündem maddesini ertelemek
zorundasınız. Dürüstlüğün, dürüst bir yönetimin gerektirdiği budur. Yoksa böyle
hareket ederseniz bu Hükûmet de bu Meclise karşı böyle davranır, bu Meclisi
böyle ciddiye almaz. 
Arkadaşlar, yani okuma yazması olan her insan bu tüzüğü böyle
anlar. Diyor ki: “Her görüşmenin başından beri hükûmet olmak zorunda.” Sayın
Başkan Vekilimiz açtı, Komisyon vardı, “Hükûmet?” dedi, baktı, salonda Hükûmet
yok, olmayınca ara verdi. Veremez. Şimdi, İç Tüzük’ü
ya uygulayacağız ya uygulamayacağız. Eğer uygulamazsanız o zaman buraya
çıkaralım herhangi bir kişiyi veya İç Tüzük’e de
gerek yok Sayın Başkanım, o zaman AKP’nin kafasıyla bu Meclis istediği kanunu…
Hatta müzakereye de gerek yok. Zaten birçok kanunla, getirilen yolsuzluk
kanunlarıyla bu milletten gerçekler saklanıyor. Bakın, geçen gün bir vergi
affını getirdiniz, servet affını. O affı getirdiniz, Türkiye’dekilere de teşmil
ettirdiniz. 
Dolayısıyla, o kadar büyük soygun, o kadar büyük hukuk ihlalleri
var ki bu salonda, öncelikle sizin buna imkân vermemeniz lazım. Sayın Başkanım,
size büyük saygı duyuyorum ama bu gündem maddesini atlamak zorundasınız çünkü
Hükûmet olmadığından ikinci gündem maddesine geçmek zorundasınız. 
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Genç.
Tutumumun lehinde İstanbul Milletvekili Sayın Doğan Kubat.
Buyurun. (AK PARTİ sıralarından alkışlar)
MEHMET DOĞAN KUBAT (İstanbul) – Sayın Başkanım, çok değerli
milletvekilleri; açılan usul tartışmasında Sayın Başkanımızın tutumu lehinde
görüşlerimi ifade etmek üzere söz almış bulunuyorum. Bu vesileyle yüce
heyetinizi saygılarımla selamlarım.
KAMER GENÇ (Tunceli) – Bu maddede tartışılacak bir şey yok ki!
OSMAN AŞKIN BAK (İstanbul) – Dinle, dinle!
MEHMET DOĞAN KUBAT (Devamla) – Sayın Başkan, değerli
milletvekilleri; İç Tüzük’ümüzün 15’inci maddesinde…
KAMER GENÇ (Tunceli) – Sayın Başkanım, tartışılacak bir şey yok.
MEHMET DOĞAN KUBAT (Devamla) – …Meclis başkan vekilinin görevleri
net biçimde yazılmış. Genel Kurul görüşmelerini yönetmek, Sayın Başkan
Vekilimizin sorumluluğunda olan bir görev ve yetkidir. 
Kanunların görüşülme usul ve esasları da yine bu Tüzük’te ayrıntılı biçimde düzenlenmiştir. Kanun
görüşmelerinde komisyonun ve hükûmetin burada temsil edilmesi şeklî bir
unsurdur, doğrudur.
KAMER GENÇ (Tunceli) – Şeklî mi, nasıl şeklî ya?
MEHMET DOĞAN KUBAT (Devamla) –
Bu konuya ilişkin 62’nci madde, “Hükûmetin temsili” kenar başlıklı
62’nci maddede, kanun görüşmelerinde her görüşmenin başından sonuna kadar
hükûmet adına görüş bildirmek üzere, Başbakan veya ilgili bakan veya zorunlu
hâllerde de o bakanlığın en üst düzey bir bürokratının Genel Kurulda olması
zorunluluğu getirilmiştir. Bundan maksat da, iki değişiklik gerekçesi de
incelendiği zaman esasen yapılan bu kanun çalışmalarında teklif -her zaman
tasarı olmayabilir burada görüşülen kanun- veya tasarıdaki o kanunun içeriğine
ilişkin hükûmetin görüşünü net biçimde ortaya koyarak görüş birliği sağlayıp
böylece yasama faaliyetinin daha sağlıklı biçimde yürütülmesini sağlamaktır.
Hükmün konuluş amacı, özü budur.
Değerli Başkanım, biraz önce, gündemin kanun tasarı ve
tekliflerinin 3’üncü sırasında yer alan Türk Petrol Kanunu Tasarısı’na geldiği
zaman sıra, Komisyonu sordu çünkü Komisyonu ve Hükûmeti ayrı ayrı sorup bir
durum tespiti yapmak zorunda “Var.” veya “Yok.” diye; Sayın Başkanımızın
takdirine bağlı bir tespit yapmak durumunda. Sayın Başkanın…
KAMER GENÇ (Tunceli) – Takdirine bağlı değil, zorunlu.
MEHMET DOĞAN KUBAT (Devamla) – Sayın Genç, görüşlerinizi dinledik
yani biz de ifade ediyoruz görüşlerimizi.
KAMER GENÇ (Tunceli) – Ya maddeyi bir oku da bunu da öyle
yorumlarsan, ben size niye bir saattir… Okuma yazman yok demektir o zaman.
MEHMET DOĞAN KUBAT (Devamla) – Sayın Başkanımız, ilgili ihtisas
komisyonundan burada kanun görüşmelerine katılmaya özel olarak görevlendirilmiş
sözcülerden birisinin varlığını “Komisyon burada mı? Evet, burada.” diyerek
tespit etti; tutanaklar incelenirse görülür. O esnada, Sayın Başkanımız, 62’nci
madde uyarınca Hükûmetin burada olup olmadığına dair bir sual tevcih etmeden…
KAMER GENÇ (Tunceli) – Etti, etti… Tutanağa bak.
MEHMET DOĞAN KUBAT (Devamla) – …varlık veya yokluğa ilişkin bir
tespit yapmadan… 
KAMER GENÇ (Tunceli) – “Hükûmet?” dedi, “Yok.” dedi.
MEHMET DOĞAN KUBAT (Devamla) – …görüşmelere ara verdi. Bu, tamamen
Sayın Başkanımızın takdirinde olan bir konudur. 
KAMER GENÇ (Tunceli) – Öyle takdir olur mu ya?
MEHMET DOĞAN KUBAT (Devamla) – Bundan önce, Mecliste, daha önce
yapılan uygulamalar var; Kanunlar ve Kararlar Başkanlığından istenirse,
tutanakları da biraz sonra takdim ederiz. “Komisyon burada.” denildikten sonra,
hatta, komisyon sıralarında komisyon otururken varlık ve yokluğa ilişkin bir
durum tespiti yapmaksızın ara verilip daha sonra görüşmelere devam edildiği
vardır.
KAMER GENÇ (Tunceli) – Öyle bir şey yok!
MEHMET DOĞAN KUBAT (Devamla) – Biraz sonra sunabiliriz.
Değerli arkadaşlar, bu Tüzük ve Anayasa… Türkiye Büyük Millet
Meclisi çalışmalarının Tüzük’e göre… Elbette, Tüzük’teki bir kısım boşluklar, uygulamalar, Meclis
teamülleriyle doldurulur; yıllarca burada, içimizde tecrübeli arkadaşlarımız
var, bunu gayet iyi bilirler.
ADİL ZOZANİ (Hakkâri) – “Hükûmet nerede?” diye sordu.
MEHMET DOĞAN KUBAT (Devamla) – Sayın Başkanımız, bu Meclisin
verimli çalışması için takdir hakkını bu yönde kullanmıştır. Ben Sayın
Başkanımızı gerçekten takdir ediyorum.
KAMER GENÇ (Tunceli) – Hesabına geldiği için takdir ediyorsun
değil mi?
MEHMET DOĞAN KUBAT (Devamla) – Meclisin zamanının boşa gitmemesi
için, burada gündemdeki işleri görüşüp bir an önce hayata geçirebilmek için,
olağanüstü iyi niyetli, hoşgörülü bir çaba içerisinde, bütün siyasi partilere
karşı bu anlayışı gösteriyor. Ben, sadece bu insani, iyimser yaklaşımının
ötesinde davranışlarının da İç Tüzük’teki amir
hükümlerle bire bir örtüştüğünü düşünüyorum. Bu nedenle, Değerli Başkanımızın
biraz önceki tavrında, tutumunda, usule ve tüzüğe aykırı herhangi bir yön
yoktur. 
Başkanımızın tutumunun lehinde olduğumu belirtiyor, yüce
heyetinizi saygılarımla selamlıyorum. (AK PARTİ sıralarından alkışlar)
BAŞKAN – Tutumum aleyhinde İzmir Milletvekili Sayın Mehmet Ali
Susam.
Buyurun. (CHP sıralarından alkışlar)
MEHMET ALİ SUSAM (İzmir) – Sayın Başkanım, değerli
milletvekilleri; Sayın Meclis Başkanımızın, şu anki Başkan Vekilimizin
tutumuyla ilgili söz aldım. 
Sayın Meral Akşener, bu Parlamentoda bulunduğum süre içerisinde,
Meclisi yönetmede, dirayeti, iyi niyeti, bir hanımefendi olarak aynı zamanda
otoritesiyle de hepimizin gönlünde yer etmiş, saygıdeğer bir başkan
vekilimizdir. Meclis Başkanlığını da layıkıyla yaptığı konusunda hiçbir
tereddüdüm yok; kendisini severim, sayarım. 
Ama, bugün, bu olayın her anını yaşadığım için, kendisiyle ilgili
bir durumu, tutumu hakkında eleştiriyi Sayın Kamer Genç yaptığında, Kamer
Genç’in haklı olduğuna vicdanen inandığım için buraya çıktım. Çünkü, Sayın
Başkan, oturumla ilgili olarak konuşmalar bittikten sonra Petrol Yasası’nı
görüşmek üzere konuya devam etti, Komisyon temsilcileri de geldi. Hükûmete
baktı, Hükûmet yoktu. Ben de kendisiyle göz göze geldim ve “Ara ver Başkan.”
dedim. Sonra, İç Tüzük’ü okudum, benim de “Ara ver.”
dememin yanlış olduğunu, o an uygulamada, hükûmet olmadığı için o kanunu
geçmesi gerektiğine inandım ve bundan dolayı aleyhte söz aldım. 
Ama bir şeyin altını çizeyim. Bakın arkadaşlar, biraz önce yaşadığım
bir şeyi söyleyeyim: Ben bu Komisyonun üyesiyim Cumhuriyet Halk Partisi adına.
Benim saat dört buçukta randevum vardı. Randevuma giderken sayın grup başkan
vekilime ve Sayın Özgür Özel’e dedim ki: “Biraz gecikebilirim. Benim 8’inci
maddede konuşmam var ama gecikmem olabilir. Gecikme olmasın diye, senden rica
ediyorum, bir yoklama iste, ben geç kalmayayım.” Ben randevumu erken bitirdim
ve buraya beş olmadan geldim ve burada oturdum. Sayın Hükûmet temsilcilerinin
benim gösterdiğim duyarlılığı ve hassasiyeti göstermeyip, bu kanunun
gidişatını, geleceğini bilerek buraya gelmemiş olmaları hem bu Meclise hem bu
yasada yaptıkları uygulamalar için uygun bir davranış değildir. Onun için, bu
davranışın Meclis tarafından ve Başkanlık tarafından değerlendirilmesini
takdirlerinize sunuyorum.
Hepinize saygılar sunuyorum. (CHP sıralarından alkışlar)
BAŞKAN – Teşekkür ederim Sayın Susam.
Tutumumun lehinde İzmir Milletvekili Sayın Oktay Vural. (MHP
sıralarından alkışlar)
Buyurun.
OKTAY VURAL (İzmir) – Teşekkür ederim.
Sayın Başkan, değerli milletvekilleri; tutumunuzun lehinde söz
talep ettim. Aslında bugünkü gündem yani petrol kanunu tasarısının
görüşülmesine ilişkin irade doğrudan doğruya AKP tarafından Danışma Kurulunda
mutabakat sağlanmadığı için bir grup önerisiyle getirildi ve bunun görüşülmesi
talep edildi. Şüphesiz böyle bir konuda gerek Komisyonun gerek Hükûmetin burada
bulunmasını temin etmesi gereken de zaten AKP Grubuydu. Bu bakımdan, irade
görüşülmesine yönelikse, burada bulundurmama iradesi de bir bakıma AKP Grubunun
iradesiydi. 
Evet, aslında gerçekten maddeye göre hem komisyonun hem hükûmetin
olması gerekir. Hükûmet bir defa yoksa ondan sonra hükûmetin aranmasına gerek
yok çünkü zaman zaman hükûmet veya komisyon iradesini burada temin etmemekle
aslında çoğunluk iradesi bir bakıma o kanunların görüşülmesini engelliyor.
Nitekim, bugünkü gündemde de bundan önce iki tane kanun var. Burada komisyon
başkanı ve hükûmet olmayınca görüşülmüyor. Demek ki bu bir iradeyle oluşuyordu.
Bu bakımdan, böyle bir irade gerçekten var mıdır yok mudur bilmiyorum ama
geldiğimiz bu noktada hem komisyonun hem hükûmetin aranması gerektiği izahtan
varestedir. Ancak, Türkiye Büyük Millet Meclisi Genel Kurulunda bugün böyle bir
konunun görüşülmesine yönelik olarak parti gruplarımızın da hazırlıkları var,
konuşmaları da yapmak üzere biz buradayken, Sayın Meclis Başkanı, zannederim,
Sayın Hükûmetin, özellikle Sayın Bakanın burada bulunmamasının anlık bir olay
olduğunu dikkate alarak ve bir hükûmeti beklemek için de Türkiye Büyük Millet
Meclisini bekletmemiş olmak için bir ara vermeyi uygun gördü. Çünkü, gerçekten
bu şekilde bir irade olmadığına ilişkin bir kanaat de vardı. O bakımdan, Meclis
Başkanımız tamamen Türkiye Büyük Millet Meclisinin saygınlığını temin etmek ve Türkiye Büyük
Millet Meclisinin değerli milletvekillerini bir bakanı bekliyor pozisyonuna
düşürmemek amacıyla inisiyatif kullanmıştır. 
O bakımdan, ben buradaki temel sorumluluğun AKP Grubuna ve Sayın
Bakana ait olduğunu düşünüyorum. Sayın Meclis Başkanımız da doğrudan doğruya
bir tasarı ya da teklifin görüşülmemesini temin etmemek üzere bir irade
olmadığını dikkate alarak ve Meclisin de beklemesini uygun görmediği için
zannederim bir ara vermek suretiyle Bakanın bulunmasını temin etti. Yoksa,
burada gerçekten zaman zaman bunlar oluyor, komisyon başkanı ya da bakanlar,
hatta bizim konuşmacılarımız da zaman zaman oluyor. O bakımdan, bu konuda biz
de bir an için konuşma zamanlamasını halledemiyoruz, konuşmacımız da olmayınca
“Beş dakika ara verin.” diye ifadelerde bulunuyoruz, zaman zaman bunları da yapabildik.
O bakımdan, böyle bir konunun bir bekletme ya da atlama konusu temin edilmemesi
noktasında iradeyi kullanan Başkanın tutumunun doğru olduğunu düşünüyorum.
Ancak bundan sonraki süreçle ilgili… Bunlar usuli
hususlardır ancak usul çok önemlidir çünkü bizim asıl dikkate alacağımız da
usuldür. Bu usule uymamız, çoğunluk iradesini uydurmamız gerekiyor, usulü
çoğunluk iradesine uyduramayız. 
O bakımdan, AKP Grubunun ve sayın bakanların böyle bir konuda
görüşme olurken bulunmaya ihtimam göstermesi -eğer kasıtlı bir irade yok ise-
normaldir. O bakımdan, ben böyle bir konuda Sayın Bakanın bulunmamasından
dolayı bir erteleme yerine bir ara verme iradesini… Bizim de geçenlerde Danışma
Kurulu önerisi üzerinde bir görüşmemiz vardı, bizim de sayın milletvekilimiz
yoktu o sırada, dolayısıyla bir ara verme durumu oldu. Bu bakımdan, bu tip
konuları, gerçekten taktiksel olarak Meclisin çalışmamasına yönelik bir taktik,
adım olarak değerlendirmemek gerektiğini düşünüyorum. Bunu da partiler arasında
makul bir anlayış içerisinde ele almanın ve Sayın Meclis Başkanımızın, Meclisi
yöneten Başkan Vekilimizin de bu iradesine bu yönüyle saygı göstermenin ve
uygulamasının doğru olduğuna kanaat getirdim. Bu bakımdan, lehinde söz aldım.
Teşekkür ederim. (MHP sıralarından alkışlar) 
BAŞKAN – Teşekkür ederim.
KAMER GENÇ (Tunceli) – Sayın Başkanım, bakın, burada İç Tüzük
hükmü çok açık ve net. Meclis Başkan Vekiline takdir hakkı bırakmıyor, diyor
ki: “Ertelenir, bırakılır, başka bir birleşime bırakılır.” Siz eğer bunu bugün
uygulamazsanız yarın bu Meclis saatlerce bakanları bekler. Bakın, benim sizin,
tabii, dürüstlüğünüze çok büyük saygım var. Siz, o kürsüde, İç Tüzük’ün takdir hakkını Başkana bırakmadığı konularda İç Tüzük’ü uygulamak zorundasınız. Burada İç Tüzük Başkana bir
takdir hakkı bırakmıyor. 
Lütfen, sizden rica ediyorum, İç Tüzük’ün
gereğini uygulayın, uygulamazsanız o sizin vicdanınızın meselesi ama sizin,
vicdanınızı bu İç Tüzük hükmünü uygulamaya zorlayacağınıza inanıyorum efendim.
BAŞKAN – Teşekkür ederim. 
Sayın Bakanın 60’ıncı maddeye göre pek kısa söz talebi var,
buyurun. 
V.- AÇIKLAMALAR (Devam)
16.- Enerji ve Tabii Kaynaklar
Bakanı Taner Yıldız’ın, 450 sıra sayılı Kanun Tasarısı’nın görüşmelerine
başlanırken Hükûmeti temsilen Genel Kurulda bulunmamasına ilişkin açıklaması 
ENERJİ VE TABİİ KAYNAKLAR BAKANI TANER YILDIZ (Kayseri) – Sayın
Başkan, değerli arkadaşlar; yaklaşık üç saatten beri Türkiye Büyük Millet
Meclisindeyim. Sayın Başkanın dediği gibi, anlık bir olaydır, bunun için
arkadaşlarımdan özür dilerim. AK PARTİ Grubuna ait değildir bu sorumluluk, bana
aittir. Ancak iki tane yol vardır burada. Birincisi: Bunu bir fırsata
dönüştürecek miyiz, yoksa her zaman olduğu gibi karşılıklı anlayışla mı bunu
tamamlayacağız? Karşılıklı anlayış içerisinde bütün grupların hemen hemen buna
benzer anlık olayları olmuştur, benimki de bundan ibarettir. 
Teşekkür ediyorum Sayın Başkanım. (AK PARTİ sıralarından alkışlar)
OKTAY VURAL (İzmir) – Sayın Başkanım, siz, aslında bir bakıma bir
usul tartışması açarak gerekli uyarıyı da yapmış oldunuz yani o bakımdan
amacına ulaşmıştır. Bu konuda, zannederim, Hükûmete ve diğerlerine bu yönüyle
bir mesaj verilmiştir, Sayın Hükûmet de bu konudaki mesajı almıştır. 
Teşekkür ederim. 
MAHİR ÜNAL (Kahramanmaraş) – Sayın Başkanım, biz de grup olarak bu
sorumluluğumuzun farkındayız. Diğer parti gruplarından da bu aksama için özür
diliyoruz, takdiriniz için de teşekkür ediyoruz efendim. 
KAMER GENÇ (Tunceli) – Ama bunları gazeteye yazacağız Sayın
Başkanım, televizyonda da söyleyeceğiz. “Sayın Başkan İç Tüzük’ü
dinlemedi.” deriz. 
BAŞKAN – Yok, siz bana kıyamazsınız. 
KAMER GENÇ (Tunceli) – Vallahi, Sayın Başkanım, burada çok açık ve
net…
BAŞKAN – Sayın Genç, siz bana kıyamazsınız.
KAMER GENÇ (Tunceli) - … sizden rica ediyorum, İç Tüzük hükmünü
uygulayın efendim. 
BAŞKAN – Anladım, anladım da ama siz bana kıyamazsınız. 
XI.- USUL HAKKINDA GÖRÜŞMELER
(Devam)
1.- Oturum Başkanı TBMM Başkan
Vekili Meral Akşener’in 450 sıra sayılı Kanun Tasarısı’nın görüşmelerine
başlanırken Hükûmetin bulunmaması nedeniyle ara vermesinin İç Tüzük’ün 62’nci maddesine uygun olup olmadığı hakkında
(Devam)
BAŞKAN – Sayın milletvekilleri, İç Tüzük’ün
55’inci maddesine göre, Başkan oturumu açar ve gerekirse kapatır. İç Tüzük’ün 62’nci maddesine göre ise, görüşmelerde ilgili
bakan hazır bulunur. Her iki İç Tüzük hükmünün birlikte değerlendirilmesi
sonucu usul tartışmasına konu uygulamayla ilgili kanaatimiz şu şekildedir: Bir
önceki oturumda kanun tasarısının görüşmelerine başlayacağımızı ifade ettikten
sonra Komisyonun hazır olup olmadığı sorulmuş, burada olduğu tespit edildikten
sonra Hükûmet sorulmuş ancak bulunup bulunmadığı yönünde bir belirleme
yapılmayıp birleşime ara verilmiştir. Birleşimi yöneten Başkanın birleşime ara
verme konusunda takdir yetkisi bulunmaktadır. Daha önceki uygulamalarda da
görüşmelere başlarken, komisyonun veya hükûmetin temsili noktasında
sorulmasının ardından birleşime ara verilmesi şeklinde çok sayıda örnek
bulunmaktadır. Uygulamada İç Tüzük’e aykırı bir durum
bulunmamaktadır. Ancak, komisyon ve hükûmet temsilcilerinin Genel Kurul
çalışmalarını yakından ve titizlikle takip ederek görüşmelerin kesintiye
uğramasına neden olmaması verimli çalışmanın gereğidir. 
KAMER GENÇ (Tunceli) – O zaman Hükûmete bir kınama verin Sayın
Başkan. Hükûmete bir kınama cezası verin.
BAŞKAN – Yani cümbür cemaat vermiş olduk.
3’üncü sırada yer alan, Türk Petrol Kanunu Tasarısı ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporu’nun
görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) (Devam) (x)
BAŞKAN – Komisyon? Burada.
Hükûmet? Burada. 
Dünkü birleşimde İç Tüzük’ün 91’inci
maddesine göre temel kanun olarak görüşülen tasarının birinci bölümünde yer
alan 6’ncı maddesi kabul edilmişti. 
Şimdi, 7’nci madde üzerinde üç önerge vardır, sırasıyla okutup
işleme alacağım.
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 7.nci maddesinin
(1). fıkrasının ilk cümlesinin aşağıdaki şekilde değiştirilmesini ve ikinci
cümlesinde geçen ”mali” ibaresinden sonra “ve teknik” ibaresinin eklenmesini
arz ve teklif ederiz. 
 Alim Işık Emin Haluk Ayhan Bahattin Şeker
 Kütahya Denizli Bilecik
 Mesut Dedeoğlu Mustafa Kalaycı Muharrem Varlı
 Kahramanmaraş Konya Adana
 Cemalettin
Şimşek Erkan Akçay
 Samsun Manisa


(x) 450 S. Sayılı Basmayazı 22/5/2013 tarihli 108’inci Birleşim Tutanağı’na ekledir.
“Petrol hakkının elde edilmesi için yapılan başvurunun
değerlendirilmesinde, başvurunun ulusal çıkarlara ve mevzuata uygunluğu,
başvuranın mali ve teknik yeterliliği ile taahhüt edilen iş ve yatırım
programını diğer başvurulara nazaran daha kısa sürede yerine getirme özelliği
dikkate alınır.”
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 7.
Maddesinin 1. Fıkrasının aşağıdaki şekilde değiştirilmesini arz ve teklif
ederiz.
 Mehmet Ali Susam Mehmet Şeker Turgut Dibek
 İzmir Gaziantep  Kırklareli
 Ali İhsan Köktürk  Aytun Çıray Kemal Değirmendereli
 Zonguldak İzmir Edirne 
"(1) Petrol hakkının elde edilmesi için yapılan başvurunun
değerlendirilmesinde, başvurunun milli menfaatlere ve mevzuata uygunluğu, başvuranın
mali ve teknik yeterliliği ve taahhüt edilen iş ve yatırım programının bu
Kanunun amacını diğer başvurulara nazaran daha kısa sürede yerine getirme
özelliği dikkate alınır. Mali yeterlilik ile iş ve yatırım programının
değerlendirilmesine ilişkin usul ve esaslar yönetmelikle düzenlenir."
Türkiye Büyük Millet Meclisi Başkanlığına
450 Sıra Sayılı Kanun Tasarısının 7. maddesinin tasarı metninden
çıkarılmasını arz ve teklif ederiz. 
 İdris Baluken 
Sırrı Sakık Abdullah
Levent Tüzel
 Bingöl  Muş İstanbul
 Adil Zozani 
Mülkiye Birtane
 Hakkâri  Kars
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılmıyoruz Sayın Başkan.
BAŞKAN – Hükûmet, katılıyor musunuz?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Kim konuşacak? Gerekçeyi mi okutayım?
ADİL ZOZANİ (Hakkâri) – Gerekçe…
BAŞKAN – Gerekçeyi okuyun.
Gerekçe:
6326 Sayılı Kanun'un 4. maddesinin 1. fıkrasındaki petrol hakkı
talebinin milli menfaatlere uygun olması kriteri bu madde ile
sonlandırılmıştır. Petrol hakkı talebinde başvurunun değerlendirilmesinde,
başvurunun mevzuata uygunluğu, başvuranın mali yeterliliği, taahhüt edilen iş
ve yatırım programının kanunun amacını diğer başvurulara göre daha kısa sürede
yerine getirme özelliği yeterli ölçüt olarak görülmektedir. Başvurularda teknik
yeterlilik aranmayacaktır. Bu düzenlemelerle petrol hakkı taleplerinde kamu
yararı/toplumsal çıkar gözetilmesi esası ortadan kaldırılacağından 7. maddenin
tasarı metninden çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 7.
Maddesinin 1. Fıkrasının aşağıdaki şekilde değiştirilmesini arz ve teklif
ederiz.
 Aytun
Çıray (İzmir) ve arkadaşları
"(1) Petrol hakkının elde edilmesi için yapılan başvurunun
değerlendirilmesinde, başvurunun milli menfaatlere ve mevzuata uygunluğu,
başvuranın mali ve teknik yeterliliği ve taahhüt edilen iş ve yatırım
programının bu Kanunun amacını diğer başvurulara nazaran daha kısa sürede
yerine getirme özelliği dikkate alınır. Mali yeterlilik ile iş ve yatırım
programının değerlendirilmesine ilişkin usul ve esaslar yönetmelikle
düzenlenir."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Dibek, buyurunuz. (CHP sıralarından alkışlar)
TURGUT DİBEK (Kırklareli) – Sayın Başkanım, değerli arkadaşlar;
7’nci madde üzerindeki önergemizle ilgili olarak söz aldım. Öncelikle, sizleri
saygıyla selamlıyorum.
Belki petrolle ilgili konuşmayacağım ama önemli bir konuyu, yine
Bakanlığın görev alanında olan, ilgi alanında olan önemli bir konuyu dile
getirmek istiyorum, taş ocakları meselesi. Benim ilimin önemli bir sorunu.
Sanıyorum, burada bulunan milletvekili arkadaşlarımızın kendi bölgelerinde de
önemli bir sorun olarak bu konu gündemdedir diye düşünüyorum. 
Değerli arkadaşlar, taş ocakları ile ilgili olan düzenleme 2004
yılına kadar il özel idarelerinin yetkisindeydi, belki takip eden
arkadaşlarımız biliyorlar ama 2004 yılından bu yana bu konu artık Enerji Bakanlığının
görev alanı içerisinde. Yani artık, Bakanlık Maden Dairesi ruhsatları veriyor.
Şimdi, orada intibaklar yapıldı. Ben geçtiğimiz günlerde Bakanlığa vermiş
olduğum bir soru önergesine yanıt aldım. İlimle ilgili, Türkiye’yle ilgili de
daha önce yine önerge vermiştim. İki önerge arasındaki farkı da birazdan
sizlerle paylaşacağım. Aradan üç buçuk-dört yıl geçmiş, benim ilimle ilgili
olan sayıları sizlerle paylaştığımda ülkeyle ilgili olan konuyu da az çok
tahmin edersiniz diye düşünüyorum. 
Şimdi, Kırklareli ili -zaman zaman söylüyorum, dün de sorular
kısmında konuştum- yüzölçümü itibarıyla yaklaşık 6.500 kilometrekare olan bir
il ama bunun yüzde 40’ı ormanlarla kaplı. Yani, Istrancalar
yani “Yıldız Dağları” olarak da bildiğiniz Istrancalar
bizim sınırlarımız içerisinde. Hemen hemen yüzölçümünün yarısında ormanlar var.
Değerli arkadaşlar, bu taş ocaklarının da önemli bir kısmı, ciddi bir kısmı bu
orman sahasında. Aslında bu konunun sadece Enerji ve Tabii Kaynaklar
Bakanlığını bence ilgilendirmemesi gerekir. Zaman zaman Orman ve Su İşleri
Bakanımıza, zaman zaman Çevre Bakanımıza da fırsat buldukça söylüyorum,
şikâyetlerimi dile getiriyorum. Gerçi, bakanlıkların isimleri değişti, geçmişte
Çevre Orman Bakanı, işte, Orman ve Su İşleri Bakanı oldu, sayın Eroğlu’na,
Sayın Bayraktar’a bu konuyu dile getiriyorum. 
Şimdi, Kırklareli’ni, Sayın Bakanla da olur da bir gün kısmet
olursa -bir gün bir helikoptere
bineriz beraber- öyle bizim o bölgeleri, orman bölgelerini bir gezelim.
Helikopterle yukarıdan Sayın Başbakan geziyor ya hani, İstanbul’a bir bakıyor
helikopterle, “İşte, üçüncü köprü buradan geçecek, efendim, havaalanı buraya
inşa edilecek.” İşte, helikopterle bakıyor havadan, güzergâhları belirliyor ya
da bölgeleri belirliyor. Bir gezelim kendisiyle, hatta yanımıza Orman ve Su
İşleri Bakanı Sayın Eroğlu’yu alalım, Bayraktar’ı
alalım, şunu görecekler, onlar da hayretler içerisinde izleyecekler: Böyle
tepecikler yani alanlar, açık alanlar, kellikler böyle, yan yana kellikler
görecekler orman içerisinde. Belki yerden bunun farkında değiller ama yukarıdan
bakıldığında böyle bir vahşi tahribatla aslında karşı karşıya olduğumuzu onlar
da görecek değerli arkadaşlar. 
Rakamlara şöyle bir değineyim. Ben 2009’da verdiğim önergede
demiştim ki: “Kırklareli de, ilimde bu taş ocaklarıyla ilgili ne kadar ruhsat
verilmiş Bakanlık tarafından?” işletme ruhsatı adına sormuşum. Verilen
rakamlar, ikinci gruptan 46, 1/B’den de 9 olmak üzere 55 işletme ruhsatından
bahsediyor. 2009’un, Kasım ayında vermiştim, demek ki 2010 başlarında, üç-üç
buçuk yıllık bir mesele veya da üç yıllık bir mesele. 
Şimdi, geçenlerde gelen yanıtta -yine sordum bu ruhsatların
dağılımını il olarak- sadece işletme ruhsatları, o 55 olan sayı 131’e çıkmış
değerli arkadaşlar. Bunun yanında araması var, ön arama var, işletme, işte ön
işletmesi var, toplam 248-250 tane ruhsat var ilimizde. Yani sayı olarak
baktığınızda rakamın birdenbire 55’ten 131’e -işletme ruhsatı için konuşuyorum-
çıktığını görüyoruz. 248 tane de ruhsat var ilimizde. Bunun, ben, farkında
olmadan, böyle… İşte, nasıl veriliyor, kim alıyor? O da ayrı mesele yani
Bakanlık mutlaka değerlendirmeler yapıyordur -yani birazdan Sayın Bakan belki
sorular kısmında bu konuda cevap verirken sorulara, bu konuya da değinebilir
diye düşünüyorum- mutlaka değerlendiriyorlardır ama inanıyorum, sanki adamını
bulan, işte, işini halleden gelip bu ruhsatları alıyor gibi bir izlenimimiz var
bizim ilimizde. 
Değerli arkadaşlar, bu topraklar, bu doğa hepimize miras,
torunlarımıza miras. Bizim bunları bu kadar vahşi ve fütursuzca kullanmamamız
lazım. Yani Istrancalar… Zaman zaman, geçmişte -hatırlarsınız- yani İstanbul’un
susuz kaldığı dönemlerde biz o Istrancalardan, işte,
İSKİ vasıtasıyla İstanbul’a su aktarıldığını biliyoruz. 
Bugün bir belgesel izledik milletvekili arkadaşlarımızla beraber,
Ergene’nin kirliliğiyle ilgili bir belgeseldi. Orada da Ergene’nin doğum yeri
olan, havzası olan havzanın hemen yan tarafında metrelerce uzakta, değerli
arkadaşlar, taş ocağı işletmesi var. Bunlar patlamalı, orada faaliyet
yapıyorlar yani 3-6 şiddetinde depremler oluşuyor ve o yer altı su
kaynaklarının değişmemesi mümkün değil yani böyle de bir riski var. 
(Mikrofon otomatik cihaz tarafından kapatıldı) 
TURGUT DİBEK (Devamla) – Süre de sona eriyor ama bu konuya dikkat
çekmek istedim, önemli bir konu. 
Değerli arkadaşlar, inanıyorum ki Sayın Bakan Çevre Bakanlığıyla,
Orman Bakanıyla bu konuyu birlikte değerlendirirler. Belki ortak bir yöntemle
bu taş ocağı meselesinin ele alınması gerektiğini düşünüyorum.
Saygılar sunuyorum. (CHP sıralarından alkışlar) 
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Teşekkür ederim Sayın Dibek.
Karar yeter sayısı arayacağım.
Önergeyi oylarınıza sunuyorum:
Kabul edenler... Kabul etmeyenler... Kabul edilmemiştir.
Karar yeter sayısı yoktur, birleşime on dakika ara veriyorum. 

Kapanma Saati: 18.05

BEŞİNCİ OTURUM
Açılma Saati: 18.15
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Beşinci Oturumunu açıyorum.
Tasarının 7’nci maddesi üzerinde verilen Kırklareli Milletvekili
Sayın Turgut Dibek ve arkadaşlarının önergesinin oylamasında karar yeter sayısı
bulunamamıştı. Önceki oturumda önergenin kabul edilmediği sehven ifade
edilmişti.
Şimdi önergeyi tekrar oylarınıza sunacağım ve karar yeter sayısı
arayacağım: Önergeyi kabul edenler... Önergeyi kabul etmeyenler... Kabul
edilmemiştir. Karar yeter sayısı vardır. 
450 sıra sayılı Kanun Tasarısı’nın görüşmelerine devam edeceğiz. 
Komisyon? Burada.
Hükûmet? Burada. 
Diğer önergeyi okutuyorum: 
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 7.nci maddesinin
(1). fıkrasının ilk cümlesinin aşağıdaki şekilde değiştirilmesini ve ikinci
cümlesinde geçen ”mali” ibaresinden sonra “ve teknik” ibaresinin eklenmesini
arz ve teklif ederiz. 
 Alim
Işık (Kütahya) ve arkadaşları 
"Petrol hakkının elde edilmesi için yapılan başvurunun
değerlendirilmesinde, başvurunun ulusal çıkarlara ve mevzuata uygunluğu,
başvuranın mali ve teknik yeterliliği ile taahhüt edilen iş ve yatırım
programını diğer başvurulara nazaran daha kısa sürede yerine getirme özelliği
dikkate alınır."
BAŞKAN – Sayın Komisyon, katılıyor musunuz önergeye?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılamıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkanım. 
BAŞKAN – Kütahya Milletvekili Sayın Alim Işık, buyurun. (MHP
sıralarından alkışlar) 
ALİM IŞIK (Kütahya) – Sayın Başkan, değerli milletvekilleri;
görüşmekte olduğumuz 450 sıra sayılı Türk Petrol Kanunu Tasarısı’nın 7’nci
maddesinde vermiş olduğumuz değişiklik önergesi için söz aldım. Bu vesileyle
yüce Meclisi saygıyla selamlıyorum. 
Sözlerimin başında, seçim bölgem Kütahya ilinin Simav ilçesi
İnlice köyü merkez olmak üzere, bugün saat 17.43 itibarıyla meydana gelen 4
şiddetindeki depremden dolayı tüm hemşehrilerimize
geçmiş olsun diyorum. Allah beterinden korusun temennisiyle Hükûmete buradan
bir dileği bir kez daha, ısrarla, defalarca dile getirmeme rağmen çözüm
bulunmayan bir konuya acilen çözüm getirilmesi talebini hemşehrilerim
adına iletmek istiyorum. 
Sayın Bakanım, 19 Mayıs 2011 tarihinde meydana gelen depremin
arkasından orta hasarlı olarak tespit edilen Simav Devlet Hastanesi binaları ne
hikmetse, sebebini bir türlü
bilemediğimiz şekliyle ağır
hasarlı olduğu varsayımıyla boşaltıldı ve o günden bugüne bu binalar resmî
tespit raporlarında “orta hasarlı, güçlendirilmesi gerektiği” yönünde çıkmasına
rağmen güçlendirilmediği gibi yıkılmadı, yerine de yenisi yapılmadı ama
boşaltıldı. Yani Simav’da Devlet Hastanesi diye bir şey âdeta kalmadı, bir
sağlık ocağı şekline dönüştü. Bugün aynen vatandaşlarımızın ilettiğini size
iletiyorum: “Bizim ölmemiz mi bekleniyor bu hastanenin yapılması için? Lütfen,
talebimizi iletin. İki yıl geçti, hastane yeri belirlenemedi. Defalarca
oyalandı oyalandı, Kamu Özel İşbirliği Kanunu da
çıktı, kime verecekseniz verin, ama bu hastaneyi kime yaptıracaksanız derhâl
bir an önce yaptırın. Ha, yaptırmayacaksanız, binaları yıkmayacaksanız, orta
hasarlıları güçlendirecekseniz bir an önce güçlendirin.” Bu mesajı size
itiyorum çünkü gerçekten durum çok
vahim, şu anda millet infial hâlinde, tekrar anılar yaşanmaya başlandı;
bu acil problemi başta iletiyorum.
Gelelim şimdi önergemizle ilgili konuya: Bu önergede iki hususu
ekleyerek tasarının daha iyi olmasını amaçlıyoruz.
Birincisi, maddedeki başvuru ve ruhsatlandırma usulünü belirleyen
düzenlemede mutlaka ulusal çıkarlar göz önüne alınarak bu tespitin yapılmasını
öneriyoruz.
İkincisi de, maddede petrol
hakkının elde edilmesiyle ilgili sadece mali yeterlilik göz önüne
alınıyor. Bu hakkı elde edecek şirketlerin mali yeterliliği olabilir ama bu
şirket “Parası var.” diye Türkiye’deki petrol çıkarma hakkını elde edememeli.
Mali hakla beraber, mali yeterlilikle beraber mutlaka teknik anlamda da yeterli
olması şartının da aranmasını öngörüyoruz; önergemiz bununla ilgili. Aksi
takdirde -dün de yaptığım konuşmada- bu tasarı, Türkiye Petrolleri Anonim
Ortaklığının kanun metninden çıkartıldığı bir tasarı olup, daha sonra yapılacak
gelişmelerde Türkiye Petrolleri Anonim Ortaklığının özelleştirilmesinin önünü
açan tasarı iddiamız devam edecektir.
Dün size soruda da sordum
“Kısa vadede demiyorum ama orta ve uzun vadede Hükûmetinizin Türkiye
Petrolleri Anonim Ortaklığını özelleştirmesi gibi bir düşüncesi var mı?” dedim.
Zaman yetersizliği nedeniyle olduğunu ümit ederek cevabı alamadım. Tekrar
soruyorum: Böyle bir niyetiniz var mı? Varsa bunu, gelin, kamuoyuna ve Türkiye
Büyük Millet Meclisine açıklayın. Ha, “Vardır.” diyorsanız, o zaman bu tasarıyı
hiç görüşmemize gerek yok, bu önerileri de getirmemize gerek yok. Eğer yoksa, o
zaman, Türkiye Petrolleri Anonim Ortaklığı Türk millî şirketi olarak bu alanda
faaliyete devam edecekse bu düzenlemeye ihtiyaç var. Teknik olarak yılların
birikimine sahip olan bu şirketi böyle bir düzenlemeyle devre dışı bırakacaksanız
bundan sonra birçok alanda Türkiye Petrolleri Anonim Ortaklığının oraya
başvurup ruhsat alamayacağını göreceğiz. O zaman da “Bu tasarı yabancı
şirketler için çıkmıştır.” tezi sabitlenmiş olacak. Bundan kurtulmak istiyoruz.

Diğer taraftan, özellikle, bu, Irak’ın kuzeyindeki petrol ve doğal
gaz anlaşmalarının da cevapsız kaldığını bir kez daha buradan dile getiriyorum.
Kiminle ne anlaşmaları yaptıysanız bunu bilmek Türk milleti adına bizim
hakkımızdır Sayın Bakanım. Aksi takdirde, bu konudaki bazı şaibeler daha da
fazla Türkiye’nin gündemine gelecektir. İstirham ediyorum, Irak’ın kuzeyindeki
bölgesel Kürt yönetimiyle imza attınız mı ya da Türk şirketleri adına aracılık
yaptınız mı? Yaptıysanız veya imza attıysanız hangi anlaşmalara imza attınız?
Bunu bilmek istiyoruz.
Önergemize desteğinizi bekliyor, saygılar sunuyorum.
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 8’de dört önerge vardır, sırasıyla okutuyorum:
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının 8
inci maddesinin dördüncü fıkrasının aşağıdaki şekilde değiştirilmesini arz
ederiz.
 Nurettin Canikli Mustafa Elitaş Mehmet
Doğan Kubat
 Giresun Kayseri İstanbul
 İsmail Tamer Akif Çağatay Kılıç Ahmet Öksüzkaya
 Kayseri Samsun Kayseri
"(4) İşletme hakkı süresi sona eren sahalar, işletme ruhsatı
verilmek üzere, Bakan onayıyla müzayedeye çıkarılabilir. Ancak müzayedeye
çıkılmadan önce Bakanlık bu sahayı işletme ruhsatı konusu olarak isteyip
istemediğini süre tayini suretiyle yazacağı bir yazı ile Türkiye Petrolleri
Anonim Ortaklığı'ndan sorar. Türkiye Petrolleri Anonim Ortaklığı'nın talebi
hâlinde saha müzayedeye çıkarılmaz. İşletme ruhsatı evvelce müzayedeye
çıkarılmış bulunan bir işletme sahasının tamamı veya bir kısmı yine Bakan onayıyla
müzayededen kaldırılabilir. İdari yaptırım sonucu iptal edilen işletme
ruhsatının sahibi olan petrol hakkı sahibi veya sahipleri aynı işletme
ruhsatında tekrar hak sahibi olamazlar."
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 8.
Maddesinin 4. Fıkrasında bulunan "Bakan" ifadelerinin “Bakanlar
Kurulu" olarak değiştirilmesini; fıkranın sonuna "Müzayedesi Bakanlar
Kurulu'nca uygun görülmeyen işletme ruhsatları Türkiye Petrolleri Ortaklığı'na
verilir." ifadesinin eklenmesini;
7. Fıkrasının madde metninden çıkartılmasını arz ve teklif ederiz
 Mehmet Ali Susam  Mehmet Şeker  Turgut Dibek 
 İzmir  Gaziantep  Kırklareli 
 Kemal Değirmendereli  Ali İhsan Köktürk  Aytun Çıray

 Edirne  Zonguldak  İzmir 
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 8 inci maddesinin
(4). Fıkrasının sonuna aşağıdaki cümlenin eklenmesini arz ve teklif ederiz.
 Alim Işık Emin Haluk Ayhan  Mesut Dedeoğlu 
 Kütahya Denizli Kahramanmaraş 
 Cemalettin Şimşek  Erkan Akçay  Bahattin Şeker 
 Samsun Manisa Bilecik 
 Mustafa
Kalaycı Muharrem
Varlı  
 Konya Adana 
"Müzayedesi Bakanlıkça uygun görülmeyen işletme ruhsatları
Türkiye Petrolleri Anonim Ortaklığı'na verilir."
Türkiye Büyük Millet Meclisi Başkanlığına
450 Sıra Sayılı Kanun Tasarısının 8. maddesinin tasarı metninden
çıkarılmasını arz ve teklif ederiz.
 İdris Baluken  Sırrı
Sakık Abdullah
Levent Tüzel 
 Bingöl Muş  İstanbul 
 Adil
Zozani  Mülkiye
Birtane
 Hakkâri
 Kars 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) - Katılamıyoruz Sayın Başkan.
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
İDRİS BALUKEN (Bingöl) – Hasip Kaplan… 
BAŞKAN – Sayın Kaplan, buyurunuz. (BDP sıralarından alkışlar) 
HASİP KAPLAN (Şırnak) – Teşekkürler Sayın Başkan. 
Değerli milletvekilleri, petrol ruhsatları konusu, özellikle ruhsat
alanların belirlenmesi dikkate alındığı zaman Doğu ve Güneydoğu Bölgesi’nde,
özellikle Güneydoğu Bölgesi Şırnak, Mardin, Batman gibi bir alanda yoğun olduğu
görülür ve yine burada raporun haritasına iyi bakarsanız petrolün yoğun olduğu
iller en başta Şırnak, benim ilim ama TKİ kömürü azdır diye kendi tesisini
kapatmıştır bundan yıllar önce, MTA yirmi senedir bölgede inceleme yapma gereği
duymamıştır. Yine, İdil -benim ilçemin sınırları Nusaybin bitişiği, Mardin’i de
kapsıyor- hudut hattında Dinçer ve Çamurluk bölgesinde hâlen şu an doğal gaz ve
petrol çıkıyor. Cudi Dağı’nın tepesinde de 2 bin metreden sonra yani katı
kömürün alt tabakalarında petrol çıkıyor. 
Şimdi bu gerçekliği söyledikten sonra, ruhsatlar konusunda
maalesef maden sektöründe daha önce verilen düzensiz ruhsatlandırma olayının
petrol ve doğal gaz alanında da yapılmış olduğunu üzülerek ifade etmek
istiyorum. Yani, 5.147 adet ruhsattan yüzde 63’ü, işte, 375’i yerli yabancı
ortaklaşa şirkete ait. Burada, tabii, bu rakamlar raporda yazılanlar olduğu
için ifade ediyorum ve karada petrol 2.000, 2.500-3.000 metre arasında çıkarken
maliyeti daha az oluyor. İşte, bir kuyunun maliyeti 3-5 milyon, denizde daha
fazla. Biliyorsunuz, haritada Karadeniz sahil bandı petrol bandı olarak
gözüküyor, bir de Kıbrıs’ın kuzeyi petrol bandı olarak gözüküyor.
Ben burada bir gerçekliğe dikkat çekmek istiyorum. Siz buradaki
petrolleri yirmi yıllığına, on yıllığına yabancı şirketlere bir kanunla vererek
bu olayı düzenleyeceğinizi düşünüyorsanız yanılıyorsunuz. Çok açık ifade
ediyorum, barış ve çözüm sürecinin selameti, bölgede enerji ve güvenlik
denkleminin de selametidir, çok açık ifade ediyorum. Yani, siz, Erbil’le
istediğiniz sözleşmeyi yapın, Irak Kürdistan bölgesel yönetimiyle Suriye
Kürtleriyle denkleminizi, barış ve bütünleşmenizi sağlamadığınız zaman… Çünkü
Dinçer-Çamurluk sıfır noktasında, sınır hattında her taraf petrol ve doğal gaz.
1.500 metrede doğal gaz çıkıyor, 2 bin metrede petrol çıkıyor, 2 binden sonra
da karbondioksit ve şu an nereye kuyu açarsanız bu ürün çıkıyor. Şimdi, siz,
bunu ruhsatlandırsanız da, yabancı şirketlere verseniz de ne oraya boru hattı
döşeyebilir ne oraya gidebilir. Hatta şu an yapılan uygulamada boru hattının
300 metre eni İdil-Midyat arasında koruculara verilmiş ve bütün orman kesilmiş
durumda güvenlik gerekçesiyle, bu bile bunu ifade eder.
Şimdi, burada devlet payına sekizde 1 bir devlet payı öngörünüz
var.
Arkadaşlar, bir topraktan kaynak çıkıyorsa maden olsun, petrol
olsun eğer o kaynağı devlet oraya bir miktarını ayırıp harcamazsa sorunlar
bitmez. Çevre duyarlılığı vatandaşın, işte yabancı şirketlerin gelip orada kâr
edip orayı kirletmesi veya alıp götürmesi sürekli bir adalet duygusunu zedeler
bir tartışma yaratır ama en büyük tartışmanın moment noktası -çok açık Hükûmete
söylüyorum- bu sene sonuna kadar, seçimlere kadar yeni bir anayasa ve yol
temizliği yasalarıyla barış ortamı tesis edilmeden alınacak bu kanunların hepsi
kâğıt üzerinde kalacaktır. Ve burada kanunla bu iş düzenlenmez arkadaşlar. Bu,
ciddi bir strateji, çok ciddi bir politika, çok ciddi bir güvenlik denklemidir.
Bundan sağlıklı çıkabilmek için de Hükûmetin kasım ayı sonuna kadar performansı
önemlidir. Çözüm sürecinde samimiyet ve kararlılık bu yasaların ötesinde
çözümler getirir yoksa bu yasa da kâğıt üzerinde kalır. Benden Şırnak
Milletvekili olarak bunun sadece uyarılması kalıyor. 
Hepinize saygılar.
Bu şekliyle bir işe yaramaz diyoruz, kaldırılsın diyoruz. (BDP
sıralarından alkışlar)
BAŞKAN – Teşekkür ederim Sayın Kaplan.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 8 inci maddesinin
(4). Fıkrasının sonuna aşağıdaki cümlenin eklenmesini arz ve teklif ederiz.
 Mehmet
Günal (Antalya) ve arkadaşları
“Müzayedesi Bakanlıkça uygun görülmeyen işletme ruhsatları Türkiye
Petrolleri Anonim Ortaklığı’na verilir.”
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Günal, buyurun. (MHP sıralarından alkışlar)
MEHMET GÜNAL (Antalya) – Teşekkürler Sayın Başkan.
Değerli milletvekilleri, hepinizi saygıyla selamlıyorum.
Çok önemli bir kanun tasarısı görüşüyoruz. Türkiye'nin enerji
açığını, enerji stratejilerini, enerji politikalarını yıllardır Komisyonda ve
Genel Kurulda konuşuyoruz. Biz beklerdik ki birkaç senedir bekleyen bu kanun
tasarısı o zamanki Sayın Cumhurbaşkanının iadesi nedeniyle köklü bir şekilde
ele alınsın, ilgili kuruluşlarımızın görüşleri alınsın ve dört başı mamur bir
şekilde buradan çıkarılsın ama maalesef, yine aynı şekilde, aşağı yukarı birkaç
değişiklikle esasına fazla dokunmadan bu kanun buradan geçirilmeye çalışılıyor.
Bunun, Türkiye'nin enerji politikaları açısından, gelecek açısından çok da
sağlıklı olmadığını baştan belirtmemiz lazım. 
Buradaki önergede değerli arkadaşlar -son maddeye Hükûmetin de bir
önergesi var ama çok dolaylı görünüyor- biz doğrudan müzayedesi Bakanlıkça
uygun görülmeyen işletme ruhsatlarının TPAO’ya verilmesini öneriyoruz, daha
doğru bir yaklaşım olduğunu düşünüyoruz. 
Bunun dışında değerli arkadaşlar, çok fazla eleştiri var bu
tasarıyla ilgili. İlgili kuruluşlar bizlere de görüşlerini bildirmişler,
Komisyona da bildirmişler ama öncelikle benim burada en çok dikkatimi çeken şey
TPAO’nun daha da zayıflatılıyor olması. Birçok ülkede bu faaliyetler entegre
bir şekilde yürütülürken bizde zamanında zaten yavaş yavaş bu enerji sektöründe
bir dağınıklık oluşmuştu. Geçtiğimiz günlerde yine TPIC’le
ilgili de farklı bir operasyon gündeme geldi, biz tam tersine parçalıyoruz.
Yani güçlendirmemiz lazımken, bütün faaliyetleri bir araya getirip daha güçlü
bir millî petrol şirketi yaratmamız gerekirken, maalesef, bütün hepsinin gücünü
dağıtan güya farklı şekillerde şirketlerle, yan kuruluşlarla, yurt dışındaki
birtakım çalışmalarla maalesef gücümüzü bölüyoruz. Bu millî bir politika olması
gerekirken, piyasanın insafına terk ettiğimiz bir düzenlemeyle karşı
karşıyayız. Ben gerçekten merak ediyorum birçok arama yatırımı yapan TPAO’nun
da -Sayın Bakan belki birazdan bölümde, sorular kısmında cevap verebilir ama-
neden TPIC’in bu şekliyle farklılaştırıldığını.
Arkasında ne var, gerçekten biz anlayamadık. Ruhsatlar bir yerde, arama
faaliyetleri bir yerde… Şimdi ne olacak, yeni süreç nasıl işleyecek? Ben
açıkçası merak ediyorum. 
Bir de, burada, eğer, yeni bir şey yapmayacaksak yani ikiye
bölünerek iki şirket yapacaksak neden, o zaman, TPIC’i
alıp BOTAŞ’la birleştirmeye çalışıyorsunuz? Yani biz gayesini tam anlayabilmiş
değiliz. Tam tersine, bizim, entegre, bütün aramaları, faaliyetleri bir araya getirecek
-üretim faaliyetlerini- bir yapıya ihtiyacımız var diye düşünüyorum. 
Tabii, birçok yerde söylüyorlar, güzel, hoş geliyor kulağa, işte,
yurt dışında, şurada, şurada TPAO arama yapıyor… İyi güzel de, benim ülkemdeki
aramalar ne olacak? Sıkça duyduğum bir şey ve çok üzülüyorum “Efendim, bizim,
derinlerde arama yapacak teknolojimiz yok.” veya “Derinlerde arama yapmak
pahalı.” deniyor. Bütün dünya buna yönelmiş ve bu yaptığımız hesaplamalar hep
stratejiden, öngörüden yoksun olduğumuz için, petrolün varili 30-40 dolarken
yapılan aramalar, taramalar ve yapılan hesaplamalar. Petrolün 140 dolara kadar
çıktığı ortamda, biz, hâlâ, denizlerdeki sondajlardan, derinlerdeki
petrollerden konuşuyoruz. Türkiye'nin yetişmiş insanları var, doğru bir şekilde
yol göstererek bu teknolojilerin daha derinliklerde petrol arama teknolojisinin
yapılmasını, alternatif ürünlere doğru kayacak araştırmaların yapılmasını
sağlayacak bilim adamlarımız da yetişiyor ama öngörüsüzlükten ve aceleyle
getirilen tasarılardan dolayı, maalesef, onların önünü kapatmış oluyoruz. 
Kısacası, burada, yurt dışında on iki yıldır yeni bir üretim
sahası almamış bir şirket, hatta bazı ülkelerdeki yerleri kaybetmişiz. Şimdi,
“Irak’ta birtakım faaliyetler yapıyoruz.” diye söylüyoruz. Buradan da bir şey çıkmıyor.

Dolayısıyla, bu kanunun Türkiye Petrolleri Anonim Ortaklığını
güçlendirmeyle ilgili hiçbir şey içermediğini görüyoruz. Yol yakınken biraz
daha buralarda ekleme yapma şansımız var, bu yapıyı bir gözden geçirmemiz
lazım. Şirketlerle ilgili alınan kararları da, Hükümeti ve Sayın Bakanı burada,
bir defa daha gözden geçirmeleri için uyarıyor, saygılar sunuyorum. (MHP
sıralarından alkışlar) 
BAŞKAN – Teşekkür ederim Sayın Günal. 
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 sıra sayılı Petrol Kanunu Tasarısının 8.
Maddesinin 4. Fıkrasında bulunan "Bakan" ifadeleri “Bakanlar
Kurulu" olarak değiştirilmesini; fıkranın sonuna "Müzayedesi Bakanlar
Kurulu'nca uygun görülmeyen işletme ruhsatları Türkiye Petrolleri Ortaklığı'na
verilir." ifadesinin eklenmesini;
7. Fıkrasının madde metninden çıkartılmasını arz ve teklif ederiz
 Mehmet
Ali Susam (İzmir) ve arkadaşları 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
BAŞKAN – Buyurun Sayın Susam. 
Buyurunuz. (CHP sıralarından alkışlar) 
MEHMET ALİ SUSAM (İzmir) – Sayın Başkan, çok değerli
milletvekilleri; bu madde, bu kanunla ilgili konuştuğumuz önemli maddelerden
bir tanesi. Olay şudur: Petrol aramalarında ruhsat almış şirketler en fazla
kırk yıl sonunda ruhsat aldıkları kuyuları terk ediyorlar. Eski kanunda, bu
terk edilen kuyular TPAO’ya veriliyordu, TPAO bu kuyularda, kendisi açısından
verimliliğine inandığı kuyularda, masraf etmeden millî petrolümüzü çıkarıp ülke
ekonomisinin hizmetine sunuyordu. Bu kanun görüşmelerinde bunun
değiştirilmemesi konusunda tüm ısrarımıza rağmen, TPAO’ya verilmesi yerine bir
ihaleye çıkılarak “Hangi şirket daha fazla verirse ona verelim.” şeklinde
Hükûmet görüşü oluştu. Biz, bunun bu kanunun ruhunda olması gereken… Petrol işi
ulusal bir iştir ve terk edilmiş ruhsatların bundan sonra TPAO’ya verilerek
Türkiye'de petrol arama işinin ulusal bir temsilcisi olan TPAO’nun
güçlendirilmesi gerektiğinin altını çizmiştik. Bu anlamıyla, bugün görüyorum ki
bu haklı düşüncemiz Hükûmet tarafından Komisyonda kabul edilmemesine rağmen
Adalet ve Kalkınma Partisinin vermiş olduğu bugünkü önergelerle tekrar eski
konumuna getirilme konusunda adım atılıyor. Demek ki doğru söylemişiz. Doğru,
bugün burada düzeltilme noktasına geliyor. Bundan dolayı da bu anlamıyla olumlu
buluyorum ama yeterli değil olduğunun da altını çizmek istiyorum. Niye yeterli
değil? Çünkü TPAO’yu ve petrol işini ulusal bir iş olarak görmüyorsanız ve
burada petrol arama işinde ve diğer işlerde TPAO’yu güçlü bir şirket hâline
getirmiyorsanız ve bu anlamıyla da onun kaynaklarını güçlendirmiyorsanız,
petrol işini bir piyasa işi olarak görüyorsanız, piyasanın dinamiklerine ve
gücüne bırakıyorsanız, piyasanın dinamik ve güçleri uluslararası petrol
şirketlerinin gücü karşısında TPAO’yu kendi hâlinde bir şirket hâlinde bırakır
ve bu anlamıyla da biz ulusal bir petrol politikasını hayata geçirme noktasında
olamayız. Onun için dedik ki, bu kanuna “Devlet adına petrol işini TPAO yürütür.”
diye maddeye yazılmasını arzu ettik ve istedik ama maalesef bunu gerçekleştiremedik.

Değerli arkadaşlar, bu kanunda gördüğümüz diğer eksiklikler de
şunlardır. Bu kanun bu dediğim maddelerin ötesinde şöyle bir bakış açısına
sahiptir: Bizim gücümüz, kudretimiz yok, bu ülkede petrol arama durumunda
değiliz; bırakalım petrol aramayı büyük şirketler yapsın. Yani petrol arayan
bir ülke olmaktan çıktık petrol aranmasına sahalarımızı terk etmiş bir ülke
konumundayız. Tasarının mantığında, temel görüşünde bu hâkim olmuştur. Biz ise
bu ülkenin ulusal bir petrol politikasıyla, ciddi bir konu olan petrolün
aranmasında devletin daha çok kaynak, daha organize bir strateji ve daha iyi
sonuçlar almasının gereğine inanıyoruz. 
Dünyada petrole uluslararası güçler ve küresel güçler öyle bir
şekilde bakıyorlar ki tüm dünyadaki savaşların nedeni, Orta Doğu’daki kargaşanın
nedeni petrol kaynaklarına ve hidrokarbona sahip olma iddiasından ortaya
çıkmaktadır. Churchill şöyle bir söz söylemiştir: “Dünya artık bir noktaya
geldi ki bir damla petrol bir damla kandan önemli oldu.” demiştir. İkinci Dünya
Savaşı ve dünya savaşlarında emperyalistlerin bakış açısı bu noktadadır.
Petrole böyle bakanlara karşı bizim de ulusal petrol politikası ve petrol
kaynaklarımıza…
MEHMET AKİF HAMZAÇEBİ (İstanbul) – Churchill mi söyledi?
MEHMET ALİ SUSAM (Devamla) – Churchill söyledi. Churchill’in
söylediği bu noktadaki anlayışı bizler de bu anlamıyla ciddi bir şekilde
değerlendirmeliyiz. Bu kanundaki hassasiyetimiz budur. 
Bir hassasiyetimiz de millî
parkları heba etmeyecek çevreci bir anlayışa sahip çıkmaktır. 
Hepinize saygılar sunuyorum. (CHP sıralarından alkışlar)
BAŞKAN – Teşekkür ederim Sayın Susam.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının 8
inci maddesinin dördüncü fıkrasının aşağıdaki şekilde değiştirilmesini arz
ederiz.
 Nurettin
Canikli (Giresun) ve arkadaşları
"(4) İşletme hakkı süresi sona eren sahalar, işletme ruhsatı
verilmek üzere, Bakan onayıyla müzayedeye çıkarılabilir. Ancak müzayedeye
çıkılmadan önce Bakanlık bu sahayı işletme ruhsatı konusu olarak isteyip
istemediğini süre tayini suretiyle yazacağı bir yazı ile Türkiye Petrolleri
Anonim Ortaklığı'ndan sorar. Türkiye Petrolleri Anonim Ortaklığı'nın talebi
hâlinde saha müzayedeye çıkarılmaz. İşletme ruhsatı evvelce müzayedeye
çıkarılmış bulunan bir işletme sahasının tamamı veya bir kısmı yine Bakan
onayıyla müzayededen kaldırılabilir. İdari yaptırım sonucu iptal edilen işletme
ruhsatının sahibi olan petrol hakkı sahibi veya sahipleri aynı işletme
ruhsatında tekrar hak sahibi olamazlar."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Takdire bırakıyoruz Sayın
Başkanım.
BAŞKAN – Hükûmet katılıyor musunuz?
ENERJİ VE TABİİ KAYNAKLAR BAKANI TANER YILDIZ (Kayseri) – Kabul
ediyoruz Sayın Başkanım.
MAHİR ÜNAL (Kahramanmaraş) – Gerekçe…
BAŞKAN – Gerekçeyi okuyun lütfen:
Gerekçe: Maddede yapılan değişiklikle süresi biten işletme
ruhsatının ihtiva ettiği ve ticari olarak işletmeye elverişli olan petrol
rezervlerinin sürdürülebilir şekilde ülke ekonomisine kazandırılması amacıyla,
tespit edilecek bedel üzerinden açık arttırma usulü ile yatırımcıların
tekliflerinin alınması amaçlanmıştır. Ancak öncelikle bu şekildeki işletme
ruhsatlarının açık arttırmaya çıkılmadan önce kamu yararı gözetilerek Türkiye
Petrolleri Anonim Ortaklığı'na sahayı alıp almayacağının sorulması, Türkiye
Petrolleri Anonim Ortaklığının sahayı almak istememesi halinde müzayede
işlemine başlanılması öngörülmüştür. Öte yandan diğer Kamu hizmetlerinde olduğu
gibi, idari yaptırımlar sonucunda işletme ruhsatı iptal edilen bir petrol hakkı
sahibinin aynı sahaya tekrar sahip olmasını önleyici tedbir olarak, gerekli
düzenleme de maddede yapılmıştır.
BAŞKAN – Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
Madde 9’da dört önerge vardır; iki önerge birbirinin aynıdır,
onları beraber işleme alacağım. 
Şimdi, sırasıyla okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 9.
Maddesinin 1. Fıkrasına aşağıdaki hükmün eklenmesini arz ve teklif ederiz.
 Mehmet Ali Susam Kemal Değirmendereli Mehmet Şeker
 İzmir Edirne Gaziantep
 Turgut
Dibek Dilek Akagün Yılmaz
 Kırklareli Uşak
"Devlet hissesine ilaveten ruhsat alma aşamasında yatırımcı R
faktörüne bağlı olarak Devlete vermeyi teklif edeceği hisse miktarını belirtir,
bu miktar Madde'de belirtilen ruhsat verme kriterleri
ile birlikte dikkate alınır."
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının
9. Maddesinin 2. Fıkrasının madde metninden çıkarılmasını arz ederiz.
 Nurettin Canikli Mustafa Elitaş Mehmet
Doğan Kubat
 Giresun Kayseri İstanbul
 İsmail
Tamer Ahmet Öksüzkaya
 Kayseri Kayseri
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 9 uncu maddesinin 2
nci fıkrasının tasarı metninden çıkarılmasını arz ve
teklif ederiz.
 Alim Işık Emin Haluk Ayhan Bahattin Şeker
 Kütahya Denizli Bilecik
 Mesut Dedeoğlu Cemalettin Şimşek Erkan Akçay
 Kahramanmaraş Samsun Mersin 
 Muharrem
Varlı Mustafa
Kalaycı
 Adana Konya
Türkiye Büyük Millet Meclisi Başkanlığına
450 Sıra Sayılı Kanun Tasarısının 9. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Mülkiye
Birtane Adil
Zozani
 Kars Hakkâri 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) – Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılmıyoruz
Sayın Başkan. 
İDRİS BALUKEN (Bingöl) – Levent Tüzel, Başkan. 
BAŞKAN – Sayın Tüzel, buyurunuz. (BDP sıralarından alkışlar)
ABDULLAH LEVENT TÜZEL (İstanbul) – Sayın Başkan, değerli
milletvekilleri; hepinizi saygıyla selamlıyorum. 
450 sıra sayılı Türk Petrol Kanunu Tasarısı üzerine görüşüyoruz.
Blokumuz, bu sunulan yasa tasarısı üzerindeki bütün maddelere karşı
çıkmaktadır. 
Öncelikle bu yasanın bir evveliyatı var tabii. 2007 yılında
Cumhurbaşkanı Ahmet Necdet Sezer’in bu yasayı, benzer nitelikteki yasayı veto
etmesi söz konusu. Elbette yasalarda olması gereken, beklenen temel mantık,
ülke, kamu ve halk yararının gözetilmesidir. Cumhurbaşkanı Ahmet Necdet Sezer
de bunu görmediği için veto etmişti. Aslında bu yasa için de “Millî menfaatlere
uygun.” denmekte. Tabii, sadece yasanın başına “Türk” kelimesini koymakla millî
menfaati burada ararsanız bir mesele görmezsiniz. Ancak bu yasanın çıkmasında
yerli, yabancı bütün uluslararası tekellerin güç, çıkar ve menfaatleri söz
konusudur. Dolayısıyla, burada bir millî menfaat görmek mümkün değil. 
Aslında söz konusu menfaatlerin Orta Doğu coğrafyasını ne hâle
getirdiğini bugün hep beraber görüyoruz. Yani kaynayan cadı kazanının ve bütün
bu savaş ortamının arkasında Orta Doğu’daki enerji kaynaklarına sahip olma,
bunları kontrol altına alma güdüsü olduğu, bir emperyalist paylaşım,
uluslararası şirketlerin güç kavgası olduğu çok açık. Ne yazık ki Türkiye
devleti Hükûmeti izlediği politikalarla bu batağa bizleri de sürüklemiştir.
Yapılan boru anlaşmaları ve hatları, birtakım ruhsatlarla ülkemiz de böylesi
bir güvenliksiz ortama doğru sürüklenmiştir. 
Aslında bu süreç Hükûmetle birlikte başlamadı tabii. Yani enerji
kaynaklarının ve bunların kontrolünün, bunlarla ilgili yasaların parçalanması,
hani şu on beş günde on beş yasa çıkartan Kemal Derviş’le birlikte başladı.
2001 yılında Doğal Gaz Piyasası Kanunu’yla, 2003 yılında Petrol Piyasası
Kanunu’yla bu parçalanma süreci TÜPRAŞ ve PETKİM gibi petrol ürünleri
alanındaki kuruluşların özelleştirilmesiyle devam etti. Bu özelleştirme, bu piyasacılık, bu piyasaya açılma şimdi TPAO’ya doğru gelmiş
durumda ve entegre bir tesis üretiminden rafinerisine, dağıtımından piyasasına,
TPAO’nun buradaki gücü çok açık bir şekilde zayıflatılmakta ve parçalanmaya
tabi tutulmakta. 
Bu konuda ilgili odalar, PETROL-İŞ başta olmak üzere, ilgili
sendikaların görüş ve itirazlarına rağmen “Nedir bu Hükûmetteki kararlılık,
neyin eseridir?” derseniz çok uluslu şirketlere arama ruhsatı vermek, onların
işlemlerini kolaylaştırmak, muafiyetler getirmek. Aslında bu politika Hükûmetin
her uygulamasında, icraatında karşımıza çıkıyor. Hatırlayacaksınız, üçüncü
havalimanı projesinde “O çukurları milyonlarca liraya sattım.” diye övünen bir
Ulaştırma Bakanı var. Aslında bu zihniyet kendisine, ülkesine, halkına,
doğasına, toprağına yabancılaşan bir politikanın, zihniyetin, her tür insani
değere uzaklaşan bir anlayışın sonucudur. İşte, aynı kafa, aynı politika bugün
de karşımıza çıkmakta. üçüncü köprünün temel atma töreninde Kanal İstanbul
Projesi’nde, Galataport’un satışında, Haliç’e yapılan
yatırımlarda, her yerde karşımıza çıkmakta. 
Sayın Bakan, marifet 135 maddelik yasayı 29 maddeye düşürmek de
değil. Gerçekten millî çıkarları ve ülkenin geleceğini düşünmek nerede
mümkündür biliyor musunuz? Suların, kaynakların kontrolsüzce yüzde 15 oranında
daha fazla tüketildiği böyle bir yasa hazırlamakla değil ya da doğal gaz satışı
ve boru hatlarının insanlara pazarlandığı, yabancılara arama izni verilerek bir
imtiyaz ve muafiyetin tanındığı bir yasa çıkartmak da değildir. Aynı şekilde bu
arama, rafineri, üretim, dağıtımda kullanacakları malzemelere muafiyet getiren,
harç istisnası tanıyan bir yasada aslında halkın da yeri yoktur. Dolayısıyla,
bütün görevi yatırımcıların işlerini kolaylaştırmak olarak tarif eden, görevini
böyle tarif eden bir bakanın bu ülkenin çıkarlarını savunduğunu söylemek de
mümkün değil. 
Bu nedenle, bu yasanın geri çekilmesini talep ediyoruz. Ben de bu
ülkenin ihtiyaç duyduğu, eşitsizlikleri, hukuksuzlukları giderecek yasaların
hazırlanmasını teklif ediyorum. 
Teşekkür ediyorum. (BDP sıralarından alkışlar) 
BAŞKAN – Teşekkür ederim Sayın Tüzel. 
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Sayın milletvekilleri, şimdi okutacağım iki önerge aynı mahiyette
bulunduğundan önergeleri birlikte işleme alacağım. Talepleri hâlinde önerge
sahiplerine ayrı ayrı söz vereceğim veya gerekçelerini okutacağım. 
Şimdi aynı mahiyetteki önergeleri okutuyorum: 
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 9 uncu maddesinin 2
nci fıkrasının tasarı metninden çıkarılmasını arz ve
teklif ederiz.
 Alim
Işık (Kütahya) ve arkadaşları
Aynı mahiyetteki diğer önergenin imza sahipleri: 
Nurettin Canikli (Giresun) ve arkadaşları
BAŞKAN – Komisyon, önergelere katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKAN VEKİLİ HÜSEYİN ÜZÜLMEZ (Konya) –Takdire bırakıyoruz Sayın
Başkan. 
BAŞKAN – Hükûmet katılıyor mu?
ENERJİ VE TABİİ KAYNAKLAR BAKANI TANER YILDIZ (Kayseri) –Kabul
ediyoruz Sayın Başkan. 
BAŞKAN – Sayın Doğru, siz mi konuşacaksınız? 
REŞAT DOĞRU (Tokat) – Evet. 
BAŞKAN – Buyurunuz. (MHP sıralarından alkışlar) 
REŞAT DOĞRU (Tokat) – Sayın Başkan, sayın milletvekilleri; 450
sıra sayılı Kanun Tasarısı’nın 9’uncu maddesi üzerine vermiş olduğumuz
önergeyle ilgili söz almış bulunuyorum. Yüce Meclisi saygıyla selamlıyorum. 
Tabii, bu kanunu süratli bir şekilde çıkartıyoruz. Bu kanunda,
özellikle Türkiye Petrolleri Anonim Ortaklığının yok edilmesi birçok yerde, hem
sivil toplum kuruluşları nezdinde hem vatandaş nezdinde çok büyük tepkilere
sebep oluyor. Doğrudur da, Türkiye Petrolleri Anonim Ortaklığı uzun yıllardan
beri ülkemize çok önemli hizmetler yapmış, bundan sonraki aşamada da
güçlendirilerek hizmet yapması gereken bir kuruluştur. Ancak, gördüğümüz
kadarıyla bu kuruluş yavaş yavaş ortadan kaldırılıyor gibi görülüyor. 
Sayın milletvekilleri, ülkemizde artan enerji talebi
incelendiğinde, ülkemizin enerji talebinin hızla arttığı görülmektedir; burası
gerçektir. Refahımızı ve ekonomik gelişmemizi devam ettirmek için söz konusu
artan talebin makul maliyetler ve koşullarla, zamanında, güvenli ve kesintisiz
bir şekilde karşılanması, özetle enerji arz güvenliği hususu ülkemizin geleceği
açısından da çok önemlidir. 
Enerjide tabii yüksek dışa bağımlılığı dikkate aldığımızda ise
enerji ihtiyacımızın neredeyse dörtte 3’ünü ithal ediyoruz. Petrol ve doğal
gazda ise dışarıya bağımlılık yüzde 90’ların üzerindedir. Esasen elektrik
üretimimizin de yarısının doğal gazdan karşılandığı akılda tutulduğunda, doğal
gaz bağımlılığımızdan dolayı elektrik arz güvenliğimizin de tehdit altında
olduğu maalesef aşikârdır. Enerji ithal faturamız toplam ithalatımızın ve cari
açığımızın da önemli bir kısmını teşkil etmektedir. 
Tabii, burada, petroldeki bu durum, doğal gazdaki bu durum göz
önüne alındığı zaman, ülkemizin, özellikle önümüzdeki dönemlerde enerji
ihtiyacı söz konusu olunca alternatif enerji kaynaklarına da süratli bir
şekilde yönelmesi gerekmektedir. Şöyledir ki: Türkiye’mizde küresel ısınma yani
petrol ürünlerinin kullanılmasıyla beraber karbondioksit emisyonu artmaktadır.
Bununla beraber küresel ısınma da yoğun bir şekilde, dünyanın olduğu gibi,
ülkemizin de önemli bir sorunu hâline gelmektedir. İşte, küresel ısınmalardaki
bu tablonun düzenlenmesi noktasında alternatif enerji kaynaklarına da mutlaka
geçilmelidir. 
Bu yönlü olarak da, işte, HES santrallerinden tutun da rüzgâr
santrallerine, güneş enerjisine kadar da yoğun bir şekilde konunun
desteklenmesi gerekmektedir. Gerçi, şu anda, ülkemizdeki hidroelektrik
santrallerinde çok ciddi noktada sıkıntılar vardır. Birçok yerde planlı plansız
şekilde doğanın korunması veyahut da, işte, ekolojik şartların
değerlendirilmesi göz önüne alınmadan maalesef HES santralleri kurulmaktadır.
Tabii, elde edilen enerji önemlidir ancak oradaki doğa da çok önemlidir. 
Bakınız, milletvekili olduğum Tokat ilimizden geçen Yeşilırmak
vadisi üzerinde onlarca HES santrali kurulmuştur. Bu santrallerin kurulmasına
oradaki çiftçi kardeşlerimiz karşıdır, insanlarımızın birçoğu karşıdır. Tabii,
büyük enerji santralleri kurulsun, onlara diyeceğimiz bir şey yoktur ama küçük
ırmakların üzerinde, derelerin üzerinde kurulmakta olan HES santrallerinin de o
bölgelerdeki doğal yapıyı, o canlı florayı ne kadar etkilemiş olduğu da
barizdir. Dolayısıyla, bu santrallere izin verilmemelidir; verilmiş olan o
izinler mutlaka tekrar gözden geçirilmelidir, ÇED raporları ciddi manada
değerlendirilmelidir. 
Özellikle, bakınız, işte, rüzgâr enerjisi… Rüzgâr enerjisiyle
ilgili olarak, bu yönlü olarak rüzgâr enerjisi desteklenmelidir. Gerçi onların
da son zamanlarda yapmış olduğu bazı yan etkiler vardır ama en azından rüzgâr
güllerinin mesafesi yükseltilerek yani yerden yüksekliği daha yükseklere
çıkartılması, veya orman alanlarının dışında başka yerlere kurulması, orman
alanlarının dışındaki yerlere kurulması, bu enerji sistemlerinin desteklenmesi
doğru bir kaynak olacaktır. Ancak, gördüğümüz kadarıyla bu da değildir. 
Güneş enerjisi konusunda da çok ciddi adımlar atılmalıdır ve
devlet desteklemelidir. Bu yönlü olarak da beklentilerin artmakta olduğunu
ifade etmek istiyorum. Tabii, ülkemizde özellikle yeni yeni kaynakların
oluşturulması gerekmektedir. 
Bakınız, Türk dünyasında Bakü-Tiflis-Ceyhan Projesi vardır. Bu
projenin mutlaka, sayın milletvekilleri, desteklenmesi ve korunması
gerekmektedir. Şu an itibarıyla bazı noktalarda yapılan çeşitli araştırmalar
neticesinde bu hattın çok fazla kârlı olmadığı noktasında söylemler vardır ama
burası özellikle yüce Türk devleti için, Türk milleti için yaşaması gereken çok
önemli bir projedir çünkü bu projenin esas özelliği, Türk dünyasındaki
bağımsızlığın temeli ve göstergesidir. Bu noktada da özellikle Kazakistan
petrolleri, Aktau petrolleri bunun içerisine
katılmalıdır. Başka kaynaklar ortaya konulmalıdır. TPAO işte burada devreye
girmeli ve Bakü-Tiflis-Ceyhan Petrol Boru Hattı Projesi’nin devamı mutlaka
artırılarak ve önemi de geliştirilerek devam ettirilmelidir.
Bunların yanında, Türk dünyasında Türkmenistan doğal gazı vardır.
Türkmenistan doğal gazı da mutlaka ama mutlaka Türkiye üzerinden Batı’ya
gönderilmelidir ve Türkmenistan doğal gazı üzerinde de çalışma yapılmalıdır
diyor, yüce Meclisi saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Doğru.
Diğer önergenin gerekçesini okutuyorum:
Gerekçe:
Tasarıda sektörün tabi olacağı vergilendirmeyi düzenleyen maddede,
keşfedilen rezervlerin elde edilmesi ve bunların üretilmesi için gerekli olan
her türlü tesisatın kurulmasına ilişkin yapılan bütün masraflar Vergi Usul
Kanunu kapsamında gider yazılarak elde edilen gelirlerden indirilebilmektedir.
Bu kapsamda arama, geliştirme ve üretim safhalarında petrolün çıkarma ve pazara
ulaştırma maliyetleri yatırımcı tarafından ilgili vergi mevzuatlarındaki
düzenlemelerle aynen geri alınabildiğinden, düşük graviteli
petrol için ayrıca indirim yapılmasına ihtiyaç bulunmamaktadır.
BAŞKAN – Önergeleri oylarınıza sunuyorum: Kabul edenler… Kabul
etmeyenler… Kabul edilmiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 9.
Maddesinin 1. Fıkrasına aşağıdaki hükmün eklenmesini arz ve teklif ederiz.
 Mehmet
Ali Susam (İzmir) ve arkadaşları
"Devlet hissesine ilaveten ruhsat alma aşamasında yatırımcı R
faktörüne bağlı olarak Devlete vermeyi teklif edeceği hisse miktarını belirtir,
bu miktar Madde'de belirtilen ruhsat verme kriterleri
ile birlikte dikkate alınır."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MUSTAFA ÖZTÜRK (Bursa) – Katılmıyoruz Sayın Başkan.
BAŞKAN – Hükûmet, katılıyor musunuz?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Değirmendereli, buyurun. (CHP sıralarından
alkışlar)
KEMAL DEĞİRMENDERELİ (Edirne) – Teşekkür ederim Sayın Başkan.
Sayın Başkan, değerli milletvekilleri; 450 sıra sayılı Petrol Yasa
Tasarısı’nın 9’uncu maddesindeki önergemiz üzerine söz almış bulunuyorum. Yüce
Meclisi saygıyla selamlarım.
Değerli milletvekilleri, altmış yıl aradan sonra yeni bir petrol
kanunu yapıyoruz. Tartıştığımız bu yasa gelecek on yılların da uygulamalarını
belirleyecek. Petrol zengini bir ülke değilseniz petrol politikalarını ulusal
güvenlik, stratejik iş birliği noktasından hareketle bu kaynaklardan en iyi
şekilde yararlanmayı sağlayacak şekilde, gelirlerin de hakça paylaşılması üzerine
kurmalısınız. 
Değerli milletvekilleri, bakınız, gerek petrol üreticileri gerekse
bu kaynağa bağımlı ülkeler günün değişen koşulları çerçevesinde farklı
politikalar izlemektedirler. Şimdi, bizim 9’uncu maddenin birinci fıkrasında,
bu yasamızda devlet hissesi olarak 1/8 saptanmıştır. Bu daha önceki yasada da
aynı şekilde geçerlidir ancak 1954 yılında çıkan yasa dönemindeki teknolojiler,
o dönemki petrol fiyatlarından dolayı o döneme ilişkin olarak böyle bir oran
kabul edilebilir bir oran olabilir ancak bugün geldiğimiz noktada hem petrol
fiyatlarının yer yer 150 dolarlara çıktığı ve arama, üretme teknolojilerinin
çok geliştiği günümüzde daha farklı değerlendirmeler yapılmaktadır bu devlet
hisseleri konusunda. Söz gelimi Mozambik’te, Hindistan’da, Kolombiya’da,
Cezayir’de, Azerbaycan’da -bu yüzde 12,5 olarak ifade edilen değerin- petrol
kaynağının zenginliğine göre devlet hissesi alınmaktadır. Mesela, çok ilginç,
bu konuyla ilgili araştırma yapmaya başladığımızda şunu gördüm: Petrol zengini
Libya’nın -zengin kaynakları var ama- petrol sahalarının hepsinin farklı
zenginlikleri var ve Libya’daki petrol şirketi ihaleye çıktığında her ayrı
alanla ilgili olarak devlet hissesi farklı tespit edilmiş durumda. İşte söz
gelimi, oradaki farklı uygulama, sadece petrol arayan, üreten şirketler
-Libya’da evet zengin kaynaklar var- Akdeniz baseninde yüzde 8 alıyorlar yani
yüzde 92’sini devlet alıyor. Bir başka basende yüzde 28,5 veriyor petrol
şirketi yani yüzde 72,5 alıyor oradaki devlet. Yani bunun gibi farklı jeolojik
yapılarda, farklı pozisyonlardaki sahalarda, farklı zenginliklere sahip
sahalarda farklı oranlar geçerli olmakta. Yani biz de bu 1/8 olarak
belirlediğimiz oranı… Tutalım ki yarın Akdeniz’de zengin petrol kaynakları
bulduk, zengin doğal gaz yatakları bulduk, yani oradan bizim ülke insanımız
niye daha fazla pay alarak faydalanmasın? Yani oradaki zengin kaynaklara
rastlayan bir şirket, üretimine göre oradan bize yüzde 20, yüzde 25 verebilsin
yani bu esnekliği sağlayabilmeliyiz. Bunun, gerçekten gelecek dönem için önemli
olduğunu düşünmekteyiz. 
Dünya geneline bakıldığında da bu oranların vergiyle birlikte
yüzde 80’lere kadar çıktığını görmekteyiz. Evet, yani bizim petrolümüzün
zenginliği konusunda yeterince arama yapılmadığı için daha çok arama yapılsın
diye birtakım teşvikler getiriyoruz ama burada da temel olan önergemizin de
onaylanmasıyla, R faktörünün uygulanmasıyla kaynaklarımızdan en iyi şekilde
yararlanmak ve olası zengin yataklardan elde edilecek petrol gelirlerinin de
hakça paylaşılmasını sağlayacak doğru bir zemini oluşturmuş olacağız.
Ben, önergemizin, Sayın Hükûmet yetkilileri ve Genel Kurul
tarafından değerlendirileceğini umuyor, saygılar sunuyorum. (CHP sıralarından
alkışlar)
BAŞKAN – Teşekkür ederim.
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul edenler… Kabul etmeyenler…
Karar yeter sayısı yoktur.
Birleşime beş dakika ara veriyorum.

Kapanma Saati: 19.03


ALTINCI OTURUM
Açılma Saati: 19.10
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Altıncı Oturumunu açıyorum.
Tasarının 9’uncu maddesi üzerinde verilen Edirne Milletvekili
Sayın Kemal Değirmendereli ve arkadaşlarının önergesinin oylamasında karar
yeter sayısı bulunamamıştı. Şimdi, önergeyi tekrar oylarınıza sunacağım ve
karar yeter sayısı arayacağım: Önergeyi kabul edenler… Önergeyi kabul
etmeyenler… Önerge reddedilmiştir, karar yeter sayısı vardır. 
450 sıra sayılı Kanun Tasarısı’nın görüşmelerine devam edeceğiz. 
Komisyon? Burada.
Hükûmet? Burada.
Kabul edilen önergeler doğrultusunda maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Muhterem milletvekilleri, şu maddenin üzerinde çalışıp ondan sonra
ara vereceğim; şu kapıyı da kilitlettireceğim yani.
Maddede üç önerge vardır, sırasıyla okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 10.
Maddesinin 3. Fıkrasında bulunan “su üzerindeki haklarına tecavüz etmeden”
ifadesinden sonra “bölge ihtiyaçlarını da göz önünde bulundurmak üzere DSİ ve
Çevre Bakanlığı’ndan alınacak izinler çerçevesinde” ibaresinin eklenmesini, 
4. Fıkrasının sonuna aşağıdaki ifadenin eklenmesini, 
5. Fıkrasında bulunan “ve milli parklardaki” ibaresinin madde
metninden çıkartılmasını arz ve teklif ederiz. 
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal Değirmendereli Ali İhsan Köktürk Aytun Çıray
 Edirne Zonguldak İzmir
 Süleyman
Çelebi
 İstanbul
“Geleneksel olmayan yöntemlerle faaliyet gösterenler,
faaliyetlerinin içme suları açısından tehdit oluşturma olasılığına tedbiren Çevre Bakanlığı ve DSİ’nin onayına tabidir.”
Türkiye Büyük Millet Meclisi Başkanlığına,
450 sıra sayılı Türk Petrol Kanunu tasarısının 10. uncu maddesinin
1.nci fıkrasında geçen “üç yıldan” ibaresinin “beş yıldan” olarak
değiştirilmesini ve (5). fıkrasında geçen “ve milli parklardaki” ibaresinin
madde metninden çıkartılmasını arz ve teklif ederiz.
 Alim Işık Emin Haluk Ayhan Bahattin Şeker
 Kütahya Denizli Bilecik
 Mesut Dedeoğlu Erkan Akçay Muharrem Varlı
 Kahramanmaraş Manisa Adana
 Cemalettin Şimşek Yusuf Halaçoğlu Mustafa Kalaycı
 Samsun Kayseri Konya
 Seyfettin
Yılmaz
 Adana
Türkiye Büyük Millet Meclisi Başkanlığına
450 Sıra Sayılı Kanun Tasarısının 10. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 İbrahim Binici Mülkiye Birtane Adil
Zozani
 Şanlıurfa Kars Hakkâri 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MUSTAFA ÖZTÜRK (Bursa) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkanım.
BAŞKAN – Kim konuşacak?
İDRİS BALUKEN (Bingöl) – Gerekçe…
BAŞKAN – Gerekçe.
Gerekçe
Bu maddede kamulaştırma kapsamında adeta savaş hukuku
işletilmektedir. 2942 sayılı kamulaştırma kanunu 27. maddesi ile acele
kamulaştırma işlemleri Bakanlar Kurulunca yapılabilir. Maddenin bütününe
bakıldığında yurt savunması ihtiyacı veya acil durumlarda bu maddeye
başvurulmalıdır. Daha önce HES uygulamalarında Hükümet bu maddeyi hoyratça
kullanmıştır. Hatta bu yetkiyi kurumlara devrederek Bakanlar Kurulunu bile
devreden çıkarmıştır. "Su akar, Türk Bakar" sözü kullanılarak
müteahhitlere verilmeyen dere kalmadı. Nerde bir akarsu orda birkaç müteahhit
türedi. Kamulaştırmalar savaş usullerine göre yapıldı. Barış süreci ile
silahların susacağı ve çatışmanın sonlanacağı Türkiye dağları bu maddeyle
uluslararası sermaye sahiplerine ve petrol şirketlerine peşkeş çekilmek
istenmektedir. Köylüler arazilerinden edilecek ve yoksul halk HES'lere karşı olduğu gibi petrol şirketlerine karşı
mücadele etmek zorunda kalacaktır. Tasarı bu madde ile dağlarda yaşayan yoksul
köylülere karşı bir savaş tasarısıdır, topraklarının ellerinden alınması
tasarısıdır. Yeni talanların ve vahşi uygulamaların önüne geçilmesi için 10.
maddenin tasarı metninden çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına,
450 sıra sayılı Türk Petrol Kanunu tasarısının 10. uncu maddesinin
1.nci fıkrasında geçen “üç yıldan” ibaresinin “beş yıldan” olarak
değiştirilmesini ve (5). fıkrasında geçen “ve milli parklardaki” ibaresinin
madde metninden çıkartılmasını arz ve teklif ederiz.
 Mesut
Dedeoğlu (Kahramanmaraş) ve arkadaşları
BAŞKAN – Komisyon, kabul ediyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MUSTAFA ÖZTÜRK (Bursa) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
MEHMET ŞANDIR (Mersin) – Seyfettin Yılmaz…
BAŞKAN – Sayın Yılmaz, buyurun. (MHP sıralarından alkışlar)
Vallahi, sağlam alkış oldu ha.
OKTAY VURAL (İzmir) – Ne Adana mitingiydi ya. Kıskananlar
çatlasın.
BAŞKAN – Yaa.
Buyurun.
SEYFETTİN YILMAZ (Adana) - Sayın Başkan, değerli milletvekilleri;
450 sıra sayılı Türk Petrol Kanunu Tasarısı’nın 10’uncu maddesinde verdiğimiz
değişiklik önergesiyle söz almış bulunuyorum. Hepinizi saygıyla selamlıyorum.
10’uncu maddenin (5)’inci fıkrasında “6831 sayılı Orman Kanununa
göre orman sayılan yerlerdeki ve milli parklardaki ruhsat ve izin alanlarında,
ilgili mevzuata göre izin almak ve bedelleri ödenmek suretiyle petrol arama ve
işletme faaliyetleri yapılabilir.” deniyor. Her yerde olduğu gibi, bütün
çalışmalarda orman alanlarına gözümüzü dikiyoruz. Şimdi, bu enerjide orman
alanları en yenilenebilir kaynaklardandır. Bunlarla, petrol aramalarıyla, maden
aramalarıyla, diğer izinlerle ormanların yok edilmesi yenilenebilir enerji
kaynaklarımızın yok edilmesi manasına gelir. Ondan dolayı bu fıkranın tasarıdan
çıkarılmasını talep ediyoruz ve desteklerinizi bekliyoruz. 
Türkiye, dünya enerji rezervlerinin âdeta ortasında büyük enerji
sorunları yaşayan bir ülke durumundadır. Ciddi enerji açığı sorunlarımız
vardır. Enerji ihtiyacımızın yüzde 72’sini ithalatla karşılar durumdayız. Yani,
enerjide dışa bağımlı bir ülkeyiz. Daha önce yüzde 69’ken iktidarınız döneminde
bu rakam yüzde 72’lere çıkarak gittikçe artan bir performans sergilemektedir.
Bu manada ciddi bir petrol yasası çıkarıyorsunuz ama ciddi bir politikanızın
olmadığı şuradan belli oluyor ki Kıbrıs Rum kesimi Akdeniz’de petrol aramaya
başladığında gönderdiğiniz Piri Reis’le ciddi manada sıkıntılar yaşadınız ama
bir petrol arama geminiz bile yok. Daha yeni bir petrol arama gemisi alındı
fakat bakanlara gelince, Başbakanlık 7’nci uçağı aldı, şimdi 8’inci uçağı
almanın derdinde. Bir bakıyorsunuz, bakanlar danışma meclisi toplantılarına,
belediyenin temel atma törenlerine özel uçaklarla hurra gidiyor, özel uçaklarla
hurra geliyor. Bizim Adana’da, biliyorsunuz, uçaklar var ama bakan özel uçakla
gidiyor, özel uçakla dönüyor. 
İSMAİL KAŞDEMİR (Çanakkale) – Cık, cık…
SEYFETTİN YILMAZ (Devamla) – “Cık, cık” yapmanın gereği yok!
Yani, bunların yerine, ciddi manada eğer enerji politikanızı doğru
yapacaksanız petrol arama gemilerine bu yatırımları yapın. 
Şimdi konumuzla ilgili tasarıya geleceğim.
İSMAİL KAŞDEMİR (Çanakkale) – Çok dolu konuştun!
SEYFETTİN YILMAZ (Devamla) – Doluyu sen gel konuş buradan. Doluyu
gel sen konuş buradan, laf atma oradan!
Petrol, kömür, doğal gaz ve uranyum, dünyamızda yenilenemeyen
enerji kaynaklarının yüzde 90’ını oluşturmaktadır. Mevcut kömür rezervleri yüz
yıl, petrol ve doğal gaz rezervleriyse elli yıl sonra tükenmiş olacaktır. Biyokütlenin özellikle enerji üretiminde kullanılması,
petrol ve kömüre bağımlılığı önemli ölçüde azaltacaktır. 
Dünya üzerinde bulunan biyokütlenin
yüzde 90’ı ormanlarda bulunmaktadır. Bitkiler güneş enerjisini depolama gibi
bir özelliğe sahiptir. Depolanan enerji bitkiler yakıldığı zaman yeniden ortaya
çıkmaktadır. Bitkiler, dünyada var oldukça tükenmeyecek yenilenebilir enerji kaynaklarıdır.
Bu enerji kaynağının sürdürülebilir yönetiminde enerji ormancılığının ayrı bir
yeri vardır. Enerji ormancılığı, birim alanda en kısa sürede odun ham maddesi
üreterek bunun enerjide kullanılmasını amaçlayan orman yetiştirme yöntemidir.
Bugün, birçok gelişmekte olan ülke biyoenerjiyi geleceğin temel enerji kaynağı
olarak görmektedir. İsveç enerjisinin yüzde 16’sını biyokütleden
elde etmekte, Avusturya yüzde 13’ünü, Amerika da yüzde 4’ünü biyokütleden elde etmekte ve bu oranları artırmak için ciddi
çalışmalar yapmaktadır. 
1 milyon hektar alan üzerinde kurulacak enerji ormanlarından yılda
yaklaşık 7 milyon ton biyokütle enerjisi kaynağı elde
edilir. Bu miktar yaklaşık 30 milyon varil ham petrole eş değerdir. Görüldüğü
gibi, enerji ağaçlarıyla hem var olan ormanların korunması hem de çevre
kirliliğini azaltmak imkân dâhilindedir. 
Ülkemizde 22 milyon hektarlık orman alanımızın yaklaşık 6 milyon
hektarı baltalık ormanlardır. Bu alanların da 3,5 milyon hektarı bozuk vasıflı
olup potansiyel enerji ormanları alanlarıdır. Yani, Türkiye enerji ormancılığı
için yüzde 70’e yakın alan uygulaması beklenmektedir. Bizim bunları harekete
geçirmemiz gerekirken, dün Meclise Hükûmet tasarısı olarak gelen Orman
Kanunu’ndaki tasarıyı bugün inceledim. Onun 24’üncü maddesi, emin olun,
Türkiye’de 1 milyon hektar ormanın yeniden orman dışına çıkarılmasını
öngörüyor. Yani “Ormanlar yenilenebilir enerji kaynakları” diyoruz; petrol
bitiyor, doğal gaz bitiyor ama gözümüzü dikmişiz ormanlara. Şimdi -yeni
getirilen tasarıyla da- 1 milyon hektarı tehdit altına alacak…
(Mikrofon otomatik cihaz tarafından kapatıldı) 
SEYFETTİN YILMAZ (Devamla) –…bir tasarı Meclisin gündemine geldi.
Bu nasıl politikadır? Bu politikaları doğru yapmazsanız neticeye gidemeyiz. 
Teşekkür ediyorum, saygılar sunuyorum. (MHP sıralarından alkışlar)

BAŞKAN – Teşekkür ederim Sayın Yılmaz. 
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 10.
Maddesinin 3. Fıkrasında bulunan "su üzerindeki haklarına tecavüz
etmeden" ifadesinden sonra "bölge ihtiyaçlarını da göz önünde
bulundurmak üzere DSİ ve Çevre Bakanlığı'ndan alınacak izinler çerçevesinde"
ibaresinin eklenmesini,
4. Fıkrasının sonuna aşağıdaki ifadenin eklenmesini,
5. Fıkrasında bulunan "ve milli parklardaki" ibaresinin
madde metninden çıkartılmasını arz ve teklif ederiz.
 Süleyman
Çelebi (İstanbul) ve arkadaşları
"Geleneksel olmayan yöntemlerle faaliyet gösterenler,
faaliyetlerinin içme suları açısından tehdit oluşturma olasılığına tedbiren Çevre Bakanlığı ve DSİ'nin onayına tabidir."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MUSTAFA ÖZTÜRK (Bursa) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
Sayın Çelebi, buyurunuz. (CHP sıralarından alkışlar)
SÜLEYMAN ÇELEBİ (İstanbul) – Sayın Başkan, değerli arkadaşlar;
Türk Petrol Kanunu Tasarısı’nın 10’uncu maddesi üzerinde verdiğimiz önerge
üzerinde söz almış bulunuyorum. Yüce Meclisi saygıyla, sevgiyle selamlıyorum. 
Şimdi, tabii ki önemli bir yasayı görüşüyoruz. Görüştüğümüz
yasaların hepsinin önemli olduğunu biliyoruz ama ne yazık ki “millî” kavramı,
“ulusal” kavramı yok etmek için AKP İktidarı elinden geleni yapıyor. Belki
bizim millîlik kavramımızı, ulusal kimliğimizi, ulusal benliğimizi en yakından
ilgilendiren bir kanunu görüşüyoruz ama bu kanun ve bu kanunla ilgili yapılmak
istenen düzenlemeler konusunda ortaya konulan iradeyi de bu Mecliste görüyoruz.
Şu saate kadar muhalefet olarak, Cumhuriyet Halk Partisi olarak görüşlerimizi
bu kürsüden defalarca ifade ettik, diğer muhalefet partileri ifade ediyor ama değişen
hiçbir şey yok. “Peki, niye konuşuyorsunuz?” denilebilir. Tarihe bir not düşmek
için yapıyoruz. Tarihi nasıl yok ettiğinizi burada belirlemek için söz alıyoruz
ve konuşuyoruz. Yoksa bir şeyin değişmeyeceğini biz de biliyoruz çünkü bu oy ve
iradeler, hiçbir şeyin değişmeyeceğinin bir göstergesi. 
Değerli arkadaşlar, şimdi Taksim Gezi Parkı’nın yıkılmasına karşı
yurttaşlar diyor ki: “Mahalleme, meydanıma, ağaçlarıma, suyuma, toprağıma,
evime, tohumuma, ormanıma, köyüme, kentime, parkıma dokunma.” Dokunduğu zaman
ne oluyor?
BEDRETTİN YILDIRIM (Bursa) – Yanarsın!
SÜLEYMAN ÇELEBİ (Devamla) – Dokunduğu zaman, ona karşı mücadele
eden -aynen dediğiniz doğru- yanarsın! Ya gaz bombaları ya coplar ya tazyikli
su… En demokratik eylemleri koyanlar bu ülkede baskı altında.
Değerli arkadaşlar, yine bu yasayla ilgili, PETROL-İŞ Sendikamız,
Türkiye mimar ve mühendis odaları, onlara bağlı bütün kurumlar bilimsel olarak…
Beni dinleyecek misiniz Sayın Bakan? Dinlemeyecekseniz, bu böyle
olacaksa doğru olmuyor. Doğru olmuyor!
ALİ ERÇOŞKUN (Bolu) – Siz devam edin.
ÜNAL KACIR (İstanbul) – Genel Kurula hitap edin.
SÜLEYMAN ÇELEBİ (Devamla) – Size de anlatacağım, Sayın Bakanın da
duymasını istiyorum.
Dolayısıyla, şunu özellikle belirtmek istiyorum: Bu süreci bu
anlamda bir kez daha ortaya koyan, komisyonlarda bu yasanın değişmesini
isteyen, Parlamentoya gelip bu konuda beyanlarda bulunanların görüşleri,
hiçbirisi dikkate alınmadan, “Benim gücüm var, benim çoğunluğum var, benim
iradem var, bu iradeye herkes tabi olacak.” diye bir mantıkla diğer sosyal
tarafları, sosyal kesimleri dikkate almadan bir uygulamayı dayatmaya
çalışıyorsunuz ve devam ettiriyorsunuz.
Şimdi ben isterdim ki, Ticaret Odası bu panolara reklam asarken,
işte “IMF’den kurtulduk, 25 milyarı ödediğiniz için teşekkürler Sayın
Başbakan.” diyeceğine -millîlik oradadır, millî görüş orada belli olur- “Bu
yasa yanlış yasadır çünkü bu politikalar, şu anda uygulamaya koyduğunuz
politikalar IMF’nin reçetesidir. Bu politikalar sermayenin, uluslararası
şirketlerin, emperyalizmin bize bir dayatmasıdır…”
ORHAN KARASAYAR (Hatay) – IMF konusunu kapattık biz, bitti, bitti.
BAŞKAN – Lütfen laf atmayın.
SÜLEYMAN ÇELEBİ (Devamla) – Bu dayatmalara karşı boyun eğe eğe
Türkiye’yi bir yere getiremezsiniz.
SITKI GÜVENÇ (Kahramanmaraş) – Millî görüşe hep karşı çıktınız,
Erbakan’a hep karşı çıktınız.
SÜLEYMAN ÇELEBİ (Devamla) – Boyun eğe eğe, pes ede ede, diz çöke
çöke Türkiye’nin değerlerini yok edebilirsiniz ama öyle yağma yok. Bir gün bu
yapılanların hepsi geri dönecek ve geriye alacağız. Bu yasaları sil baştan
değiştirmenize, bu ülkenin millî çıkarlarını bozmanıza bir gün dur diyecekler.
Bir gün halk, bu sürecin size de hesabını soracak, bu yanlışlıktan Türkiye’yi
kurtaracak diyorum.
Hepinize saygılar, sevgiler sunuyorum. (CHP sıralarından alkışlar)
OKTAY VURAL (İzmir) – Billboard’dakiler
riya ve yağ. Billboard işi, riyakâr ve yağcıların işi.
BAŞKAN – Birleşime bir saat yemek arası veriyorum.

Kapanma Saati: 19.27


YEDİNCİ OTURUM
Açılma Saati: 20.33
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Yedinci Oturumunu açıyorum.
450 sıra sayılı Kanun Tasarısı’nın görüşmelerine devam edeceğiz. 
Komisyon? Burada. 
Hükûmet? Burada.
Tasarının 10’uncu maddesi üzerinde verilen ve gerekçesi açıklanan,
İstanbul Milletvekili Sayın Süleyman Çelebi ve arkadaşlarının önergesini
oylarınıza sunuyorum: Önergeyi kabul edenler… Kabul etmeyenler… Kabul
edilmemiştir. 
Madde üzerinde bir önerge daha vardır, okutuyorum…
OKTAY VURAL (İzmir) – Dağıtılması unutuldu herhâlde, ondan dolayı
değil mi? 
MEHMET AKİF HAMZAÇEBİ (İstanbul) – Evet, öyledir!
OKTAY VURAL (İzmir) – Dağıtılması unutulduğu için…
BAŞKAN – Herhâlde… 
OKTAY VURAL (İzmir) – Anlıyorum! 
BAŞKAN - Ben masumum. 
MEHMET AKİF HAMZAÇEBİ (İstanbul) – Tutanaklara geçirmek lazım. 
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının
10. Maddesinin 5. Fıkrasında bulunan “ve millî parklardaki” ibaresinin madde
metninden çıkartılmasını arz ve teklif ederiz. 
 Taner
Yıldız
 Kayseri
 Enerji
ve Tabii Kaynaklar Bakanı
BAŞKAN – Bir kere, öncelikle söyleyeyim, dağıtılmamasıyla benim
alakam yok. 
OKTAY VURAL (İzmir) – Evet.
BAŞKAN - Ben masumum, öyle… 
MEHMET AKİF HAMZAÇEBİ (İstanbul) – Evet, evet yani…
OKTAY VURAL (İzmir) – Okunulması unutulmuş!
BAŞKAN - Tamam.
MEHMET AKİF HAMZAÇEBİ (İstanbul) - Daha sonra bilgimiz dâhiline
girdi; unutuldu herhâlde, olabilir.
BAŞKAN – Evet yani onu da bildirmiş olayım. Hata benden
kaynaklanmadı. 
OKTAY VURAL (İzmir) – Efendim, kâtip üyelerimiz dikkatli olsunlar!

BAŞKAN – Evet.
Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılıyoruz Sayın Başkanım. 
BAŞKAN – Siz?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılıyoruz. 
BAŞKAN – Hükûmet de katılıyormuş. 
Gerekçeyi okutuyorum:
Gerekçe: 
Millî Parklarda arama ve işletme faaliyeti yapılmasının önüne
geçilmesi hedeflenmiştir. 
KAMER GENÇ (Tunceli) – Karar yeter sayısı…
BAŞKAN – Önergeyi oylarınıza sunuyorum, karar yeter sayısı
arayacağım.
Kabul edenler… Kabul etmeyenler… Karar yeter sayısı vardır. Önerge
kabul edilmiştir. 
AHMET AYDIN (Adıyaman) – Oy birliğiyle kabul edilmiştir. 
BAŞKAN – Evet, herkes kabul etmiş; kabul edilmiştir. 
ÜNAL KACIR (İstanbul) – Hayır, orada bir tane var kabul etmeyen… 
KAMER GENÇ (Tunceli) – Ben kabul etmiyorum. 
BAŞKAN – Bir kişi kabul etmiyor. 
Tamam, Sayın Genç. 
ÜNAL KACIR (İstanbul) – Bütün Meclis bir tarafa, o bir tarafa!
BAŞKAN - Kabul edilmiş
önerge çerçevesi içinde maddeyi oylarınıza sunuyorum: Kabul edenler… Kabul
etmeyenler… Kabul edilmiştir. 
11’inci maddede 2 önerge vardır, okutup işleme alıyorum.
Türkiye Büyük Millet Meclisi Başkanlığına
450 Sıra Sayılı Kanun Tasarısının 11. Maddesinin (3). Fıkrasında
geçen “altı ay” ibaresinin “bir yıl” olarak değiştirilmesini arz ederiz. 
 Alim Işık Ali Halaman Erkan
Akçay
 Kütahya Adana Manisa
 Yusuf Halacoğlu Cemalettin
Şimşek Sümer Oral
 Kayseri Samsun Manisa
 Emin
Haluk Ayhan
 Denizli
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 11.
Maddesinin 1. Fıkrasının birinci cümlesinde bulunan “bir ay” ibaresinin “on beş
gün” ve “üç ay” ibaresinin “kırk beş gün” olarak değiştirilmesini arz ve teklif
ederiz. 
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Turgay Develi Kemal Değirmendereli Aytun Çıray
 Adana Edirne İzmir
BAŞKAN – Komisyon katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) -
Katılmıyoruz Sayın Başkan. 
BAŞKAN – Hükûmet katılıyor mu? 
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
BAŞKAN – Önerge üzerinde Turgay Develi, buyurun. (CHP sıralarından
alkışlar) 
TURGAY DEVELİ (Adana) – Sayın Başkan, değerli milletvekilleri; BDP
adına konuşan Sayın Hasip Kaplan az önce, bütün
milletvekillerine, bütün Meclise bu yasa tasarısıyla ilgili olarak meydan
okudu; ne sayın bakanlardan ne Hükûmetten ne de grup başkan vekillerinden çıkıp
“Sen neler söylüyorsun? Türk milletinin gücü çıkardığı yasayı uygulamaya yeter,
biz kendi sınırlarımız içerisinde istediğimiz yasayı çıkarırız, istediğimiz
kararı da uygularız.” diyemedi. 
Sayın Hasip Kaplan’ın dediği şuydu: “Size
kasım ayına kadar süre veriyoruz. Kasım ayına kadar, uygulanan -belli ki bir
pazarlık var- süreci Parlamentoda bir karar hâline dönüştürmezseniz, Hükûmet
bunu uygulamazsa çıkardığınız bu yasayı size uygulatmayız. Petrol Kanunu’nu
istediğiniz kadar yenileyin. Benim bölgemde, Şırnak’ta, Güneydoğu Bölgesi’nde
petrol rezervlerini biliyoruz, oradan çıkacak petrolü biliyoruz, orada
yaşayanların bu petrolden payını almasını istiyoruz. Kasım ayına kadar barış
süreciyle ilgili süreç tamamlanmadığı sürece, Hükûmet adımları atıp sonuç
almadığı takdirde size bu yasayı uygulatmayız.” 
Sayın Bakan burada, Hükûmet burada, AK PARTİ milletvekilleri
burada. Şimdi soruyorum: 
1) Türkiye Cumhuriyeti devleti, Millet Meclisi bu yasayı
çıkarıyor; bir grup da diyor ki: “Bu yasayı uygulatmayacağız.” Buna cevap
verin.
2) AK PARTİ Hükûmeti 3 şeyden alıyor: Bir, beyzbol
sopasından. İki, küresel sermayenin cebine koyduğu paradan. Üç, PKK’nın
namlusundan. 
Anlaşılıyor ki Sayın Hasip Kaplan’ın bir
bildiği var, bir pazarlık var. Bu pazarlığın ne olduğunu birisi çıkıp buraya,
anlatırsa hepimiz memnun oluruz. 
Arkadaşlar, bu petrol yasası küresel finansın Türkiye’ye
dayattığı, sizin de çıkartmaya mecbur olduğunuz bir yasa, bunu herkes biliyor.
1980 sonrasında, Türkiye’de bu dikey örgütlenme entegre tesisleri parça parça
sizden önceki hükûmetlere de sattırdı. PETKİM gitti, İGSAŞ gitti, Petrol Ofisi
gitti, Batman rafinerisi gitti, Aliağa gitti, şimdi, sıra, sonuç olarak TPAO’ya
kaldı. Bunu da “serbestleştirme” adı altında petrol arama noktasından
çıkarıyorsunuz sadece ruhsatlandırma aşamasında tutacaksınız. Bir anlamda, bu
yeni yasayla dünya devlerinin önüne TPAO’yu atıyorsunuz. Bunun mümkün
olmadığını siz de biliyorsunuz. 
Bir de bu yasanın gerekçeleri arasında değerli milletvekilleri,
Avrupa Birliğine uyum gerekçesi var, müktesebatına uyum gerekçesi var.
Okuyanlar bunun çok komik olduğunu biliyor, vatandaşlarımız da biliyor bunun
çok komik olduğunu çünkü Avrupa Birliği kendi ülkesinde, kendi ülkelerinde
petrol arama ruhsatlarını verirken aradığı kriterlerin hiçbirisi Türkiye’de bu
yasa çıkarken kriter olarak konulmamış. 
İkinci önemli konu da şu, küresel finans ilişkisinden
bahsediyorum: Dışarıdan bir şirket Türkiye’ye gelecek, ruhsatını alacak,
yatırımını yapacak; petrolü bulduğu zaman, belli bir süre sonra, yatırım olarak
getirdiği parayı getirdiği kurdan, getirdiği miktarda, istediği kadarını kendi
ülkesine transfer edecek yani ortada bir sermaye falan yok. Türkiye’ye gelen
yeni bir sermaye yok.
Ben, sözlerimi bitirirken Sayın Hasip
Kaplan’ın Türkiye Büyük Millet Meclisinde, bu Hükûmete yaptığı tehdide Hükûmet
tarafından cevap verilip verilmeyeceğini merak ettiğimi söyleyerek iyi akşamlar
diliyorum. 
Saygılarımı sunuyorum.
BAŞKAN – Teşekkür ederim Sayın Develi. (CHP sıralarından alkışlar)
KAMER GENÇ (Tunceli) – Karar yeter sayısı…
BAŞKAN - Karar yeter sayısı arayacağım. 
Önergeyi oylarınıza sunuyorum: Kabul edenler… Kabul etmeyenler…
Karar yeter sayısı yoktur. 
Birleşime beş dakika ara veriyorum.

Kapanma Saati:20.42


SEKİZİNCİ OTURUM
Açılma Saati: 20.46
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Sekizinci Oturumunu açıyorum.
Tasarının 11’inci maddesi üzerinde Adana Milletvekili Sayın Turgay
Develi ve arkadaşlarının verdiği önergenin oylamasında karar yeter sayısı bulunamamıştı.

Şimdi önergeyi tekrar oylarınıza sunacağım ve karar yeter sayısı
arayacağım.
Önergeyi kabul edenler… Etmeyenler… Karar yeter sayısı yoktur. 
Birleşime on dakika ara veriyorum.

Kapanma Saati: 20.47


DOKUZUNCU OTURUM
Açılma Saati: 20.58
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Dokuzuncu Oturumunu
açıyorum.
Tasarının 11’inci maddesi üzerinde Adana Milletvekili Sayın Turgay
Develi ve arkadaşlarının verdiği önergenin ikinci oylamasında da karar yeter
sayısı bulunamamıştı. 
Şimdi önergeyi tekrar oylarınıza sunacağım ve karar yeter sayısı
arayacağım. 
Önergeyi kabul edenler… Kabul etmeyenler… Kabul edilmemiştir,
karar yeter sayısı vardır. 
450 sıra sayılı Kanun Tasarısı’nın görüşmelerine devam edeceğiz.
Komisyon? Burada.
Hükûmet? Burada.
Diğer önergeyi okutuyorum: 
Türkiye Büyük Millet Meclisi Başkanlığına
450 Sıra Sayılı Kanun Tasarısının 11. Maddesinin (3). Fıkrasında
geçen “altı ay” ibaresinin “bir yıl” olarak değiştirilmesini arz ederiz. 
 Emin
Haluk Ayhan (Denizli) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Ayhan, buyurunuz. (MHP sıralarından alkışlar) 
EMİN HALUK AYHAN (Denizli) – Teşekkür ediyorum Sayın Başkan.
Sayın Başkan, sayın milletvekilleri; 450 sıra sayılı Türk Petrol
Kanunu Tasarısı’nın 11’inci maddesi üzerinde verdiğimiz önerge üzerine söz
aldım. Yüce heyeti saygıyla selamlıyorum.
Önergemiz ile tasarı metnindeki “altı ay” ibaresinin “bir yıl”
olarak değiştirilmesini istiyoruz yani süreyi altı ay daha uzatıyoruz.
Önergeyle ilgili gerekçemiz, uygulamada yaşanabilecek bazı sorunların
giderilmesi için sürecin uzatılmasıdır. Bu husus önergemizde amaçlanıyor.
Önergemizi yüce heyetin tensiplerine arz ediyorum ve destek talep ediyoruz.
Tasarının geneli üzerinde konuşurken 26’ncı maddenin gerekli olup
olmadığını Sayın Bakana sordum, 26’ncı madde görüşülürken Komisyondaki
tutanakları da istedim. Ben Komisyon tutanaklarında şunu ifade etmişim, demişim
ki: “Sayın Bakanım, izin verirseniz bir şey sormak istiyorum: Bu hüküm burada
konulmasaydı siz Bakanlar Kurulu olarak bu teşviklerden kurumları
yararlandırmayacak mıydınız? Bu minvalde söylüyorum, bu sektörü istifade
ettirmeyecek miydiniz? İcracı birim olarak söylüyorum.” Sizin cevabınızsa Sayın
Bakanım, neyi söylüyorsunuz: “Biz bunu ettirecektik ancak diyorum ki konmasıyla
konmaması arasında fark yoksa niçin koymayalım?” Şimdi, bu ifadenize baktığınız
zaman bunun neresini düzeltmemiz lazım ben çok merak ediyorum. Yani, eğer bu
buraya konulmayacak ise, konulmaması hâlinde konulmasıyla hiçbir fark yok ise o
zaman niye koyuyoruz? Bu Hükûmet bu işi niye bu kadar gayriciddi ele alıyor?
Bundan gerçekten rahatsızlık duyuyorum. Yarın nesiller geçecek, bu tutanaklar
baki. Siz buna nasıl cevap vereceksiniz, ne söyleyeceksiniz bu topluma? 
Şimdi, birkaç gündür AKP grup başkan vekili arkadaşlardan
bazılarına ve AKP’li milletvekili arkadaşlardan bazılarına bu tutanakları
okuttum ben. Ne anlıyorsunuz, ne düşünüyorsunuz dediğimde “Bu, gerçekten,
hakikaten, gerek olmayan bir madde.” dediler. Şimdi, bunu sizin özellikle
koymanızdaki manayı anlamaya çalışıyorum ama anlamakta da zorluk çekiyorum. 
Fazla detaya girmek istemiyorum ama bu kadar yıldır bekleyen
hususları alelacele gündeme taşımanız ayrı bir olay. Gerçekten dönmüş bir
tasarıyı ne yapıyorsunuz? Yeniden gündeme getiriyorsunuz, tamam; düzeltmeleri
yapmaya çalışıyorsunuz, tamam. Ama böyle bir maddenin dercedilmesi
buraya, gerçekten bizi hayal kırıklığına uğratıyor, endişeye sevk ediyor. 
Şimdi, fazla bir şey söylemek istemiyorum ama bu hususlar,
buralara bu maddelerin girmesi Oslo’da PKK’ya verilen sözlerin sonucu mudur?
Sizin, Irak’ta inecek yer bulamamanızın bir
sonucu mudur? Çözüm sürecinin gereği midir? Bilmiyoruz ama bir Türkiye
Cumhuriyeti Bakanından da “Oslo’daki tutanaklar şunlardır.” deyip, bu Meclisin
kürsüsüne gelip bütün milletvekillerine “Budur.” demenizi ben istiyorum. Bizim,
başka ülkelerden veya çöplüklerden veya basından, nasıl olduğunu bilmediğimiz,
Türkiye Cumhuriyeti Hükûmetinden bize ifade edilmeyen şeylerden mi bu hususları
anlamamız gerekir? Lütfen, bizi aydınlatın. Sizin Irak’a inmemenizin
sebeplerinden birisi bu mudur, yoksa gerçekten daha önce verilen sözlerden
kaynaklanan bir olay mıdır? Biz size… Tutanakları ben görüşmeler öncesinde
istettim ve tutanaklar burada. AKP’li Komisyon üyesi arkadaşların da,
tecrübelilerden olanları da, komisyon başkanlığı yapanların da burada bu
maddenin gereksiz olduğuna dair neleri var? Burada beyanları var. Yanılıyorsam
lütfen bana söyleyin ama buraya bu maksatla konulup konulmadığı hususu, Türkiye
Cumhuriyeti Hükûmeti nezdinde şahsınızı bir ömür boyu zan altında bırakacaktır.

Teşekkür ediyor, saygılar sunuyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 12’de dört önerge vardır, ikisi aynı mahiyettedir, sırasıyla
işleme alıyorum.
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının
12. maddesinin (1). fıkrasında geçen "yüzde 40” ibaresinin “yüzde 55”
olarak değiştirilmesini arz ederiz.
 Nurettin Canikli  Mustafa Elitaş Mehmet
Doğan Kubat
 Giresun Kayseri  İstanbul 
 Ahmet
Öksüzkaya İsmail Tamer
 Kayseri
 Kayseri 
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 12.nci maddesinin
1.nci fıkrasında geçen “yüzde 40” ibaresinin “yüzde 55” olarak değiştirilmesini
arz ve teklif ederiz. 
 Alim Işık Emin Haluk Ayhan Bahattin Şeker
 Kütahya Denizli Bilecik
 Cemalettin Şimşek Yusuf Halaçoğlu Mesut Dedeoğlu
 Samsun Kayseri Kahramanmaraş
 Mustafa Kalaycı Muharrem Varlı Erkan Akçay
 Konya Adana Manisa
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanun Tasarısının 12.
Maddesinin 1. ve 2. Fıkralarının madde metninden çıkarılmasını arz ve teklif
ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Aytun Çıray Kemal
Değirmendereli Mehmet Akif
Hamzaçebi
 İzmir Edirne İstanbul
Türkiye Büyük Millet Meclisi Başkanlığına
450 Sıra Sayılı Kanun Tasarısının 12. maddesinin tasarı metinden
çıkarılmasını arz ve teklif ederiz.
 İdris Baluken Sırrı
Sakık Adil
Zozani
 Bingöl Muş  Hakkari
 Abdullah
Levent Tüzel Mülkiye Birtane 
 İstanbul Kars 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) - Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) -
Katılmıyoruz Sayın Başkan.
PERVİN BULDAN (Iğdır) – Gerekçe…
BAŞKAN – Gerekçeyi okuyun lütfen.
Gerekçe:
Bu madde ile petrol şirketlerinin, petrol faaliyeti için
yaptıkları yatırımın transfer tarihindeki cari kur üzerinden, dışarıya
transferi tamamlanıncaya kadar, Devlet Hissesi hariç Kurumlar ve Gelir
vergisinden muaf tutabilecekleri, safi kazançları üzerinden ödemekle mükellef
oldukları vergiler toplamının ise % 40 oranını geçemeyeceği belirtilmektedir.
%55 olan Vergide tavanın aşağıya çekilmesi, vergi geliri kaybına neden
olacaktır. Bu madde Türkiye halklarının menfaatine kullanılması gereken
petrolün sermayeye ve petrol şirketlerine peşkeş çekilmektedir. Türkiye
halklarının aleyhine ve sermayenin lehine olan 12. maddenin tasarı metninden
çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanun Tasarısının 12.
Maddesinin 1. ve 2. Fıkralarının madde metninden çıkarılmasını arz ve teklif
ederiz.
 Mehmet
Akif Hamzaçebi (İstanbul) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) - Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) -
Katılmıyoruz Sayın Başkanım.
BAŞKAN – Sayın Hamzaçebi, buyurunuz. (CHP sıralarından alkışlar)
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; 1954 yılından beri yürürlükte olan 6326 sayılı Petrol
Kanunu’nu yürürlükten kaldırmayı öngören bir kanun tasarısını görüşüyoruz.
Ancak bu tasarıda ulusal petrol politikasının izlerini görebilmiş değiliz.
Bugün, petrol, enerji bütün ülkelerin dış politikasında belirleyici bir rol
oynuyor. Petrol ve enerji hiçbir zaman piyasaya emanet edilmiyor. Devletin
mutlaka müdahaleci bir rolü var ama Türkiye’de Türkiye Cumhuriyeti Hükûmetinin,
devletin müdahaleci rolünü maalesef bu yasada görebilmiş değiliz.
Değerli milletvekilleri, görüştüğümüz maddenin, bizim önerge
konusu yaptığımız maddenin (1)’inci ve (2)’nci
fıkraları, doğrusu, konuyu yeterince bilmeyen kişiler tarafından düzenlenmiş
maddeler olarak gözüküyor. Konuyu bir uzmanına sorsalar bu maddeleri böyle
düzenlemezler. Hele şimdi okunmuş olan iktidar partisi önergesi ise konuya
hakikaten amatörce yaklaşıldığını gösteriyor. Konu şudur şimdi; bu madde diyor
ki, maddenin (1)’inci fıkrası: “Petrol hakkı sahiplerinin, safi kazançları
üzerinden ödemekle yükümlü bulundukları vergiler ve hissedarları adına
yapmaları gereken gelir vergisi tevkifatının toplamı
yüzde 40 oranını geçemez.” Yürürlükteki 6326 sayılı Petrol Kanunu’nda bu oran
yüzde 55’tir. Tasarı bunu yüzde 40’a indirmiş, şimdi iktidar partisi önergesiyle
tekrar yüzde 55’e çıkarılması öngörülüyor. Hem yüzde 55 oranı hem yüzde 40
oranı yanlış oranlardır. Nedeni şudur, açıklayacağım size: 6326 sayılı Kanun
1954 yılında yürürlüğe girdi. Bu kanunda değişiklik yapan 1702 sayılı Kanun da
1973 yılında yürürlüğe girdi. 1973 yılındaki kanun, bu vergilerin toplamının
yüzde 55’i aşamayacağını öngörüyordu. Nedeni şudur: 1980 yılına kadar
Türkiye’de kâr payı üzerindeki vergi yükünün toplamı yüzde 73,36’ydı. Kâr payı
üzerinde vergi yükünün yüzde 73,36 olduğu bir yerde hiçbir kimse, hiçbir
yabancı yatırımcı Türkiye’ye petrol aramak için gelmezdi. Onlara bir teşvik
vermek gerekiyordu. 1702 sayılı Kanun da bunu yüzde 55’e indirmek suretiyle bir
teşvik verdi. O yüzde 55’lik oranın mantığı budur. 
Şu anda Türkiye’de kâr payı üzerindeki vergi yükü yüzde 34’tür
yani toplam kurumlar vergisi oranı yüzde 20’dir, kazanılan kazanç üzerinden
yüzde 20 kurumlar vergisi ödendikten sonra kârın dağıtılması hâlinde ödenen
gelir vergisi artı yüzde 20 oranındaki kurumlar vergisi, toplam yük 34’tür.
Eğer dağıtılan, o kâr dağıtan kurumun hissedarı yabancı bir kurum ise kâr payı
üzerindeki vergi yükü yüzde 32’dir. Şimdi, madde diyor ki: “Bu yüzde 32 olan
vergi yükünü -yabancılar için aslında bu düzenleniyor- veya yerliyse yüzde 34
olan vergi yükünü hiçbir zaman yüzde 40’ın üzerine çekmeyeceğiz.” Yani “Yüzde
40’a kadar çekebilirim.” mesajı veriyor Hükûmet. Şimdi, önergeyle de bunu yüzde
55’e çekiyor, yüzde 55’i geçmeyecek. Yani yüzde 55’e kadar bu vergi yükünü
artırabiliriz. Eğer siz, 1973 yılında yapılan düzenleme gibi yüzde 34 olan veya
kurumun hissedarı yabancı bir kurum ise yüzde 32 olan vergi yükünü, burada
yüzde 30 olarak belirlerseniz ancak bir teşvik vermiş olursunuz. Bunu yapalım
demiyorum. Türkiye’de kâr payı üzerindeki vergi yükü yeterince düşüktür, diğer
rekabet ettiğimiz bütün ülkelere kıyasla düşük sayılabilecek bir vergi yüküdür.
Bunu daha aşağıya çekmeye gerek yoktur ama “Bu oran yüzde 40 olsun, yüzde 55
olsun.” demek vergi kanunlarını -kusura bakmayın- bilmemek demektir, piyasayı bilmemek
demektir. Doğrusu yadırgıyorum. 
Doğru olan bizim önergemizdir, hele ikinci fıkradaki “Kârın
dağıtılması hâlinde yüzde 5 oranında stopaj yapılır.” hükmü, yine, vergi
kanunlarını bilmemekten kaynaklanan bir hükümdür. Yarın Bakanlar Kurulu stopaj
oranını düşürürse bu yüzde 5’i gene uygulayacağız çünkü kanun öyle diyor.
Bakanlar Kuruluna yetki veren bir düzenleme yok. Her iki fıkranın birden
çıkarılması gerekir ki vergi kanunlarıyla uyumlu bir düzenleme yapmış olalım.
Teşekkür ediyorum. (CHP sıralarından alkışlar)
BAŞKAN – Teşekkür ediyorum Sayın Hamzaçebi. 
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Sayın milletvekilleri, şimdi okutacağım iki önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 12.nci maddesinin
1.nci fıkrasında geçen “yüzde 40” ibaresinin “yüzde 55” olarak değiştirilmesini
arz ve teklif ederiz. 
 Alim
Işık (Kütahya) ve arkadaşları
BAŞKAN - Şimdi aynı mahiyetteki diğer önergenin imza sahiplerini
okutuyorum:
Nurettin Canikli (Giresun) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Takdire bırakıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılıyoruz
Sayın Başkan.
BAŞKAN – Kim konuşacak?
MEHMET ŞANDIR (Mersin) – Gerekçe…
BAŞKAN – Gerekçe…
Gerekçe:
Devlet payı; devlet hissesi (% 12,5) ile vergiler toplamından
oluşmaktadır. Türkiye, bölgemizdeki diğer ülkelerle kıyaslandığında, zaten en
düşük devlet payı alan ülkedir. Petrol fiyatlarının son yıllardaki yüksek seyri
dikkate alındığında, mevcut uygulamada ve yeni kanun tasarısındaki (% 55
yerine) % 40”lık tavan (% 40’ı geçemez hükmü), devlet gelirleri açısından çok
ciddi bir vergi kaybı oluşturacağı için bu maddenin eski haliyle muhafaza
edilmesinde kamu yararının sağlanması amaçlanmaktadır.
BAŞKAN – Diğer önergenin gerekçesini okutuyorum:
Gerekçe:
Bugüne kadar ilgili vergi mevzuatlarında belirlenmiş olan Kurumlar
ve Gelir Vergisi oranları bütün sektörler için ayrım yapılmaksızın eşit şekilde
uygulanmakta olup, bu oranların azaltılıp arttırılması konusunda Bakanlar
Kurulu yetkili kılınmıştır. Petrol sektörü için yeni bir limit belirlenmesi
yerine diğer sektörler için de emsal teşkil etmemesi bakımından mevcut
Kanun’daki oranın aynısının Tasarı’ya yansıtılmasının
daha uygun olacağı değerlendirilmektedir.
BAŞKAN – Aynı mahiyetteki önergeleri oylarınıza sunuyorum…
III.- YOKLAMA
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Yoklama istiyoruz.
BAŞKAN – Yoklama talebi vardır.
Sayın Hamzaçebi, Sayın Susam, Sayın Değirmendereli, Sayın Özel,
Sayın Çıray, Sayın Yalçınkaya, Sayın Acar, Sayın Moroğlu, Sayın Kuşoğlu, Sayın Atıcı, Sayın Öz, Sayın
Serter, Sayın Kulkuloğlu, Sayın Tayan, Sayın Kaleli,
Sayın Genç, Sayın Tunay, Sayın Tanal, Sayın Aksünger,
Sayın Ağbaba.
Yoklama işlemi için iki dakika süre veriyorum ve yoklamayı
başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) (Devam)
BAŞKAN – Ortak önergeleri oylarınıza sunuyorum: Kabul edenler…
Kabul etmeyenler… Önergeler kabul edilmiştir. 
Kabul edilen önergeler çerçevesi içinde maddeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Madde 13’te üç adet önerge vardır, sırasıyla okutuyorum: 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 13.
Maddesinin 1. Fıkrasının son cümlesinde bulunan "jeotermal
faaliyetlerinde" ifadesinin "jeotermal işlemleriyle sınırlı olmak
üzere" şeklinde değiştirilmesini arz ve teklif ederiz.
 Mehmet Ali Susam Mehmet Şeker  Turgut Dibek
 İzmir Gaziantep Kırklareli
 Aytun Çıray  Kemal
Değirmendereli Dilek Akagün Yılmaz
 İzmir  Edirne Uşak  
 Selahattin
Karaahmetoğlu
 Giresun 
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 13 üncü maddesinin
1.nci fıkrasının sonuna; "Bu fıkrada öngörülen istisna ve muafiyetler 2023
yılı sonuna kadar geçerlidir. Bu süre Bakanlar Kurulu karasıyla 5 yıl daha
uzatılabilir." cümlesinin eklenmesini, 2.nci fıkrasında geçen "Genel
Müdürlükçe" ibaresinden önce gelmek üzere "yerli kaynaklardan
sağlanamayan ve" ibaresinin eklenerek fıkra sonundaki "aranmaz"
ibaresinin "aranır" olarak değiştirilmesini arz ve teklif ederiz.
 Alim Işık  Emin Haluk Ayhan  Bahattin Şeker
 Kütahya  Denizli  Bilecik 
 Muharrem Varlı  Cemalletin
Şimşek  Mesut Dedeoğlu 
 Adana  Samsun  Kahramanmaraş
 Yusuf
Halaçoğlu  Erkan
Akçay  
 Kayseri
 Manisa 
Türkiye Büyük Millet Meclisi Başkanlığına 
450 Sıra Sayılı Kanun Tasarısının 13. maddesinin tasarı metninden
çıkarılmasını arz ve teklif ederiz. 
 İdris Baluken  Sırrı Sakık  Abdullah Levent Tüzel 
 Bingöl Muş  İstanbul 
 Adil
Zozani  Mülkiye
Birtane 
 Hakkâri
 Kars 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılmıyoruz
Sayın Başkanım. 
BAŞKAN – Sayın Buldan, gerekçeyi mi okutayım?
PERVİN BULDAN (Iğdır) – Gerekçeyi okutun. 
BAŞKAN – Gerekçeyi okuyun lütfen. 
Gerekçe:
Mevcut petrolün tüketilmesinde hava ve deniz araçları sahipleri
vergiden muaf tutulmaktadır. Araç sahipleri ve yakıta muhtaç çiftçiler
akaryakıtı uçak ve gemi sahiplerine göre 3 kat daha pahalıya satın almaktadır.
Bu madde ile petrol şirketlerinin kullandığı malzeme, ekipman, akaryakıt, kara,
deniz, hava vasıtalarının gümrük ve diğer ithal vergi ve resimlerden, dahilde
alınan her türlü vergi, resim ve harçtan muaf olarak ithal edilebilmesine imkan
sağlanmaktadır. Tasarıda petrol şirketlerine, faaliyetlerinde kullanacakları
araç, malzeme ve ekipman ithalatında başta ÖTV muafiyeti olmak üzere çeşitli
vergi muafiyetleri öngörülmüştür. Hükümetin emekçiden, asgari ücretliden,
emekliden, işçiden, memurdan aldığı vergi ortadayken petrol şirketlerine vergi
avantajı sağlaması kabul edilemez. AKP iktidarı Türkiye Cumhuriyeti tarihi ile
özdeşleşen fakirden daha çok vergi alınması ve zengine vergi avantajı
sağlanması avantajını sağlaması ilkesini bu tasarı ile daha da ileri
götürmektedir. Sadece sermayeye avantaj sağlayan 13. maddenin tasarı metninden
çıkarılması.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına 
450 sıra sayılı Türk Petrol Kanunu tasarısının 13’üncü maddesinin
1.nci fıkrasının sonuna; "Bu fıkrada öngörülen istisna ve muafiyetler 2023
yılı sonuna kadar geçerlidir. Bu süre Bakanlar Kurulu karasıyla 5 yıl daha
uzatılabilir." cümlesinin eklenmesini, 2.nci fıkrasında geçen "Genel
Müdürlükçe" ibaresinden önce gelmek üzere "yerli kaynaklardan
sağlanamayan ve" ibaresinin eklenerek fıkra sonundaki "aranmaz"
ibaresinin "aranır" olarak değiştirilmesini arz ve teklif ederiz.
 Alim
Işık (Kütahya) ve arkadaşları
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
BAŞKAN – Sayın Şimşek, buyurunuz. (MHP sıralarından alkışlar)
CEMALETTİN ŞİMŞEK (Samsun) – Sayın Başkan, değerli
milletvekilleri; görüşülmekte olan 450 sıra sayılı Türk Petrol Kanunu
Tasarısı’nın 13’üncü maddesi üzerinde Milliyetçi Hareket Partisinin vermiş
olduğu değişiklik önergesi üzerinde söz aldım. Bu vesileyle hepinizi
saygılarımla selamlarım. 
Değerli milletvekilleri, getirilen yasayla ülkemizde petrolün
aranması, üretimi, iletimi, rafinerisi, depolanması ve toptan satışıyla ilgili
yeni düzenlemelerden bahisle, tasarıda ruhsat, başvuru ve değerlendirilmesinin
yerli ve yabancı yatırımcılar için rekabetçi, şeffaf, güvenli ve istikrarlı bir
ortam içerisinde yapılmasını ve yatırımların hızlı, sürekli ve etkili bir
şekilde sürdürülerek ülkemiz petrol kaynaklarının bir an önce ekonomiye
kazandırılmasının amaçlandığı ifade edilmektedir. Özellikle Milliyetçi Hareket
Partisinin, ülkemizin yılda 60 milyar dolar gibi bir parasının yurt dışına
döviz olarak aktarılmasından dolayı ve millî kaynaklarımızı daha verimli
kullanmak amacıyla çıkarılmak istenen böyle bir yasa tasarısına toptan karşı
çıkması asla mümkün değildir. Sadece, bu yasalarla ilgili olarak önerilerimiz,
kaynaklarımızın daha etkili ve verimli kullanılması amacından ibarettir.
Maddeyle ilgili vermiş olduğumuz önerge de sadece bu düşüncelerle sınırlıdır. 
Değerli milletvekilleri, ancak Milliyetçi Hareket Partisinin bu
düzenlemelere temkinle yaklaşmasının nedeni, bu zamana kadar AK PARTİ’nin yaptığı birçok yasanın arkasında adrese teslim
rant, adam kayırma gibi argümanların oluşudur. Hani derler ya “Sütten ağzı
yanan yoğurdu üfleyerek yer.” Milliyetçi Hareket Partisi, AKP’ye maalesef
güvenmemektedir. AKP bu konularda birçok kez suçüstü yakalanmış, bu suçüstülerin, bu kanunsuzlukların birçoğu da kanunla
kapatılarak önüne geçilmeye çalışılmıştır, hatta Anayasa değişikliklerine dahi
bu konularla ilgili olarak başvurulmaktadır. Adalet ve Kalkınma Partisi ve
özellikle de Sayın Başbakan, gelinen noktada izlediği sosyal, ekonomik, dış
politika ve ülke güvenliği, ayrıca milletin ülkesi ve milletiyle bölünmez
bütünlüğü konusunda her gün tutarsız, çelişkili, iki yüzlü, ABD ve AB güdümlü
politikalarla bizce ülkeyi karanlık bir kaosa sürüklemektedir. Son günlerde
stratejik olarak PKK terörü olmuyormuş gibi gösterilmesine rağmen, Hatay’ın
Reyhanlı ilçesinde kimin tarafından yapıldığı belli olmayan bir terör olayı
nedeniyle Başbakanın ve Hükûmet çevrelerinin yaptığı açıklamalar evlere
şenliktir. Sanki bu ülkenin yönetiminden, bu ülkenin güvenliğinden sorumlu
başkasıymış gibi, detayların tartışılarak esasın gözden kaçırılmaya
çalışıldığını düşünüyoruz. Yurdumuzun özellikle güneydoğu sınırı kevgire
döndüğünden kimin gelip kimin gittiğinden kimsenin haberi olmadığı gibi, bir de
PKK terör örgütü sözde çekilme sürecinde. Sınırda görevli güvenlik güçlerinin
kontrolleri kanunsuz emirlerle ortadan kaldırılarak sınır güvenliğimiz iyice
zaafa uğratılmıştır. 
Milliyetçi Hareket Partisi, hepimizin bildiği gibi, bu çekilme
sürecinde yapılan kanunsuzluklarla ilgili olarak suç duyurularında bulunmuştur.
Bunun için biz diyoruz ki: Bu sözde çekilme süreci ve Hatay Reyhanlı’da meydana
gelen olaylarda hiç şüphe yok ki sorumluluk Hükûmetindir. Hükûmet, bu konularda
da kamuoyunda güven kaybetmektedir. Bu çözülme süreciyle ilgili olarak,
Hükûmet, aldığı oylara âdeta ihanet etmektedir. Hükûmetin bu gelgitleri ve
Başbakanın dün dediğini yarın inkâr etmesi, İnternet’teki “Bir Başbakan, iki
Erdoğan.” şeklinde yerini bulan video kayıtları, Milliyetçi Hareket Partisinde
ve ayrıca halk nezdinde haklı olarak iyice güven kaybına neden olmuştur. 
Milliyetçi Hareket Partisi olarak, bu kanunla özel sektörün
Türkiye’de petrol arama şartları kolaylaştırılırken Türkiye Petrolleri Anonim
Ortaklığının petrol arama çalışmalarının sekteye uğratılmamasının, Türkiye
Petrolleri Anonim Ortaklığının da özel sektörle rekabet edebilir bir hâle
gelmesinin, bir yapıya kavuşturulmasının gerekli olduğunu düşünüyoruz. Maddeyle
ilgili verdiğimiz önerge de bu çerçevede değerlendirilmelidir diyor, önergemize
desteklerinizi bekliyoruz. Bu vesileyle hepinizi tekrar saygılarımla
selamlarım. (MHP sıralarından alkışlar) 
BAŞKAN – Teşekkür ederim Sayın Şimşek.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 13.
Maddesinin 1. Fıkrasının son cümlesinde bulunan "jeotermal
faaliyetlerinde" ifadesinin "jeotermal işlemleriyle sınırlı olmak
üzere" şeklinde değiştirilmesini arz ve teklif ederiz.
 Selahattin
Karaahmetoğlu (Giresun) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
BAŞKAN – Sayın Karaahmetoğlu, buyurun lütfen. (CHP sıralarından
alkışlar) 
SELAHATTİN KARAAHMETOĞLU (Giresun) – Sayın Başkan, değerli
milletvekilleri; Türk Petrol Kanunu Tasarısı üzerinde söz almış bulunmaktayım.
Hepinizi saygıyla selamlıyorum. 
Sözlerime “değişim” sözcüğünün dünyada yarattığı yankılarla
başlamak istiyorum. Eğer değişim diyalektik bir değişimse eleştirilecek bir
konu yok benim açımdan ama değişim küresel güçlerin, küresel sermayenin
ajitasyon ve propaganda ile yaratmak istediği bir algı yönetiminin parçası
hâline gelmişse o zaman sorun var demektir ve bugün de ülkemizdeki iktidar, ne
yazık ki değişimi küresel güçlerin istediği yere gelmek olarak algılamıştır. Bu
anlamda, Büyük Millet Meclisinde bu zamana kadar çıkan yasalar, düzenlemeler
tıpkı bugün görüştüğümüz petrol yasası gibi küresel güçlerin, küresel
sermayenin talepleri doğrultusunda düzenlenmiş bulunmaktadır. 
Bu anlamda, 1954 yılında 6326 sayılı Petrol Yasası çıkarılarak
Türk Petrolleri Anonim Ortaklığı kurulmuş olup bu ortaklığın çıkacak bu yasayla
-ki çıkacak, sayısal çoğunluğun oylarıyla bu yasa çıkacak- işlevsiz hâle
geleceği, Türkiye Petrolleri Anonim Ortaklığının faaliyet alanı petrol, doğal
gaz arama, sondaj ve üretim ile sınırlı hâle gelecektir. Buna karşılık, birçok
ülkede petrol sektöründeki kamu işletmeleri varlığını sürdürür ve entegre
yapıları korunurken, temel enerji kaynağımız petrol sektöründe, TPAO’nun,
ülkemiz çıkarları gözetilmeden, sektörel herhangi bir
planlama yapılmadan devre dışı bırakılması söz konusudur. Ülkemizde üretilen
petrolün ülke payı uygulamasından ve vergilendirmesinden de vazgeçilecektir. 
Dünya petrol ve doğal gaz kaynaklarının kontrolünü ele geçirmek
isteyen güçler arasında askerî güç kullanımına kadar giden bir uluslararası
mücadeleye tanık olmaktayız. Birçok ülke de kendi kamu şirketleriyle bu konuda
uluslararası yarışa dâhil olmaktadır. Ülkemizi yöneten AKP iktidarının bu
yarışta olmak gibi bir niyeti olduğundan kuşku duymaktayız. Akdeniz’de petrol
ve doğal gaz araştırılması için yürütülen çalışmalar, izlenen hatalı dış
politikalarla başarısızlıkla sona ermiştir. Türkiye Cumhuriyeti’ne ait 16
adanın fiilen Yunanistan işgali altında olduğu, buralarda Yunan bayraklarının
dalgalandığı, Yunan askerlerinin vatandaşlarımıza pasaport kontrolü yaptığı,
Güney Kıbrıs Rum yönetiminin ülkemize ait 7 bin kilometrekare kıta sahanlığı
ile münhasır ekonomik bölgesinin adım adım nasıl işgal edildiği kamuoyundan
gizlenmeye çalışılmıştır. Bize ait sahalarda petrol ve doğal gaz araması
yapılmasını ve başarılı sonuçlar almalarını uluslararası dış politika
zaferimize bir halka olarak dâhil edebilirsiniz. Türkiye Cumhuriyeti’nin
egemenliği altında bulunan Ege Denizi’nde 11, Akdeniz’de 5 ada olmak üzere toplam
16 ada Yunanistan tarafından işgal edilmiştir. 
Türkiye’nin, 17 Aralık 2004’te AB’de müzakere başlangıç tarihi
alınırken Yunanistan ve Güney Kıbrıs Rum yönetiminin ülkemizi veto etmemesinin
karşılığında adaların işgali görmezden gelinmiş, bu işgale seyirci kalınmıştır.
Güney Kıbrıs Rum yönetimi, Mısır ile 17 Şubat 2003 tarihinde münhasır ekonomik
bölge sınırlandırma anlaşması imzalamıştır. Aynı anlaşma 2007 yılında Lübnan
ile yapılmıştır. Rum yönetimi Parlamentosu, 26 Ocak 2007 tarihinde bir yasa
kabul ederek Mısır ve Lübnan ile çizdiği sınırlar içinde 13 adet petrol arama
ruhsat sahası ilan etmiştir. Ancak, Rum yönetiminin ilan ettiği sahalardan 5’i
ülkemizin kıta sahanlığı içinde bulunmaktadır. Güney Kıbrıs Rum yönetimi bu
şekilde Türk kıta sahanlığı ile münhasır ekonomik bölgesinin 7 bin kilometrekaresini
işgal etmiştir. Yine, Türk kıta sahanlığı ile münhasır ekonomik bölgesinde
bulunan Türkiye Cumhuriyetine ait petrol ve doğal gazın çıkarılması maksadıyla
Mısır’a kiralamıştır. Güney Kıbrıs Rum yönetimi…
Saygılar sunuyorum. (CHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
Madde 14’te üç adet önerge vardır, sırasıyla okutup işleme alıyorum:

TBMM Başkanlığına,
450 Sıra Sayılı Kanun Tasarısının 14. Maddesinin (4). fıkrasında
geçen “yönetmelikle” ibaresinden önce gelmek üzere “Bakanlıkça çıkartılacak”
ibaresinin eklenmesini arz ederiz. 
 Alim Işık Erkan Ekçay Ali
Halaman
 Kütahya  Manisa Adana
 Yusuf Halaçoğlu Sümer Oral Reşat Doğru
 Kayseri Manisa Tokat
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 14.
Maddesinin 3. Fıkrasının birinci cümlesinden sonra gelmek üzere aşağıdaki
ifadenin eklenmesini,
4. Fıkrasının madde metninden çıkartılmasını arz ve teklif ederiz.

 Mehmet Ali Susam Mehmet Şeker Turgut Dibek
 İzmir Gaziantep Kırklareli 
 Kemal
Değirmendereli Aytun Çıray
 Edirne İzmir
"İhracına izin verilen petrolden sağlanan dövizin ihraç
tarihindeki kur üzerinden Türk Lirası karşılığı petrol hakkı sahibinin kanuni
defterine hasılat olarak kaydedilir."
Türkiye Büyük Millet Meclisi Başkanlığına
450 Sıra Sayılı Kanun Tasarısının 14. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Adil
Zozani Mülkiye
Birtane
 Hakkâri Kars
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılmıyoruz
Sayın Başkan.
BAŞKAN – Gerekçeyi okuyun lütfen. 
Gerekçe:
14. maddede yer alan düzenlemelerle, yabancı şirketlerin ithal
etmiş oldukları sermayelerini, Devlet hissesi hariç kurumlar ve gelir
vergisinden muaf tutularak getirdikleri döviz cinsinden ve transfer tarihindeki
kur üzerinden yurtdışına transfer etmelerine olanak sağlanmıştır. Yabancı
yatırımlar için sermaye ve kâr transferlerine kolaylıklar getiren 14. maddenin
tasarı metninden çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 14.
Maddesinin 3. Fıkrasının birinci cümlesinden sonra gelmek üzere aşağıdaki
ifadenin eklenmesini,
4. Fıkrasının madde metninden çıkarılmasını arz ve teklif ederiz. 
 Mehmet
Ali Susam (İzmir) ve arkadaşları
"İhracına izin verilen petrolden sağlanan dövizin ihraç
tarihindeki kur üzerinden Türk Lirası karşılığı petrol hakkı sahibinin kanuni
defterine hasılat olarak kaydedilir."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkanım.
BAŞKAN – Sayın Hamzaçebi, kim konuşacak? 
MEHMET AKİF HAMZAÇEBİ (İstanbul) – Bülent Kuşoğlu…
BAŞKAN – Sayın Kuşoğlu, buyurun. (CHP sıralarından alkışlar) 
BÜLENT KUŞOĞLU (Ankara) – Sayın Başkan, değerli arkadaşlarım; 450
sıra sayılı Türk Petrol Kanunu Tasarısı’nın “Transferler” başlıklı 14’üncü
maddesinin üzerine verdiğimiz önerge konusunda söz almış bulunuyorum. Hepinize
saygılar sunarım. 
Değerli arkadaşlarım, biliyorsunuz birkaç sene önce
Cumhurbaşkanından geri döndü bu Petrol Kanunu. Çok iyi hazırlamama gerekçesi
vardı, millî hassasiyetlerimizi yansıtmaması gerekçesi vardı. Şimdi, bu 14’üncü
maddede ben bunu çok net olarak görüyorum. Türk Petrol Kanunu’nda, daha önceki
Petrol Kanunu’muzda “Transferler” diye bir madde vardır. Türk Parasının Kıymetini
Koruma Hakkında Kanun’un olduğu dönemde, 32 sayılı Karar’ın çok hassas
uygulandığı dönemde yurt dışından transfer edilen paraların, dövizlerin ya da
Türkiye’de yatırım yapan yabancıların petrolle ilgili olarak getirdikleri
sermaye, araç gereç, malzeme vesaire, bunların tespiti çok sıkı olarak
yapılırdı. Daha sonra bununla ilgili bir kâr ortaya çıkarsa, petrol arama
faaliyetiyle ilgili bir kâr ortaya çıkarsa onun da transferi yapılırdı, öz
sermayenin transferi yapılırdı. Bunlar Maliye Bakanlığı tarafından çok detaylı
olarak incelenir, araştırılır, inceleme raporlarına dayandırılarak onun
sonucunda transfer edilirdi. Şimdi, bu madde oradan kalma bir madde. Aslında,
böyle bir maddeye, en azından bu şekilde bir başlığa gerek yok, günümüzde bu
konu çok daha farklı uygulanabiliyor ama yeterince hassasiyet gösterilmediği
şuradan belli ki bu, geçmiş kanunda var, buraya da benzeri bir şekilde alınmış
ama yanlışlıklar da yapılmış.
Bakın, burada diyor ki: “Petrol işlemlerinde kullanılmak üzere
ithal edilmiş malzeme, nakdi fonlar ve diğer ekonomik kıymetlerin…” Bunların
hiçbirinin tanımı yok tanımlar arasında Sayın Bakanım. “Nakdî fonlar…” Yok
böyle bir tanımlama. “Ekonomik kıymetler…” Nedir ekonomik kıymetler,
bilmiyorsunuz. Getirilen ekonomik kıymetler nedir? Tescil işlemleri genel
müdürlükçe yapılacakmış. Tanımlar arasında yok. Bunların daha sonra “Devlet
hissesinin ödenmesi için gereken tutarı hariç, nakdi fonlarla buna ilişkin
haklarını ve sermaye mevcutları esasına dahil diğer iktisadi kıymetleri nakden
veya aynen, vergiden muaf olarak haricen transfer edebilir.” Peki, bunun
tespitini kim yapacak, bu da belli değil. Bunlar hep ihmal edilmiş. 
Şimdi, getirilende “Öz sermayeyi, öz sermayeye müteallik
malzemeyi, kârı, bunları transfer edebilir.” diyor. Peki, bu transfere kim izin
verecek? Bunların ne kadar olduğu –aranızda mali müşavirler var- bunlarla
ilgili bir tespit yapılmadan bu transfer yapılabilir mi? Bununla ilgili hiçbir
şey yok burada. 
Bakın, (2)’nci fıkrada, yine “Net
kıymetlerini ise cari yıl içerisinde üçer aylık dönemler sonunda transfer
edebilir.” diyor. Net kıymetlerinin ne kadar olduğunu kim tespit edecek?
Bununla ilgili hiçbir hüküm yok yine. Bunlar geçmişteki uygulamada vardı ama
bakın, burada eksik bırakılmış.
Yine, (4)’üncü fıkrada “Petrol hakkı sahibinin petrol işlemi
haricinde elde ettiği gelirlerin sermayesine dahil edilmesi, transfer talebi ve
bu kapsamda yurtdışına çıkaracağı dövizin tahsisine ilişkin usul ve esaslar
yönetmelikle düzenlenir.” diyor. Peki, neden bunu kanuna hiç olmazsa başlık
olarak koymuyoruz? Nasıl yönetmelikle düzenlenecek? Bu, devlet tarafından,
müfettişler tarafından mı yapılacak yoksa bir YMM’ye mi yaptırılabilir; bu bile
belli değil. 
Onun için, bu konuyla ilgili olarak bu maddenin, özellikle bu
maddenin yeniden düzenlenmesi lazım. Transfer edilecek, yurda getirilecek,
petrol aramayla ilgili, petrol arama şirketleriyle ilgili fonların,
malzemelerin tespiti yetkili birileri tarafından yapılacak ki ilgili genel
müdürlük bunu tescil edebilsin, yoksa tescil etmesi mümkün değil. Daha sonra
bunların çıkarılışında da, kârın transferinde de, öz sermayenin transferinde
de, ilgili malzemenin transferinde de aynı şekilde tespit gerekiyor. Bunlar
yapılmadıktan sonra bu maddenin hiçbir anlamı yok. Çok ezbere, doğru dürüst
çalışma yapılmadan buraya alınmış maalesef. Yanlışlıklar içeriyor, şimdiden
uyarıyorum.
Hepinize bu vesileyle saygılar sunuyorum, iyi akşamlar diliyorum.
(CHP sıralarından alkışlar) 
BAŞKAN – Teşekkür ederim Sayın Kuşoğlu.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi okutuyorum:
TBMM Başkanlığına,
450 Sıra Sayılı Kanun Tasarısının 14. Maddesinin (4). fıkrasında
geçen “yönetmelikle” ibaresinden önce gelmek üzere “Bakanlıkça çıkartılacak”
ibaresinin eklenmesini arz ederiz. 
 Alim
Işık (Kütahya) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Doğru, buyurun. (MHP sıralarından alkışlar) 
REŞAT DOĞRU (Tokat) – Teşekkür ederim Sayın Başkanım.
450 sıra sayılı Kanun Tasarısı’nın 14’üncü maddesi üzerinde vermiş
olduğumuz önergeyle ilgili söz almış bulunuyorum. Yüce Meclisi saygıyla
selamlıyorum.
Sayın milletvekilleri, tabii, çok süratli bir şekilde bir kanun
çıkartıyoruz. Esasında bu kanunun her maddesinin taraflarca iyi bir şekilde
tetkik edilmesi, görüşülmesi, anlatılması, ondan sonra çıkartılması
gerekmektedir ancak yine, Adalet ve Kalkınma Partisi klasiği olarak –bunu artık
kendileri de bir gelenek hâline getirdi maalesef, sizler getirdiniz- her kanun
tasarısı işte, “bitene kadar” şeklinde bir tabir kullanılarak, maalesef,
Mecliste biraz da zorlamayla beraber çıkartılıyor. Hâlbuki bu kanunlar daha iyi
tartışılabilse veya beraberinde birçok yerin de görüşü alınmış olsaydı herhâlde
daha güzel çıkartılabilir veyahut da milletimizin menfaatleri doğrultusunda
çıkartılmış olur diye düşünüyoruz. Bu kanun da aynı şekilde olacaktır. Tahmin
ederim önümüzdeki zaman dilimi içerisinde, yine, eksiklikler bir torba kanun
içerisine konulacak ve o torba kanunla da eksiklikler yeniden tamamlanmaya
çalışılacaktır.
Sayın milletvekilleri, bu kanunun bazı bölümlerine çok ciddi
şekilde kamuoyunda muhalefet vardır. STK’lar, sivil toplum kuruluşları
özellikle “Türkiye Petrolleri Anonim Ortaklığı” kelimesinin ortadan
kaldırılmasıyla, özelleştirilmesiyle ilgili çok ciddi manalarda tepki
göstermektedirler. Şurası gerçektir ki bu kanunun bu şekilde süratli gelmesinin
sanki küresel finans merkezlerinin istemleri doğrultusunda olduğu şeklinde de
bir söylem vardır. Dolayısıyla da çok yönlü olarak değerlendirilmesi gereken
bir kanun süratli bir şekilde buraya getirilmektedir. 
Sayın milletvekilleri, Türkiye, dünya enerji rezervlerinin âdeta
ortasında büyük enerji sorunları yaşayan bir ülke konumundadır. Ciddi enerji
açığımız vardır. Bunu ithalatla karşılıyor olsak bile aynı zamanda önemli
enerji arzı güvenliği sorunlarıyla da maalesef karşı karşıyayız. Önümüze gelmiş
bulunan bu tasarıyı doğru değerlendirebilmek için Hükûmetin doğru ve ciddi bir
enerji politikasının olup olmadığının da çok iyi bir şekilde tartışılması
gerekmektedir. Tabii, bununla ilgili de, yaklaşık olarak son on bir yıldır tek
başına bir iktidarın neler yaptığının da hep beraber değerlendirilmesi gerekir
diye düşünüyoruz.
Ülkemiz, enerji ihtiyacının yüzde 72’sini ithalatla
karşılamaktadır. Bu bağımlılık 2002’de yüzde 70’ler civarındaydı ama sonuçta
bağımlılık azalmamakta ve devamlı olarak da artmaktadır. Bu olumsuz gidişi
doğrulayan bir başka gösterge de 2002-2012 yılları arasında 43 milyon ton
petrol eş değerinde enerji tüketimi artışı olurken yerli üretimdeki artış
sadece 7 milyon ton civarındadır. Tabii bunlara bakılınca yani şöyle bir durum
değerlendirmesi de yapmak mecburiyetindeyiz. Bir ülkenin enerji talebini kökten
çözebilmesi için önünde birkaç yol vardır. Bunlar, sırasıyla, zengin enerji
kaynaklarına sahip ülkelerde olduğu gibi ihtiyacı kendi kaynaklarından
karşılamak, birincisi olmaktadır ki kendi kaynaklarımızdan karşılama şansımız
da Türkiye olarak en azından petrolde yoktur. 
İkincisi, millî, büyük petrol şirketlerine sahip olarak, bunların
diğer bölgelerde yaptığı aramalarda elde ettiği petrollerin ihtiyaçlarımızı
karşılamak babından ülkemize getirilmesidir. 
Üçüncüsü de uygun ekonomik politikalar ve gelişmiş ekonomik
yapılarla -kendisi rezerve sahibi olsun veya olmasın- ihtiyacını cari açık
vermeden, ithalatla karşılamak.
Bunların hangisinde, bu iktidarın o yönde mesafe aldığını ve
başarılı olduğunu da sormak gerekmektedir. Bu açıdan baktığımız zaman, bu
tasarının bu üç çareden hangisini ön plana çıkardığına ve hangisine çözüm
getirdiğine bakmak ve bu yasayı da o açıdan değerlendirmek gerekecektir. O
yüzden de, bu açıdan baktığımız zaman, önümüzdeki yasanın Türkiye’nin
enerjideki açığını ciddi şekilde çözeceği noktasında da şüphelerimiz vardır.
Şöyle ki: Yeni enerji kaynakları yaratılması gerekmektedir. Belki petrol fakiri
bir ülkeyiz ama güneş enerjisiyle veyahut beraberinde yine rüzgâr enerjisinin
olması noktasıyla, yine HES’ler noktasında da
ülkemizde çok önemli kaynaklar olduğu unutulmamalıdır. Ancak son zamanlarda
özellikle HES’lerdeki sıkıntılar, devamlı olarak,
kendi bölgelerimiz de dâhil olmak üzere çok ciddi manada gündeme
getirilmektedir. Özellikle Amasya’dan başlayarak Kelkit Vadisi’ni tamamen
kapsayan o bölgede birçok HES santralleri kurulmuştur. Ancak bu HES
santrallerine toplumda çok ciddi manada tepkiler vardır. Yani özellikle küçük
ırmaklar üzerinde veyahut dereler üzerinde kurulmuş olan HES santrallerinden
elde edilen enerji kaynakları acaba oradaki yapılan tahribatı önlemekte midir?
Bakınız, Niksar, Reşadiye, Koyulhisar bölgesinde binlerce ağaç,
“Orada bir HES santrali kuruyoruz.” diye kesilmiştir. Yani orman talanı, orman harabiyeti vardır. Sonuçta, bunların yapılmaması
gerekmektedir. Başka enerji kaynakları oluşturulabilir, güneş enerjisi
desteklenebilir, rüzgâr enerjisi desteklenebilir. Bunların desteklenmesi varken
siz oradaki özel floranın bozulduğu ve küresel iklimin
(Mikrofon otomatik cihaz tarafından kapatıldı) 
REŞAT DOĞRU (Devamla) – Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın Doğru. 
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 15’te üç adet önerge vardır, sırasıyla okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 15.inci maddesinin
1.nci fıkrasında bulunan; “altı ay” ibaresinin “üç ay” ve “altı aydan”
ibaresinin “üç aydan” olarak değiştirilmesini arz ve teklif ederiz.
 Alim Işık OktayVural Muharrem
Varlı
 Kütahya İzmir Adana
 Yusuf Halaçoğlu Erkan Akçay Cemalettin Şimşek 
 Kayseri Manisa Samsun
 Mesut
Dedeoğlu
 Kahramanmaraş
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 15.
Maddesine aşağıdaki Fıkranın eklenmesini arz ve teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Aytun Çıray Doğan
Şafak Kemal
Değirmendereli
 İzmir Niğde Edirne
“(2) Petrol hakkı sahibi Jeofizik Mühendisi, Jeoloji Mühendisi ve
Petrol Mühendisi istihdam etmek zorundadır. Kanun kapsamındaki işletmelerde
çalıştırılan Türkiye Cumhuriyeti vatandaşı olmayan Jeofizik, Jeoloji, Petrol
Mühendisi sayısının her birinden en az iki katı Türkiye Cumhuriyeti vatandaşı
Jeofizik, Jeoloji, Petrol Mühendisi istihdam eder.”
Türkiye Büyük Millet Meclisi Başkanlığına
450 Sıra Sayılı Kanun Tasarısının 15. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Mülkiye
Birtane Adil
Zozani
 Kars Hakkâri
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılmıyoruz
Sayın Başkan.
BAŞKAN – Gerekçeyi okuyun lütfen.
Gerekçe:
Yasa tasarısındaki bu madde ile yabancı şirketlere tanınan vergi
indirimi, sermaye transferleri gibi birçok avantaja ek olarak yabancı personel
çalıştırılmasına da ek avantajlar sağlamaya yöneliktir. Yabancılara son derece
esneklik tanıyan maddelerden biri olan 15. maddenin tasarı metninden
çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 15.
Maddesine aşağıdaki Fıkranın eklenmesini arz ve teklif ederiz.
   Doğan
Şafak (Niğde) ve arkadaşları
“(2) Petrol hakkı sahibi Jeofizik Mühendisi, Jeoloji Mühendisi ve
Petrol Mühendisi istihdam etmek zorundadır. Kanun kapsamındaki işletmelerde
çalıştırılan Türkiye Cumhuriyeti vatandaşı olmayan Jeofizik, Jeoloji, Petrol
Mühendisi sayısının her birinden en az iki katı Türkiye Cumhuriyeti vatandaşı
Jeofizik, Jeoloji, Petrol Mühendisi istihdam eder.”
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
MEHMET AKİF HAMZAÇEBİ (İstanbul) – Sayın Doğan Şafak…
BAŞKAN – Sayın Şafak, buyurun. (CHP sıralarından alkışlar) 
DOĞAN ŞAFAK (Niğde) – Teşekkür ederim Sayın Başkan.
Değerli milletvekilleri, 450 sıra sayılı Petrol Kanunu
Tasarısı’nın 15’inci maddesiyle ilgili önergemiz üzerinde söz almış
bulunmaktayım. Burada, ben, bugün, petrol ve enerji kaynaklarında, tarihte,
bizim coğrafyada dönen dalaverelerden bahsedeceğim. 
Değerli arkadaşlar, dünyadaki petrol rezervlerinin yüzde 57’sinin
Orta Doğu’da olması, gelecek kuşaklara ışık tutması açısından, bu bölgede
siyasi iktidarların nasıl dizayn edildiğini, büyük güçlerin hangi yasaları ve
haksızlıkları dayattıklarını, bizim ülkemizin de onların politikalarından nasıl
etkilendiğini bilmemizde yarar vardır. 
Değerli arkadaşlar, İran’ın milliyetçi önderi Muhammed Musaddık, 1944 Aralık ayında, İran Meclisine yabancı
ülkelerle petrol müzakerelerini yasaklayan bir kanun tasarısını sundu. Uzun
çaba ve mücadelelerden sonra İran Meclisi, 28 Nisan 1951 yılında İran petrolünü
tazminat karşılığı devletleştirmeyi kabul etti. Bunun üzerine harekete geçen
yabancı güçler, 1953 Ağustos ayında Musaddık’ı
alaşağı ederek Şah Rıza Pehlevi’yi getirdiler. Pehlevi gelir gelmez ekonomik yaptırımları ve Musaddık’ın çıkardığı yasaları iptal etti. Bu süreçte,
yirmi beş yıl boyunca bazı Batılı ülkeler İran petrolünde tekrar imtiyaz elde
ettiler. 
1973 petrol krizinden sonra İran şahı nükleer enerjiye yatırım
yapmaya karar verdi. Şah Pehlevi eski bir rüyayı
gerçekleştirmeye geri döndüğünde, 1978’e gelindiğinde, İran, dünyada dördüncü
ve üçüncü dünya ülkeleri arasında açık farkla en geniş nükleer elektrik
programına sahipti. 1977’de, 19 milyar Alman markı değerinde, Alman firmasıyla
4 reaktör anlaşması yapan İran ve bundan rahatsız olan Londra ve Washington,
Mayıs 1979’daki Avusturya Bilderberg toplantısında
açığa çıkarılan Lewis Planı’nı devreye soktu. Plan,
Orta Doğu’nun kabile ve mezhep çizgileriyle parçalanmasına önayak olmak üzere,
Humeyni’nin arkasında saf tutacak radikal “Müslüman Kardeşler Hareketi”ne destek vermekti. Britanyalı İslam uzmanı Lewis, Batı’nın, Kürtler, Ermeniler, Azeriler, Lübnanlı
Maruniler, Etiyopya Kıptileri, Şiiler, Sünniler, Aleviler gibi benzeri özerklikçi grupları cesaretlendirecek kriz yayını, bölgeye
ve Sovyetler Birliği’ndeki Müslüman topluluklara kadar yaymaktı.
1979 Şubatında Humeyni, şah yönetiminin yerini alacak baskıcı din
devletini kurmak için Tahran’a uçuruldu. 1979 Mayısında fırtına koptu, İran’ın
Humeyni rejimi, Almanlarla ve Fransızlarla olan nükleer enerji programını
toptan iptal etti.
1974’te benzer bir olay Zülfikar Ali Butto’nun
Pakistan’da başına geldi. Petrol şokuna, daha önceden başlatılmış küçük çaplı
bir nükleer enerji programı ile karşılık veren Butto,
Fransızlarla yürüttüğü proje 1976’da sonuca ulaşınca, 1976 Ağustosunda Henry Kissenger, Pakistan’ın nükleer silah elde etme yolunda
olduğu suçlamalarında bulundu ve 1977’de Ziya ül Hak’ın önderlik ettiği bir darbeyle devrildi ve de idam
edildi. Böylece, Pakistan nükleer enerji programı alaşağı edildi. 
Aynı bölgede 1990’da Saddam Hüseyin, Ürdün’de Arap İş Konseyi
toplantısında yaptığı konuşmada petrol konusunda Arapları güç birliğine
çağırdı. Hemen akabinde Amerikalılar önce Kuveyt ve Suudilere petrol
fiyatlarını düşürttüler. 65 milyar dolar borçlu olan Irak, Kuveyt’le gerginliğe
başladı. Amerikalılar, ABD-Irak İş Konseyini yollayarak, Saddam’a “Irak’ın
yapılandırması için petrolü özelleştir.” dediler ancak ret cevabı aldılar.
Bunun üzerine petrol fiyatları varil başına önce 13 dolara, sonra 11 dolara
düşürüldü. Irak’la Kuveyt arasında gerginliği görüşmek üzere Irak’a gelen
Amerika’nın Irak Elçisi Gillespie, “Biz, Araplar
arasındaki bir savaşta taraf olmayız.” beyanında bulunarak Saddam’ı tuzağa
düşürdü.
Gelinen süreçte büyük güçler Irak petrollerini ele geçirdi. Bugün
Irak-Suriye-İran-Türkiye, Afganistan hattındaki gelişmeleri bunlardan bağımsız
düşünmek siyasi saflıktır.
Yüce Meclisi saygıyla selamlıyorum. (CHP sıralarından alkışlar)
BAŞKAN – Teşekkür ederim.
MEHMET AKİF HAMZAÇEBİ (İstanbul) – Karar yeter sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul edenler… Kabul etmeyenler…
Karar yeter sayısı yoktur.
Birleşime on dakika ara veriyorum.

Kapanma Saati: 21.53


ONUNCU OTURUM
Açılma Saati: 22.09
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin Onuncu Oturumunu açıyorum.
Tasarının 15’inci maddesi üzerinde, Niğde Milletvekili Sayın Doğan
Şafak ve arkadaşlarının verdiği önergenin oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı arayacağım. 
Önergeyi kabul edenler… Kabul etmeyenler… Kabul edilmemiştir,
karar yeter sayısı vardır. 
450 sıra sayılı Kanun Tasarısı’nın görüşmelerine devam edeceğiz. 
Komisyon? Burada. 
Hükûmet? Burada.
Diğer önergeyi okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 15. maddesinin 1. nci fıkrasında bulunan; “altı ay” ibaresinin “üç ay” ve
“altı aydan” ibaresinin “üç aydan” olarak değiştirilmesini arz ve teklif
ederiz.
 Oktay
Vural (İzmir) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Vural, buyurunuz. (MHP sıralarından alkışlar)
OKTAY VURAL (İzmir) – Teşekkür ederim.
Sayın Başkan, değerli milletvekilleri; Türk Petrol Kanunu
Tasarısı’yla ilgili verdiğimiz önerge kaçak çalışmanın önlenmesini
amaçlamaktadır, gayet açık ve nettir. Bu bakımdan, bu önergenin kabul edilmesi
çalışanlar açısından, kayıt dışı çalışmaları önlemesi bakımından önemli. 
Enerji konusunda bazı konuşmalar yapıldı, ben bu vesileyle
bunlarla ilgili bir değerlendirme yapmak istiyorum. Aslında, enerji, gerçekten,
uluslararası güç oluşumunun çok kadim bir parametresidir. Enerji güvenliği,
büyük stratejilerin en önemli dayanağı olmuştur. Dolayısıyla, uluslararası güç
denklemi içerisinde güç sahibi olan ülkeler ve enerji güvenliğini sağlamak
isteyen ülkeler bu bakımdan büyük, makro stratejiler tatbik etmişlerdir,
ekonomik, askerî ve politik stratejiler tatbik etmişlerdir. Petrol ve doğal
gazın giderek daha azalması, aslında bağımlı olan ülkeler, enerji güvenliğine
duyarlı olan ülkeler için bu kaynakları hayati varlıklar hâline dönüştürmüştür.

Şimdi, bir ülke için hayati bir varlık olan bu petrol ve doğal gaz
konusunda, ekonomik, sosyal ve diğer politik anlamıyla büyük stratejilerin oyun
alanı olması son derece tabiidir. İşte, bu oyun alanı olurken, aslında yakın
coğrafyamızın yüz yıl önce şekillenmesinin altında yatan temel paradigma,
parametre... Günümüzdeki gelişmeleri de enerji boyutundan soyutlayarak
bakamayız. O bakımdan, burada Türk Petrol Kanunu’nu görüşüyoruz ama gerçekten,
enerji politikaları bu Büyük Ortadoğu Projesi kapsamında oluşturulan projenin
en önemli unsurlarından biridir. Bu unsurlardan biri enerji güvenliği, diğeri
de İsrail’in güvenliğidir. Bu bakımdan, bugün Irak ve Suriye’de meydana gelen
olaylar, gelişmeler, Arap dünyasında meydana gelen gelişmelerin enerji boyutu
dikkate alınmadan tahlil yapılması mümkün değildir. 
İşte, bu yönüyle bakıldığında, 1991 yılında Irak’ın Kuveyt’i
işgali sonucunda ortaya çıkan olay karşısında enerjide büyük strateji
değişmiştir. O güne kadar enerji, ticaret yollarının güvenliği ön plandaydı ama
doğrudan doğruya kaynağa bir tehdit olunca “Kaynaktaki tehdidi nasıl ortadan
kaldıracağız?” sorusu sorulmaya başlandı. 
Bu bakımdan, o tarihlerden itibaren Büyük Ortadoğu Projesi’nin
şekillenmesinin amacı da enerji zengin bölgelerde uygun politik ortamlar
meydana getirilmesidir. İşte bu yönüyle “Arap Baharı”, “demokrasi” ya da diğer
kavramlar etrafında uygulanan politikanın altında yatan, aslında enerji zengin
bölgelerin kendileri açısından ulaşılabilir, kontrol edilebilir bölgeler
olmasını temin etmektir. Bu bakımdan, ele alınan bu stratejinin ikinci parçası
da aynı zamanda bu enerji kaynaklarının ülke envanteri yerine şirket
envanterlerine sokulmasıdır. Böylelikle artık şirket envanterinde olan bu
varlıklar dış güçlerin müdahale alanı olarak rahatlıkla kullanılabilecektir. 
Irak Anayasası’nın yapılmasında Irak’taki kuzeydeki bölgesel
yönetimle Irak arasındaki çekişmenin temeli de enerjiye dayalı bir çekişmedir. Bu
bakımdan, bu coğrafyada meydana gelen olayları bundan arındırarak
değerlendirmememiz gerekiyor. 
Biraz önce BDP milletvekilinin yaptığı konuşma da açıkçası küresel
emperyalizmin nasıl Türkiye’de bir Kürt sorunu oluşturup uygun coğrafyalarda
kendileri için uygun politik ortamlar meydana getirmek istediğinin itirafıdır
burada. O bakımdan, Hükûmetin, özellikle Irak’taki enerji kaynaklarının
Iraklılara, Suriye’deki enerji kaynaklarının Suriyelilere ait olduğunu ve bunun
bölgelere göre paylaşılması esasından vazgeçilmesi ve ayrıca da Irak’ın
kuzeyiyle müstakil bir enerji anlaşması yapmanın, daha sonra da boru hatlarıyla
ilgili düşündüğünüz zaman, o kadim strateji Türkiye’yi de hedefine alacaktır. 
Bu bakımdan, bu olayları bu şekilde geleceğe yönelik değerlendirmek
gerekiyor. Attığınız adımın muhakkak Türkiye’ye bir bedeli olacaktır. Enerji
için dünyayı şekillendirenler, enerji güvenliği için de Türkiye’yi
şekillendirme konusunda tereddüt etmezler. Bu bakımdan, Hükûmetin özellikle
enerji politikaları konusunda attığı bu adımları çok dikkatle takip etmesi ve
buna ilişkin gelişmelerin Türkiye’nin güvenliği için de bir tehdit
oluşturabileceğini düşünmesini bu vesileyle burada ifade etmek istedim.
Hepinize saygılarımı arz ediyorum. (MHP sıralarından alkışlar)
BAŞKAN – Teşekkür ederim Sayın Vural.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
16’ncı maddede iki adet önerge vardır, sırasıyla okutup işleme
alıyorum.
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 16.
Maddesinin 1. Fıkrasında bulunan “Doğal afetler ve savaş hali” ifadesinin
“Mücbir sebep hallerinde” şeklinde değiştirilmesini arz ve teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal Değirmendereli Aytun Çıray Orhan Düzgün
 Edirne İzmir Tokat
Türkiye Büyük Millet Meclisi Başkanlığına
450 Sıra Sayılı Kanun Tasarısının 16. maddesinin tasarı metninden
çıkarılmasını arz ve teklif ederiz. 
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Adil
Zozani Mülkiye
Birtane
 Hakkâri Kars
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Gerekçeyi okuyun lütfen.
Gerekçe: 
Tasarıdaki bu madde ile 6326 Sayılı Kanun’un 122. maddesinde;
doğal afet, savaş, isyan olarak sayılan mücbir sebepler, tasarının 16.
maddesinde doğal afet veya savaş hali olarak yer almış, “isyan” ibaresi
atılmıştır. 6326 Sayılı Kanundaki 122. madde ile aynı amacı taşıyan yasa
tasarısındaki 16. madde tasarı metninden çıkarılmalıdır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 16.
Maddesinin 1. Fıkrasında bulunan “Doğal afetler ve savaş hali” ifadesinin
“Mücbir sebep hallerinde” şeklinde değiştirilmesini arz ve teklif ederiz.
 Kemal
Değirmendereli (Edirne) ve arkadaşları
BAŞKAN – Komisyon, katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Kim konuşacak?
MEHMET AKİF HAMZAÇEBİ (İstanbul) – Sayın Orhan Düzgün.
BAŞKAN – Sayın Düzgün, buyurunuz. (CHP sıralarından alkışlar) 
ORHAN DÜZGÜN (Tokat) – Sayın Başkan, değerli milletvekili
arkadaşlarım; Türk Petrol Kanunu Tasarısı üzerinde söz almış bulunuyorum. Bu
vesileyle hepinizi saygıyla selamlıyorum.
Evet, değerli arkadaşlarım, bize, bu zamana kadar aldığımız
eğitimlerde hep, Türkiye’de petrol olmadığı ya da bu petrolün işlenebilir
değerde olmadığı söylendi. Ancak bu tasarıyı gördükten sonra anladım ki
Türkiye’de ciddi petrol var ve işletilmeye değer petrol var. Neden böyle
söylüyorum değerli arkadaşlarım? Çünkü bu tasarıyla Türkiye, Türk petrollerinin
tamamen dışarısına atılıyor, TPAO tamamen devre dışı bırakılıyor, yüzde 2 gibi
bir paya düşürülüyor. “Her tarafta petrol arayabilirsiniz.” diyor arkadaşlar bu
tasarı. Yani, yarın birisi dese ki ben Meclisin altında petrol buldum, gelip
burayı kazacak. Bununla ilgili bile bir sınırlama getirilmemiş. Şimdi, tabii,
hâl böyle olunca -dediğim gibi- Türkiye’de petrol olduğuna artık ben de kanaat
getirmiş bulunuyorum.
MUSTAFA ÖZTÜRK (Bursa) – Şahıslar…
ORHAN DÜZGÜN (Devamla) - Siz anlatırsınız Sayın Vekil, biz belki
biraz zor anlıyoruzdur. 
Değerli arkadaşlarım -dediğim gibi- herhangi bir saha sınırlaması
yok; süre elli yıl. Nerede petrol arayacağız, ne yapacağız belli değil. Şimdi,
hâl böyle olunca “Ne yapmak istiyoruz?” diye, hakikaten kendimize sormamız
lazım. Gerçekten, önümüzdeki dönemde herhâlde bu Meclisten bahsedilirken
“Türkiye'nin petrollerini başkasına veren Meclis” diye bahsedilecek. Maalesef,
artık şunu çok iyi biliyoruz: Büyük petrol şirketleri, Libya’da çok kan
akıtarak Libya petrollerine kondu; Irak’ta, aynı şekilde, çok kan akıtarak Irak
petrollerine kondu. Suriye’de savaş hâlihazırda devam ediyor. Türkiye’de biraz
daha maliyeti düşürmek istediler sanırım ki bizim el kaldırmamızla Türkiye
petrollerine de el koymak istiyorlar. 
Şimdi, değerli arkadaşlarım “petrol arama” deyince -biliyorsunuz-
Güney Kıbrıs Rum Cumhuriyeti Akdeniz’de petrol buldu. Biz de petrol arayacaktık
orada, Piri Reis’i göndermiştik. Piri Reis’ten bir daha haber alınamadı. Piri
Reis nerede, ne yapıyor belli değil. Rumlar ve İsrail petrolü çıkardı, satmaya
da başladılar Avrupa Birliğine. Bakalım, inşallah bir petrol arama gemimiz
olursa bunu da herhâlde biz de aramaya başlayacağız diye düşünüyorum. 
Yine, değerli arkadaşlarım, Piri Reis’in petrol bulamayacağını
artık hepimiz biliyoruz ama biz kendi petrollerimize nasıl sahip çıkacağız,
nasıl yapmalıyız, onu burada büyük bir samimiyetle konuşmamız gerektiğini
düşünüyorum çünkü sonuçta, Türkiye'nin enerji bağımlılığını hepimiz biliyoruz.
Bu anlamda, yüce Meclis daha doğru bir yaklaşım sergilerse bu ülkenin faydasına
olur diye düşünüyorum.
Benim üzerinde söz aldığım 16’ncı madde şöyle söylüyor: Savaş ve
doğal afet hâllerinde petrol arayacak olan kişilerin hakkını korumalıyız.
Bunlara bir güvence veriyor. Fakat, burada ilginç olan şöyle de bir nokta var:
Daha önceki tasarıda burada “isyan” da yazıyormuş ama o “isyan” sözcüğü
çıkarılmış her nedense. Demek ki, Türkiye’de isyan olan bölgelerde petrol
aramakta herhangi bir sakınca yok. Burada ne yapılmak istenildiğini de herhâlde
hepiniz anlıyorsunuz diyorum, böyle bir konuya da girmek istemiyorum. 
Bu vesileyle de hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
Madde 17’de üç adet önerge vardır, sırasıyla okutup işleme
alıyorum. 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 17.
Maddesinin 1. Fıkrasında bulunan “otuz gün” ibaresinin “on beş gün” şeklinde
değiştirilmesini arz ve teklif ederiz. 
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Aytun Çıray Kemal
Değirmendereli  Mahmut
Tanal
 İzmir Edirne İstanbul
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 17 inci maddesinin
1 nci fıkrasında geçen “otuz gün” ibaresinden önce
gelmek üzere “en geç” ibaresinin eklenmesini arz ve teklif ederiz. 
 Alim Işık Emin Haluk Ayhan Bahattin Şeker
 Kütahya Denizli Bilecik
 Muharrem Varlı Cemalettin Şimşek Erkan Akçay
 Adana Samsun Manisa
 Yusuf Halaçoğlu Mesut Dedeoğlu Mehmet Şandır
 Kayseri Kahramanmaraş Mersin
Türkiye Büyük Millet Meclisi Başkanlığına
450 Sıra Sayılı Kanun Tasarısının 17. maddesinin tasarı metninden
çıkarılmasını arz ve teklif ederiz. 
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Adil
Zozani Mülkiye
Birtane
 Hakkâri
 Kars 
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım. 
BAŞKAN – Hükûmet? 
ENERJİ VE TABİİ KAYNAKLAR BAKANI TANER YILDIZ (Kayseri) - Katılmıyoruz Sayın Başkan. 
BAŞKAN – Gerekçeyi okutuyorum: 
Gerekçe:
Tasarı; incelendiğinde ruhsatlarda tekelleşme, ülke ihtiyacının
karşılanması için bulundurulması gereken ham petrolde ihracat sınırlamasının
kaldırılması, yabancı devletlerin kontrolündeki şirketlerin faaliyetlerine
getirilen sınırlamanın kaldırılması, yerli ve yabancı sermayeye teşvik ve
kolaylıklar sağlanması, TPAO'nun öncelik ve ayrıcalıklarının ortadan
kaldırılması ve devletin enerji politikalarında inisiyatifini azaltacak
düzenlemeleri içermesi nedeniyle kamu ve ülke yararını gözetmemektedir. 17. madde
her ne kadar kamu kurumları arasında görüş alışverişini amaçlıyor ise de bir
bütün olarak yukarıda anılan amaçlara hizmet edeceğinden tasarı metninden
çıkarılması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 17 inci maddesinin
1 nci fıkrasında geçen “otuz gün” ibaresinden önce
gelmek üzere “en geç” ibaresinin eklenmesini arz ve teklif ederiz. 
 Mehmet
Şandır (Mersin) ve arkadaşları 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Başkanım. 
BAŞKAN – Hükûmet? 
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Şandır, buyurunuz. (MHP sıralarından alkışlar)
MEHMET ŞANDIR (Mersin) – Sayın Başkan, değerli milletvekilleri;
öncelikle yüce heyetinizi saygıyla selamlıyorum. 
Kürsüye çağrıldığımda bu kanunun kaç madde olması gerektiğini
sayıyordum, 145’e kadar saydım değerli arkadaşlar, hâlâ da devam ediyor.
Normalde, kanun yapma tekniği, kanun hazırlama tekniği açısından incelendiğinde
bu kanun çok temel bir kanun, Türk Petrol Kanunu. İşte, temel kanun olarak
görüştürüyorsunuz ve birçok maddeyi bir araya getirerek, sıkıştırarak böyle
yoğunlaştırılmış birçok konu müzakere edilmeden geçiyor. 
Değerli milletvekilleri, şimdi eğer açar bakarsanız çok üzüntücü
verici bir durum tabii, yani el kaldırıp indirerek sorumluluğu üzerinize
alıyorsunuz, tarihî sorumluluğu üzerinize alıyorsunuz ama inanınız ki neyi
oyladığımızın çok farkına varamıyoruz, siz de varamıyorsunuz, biz de
varamıyoruz. Lütfen, şöyle bir bakarsanız göreceksiniz, önce bunu söylemek
istiyorum: Mesela, (z)’ye kadar gelmişsiniz -Sayın Bakanım, Sayın Kanunlar ve
Kararlar, Komisyon Başkanı- (z)’ye kadar maddelendirmişsiniz,
fıkralandırmışsınız, (z) bitmiş, ondan sonra (z)’nin alt maddelerini “(aa)” diye
başlayarak, “(bb)” diye başlayarak onu da nereye
kadar getirmişsiniz? “(ii)”ye kadar getirmişsiniz yani 1, 2, 3, 4, 5 rakam
bitmiş, sonra harf bitmiş, sonra iki harfi de yan yana getirerek meseleyi
maddeleştirmişsiniz. 
Değerli milletvekilleri, bugün şu anda bizi basın izlemiyor,
televizyonlar izlemiyor, halka konuşmuyoruz, size konuşuyoruz. Bakın, bu
kanunun hazırlanmasında, komisyonda görüşülmesinde ve yazımında öyle bir
kararlılık, öyle bir aculiyet var ki, öyle bir özel
durum var ki, buradan şunu düşünmek mecburiyetindeyiz: Bu kanun, masum bir
kanun değil değerli milletvekilleri. Bu kanun, Türkiye’miz açısından -Sayın
Komisyon Başkanı bağışlasın- ülkemizin geleceği açısından asla masum bir kanun
değil. Kimseyi ilzam ederek konuşmuyorum, Sayın Bakanı, Sayın Komisyon
Başkanını, Sayın Hükûmeti ama bu kanunun sonuçları itibarıyla Sayın Oktay
Vural’ın biraz önce dikkate getirdiği hususları biz öngörmek mecburiyetindeyiz.
Petrol dediğiniz hadise, dünya dengelerinin üzerinde kurulduğu, dünya
savaşlarının üzerinde çıktığı, dünyanın bu hassasiyetle tanzim edildiği bir
hadise, bir olay, bir madde, bir değer. Şimdi, bununla ilgili yani elli altmış
yıldan sonra yeni bir petrol yasası çıkartıyoruz, dediğim gibi muhtemelen 200
madde olması gereken bir kanunu iki ana başlık altında, iki temel bölüm hâlinde
müzakere etmeden geçiriyoruz. 
Değerli arkadaşlar, çok uzun konuşmamak gerekiyor. Sayın Oktay
Vural bu kanunun gerekçesini söyledi. Bakın, dikkatinize sunuyorum, bundan önce
burada iki kanun çıkarttınız. Artık bu hassasiyetle takip edeceğiz sizi.
Birincisi, Devlet Demiryollarıyla ilgili bir kanun çıkarttınız, sonra PTT’yle
ilgili bir kanun çıkarttınız, bir yerlerde bir karar verildi değerli
milletvekilleri, bir program yapıldı. Artık, Türkiye üniter
devleti, bağımsız devletinin hukukunu değiştiren temel değişiklikler
yapıyorsunuz. Bunların her biri… Şimdi de işte TPAO’nun hukukunu,
özelleştirilmesini ilzam edecek yeni bir değişiklik yapıyorsunuz ve bu
değişiklikte kendiniz yazıyorsunuz, diyorsunuz ki: “Yabancı yatırımcılar için
sermaye ve kâr transferlerinde kolaylık sağlanması, yatırım indirimi ve vergi
muafiyeti getirilmesi.” Yani bu kanunun hazırlanmasında amaçlanan, öngörülen
sonuç, petrol gibi çok değerli bir millî varlığımızı yabancıların işletmesi,
bulması, satması; sahiplenmesi, mülkiyetine hukuk oluşturuyorsunuz. 
Bu sizin kararınız olamaz değerli milletvekilleri. Bu, küresel
güçlerin, küresel projelerin kararı. Bu bölgeyi kontrol etmek isteyen, kontrol
altında tutmak isteyen küresel güçlerin, size “taşeron” demek istemiyorum ama
sizin inisiyatifinizde bir hukuk oluşturma gayretleri. Onun için, biz
Milliyetçi Hareket Partisi olarak bu kanunu masum bir kanun olarak görmüyoruz,
milletimizin ve ülkemizin geleceği açısından içinde birçok tehdit ve
tehlikelerin olduğu bir kanun olarak görüyoruz ve dolayısıyla bütün hassasiyetimizle…
(Mikrofon otomatik cihaz tarafından kapatıldı) 
MEHMET ŞANDIR (Devamla) – …gereken katkıyı verdik, ikazları,
tenkitleri yaptık; artık, takdir sizin, sorumluluk sizin. Sizi, sizin kendi
vicdanınızla, tarihî sorumluluğunuzla baş başa bırakıyorum.
Teşekkür ederim. (MHP sıralarından alkışlar)
BAŞKAN – Teşekkür ederim Sayın Şandır.
Önergeyi oylarınıza sunuyorum:
Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 17.
Maddesinin 1. Fıkrasında bulunan “otuz gün” ibaresinin “on beş gün” şeklinde
değiştirilmesini arz ve teklif ederiz.
 Mahmut
Tanal (İstanbul) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Sayın Tanal, buyurunuz. (CHP sıralarından alkışlar)
MAHMUT TANAL (İstanbul) – Teşekkür ediyorum Sayın Başkan.
Değerli milletvekilleri, hepinizi saygıyla selamlıyorum.
Tabii, bu maddeyle ilgili konuşmaya başlamadan önce, değerli
arkadaşlar, “Milli Petrol Davamız” Türk Hukuk Kurumunun yayınlamış olduğu bir
kitabı okuyarak geldik ama şanslı olduğum bir konu, Sayın Enerji Bakanı en
azından bir elektrik mühendisi. Millî Savunma Bakanının da burada olmasında
yarar var. Ne açıdan? En azından petrolün stratejik açısından yararı var. Nedir?
Petrol yasasıyla ilgili gerekçede yazılmadığı hâlde biz hukukçular olarak şunu
söyleriz, bu gerekçenin mefhumu muhalifinden çıkan mana şu demektir: 
Bir: “Efendim, Türkiye Cumhuriyeti devleti petrol arayamıyor, bu
konuda başarısız ancak bunu yapabilecek olan yabancı şirketlerdir.” Bunun
birinci anlamı bu.
İkinci anlamı: Yurdumuza gelecek olan yabancı şirketler… “Çok kısa
sürede memleketimizin petrole olan ihtiyacını bu yabancı şirketler vasıtasıyla
bulacağız.” anlamı çıkar ki şimdi bunların gerekçesine baktığımız zaman… Hemen
maddelere geçiyorum. 9’uncu maddenin (10)’uncu fıkrası… 
Sayın Bakan, eğer dinliyorsanız size konuşacağım yoksa bırakırım,
özür dilerim. 
Şimdi, petrolü burada ne yapıyoruz? Efendim, 1/8’i Türkiye’de
bırakıyoruz. 1/8’i Türkiye’de, (1)’inci fıkra. (10)’uncu fıkraya bakıyoruz:
“Bakanlığın teklifiyle ayni olarak da ödenir.” Yani ne demek? Asıl olan bunun
parayla ödenmesi ama ihtiyacı olan petrol eğer bakanlık talep ederse
bırakılabilir. Şimdi, gerçekten, bunun kapitülasyonlardan bir farkı yoktur.
Belki “Ağır bir eleştiri.” diyeceksiniz ama gerçekten ağır bir eleştiri. 
Anayasa’mızın 168’inci maddesi ne der? Yer altı kaynaklarının
işletilmesi devlete aittir. Devlete aittir, bunun düzenlemesi kanunla
yapılabilir, denilir. Evet, kanunla bunu yapıyorsunuz. Bugün yapılan bu
tartışmaların tamamı 1954 yılında yani elli dokuz yıl önce o gün için de
yapılmış durumdaydı. Peki, madem biz bu şekildeyiz, gayet rahat… Anayasa’mızın
başlangıç kısmında ne der? Millî menfaat geçer. Millî menfaatin bazı kriterleri
var. Sayın Millî Savunma Bakanımız çok iyi hatırlar ki 1973-1974 Kıbrıs
harbinde Türkiye’ye ambargo konulduğu zaman Türkiye, uçaklarını uçuracak olan
petrolü bulamıyor idi. Ne yaptı o dönem? Tabii ki Kaddafi o dönem yardıma koştu
ve Kaddafi’nin tabii sonu belli zaten, o konuya ben girmeyeceğim. Yani şöyle
söylemek istiyorum: Stratejik anlamda önemli olan hususlarda özel şirketlere
peşkeş çekmek stratejik açıdan çok zararlı sonuçlar doğurur. 
Petrol, tabii, öncelikle… İtalya ne yapıyor? Bildiğim kadarıyla
millîleştiriliyor Sayın Bakan. Yani bazı ülkeler petrolle ilgili enerjiyi
millîleştirirken biz tamamen bunu elden çıkarıyoruz. Baktığımız, beğenmediğimiz,
“Orta Doğu ülkeleri Türkiye’yi kendisine rehber edinir.” dediğimiz Suriye,
Irak, İran, Suudi Arabistan ne yapıyor? Devlete üretim payının yüzde 75’ini
bırakıyor. Biz ne kadarını bırakıyoruz? 1/8’ini bırakıyoruz ki bu kabul
edilebilir bir durum değil. 
Bu, tabii ki yer altı kaynaklarımızın yabancı şirketlere
bırakılması, aynı zamanda, devlet, efendim, bu konuda başarısızdır, devlet bu
işi yapamıyordur, bunu ancak yabancı şirketler yapabilir. Âdeta bu konuda bir
kompleks sahibiyiz. Peki, Türkiye’de bu kadar petrol mühendisliği fakültesi
var, Türkiye’de yıllardan beri Türkiye Petrolleri var, Türkiye’de Maden Tetkik
Arama Enstitüsü var. Peki, bu kadar kaliteli, kalifiye elemanlarımız varken,
kadrolarımız varken bizim bunu yabancı şirketlere peşkeş çekmemiz kabul
edilebilir bir durum değil tabii ki. 
Daha ötesi, yabancı şirketlerin petrol alanının bulunduğu yerleri
kısıtlama getirilmeksizin mülk edinme hakkını da veriyoruz. Bu da apayrı bir
tehlike. 
Ben sizi önce Allah’a havale ediyorum, sonra da Türk milletine
havale ediyorum. İnşallah sonuçta perişan olmayız. 
Hepinizi saygıyla selamlıyorum, iyi akşamlar diliyorum. (CHP
sıralarından alkışlar) 
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Maddeyi oylarınıza sunuyorum: Kabul edenler... Kabul etmeyenler...
Kabul edilmiştir. 
Madde 18’de üç önerge vardır, sırasıyla okutup işleme alıyorum: 
Türkiye Büyük Millet Meclisi Başkanlığına 
Görüşülmekte olan 450 Sıra Sayılı Petrol Kanunu Tasarısının 18.
Maddesinin 2. Fıkrasında bulunan "temsilci ve yerleşim yeri
değişikliklerini" ibaresinden sonra gelen "otuz gün" ibaresinin
"on beş gün" şeklinde değiştirilmesini arz ve teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli 
 Aytun Çıray  Kemal
Değirmendereli Uğur Bayraktutan
 İzmir  Edirne Artvin
Türkiye Büyük Millet Meclisi Başkanlığına
450 sıra sayılı Türk Petrol
Kanunu tasarısının 18 inci maddesinin 2 nci
fıkrasında geçen “otuz gün” ibarelerinin “en fazla kırk beş gün” olarak
değiştirilmesini arz ve teklif ederiz. 
 Alim Işık Emin Haluk Ayhan Bahattin Şeker
 Kütahya  Denizli Bilecik
 Muharrem Varlı Erkan Akçay Mesut Dedeoğlu
 Adana Manisa Kahramanmaraş
 Cemalettin
Şimşek Yusuf Halaçoğlu
 Samsun Kayseri
Türkiye Büyük Millet Meclisi Başkanlığına
450 Sıra Sayılı Kanun Tasarısının 18. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Mülkiye
Birtane  Adil
Zozani
 Kars
 Hakkâri
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) – Katılmıyoruz
Sayın Başkan.
BAŞKAN – Gerekçeyi okutuyorum.
Gerekçe: 
Tasarı; incelendiğinde ruhsatlarda tekelleşme, ülke ihtiyacının
karşılanması için bulundurulması gereken ham petrolde ihracat sınırlamasının
kaldırılması, yabancı devletlerin
kontrolündeki şirketlerin faaliyetlerine getirilen sınırlamanın kaldırılması,
yerli ve yabancı sermayeye teşvik ve kolaylıklar sağlanması, TPAO’nun öncelik
ve ayrıcalıklarının ortadan kaldırılması ve devletin enerji politikalarında
inisiyatifini azaltacak düzenlemeleri içermesi nedeniyle kamu ve ülke yararını
gözetmemektedir. 18. madde her ne kadar tebligat başlığını taşıyor ise de bir
bütün olarak yukarıda anılan amaçlara hizmet edeceğinden tasarı metninden
çıkarılması gerekmektedir. 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
450 sıra sayılı Türk Petrol
Kanunu tasarısının 18 inci maddesinin 2 nci
fıkrasında geçen “otuz gün” ibarelerinin “en fazla kırk beş gün” olarak
değiştirilmesini arz ve teklif ederiz. 
 Alim
Işık (Kütahya) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Kim konuşacak?
MEHMET ŞANDIR (Mersin) – Gerekçe…
BAŞKAN – Gerekçeyi okutuyorum:
Gerekçe:
Bu düzenleme ile uygulamada karşılaşılabilecek süre
kısıtlamalarının önlenmesi amaçlanmaktadır.
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına 
Görüşülmekte olan 450 Sıra Sayılı Petrol Kanunu Tasarısının 18.
Maddesinin 2. Fıkrasında bulunan "temsilci ve yerleşim yeri
değişikliklerini" ibaresinden sonra gelen "otuz gün" ibaresinin
"on beş gün" şeklinde değiştirilmesini arz ve teklif ederiz.
 Uğur
Bayraktutan (Artvin) ve arkadaşları
BAŞKAN – Komisyon?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ, TABİİ KAYNAKLAR BAKANI TANER YILDIZ (Kayseri) -
Katılmıyoruz Sayın Başkan.
BAŞKAN – Kim konuşacak?
MEHMET AKİF HAMZAÇEBİ (İstanbul) – Sayın Uğur Bayraktutan.
BAŞKAN – Sayın Bayraktutan, buyurunuz.
(CHP sıralarından alkışlar) 
UĞUR BAYRAKTUTAN (Artvin) – Sayın Başkan, çok değerli
milletvekilleri; 450 sıra sayılı Türk Petrol Kanunu Tasarısı’nın 18’inci
maddesi üzerine verilen önerge üzerine söz aldım. Yüce heyetinizi saygıyla
selamlıyorum.
Ben bu akşam yine Artvin’i konuşacağım, Sayın Bakanı yakaladık.
Şimdi, Sayın Bakanım, daha önceden de burada birçok kere konuştuk.
Artvin ilinde bir Cerattepe maden ihalesi var. Sizi
her yakaladığımda bunu konuşacağım, bakalım kim haklı çıktı. Ben size daha
önceden de söylemiştim, bu akşam da bir kere daha konuşacağız.
2012 yılının Şubat ayında yapılan ihalede -özellikle, Adalet ve
Kalkınma Partisindeki milletvekilleri dikkatle dinlerlerse- değerli arkadaşlar,
bu ihalenin 1 tane firmayı tarif ettiğine ilişkin bu Türkiye Büyük Millet
Meclisinde 10 tane konuşma yaptım, dedim ki: “1 tane firmayı tarif ediyor.” Bu
firma da öyle ki… Bakın, bu ihalenin 8’inci maddesinde, çok değerli
arkadaşlarım “İşletme izni alındıktan sonra üç yıl içinde üretime başlanarak
üretime başlanmasından sonra on yıl içerisinde yıllık asgari olarak 500 bin ton
tüvenan ve 10 bin ton metal bakır madeni üretiminin
yapılması zorunludur.” diyor sözleşmeye göre. Hemen altında da “İhaleyi kazanan
tarafından yukarıda belirtilen miktarlardaki metal bakırın yurt içinde bir
tesiste üretilmesi zorunludur. Bu taahhüdün yerine getirilmemesi hâlinde
taahhüt teminatının tamamı irat kaydedilir.” diyor değerli arkadaşlarım. Yani
diyor ki: “Bu firma…” Bir tek firmayı tarif ediyor. 
Bende bu konuda birtakım tereddütler de hasıl oldu. Milletvekili
olarak bana geldiler ihale yapılmasından evvel -Değerli Bakanım, dikkatle
dinlerseniz- dediler ki: “Bu ihale bir tek firmayı tarif ediyor, Türkiye’de bir
tane firma vardır.” Ben hukukçuyum, dedim “Hayır böyle bir şey olamaz.” diye,
kalktım, Sayın Bakana -altında imzası var- dedim ki: “Bu ihale şartnamesine
uygun olarak, bu ihale şartnamesinin tarif ettiği anlamda Türkiye’de kaç tane
firma vardır?” Bakın, dikkatle dinleyin değerli arkadaşlarım. “Böyle kaç tane
firma vardır?” diye Sayın Bakana sorduğum soruya Sayın Bakanın vermiş olduğu
cevabı söylüyorum, dedi ki: “16 Şubat 2012 tarihi itibarıyla aktif olarak blister bakır üretimi yapan Türkiye’de 1 adet tesis
bulunmaktadır.” Tesadüfü görüyor musunuz değerli arkadaşlarım? 10 milyon dolar
var bu işin içerisinde. Eti Bakır AŞ’ye ait blister
bakır üretimi bu tesis Samsun ili merkez sınırları içerisindedir.
HAYDAR AKAR (Kocaeli) - Kimin o?
UĞUR BAYRAKTUTAN (Devamla) - Ben Bakana birçok kereler sordum.
Dedim ki: “Sayın Bakan, bu ihaleyi alan firma bir tek firmayı tarif ediyor
ancak bu firma veya bu firmayla bağlantılı olan bir başkasının alması gerekir.”
diye, bunu dedim. “Eşim noterdir, noterden tespit ettireceğim.” dedim.
Arkasından ihale yapıldı değerli arkadaşlarım, ihaleyi bu firma almadı güya.
Sayın Bakan da çıktı dedi ki: “Siz yanıldınız.” Öyle mi? Dediniz ki: “Artvin
Milletvekili yanıldı.” Ben de buradan Türkiye Büyük Millet Meclisine bir
konuşma yaptım, o konuşma metinlerimi de getirdim. Dedim ki: “Türkiye Büyük
Millet Meclisinde, bu Atatürk’ün mabedinde size sesleniyorum.” dedim Sayın
Bakan. “Şimdi, bu ihaleyi o firma almadı, diğer firma aldı, öyle diyorsunuz
yani buradaki resmî kayıtlara göre öyle diyorsunuz. O firmayla diğer firmanın
başka illerde de ortaklıkları var biliyorsunuz değil mi?” dedim. “Adana’da ve
başka illerde… Adını söylemek istemiyorum. Şimdi buradan size söylüyorum bu
firma bu madeni nerede işletecektir?” diye Sayın Bakana sordum, “Nerede
işletecektir?” diye. “Bu firmaya bu madeni nerede işletecektir?” diye bir kere
daha sordum. “Madem ki siz haklısınız, ben de yanıldım milletvekili olarak.
Eğer siz haklı çıkarsanız ben bu Türkiye Büyük Millet Meclisinden, bütün Türkiye’den
ve Artvin’den özür dileyeceğim.” dedim. Bakan da dedi ki: “Ben haklı çıktım.”
diye söyledi. Öyle mi Sayın Bakan? Dikkatle dinlerseniz Sayın Bakan siz haklı
çıktınız, “Ben yanıldım.” diye söyledi kendisi. Dedi ki: “İhaleyi, bakın, o
firma almadı. İhaleyi başka firma aldı.” dedi. 
Şimdi, Sayın Bakan, bakın, Artvin’den yerel gazeteleri getirdim.
Muhtemelen yanınızdakinin de çok yoğun işleri vardır, dikkatle dinlerseniz,
muhtemelen benden daha önemlidir o yanınızdaki beyefendinin işleri. Bakın,
Sayın Bakan, bu gazeteyi size yarın çerçeveletip göndereceğim. Artvin’deki
yerel gazetelerde yayınlandı. Bakın, değerli milletvekilleri, böyle bir şey
olabilir mi ya? Böyle bir şey olabilir mi ya? Bana anlatsalar inanmam, böyle
bir şey olabilir mi ya?
VELİ AĞBABA (Malatya) - Kim, kim?
HAYDAR AKAR (Kocaeli) - Ne yazıyor orada?
UĞUR BAYRAKTUTAN (Devamla) – Bakın, ne diyor? Bunu sesli olarak
okuyorum, size yarın çerçeveletip göndereceğim. Bakalım ben mi yanıldım, siz mi
yanıldınız? Size Türkiye Büyük Millet Meclisinden açık çağrıda bulunuyorum.
Burada diyor ki: “Eti Bakır AŞ Artvin Cerattepe
Projesi’nde çalıştırılmak üzere…” Bakın, Sayın Bakan, cüreti görüyor musunuz
adamlardaki? Diyor ki: “Eti Bakır AŞ Artvin Cerattepe
Projesi’nde çalıştırılmak üzere, aşağıdaki kadrolara personel alınacaktır.”
Değerli arkadaşlarım, değerli milletvekilleri, bunun Türk Ceza Kanunu’nda bir
tane tanımı vardır biliyor musunuz, hatta iki tane; diyorlar ki: Görevi kötüye
kullanma, ihaleye fesat karıştırma.
Şimdi, Sayın Bakana Türkiye Büyük Millet Meclisinden sesleniyorum:
İstediğiniz televizyon kanalında, sizin belirleyeceğiniz televizyon kanalında
baş başa tartışalım. Eğer ben haksız çıkarsam, ben bu milletvekili kimliğini
bırakmazsam namussuz, şerefsizim. (CHP sıralarından alkışlar) Bakın, açık açık
AKP Grubuna da sesleniyorum. Sizinle baş başa, istediğiniz televizyon kanalında tartışacağım. Artvin’e ne
yaptığınızın farkında mısınız? Artvin’e ne yaptığınızın farkında mısınız? Başka
bir şey diyemiyorum yani. Artvin’in bağrına hançer sapladınız. 
Size teşekkür ediyorum. Başka bir şey demiyorum. (CHP sıralarından
alkışlar)
BAŞKAN – Teşekkür ederim Sayın Bayraktutan.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 19’da iki adet önerge var.
Sırasıyla okutup işleme alıyorum:
Türkiye Büyük Millet Meclisi
Başkanlığına
Görüşülmekle olan 450 Sıra Sayılı Petrol Kanunu Tasarısının 19.
Maddesinin 6. Fıkrasının aşağıdaki şekilde değiştirilmesini arz ve teklif
ederiz.
 Mehmet Ali Susam Kemal Değirmendereli Mahmut Tanal
 İzmir Edirne İstanbul
 Kamer Genç Sakine Öz Özgür Özel
 Tunceli Manisa  Manisa
''Genel Müdürlük tarafından petrol işlemlerinden elde edilen
veriler muhafaza edilir, ilgililere sunulur, tanıtım ve pazarlanmasından elde
edilen gelirleri ise genel bütçeye gelir kaydedilmek üzere Bakanlık merkez
muhasebe birimi hesabına yatırılır."
Türkiye Büyük Millet Meclisi
Başkanlığına
450 sıra sayılı Türk Petrol Kanunu tasarısının 19 uncu maddesine 7
nci fıkra olarak aşağıdaki fıkranın ilave edilmesini
arz ve teklif ederiz.
 Alim Işık Emin Haluk Ayhan Bahattin Şeker
 Kütahya Denizli Bilecik
 Mesut Dedeoğlu Muharrem Varlı Erkan Akçay
 Kahramanmaraş Adana Manisa
 Cemalettin
Şimşek
 Samsun
(7) "Bakanlıkta ve Petrol İşleri Genel Müdürlüğünde 657
sayılı Devlet Memurları Kanununa göre çalışan personele, en yüksek Devlet
memuru aylığının (ek gösterge dahil) % 200'ünü geçmemek üzere personelin hizmet
sınıfı, kadro unvanı, görevin sorumluluğu ve güçlüğü ve çalışma şartları
dikkate alınarak Maliye Bakanlığının uygun görüşü üzerine Bakanlıkça tespit
edilecek miktarlarda aylık ek ödeme yapılır. Yapılacak ek ödemelerde 657 sayılı
Devlet Memurları Kanununun aylıklara ilişkin hükümleri uygulanır ve bu ödemelerden
damga vergisi hariç herhangi bir vergi veya diğer kesinti yapılmaz.
Petrol İşleri Genel Müdürlüğü tarafından, petrol arama ve üretim
faaliyetlerinin kontrol ve denetiminde bulunmak üzere memuriyet mahalli dışında
görevlendirilen personele, 6245 sayılı Harcırah Kanunun 50 nci
maddesi ile ilişkilendirilmeksizin, her yıl Bütçe Kanunu ile belirlenen
gündelik harcırah miktarının iki katı tutarında Harcırah Kanunu'nun hükümlerine
göre gündelik ödenir."
BAŞKAN – Önerge adedi üçmüş fakat benim önümdeki kâğıtta “iki”
yazıldığı için iki okudum, o nedenle sizin elinizde üç adet var.
Şimdi üçüncü önergeyi okutuyorum:
Türkiye Büyük Millet Meclisi Başkanlığına
450 Sıra Sayılı Kanun Tasarısının 19. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Mülkiye
Birtane Adil
Zozani
 Kars Hakkâri 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan.
BAŞKAN – Gerekçeyi okutuyorum:
Gerekçe:
Tasarı; incelendiğinde ruhsatlarda tekelleşme, ülke ihtiyacının
karşılanması için bulundurulması gereken ham petrolde ihracat sınırlamasının
kaldırılması, yabancı devletlerin kontrolündeki şirketlerin faaliyetlerine
getirilen sınırlamanın kaldırılması, yerli ve yabancı sermayeye teşvik ve
kolaylıklar sağlanması, TPAO'nun öncelik ve ayrıcalıklarının ortadan
kaldırılması ve devletin enerji politikalarında inisiyatifini azaltacak
düzenlemeleri içermesi nedeniyle kamu ve ülke yararını gözetmemektedir. 19. maddenin,
yukarıdaki amaçlara hizmet eden tasarı metninden çıkarılması gerekmektedir.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 19.ncu maddesine
7.nci fıkra olarak aşağıdaki ilave edilmesini arz ve teklif ederiz.
 Alim
Işık (Kütahya) ve arkadaşları
(7) "Bakanlıkta ve Petrol İşleri Genel Müdürlüğünde 657
sayılı Devlet Memurları Kanununa göre çalışan personele, en yüksek Devlet
memuru aylığının (ek gösterge dahil) % 200'ünü geçmemek üzere personelin hizmet
sınıfı, kadro unvanı, görevin sorumluluğu ve güçlüğü ve çalışma şartları
dikkate alınarak Maliye Bakanlığının uygun görüşü üzerine Bakanlıkça tespit
edilecek miktarlarda aylık ek ödeme yapılır. Yapılacak ek ödemelerde 657 sayılı
Devlet Memurları Kanununun aylıklara ilişkin hükümleri uygulanır ve bu
ödemelerden damga vergisi hariç herhangi bir vergi veya diğer kesinti yapılmaz.
Petrol İşleri Genel Müdürlüğü tarafından, petrol arama ve üretim
faaliyetlerinin kontrol ve denetiminde bulunmak üzere memuriyet mahalli dışında
görevlendirilen personele, 6245 sayılı Harcırah Kanunun 50nci maddesi ile
ilişkilendirilmeksizin, her yıl Bütçe Kanunu ile belirlenen gündelik harcırah
miktarının iki katı tutarında Harcırah Kanunu'nun hükümlerine göre gündelik
ödenir."
BAŞKAN – Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkanım. 
MEHMET ŞANDIR (Mersin) - Gerekçe…
BAŞKAN – Gerekçeyi okutuyorum: 
Gerekçe: 
Petrol sektörü, bütün dünyada ileri teknolojinin en yoğun olarak
kullanıldığı ve devamlı kendisini yenileyen alanlardan birisidir. Buna bağlı
olarak, petrol sektörü ve bu sektörü düzenleyen ve denetleyen kuruluşlarda
çalışan personelin de en az denetlediği şirketlerdeki kadar konularında uzman
kişilerden oluşması esastır. Ancak bu tür uzman kadroların mevcut genel ücret
baremleriyle istihdam edilmesi yeterli ölçüde mümkün olamamakta, düşük ücret
politikasından dolayı yetişmiş elemanlar da kaybedilmektedir. Aynı sektörde
hizmet veren kişilerle ücret birliği sağlanamaması, denetlenen ve kontrol
edilen petrol sektörü ücretlerinin çok altında bir ücretin çalışanlara
uygulanması, bu Kanunla idareye verilen görev ve yükümlülüklerin amacına uygun
şekilde yerine getirilmesini zafiyete uğratmaktadır.
Ülkemiz petrol potansiyelinin milli menfaatlerimize uygun olarak
aranmasını, denetlenmesini ve düzenlenmesi görevini 50 yıldır yerine getiren
Genel Müdürlük personelinin ücret dengesizliğini gidermek, ihtiyacı asgari düzeyde
temin ederek, Genel Müdürlüğün bu Kanunla kendisine verilen görevleri azami
ölçüde yürütmesini sağlamak amacıyla, ülkemizde gelir elde eden diğer bazı
Devlet Kurumlarındaki uygulamalara benzer şekilde fiili bir çalışma karşılığı
olarak, ek bir tazminatın verilmesi öngörülmüştür.
Genel Müdürlük bünyesinde görevli personelden mahalli dışında
görevlendirilecek personele aynı Bakanlığın MTA ve MİGEM Genel Müdürlüklerinde
olduğu gibi ödenecek gündelik harcırah miktarının artırılması ile; hızlı ve
etkin bir denetimin yapılabilmesi ile yerinde teknik denetim ve inceleme yapan
personelin, denetlediği özel kuruluş imkanlarına muhtaç olmadan devlet memuruna
yaraşır bir şekilde görevini yapması amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekle olan 450 Sıra Sayılı Petrol Kanunu Tasarısının 19.
Maddesinin 6. Fıkrasının aşağıdaki şekilde değiştirilmesini arz ve teklif
ederiz.
  Sakine Öz (Manisa) ve
arkadaşları
''Genel Müdürlük tarafından petrol işlemlerinden ekle edilen
veriler: muhafaza edilir, ilgililere sunulur, tanıtım ve pazarlanmasından elde
edilen gelirleri ise genel bütçeye gelir kaydedilmek üzere Bakanlık merkez
muhasebe birimi hesabına yatırılır."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım. 
BAŞKAN – Hükûmet?
ENERJİ VE TABİİ KAYNAKLAR BAKANI TANER YILDIZ (Kayseri) –
Katılmıyoruz Sayın Başkan. 
ÖZGÜR ÖZEL (Manisa) – Sakine Öz konuşacak. 
BAŞKAN – CHP Grubu çok canlı. 
Sayın Öz, buyurunuz. (CHP sıralarından alkışlar) 
SAKİNE ÖZ (Manisa) – Sayın Başkan, değerli milletvekilleri; Türk
Petrol Kanunu Tasarısı üzerinde yürüttüğümüz görüşmelerin 19’uncu maddesi
üzerine söz aldım. Yüce Meclisi saygıyla selamlıyorum. 
Değerli milletvekilleri, enerji birçok açıdan siyasal ve toplumsal
bir nitelik taşımaktadır. Gelişmiş toplumlar enerjiyi bir hak olarak tanır,
devletleri ise bu hakkı nitelikli biçimde sunmak, doğa-enerji dengesini
gözetmekle görevli sayar. Dünya örneklerinde rastladığımız yasalar ve
uluslararası sözleşmeler doğayı korurken, insan unsurunu merkezine alan ucuz ve
güvenli, çeşitli kaynaklardan yararlanmayı hedefleyen bir enerji politikasına
davet eder. Güvenli, ucuz, farklı kaynaklardan elde edilmiş, kolay,
erişilebilir ve kesintisiz enerjiyi günümüzde bir hak olarak gören gelişmiş
toplumlar çevrenin korunması ile enerji kaynaklarının üretimini ve dağıtımını
denge içinde yürütmeyi şart koşarlar. 
Benzer biçimde, özellikle ülkemizin dâhil olduğu Orta Doğu
coğrafyası enerji cenneti olarak bilinir. 19’uncu yüzyıldan bu yana enerji
paylaşımı için yürütülen mücadeleler ve savaşlar bizi çok daha dikkatli adımlar
atmaya, ülkemizin egemenlik hakları ile enerji politikaları arasında hassas bir
denge kurmaya zorlamaktadır. 
Sayın milletvekilleri, Orta Doğu coğrafyasında, özellikle Arap
Baharı sonrasında enerji güvenliği, egemenlik hakları ve sınır güvenliği öylesine
önemli bir konum elde etmiştir ki bölgemizdeki ülkelerle görüşeceğimiz
diplomatik siyasi ilişkileri yapay ve göstermelik, bugün dost yarın düşman
olacak kadar değişken, özünde gayet sığ olan bir stratejik derinlikle
yürütemeyeceğimiz açıkça kanıtlanmıştır. 
AKP, enerjide ve diplomaside sözüm ona çok yönlü olan ancak
gerçekte tek yönlü, Washington rotalı yönelimleri gözden geçirmelidir. Sırtını
sıvazlayıp yol gösterenlerin sonra da ülkemiz savaşın eşiğine getirildiğinde
geri çekilenlerin yanında değil, Obama’nın yaptığı gibi Dışişleri Bakanını
parmak şıklatarak çağıranlarla değil, Putin’in
yaptığı gibi Enerji Bakanını bir el hareketiyle yanına getirenler hiç değil;
bölgesel dengeleri gözeterek ve kendi yolunu çizerek ilerletmelidir. 
Değerli milletvekilleri, üzerinde yaşadığımız bu değerli
topraklar, Orta Doğu bölgesi dünya petrol ve doğal gaz rezervlerinin dörtte
3’ünü barındırıyor. Gelecek yılların tahminlerine göre Orta Doğu ve Asya’nın
enerji potansiyeli düşmeyecek ve ülkemiz, Avrupa’nın enerji köprüsü olarak
önemini artıracak. Gelin görün ki bu coğrafi konumumuzu değerlendirmekten henüz
uzağız. Alternatif enerji kaynaklarını yönetecek bir politikayı geliştirecek
siyasi irade ne yazık ki bu Hükûmette zerre kadar yok. Türkiye’nin enerjisini
boşa akıtan, geçici adımlarla bölgesel enerjide çözüm ürettiğini sanan AKP
iktidarı, Türkiye ekonomisinde açtığı yarayı kapayacak bir iradeden yoksundur.
Bugün ülkemizin enerji ürünleri ithalatı toplam dış alımımızın dörtte 1’ini
oluşturuyor. Cari açığımızın en büyük kalemi olan enerji ithalatımızı kalıcı
bir enerji politikasıyla azaltacak, bunu doğaya saygılı ve insanın hem
sağlığını hem de cebini koruyarak yapacak alternatif enerji politikasını
ayrıntılarıyla ortaya koyan tek partinin Cumhuriyet Halk Partisi olduğu bu
yasanın Komisyon görüşmelerinde kanıtlanmıştır. 
AKP iktidarı Karadeniz ve Akdeniz’de petrol ve doğal gaz
aramalarında yeterli adımları atmayarak ülkemizi geride bıraktı. Millî
kuruluşumuz Türkiye Petrolleri Anonim Ortaklığı bu yarışta güçlendirileceği
yerde sönük bırakıldı. Kuzeyde Rusya, güneyde İsrail ve Kıbrıs Rum Kesimi ne
yazık ki öne geçti. Çiftçimizin mazotu, kamyoncunun yakıtı katlandı. Haftada
ancak bir gün gezebilen ailelerimizin benzin parası yükseldikçe yükseldi.
Kazançlar maliyetleri karşılayamaz hâle gelince isyan eden üreticiye Bakanlığın
yanıtı hep aynı oldu: “Biz bir şey yapamıyoruz, uluslararası piyasalarda
fiyatlar yükseliyor biz de içeride gereken ayarlamaları yapmak zorundayız.”
Hükûmet kendi hatasının aslında çok daha iyi farkında ama kendisini savunacak
dermanı kalmadı. Çaresizliklerine yansıdığı gibi bir politika üretemiyorlar,
çözümün adını koyamıyorlar, alternatif enerjiyi küçümsüyor ve Türkiye’yi enerji
ithalatına esir bırakıyorlar.
(Mikrofon otomatik cihaz tarafından kapatıldı.)
SAKİNE ÖZ (Devamla) – Sorunumuz bu kadar açıkken çözümümüz
ortadadır. 
Bu düşüncelerle yüce Meclisi saygıyla selamlıyorum. (CHP
sıralarından alkışlar)
BAŞKAN – Teşekkür ederim Sayın Öz.
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 20’de iki önerge vardır. 
Sırasıyla okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 20.
Maddesinin 1. Fıkrasında bulunan "Bakanlık tarafından" ifadesinden
sonra gelmek üzere "altı ay içinde ibaresinin eklenmesini arz ve teklif
ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Aytun Çıray Kemal
Değirmendereli Mehmet Akif
Hamzaçebi
 İzmir Edirne İstanbul
 Gürkut Acar
 Antalya
Türkiye Büyük Millet Meclisi Başkanlığına
Görüşülmekte olan 450 Sıra Sayılı Kanun Tasarısının 20. Maddesinin
Tasarı metninden çıkartılmasını arz ve teklif ederiz.
 Alim Işık Lütfü Türkkan Mehmet Günal
 Kütahya Kocaeli Antalya
 Cemalettin Şimşek Zuhal Topçu Mustafa Kalaycı
 Samsun Ankara Konya  
BAŞKAN – Komisyon?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkan.
BAŞKAN – Hükûmet?
ENERJİ, TABİİ KAYNAKLAR BAKANI TANER YILDIZ (Kayseri) -
Katılmıyoruz Sayın Başkan.
MEHMET ŞANDIR (Mersin) – Gerekçe ama tane tane okumanızı
istiyorum.
BAŞKAN – İyi, tane tane okuyun.
Gerekçe: TPAO’nun rekabet gücünün azaltılarak kanun kapsamından
çıkartılmış olması Türkiye Cumhuriyeti devletinin ulusal çıkarlarına aykırı
olup, tasarının kanunlaşması halinde TPAO’nun özelleştirilmesinin altyapısı
hazırlanmış olacaktır. Bu nedenle bu tasarı iyi niyetle hazırlanmamıştır ve
geri çekilmesi hayırlı olacaktır. Bu maddenin tasarı metninden çıkartılması
Türk milletin lehine, uluslararası petrol şirketlerinin ise aleyhinedir. 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 20.
Maddesinin 1. Fıkrasında bulunan "Bakanlık tarafından" ifadesinden
sonra gelmek üzere "altı ay içinde ibaresinin eklenmesini arz ve teklif
ederiz.
 Gürkut Acar (Antalya) ve arkadaşları
BAŞKAN – Komisyon?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ ORHAN KARASAYAR (Hatay) – Katılmıyoruz Sayın Başkanım.
BAŞKAN – Hükûmet?
ENERJİ, TABİİ KAYNAKLAR BAKANI TANER YILDIZ (Kayseri) -
Katılmıyoruz Sayın Başkan.
BAŞKAN – Sayın Acar buyurunuz. (CHP sıralarından alkışlar) 
İtiraf etmeliyim, en canlı grup CHP grubu, hiç uyku namına bir şey
yok.
Buyurun.
GÜRKUT ACAR (Antalya) – Sayın Başkan, değerli milletvekili
arkadaşlarım; 450 sıra sayılı Petrol Kanunu Tasarısı’nın 20’nci maddesiyle
ilgili olarak söz aldım. Sizleri saygıyla selamlıyorum. 
Değerli arkadaşlarım, 20’nci maddenin (1)’inci fıkrasında bulunan
“Bakanlık tarafından” ifadesinden sonra gelmek üzere “altı ay içinde”
ifadesinin eklenmesini teklif ettik. Tasarının 20/1’inci maddesi şöyledir: “Bu
Kanun hükümlerine göre alınmış veya alınacak olan tüm haklarda başvuru veya hak
sahipleri arasında çıkacak ihtilaflara ilişkin itirazlar Bakanlık tarafından
sonuçlandırılır.” diyor. Burada bir süre yok. Bakanlık tarafından hak sahipleri
zarara uğratılmasın, bu nedenle altı aylık bir süre konulması yararlı olacaktır
diye düşünüyoruz. Umarım bu kabul görür. 
Diğer yandan, gene aynı maddenin (2)’nci
fıkrasında kararlara karşı davaların ilk derece mahkemesi olarak Danıştayda çözülmesi de doğru bir tercihtir, isabetlidir.
Değerli arkadaşlarım, Adalet ve Kalkınma Partisi Türkiye'nin,
Türkiye Cumhuriyeti’nin tüm kurumlarını altüst ederek, tüm değerlerini -tabir
Sayın Maliye Bakanına ait- “babalar gibi satarak” yoluna devam ediyor ama bu
yol iyi bir yol değildir, Türkiye’yi uçuruma sürüklemektedir. Her şey satılık,
her şey pazarlığa açık, bu kafayla varılacak yer yıkımdır. Türkiye'nin dev
tesisleri iki üç yıllık kârlarına satıldı. Türkiye'nin toprakları satılığa
çıkarıldı. Ormanlar, akarsular satıldı, şimdi sıra petrole geldi. Bakın, AKP
“ülke menfaatleri”ni kanundan çıkarmayı başarmış bir
iktidardır. Nasıl bugün “Atatürk”, “Türk”, “Türkiye Cumhuriyeti” gibi ortak
değerler kanunlardan çıkarılıyorsa AKP “millî menfaatleri” de Petrol Kanunu’yla
bir kenara bırakmıştır. Millî menfaatlerden vazgeçebilen bir iktidarla karşı
karşıyayız. 
Değerli arkadaşlarım, bu kanuna bu kez “millî menfaatler” yazdınız
ama şimdi de içini boşaltıyorsunuz, klasik AKP tavrı budur. Türkiye'nin en
büyük sorunu ithalat, buna bağlı olarak da dış ticaret açığıdır, cari açıktır.
Bunun da en önemli etkeni petroldür, enerji ithalatıdır. Türkiye burada ulusal
çıkarlarını öne alan bir enerji politikası izliyor mu? Hayır. AKP’nin böyle bir
derdi hiç olmadı ve olmayacak. Aslında Adalet ve Kalkınma Partisinin böyle bir
tasarı getirmesi de şaşırtıcı değildir ama asla kabul edilebilir de değildir.
Tasarının gerekçesinde, neredeyse, Türkiye’de petrol ve doğal gaz yoktur
deniyor. Türkiye'nin riski çok yüksekmiş. Değerli arkadaşlar, pazarlıyorsunuz
ama onu bile beceremiyorsunuz. İnsan “Benim malım kötü” diyerek pazarlama yapar
mı? AKP iktidar ise yapar. 
Değerli milletvekilleri, petrol, su ile birlikte dünyanın en
stratejik ürünlerinden biridir. Savaşların en önemli nedeni budur. Orta
Doğu’daki istikrarsızlıkların, anlaşmazlıkların ve en önemlisi terörün nedeni
petroldür. Türkiye için petrolün ayrı bir önemi vardır. Kıbrıs Barış Harekâtı’nda petrolün ne olduğunu açıkça yaşadık. Türkiye,
uçaklarını uçuramaz duruma düştü. Bu nedenle petrole sadece yakıt gözüyle
bakılamaz. Bu, aynı zamanda güvenlik sorunudur. O nedenle de Türkiye’nin kendi
petrolünü kendi ulusal çıkarlarını gözetecek şekilde çıkarması ve kullanması
gerekir ama AKP, tüm alanları yabancı şirketlerin kontrolüne açıyor. Kanunun
gerekçesinde deniyor ki: “Türkiye’nin parası yok, arama yapılamıyor. Yabancılar
gelsin, özel şirketler gelsin, arasın.” Türkiye’nin kaynakları çarçur
edileceğine, Türkiye’nin yerli ve yenilenebilir enerji kaynaklarına yatırım
yapılsın, Türkiye’nin petrolünün çıkarılması için kullanılsın. 
Değerli arkadaşlarım, bakınız, enerji yatırımları için, petrol
aramaları için para yok ama 2 milyar dolarlık baraj, Oymapınar Barajı
yandaşlara eşantiyon olarak verildi. Bakın, bedava verilen barajdan altı yılda
yaklaşık 750 milyon liralık elektrik satışı yapılmış. Fabrikayı çalıştırsın
diye bedava verilen barajdan 750 milyon lira para kazanılmış. Siz, bir yandan
“Petrol aramaya para yok.” diyeceksiniz, bir yandan da 750 milyon lirayı tek
bir kişiye, yandaş şirkete aktaracaksınız. Hukuka, adalete, mahkeme kararına
rağmen bunu yapacaksınız. Böyle bir yönetim olur mu? Olmaz, olmamalı. Sonra
bunu kılıfına uydurmak için kanun çıkaracaksınız. 
Değerli arkadaşlarım, Anayasa’yı ihlal ettiniz. Bakınız, mahkeme
kararlarını yırtıp attınız. Bunu kabul etmek mümkün değil. Türkiye’nin parası
da vardır, kaynakları da vardır ama bunu Türkiye yararına, Türk halkı yararına
kullanmak isteyen bir irade yoktur. Sorun buradadır. Sorun AKP’nin
iktidarındadır. 
Değerli arkadaşlarım, söylenecek çok şey var ama sürem bitti.
Hepinizi saygıyla selamlıyorum. (CHP sıralarından alkışlar) 
III.- Y O K L A M A
(CHP sıralarından bir grup milletvekili ayağa kalktı) 
MEHMET AKİF HAMZAÇEBİ (İstanbul) – Yoklama istiyoruz efendim. 
BAŞKAN – Yoklama, evet. 
Sayın Hamzaçebi, Sayın Susam, Sayın Serter, Sayın Özel, Sayın
Akar, Sayın Köktürk, Sayın Kuşoğlu, Sayın Özkan, Sayın Çam, Sayın Şafak, Sayın
Atıcı, Sayın Moroğlu, Sayın Dibek, Sayın Gök, Sayın
Tanal, Sayın Bayraktutan, Sayın Acar, Sayın Öz, Sayın
Kaleli, Sayın Toprak, Sayın Özbolat. 
Yoklama için iki dakika süre veriyorum ve yoklamayı başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) (Devam)
BAŞKAN - Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
Birinci bölümde yer alan maddelerin oylamaları tamamlanmıştır. 
Şimdi ikinci bölümün görüşmelerine başlıyoruz. 
İkinci bölüm, 27’nci maddeye bağlı (1)’inci fıkranın (a) ve (b)
bentleri, (2)’nci, (3)’üncü, (4)’üncü ve (5)’inci
fıkraları ile geçici 1, 2, 3 ve de 4’üncü maddeler dâhil 21 ila 29’uncu
maddeleri kapsamaktadır. 
İkinci bölüm üzerinde söz isteyen, Cumhuriyet Halk Partisi Grubu
adına, Kahramanmaraş Milletvekili Sayın Durdu Özbolat.
Buyurunuz. (CHP sıralarından alkışlar) 
CHP GRUBU ADINA DURDU ÖZBOLAT (Kahramanmaraş) – Sayın Başkan,
değerli milletvekilleri; 450 sıra sayılı Türk Petrol Kanunu Tasarısı’nın ikinci
bölümü üzerinde Cumhuriyet Halk Partisi Grubu adına söz almış bulunuyorum. Bu
vesileyle yüce Meclisi sevgi ve saygılarımla selamlıyorum. 
Değerli arkadaşlar, dünyada her geçen gün önemini artıran petrolün
aranması ve üretilmesiyle ilgili anlaşmaların ve yasaların zaman içinde revize
edilmesi son derece doğaldır. Ancak, doğal ve doğru olmayan şey, bu
düzenlemelerin ülke çıkarları gözetilmeden, uluslararası tekellerin
ihtiyaçlarına dönük olarak kısa vadeli, siyasal, ekonomik hesaplar
doğrultusunda yapılmasıdır. Görüşmekte olduğumuz tasarı da işte bu hatalı
anlayışın bir ürünüdür. Tasarının gerekçesinde de ifade edildiği gibi, kanun
sadece büyük sermayenin önünü açmak gibi bir amaç için hazırlanmıştır. Hükûmet
“Ülkemizin çıkarları ve refahı için yerli kaynakları nasıl kullanabilirim,
arama ve üretim faaliyetlerini nasıl daha verimli hâle getirebilirim?” diye
düşünmüyor. “Uluslararası sermayeyi nasıl mutlu ederim?”in
peşinde. 
Bakınız, Türkiye petrolde yüzde 92, doğal gazda yüzde 98 ithalata
bağımlı. Türkiye'nin günlük ham petrol talebi 624 bin varil, yerli üretim ise
47 bin varil civarında. Yani günlük bazda petrol ithalatımız 577 bin varil.
Dünyanın en büyük 14’üncü petrol ithalatçısı ülkeyiz. Bu duruma göre ham petrol
ihtiyacının yüzde 10’luk kısmını dahi yerli üretimden karşılayamıyoruz. Bu
soruna çözüm üretmeyen kanun tasarısı ham petrolde ithalat, ihracat
sınırlamasını ve yabancı şirketlerin faaliyetlerine getirilen sınırlamaları da
ortadan kaldırıyor. Bununla da yetinmiyor, kamu kuruluşumuz TPAO’nun öncelik ve
ayrıcalıklarını yok ederken yabancı sermayeye teşvik ve kolaylıklar sağlıyor ve
ruhsatlarda sermaye lehine tekelleşmenin yolunu açıyor. İçi boşaltılmış ve
hükümsüz bırakılmış bir “millî menfaat” ibaresiyle de bu yanlışların üzeri
boyanıyor.
Değerli arkadaşlar, fosil enerji kaynakları hâlâ bir savaş nedeni
olarak stratejik önemini korumaktadır. Bölgedeki mevcut durum bakımından bunu
en yalın ve en sıcak hâliyle Türkiye yaşamaktadır. Enerjide arz güvenliği
ulusal bir sorundur ve ulusal bir strateji gerektirir. Bu nedenle, büyük
devletler petrol şirketlerini ağırlıklı olarak kamu elinde tutarak; arama,
sondaj, ham petrol üretimi, boru hatları ile taşıma, rafinaj, petrokimya,
dağıtım ve pazarlama faaliyetlerini de kapsayacak biçimde entegre bir yapı
oluştururlar. 
Dünyada toplam rezervlerin yüzde 80’inden çoğu ulusal petrol
şirketleri tarafından kontrol edilmektedir ve dünyanın en büyük 20 petrol
şirketinin hisselerinin üçte 2’sinden fazlası, bir bölümü yine kamuya ait
ulusal petrol şirketlerinin elinde bulunmaktadır. Buna karşın, Hükûmetin
tasarısı, en stratejik sektörlerden birini piyasanın inisiyatifine bırakıyor ve
TPAO’yu gözden çıkarıyor; aynı zamanda, ona bağlı entegre yapıları parçalayarak
özelleştirmenin yolunu açıyor. Özelleştirmelerin ve sektörde üretim ve yatırım
kararlarının yerli ve yabancı sermayeye emanet edilmesinin yol açacağı olumsuz
sonuçlar iyi değerlendirilmelidir. O politikalar arz güvenliğini çok ciddi
düzeyde tehlikeye sokacaktır. Bu gerçeğe gözlerimizi kapatamayız. 
Değerli arkadaşlar, bu
düzenlemeler, Avrupa Birliği mevzuat uyumu gerekçesiyle açıklanamaz. Avrupa
Birliği, Türkiye gibi aday ülkelere enerji ve dolayısıyla petrol alanında
kamunun tasfiyesini ve özelleştirmelerini dayatırken üye ülkelerde farklı
uygulamalar gerçekleştirmektedir. Avrupa Birliğinin çekirdek ülkelerinde kamu
ağırlığı sektördeki gücünü korumakta, özelleştirme ise ya hiç yapılmamakta ya
da minimum seviyede tutulmaktadır. Diğer gelişmiş ülkelerde de bu benzer
durumlar söz konusudur.
Biliyorsunuz, ABD’ye ait petrol şirketi UNOCAL’in
satışında en yüksek fiyatı Çin devlet şirketi China Oil’in vermesine karşın, satış ABD Senatosunun devreye
girmesiyle engellenmiştir. Liberalizmin temsilcisi olan bu ülkede bunlar
olurken Türkiye’deki uygulamalar düşündürücüdür. 
Hatırlayınız, özelleştirilen TÜPRAŞ’a talip olan yabancı
şirketlerin çoğu devlet şirketiydi. İhaleye katılan şirketlerden ENI
İtalya’nın, MOL Macaristan'ın, REPSOL İspanya'nın, PKN Polonya'nın, Indian Oil Hindistan'ın kamu
şirketleridir, yani Türkiye'nin TÜPRAŞ'ı
gibi kamu şirketleri. 
Liberalizm masalına sığınarak zenginleşme vadeden bu tasarıyı
dünya genelindeki mevcut kamu payı da boşa çıkarmaktadır. Verilere göre,
dünyanın en büyük petrol şirketi Suudi Arabistan'ın devlete ait olan Aramco şirketidir ve dünya petrol rezervinin yüzde 12'sine
sahiptir. İkinci büyük şirket İran Millî Petrol Şirketidir ve toplam
rezervlerin yüzde 5'ine sahiptir. Üçüncü şirket yine kamuya ait olan
Venezuela'nın PDVSA'sıdır ki rezervlerin yüzde
4'ünden fazlasına sahiptir. Millî şirketlerin dünya rezervindeki toplam payları
yüzde 37'dir. Buna ek olarak, millî şirketlerin kontrolünde olup özel
sermayenin yüzde 50'sinin üzerinde hisse sahibi olamadığı rezervlerin oranı
yüzde 47'dir. Yani iddiaların aksine, dünya petrol rezervlerinin yüzde 84'ü
kamunun elindedir. Buna karşın, Hükûmet uluslararası tekellere alan açan bu
tasarıyla kamu iradesini kırarak sektörü piyasanın emrine sokmakta ve ülke
yararını hiçe saymaktadır.
Değerli arkadaşlar, kanunun gerekçesinde diyor ki: "6326
sayılı Petrol Kanunu kapsamında edinilen sonuçlar ve tecrübeler dünyadaki
benzerlerine uygun olacak şekilde, yerli ve yabancı sermayenin petrol arama ve
üretim faaliyetlerine daha fazla katılımını sağlamak için yeni bir yasa
yapılması gereğini ortaya çıkarmıştır.” Gerekçe açık ve net, hiçbir soru
işaretine yer bırakmıyor. Hükûmet “Biz sermaye lehine ve tekeller için yeni bir
düzenlemeye gidiyoruz.” diyor. Tasarıda amaç “millî menfaat” olarak tanımlanmış
ancak kamunun tamamı şirketlerin ve sermayenin lehine düzenlenmiştir. Öyle ki
orman arazisi, tarım alanı, mera alanı, millî parklar ve su varlıkları gibi
tabiat ve kültür değerleri dahi koşulsuzca sermayenin
hizmetine sunulmuştur. Yeni petrol şirketlerine ülkemizin her yerinde sınırsız
ve sorunsuz bir biçimde faaliyette bulunma hakkı bile tanınmaktadır. Tasarı
ayrıca gerekçedeki ilkeye bağlı olarak ruhsat sürelerini karada beş, denizde
sekiz yıla yükselttiği gibi ruhsat alanına ve sayısına hiçbir sınırlama
getirmiyor. Böylece tek bir uluslararası şirketin veya yabancı bir devlete ait
şirketin bütün ülkeyi kapsayacak alanda tek başına ruhsat sahibi olmasının önü
açılıyor. Bırakalım dışa bağımlılığı engellemeyi, her türlü vergi, resim ve
harçtan muaf olarak ithalat imkânı sağlayan kanun ayrıca petrol şirketlerine
kullanacakları araç, malzeme ve ekipman ithalatında, başta ÖTV muafiyeti olmak
üzere çeşitli vergi muafiyetleri de öngörüyor.
Değerli arkadaşlar, sektörün özel sermaye eliyle düzenlenmesi
durumunda devlet gelirinin artacağı yolundaki söylemler gerçek dışıdır. Türkiye
diğer ülkelerle kıyaslandığında en düşük devlet payı alan ülke olmasına rağmen
yüzde 55’lik üst sınır yüzde 40’a indirilerek devlete kalacak miktar da
düşürülmektedir. Ülkeye getirisinin büyük olacağı söylenerek geniş teşviklerle
desteklenmesi öngörülen yabancı şirketlerin ithal etmiş oldukları sermayelerini
döviz cinsinden ve transfer tarihindeki kur üzerinden yurt dışına aktarmalarına
olanak sağlanmaktadır. Memleket ihtiyacına ayrılması gereken petrolü ihraç
ediyor, o da yetmiyor, sermayeyi ihraç etme hakkı da veriliyor. Millî menfaat
bunun neresinde? Sınırlama beklenirken, tam tersine, yabancı yatırımcıların
sermaye ve kâr transferine kolaylık sağlanıyor. Kanunun gerekçesinde ülkemizde
petrol sektörünün arama ve üretim faaliyetlerinin elli sekiz yıldır istenen
seviyeye gelmemiş olduğu tespiti yapılmış, doğru bir tespit. 
1999 yılına kadar üretim, yüzde 19 daha düşük bir düzeyde. Üretim
düzeyi 1991 yılında ulaşılan ve bir rekor olarak kayıtlara geçen 4,5 milyon
tonluk üretim seviyesine yaklaşamamış, petrol üretimi 2000-2011 yılları arasında
da sürekli düşme eğiliminde. Peki buna, ruhsatlarda tekelleşmenin önünü açarak
ülke ihtiyacının karşılanması için bulundurulması gereken ham petrolde ihracat
sınırlamasını kaldırarak, yabancı devletlerin kontrolündeki şirketlerin
faaliyetlerine getirilen sınırlamayı kaldırarak, yerli ve yabancı sermayeyi
teşvik ve kolaylıklar sağlayıp kamu kuruluşumuz TPAO’nun öncelik ve
ayrıcalıklarını ortadan kaldırarak ve devletin enerji politikalarında
inisiyatifini azaltacak düzenlemeler yaparak mı engel olacaksınız? Bu mümkün
olsaydı, son on yıldır uygulanan politikalar başarı kazanırdı. Ancak, bu
anlayışın bir yarar getirmediği ortadadır. 
Bu düşüncelerle hepinizi sevgi ve saygılarımla selamlıyorum. (CHP
sıralarından alkışlar)
BAŞKAN – Teşekkür ederim Sayın Özbolat.
Milliyetçi Hareket Partisi Grubu adına, Antalya Milletvekili Sayın
Mehmet Günal, buyurunuz. (MHP sıralarından alkışlar)
MHP GRUBU ADINA MEHMET GÜNAL (Antalya) – Teşekkür ederim Sayın
Başkan, değerli milletvekilleri; hepinizi saygıyla selamlıyorum.
Değerli arkadaşlar, madde üzerindeki önerge görüşülürken Sayın
Bakana da iletmiştim, TPAO’nun yapısıyla ilgili şimdi, sırayla birkaç tane
açıklama ve haber okuyacağım. Öncelikle, 2007 yılı Mart ayında yani Kanun
çıktıktan iki ay sonra akademisyen olarak Orta Doğu gazetesinde yazdığım
yazının bir cümlesini, Sayın Bakana bitiş kısmını söylemek istiyorum. Yani
“Kanun neler götürüyor?” kısmını açıkladıktan sonra, sonuç olarak şöyle bir
cümle kurmuşum: “Sonuç olarak Rusya, Amerika, İngiltere, Brezilya, Venezuela,
Suudi Arabistan, İran gibi ülkeler kendi millî petrol şirketleriyle enerji
kaynakları üzerinde mücadele ederken Türkiye’nin tek petrol şirketi olan
TPAO’nun desteklenerek uluslararası arenada rekabet edebilmesinin sağlanacağı
yerde, elindeki imtiyazların da alınması ve âdeta zayıflatılarak
özelleştirilmesine gerekçe hazırlanması, millî menfaatlerimize tamamıyla
aykırıdır.” demişim. 
Sayın Bakanım, şimdi, daha önce de size sorulmuş “Bu çerçevede
özelleştirme düşünüyor musunuz?” diye. 
Sayın Elitaş, Sayın Bakan duyarsa… Kendi
sözünü söylüyorum, eğer yanlışsa… Kendi sözünü söylüyorum, belki yanlış
olabilir, ben basından okuyorum. Sayın Fındıklı da şahit olmuş o toplantıya
ama… 
Sorunca, önce demişsiniz ki kasım ayında: “Öyle bir şey yok,
özelleştirme düşünmüyoruz 2012’de.” Açıklamaların adreslerini buradan
verebilirim. 2013 Martta komisyonda görüşülürken de kısaca buradan Shell’i de
hatta örnek vermişsiniz, AB, Avrupa borsalarında işlem gördüğünü
belirtmişsiniz. “THY modelinde olduğu gibi bir bölümünü halka arz ederek
özelleştirmeyi düşündüklerini açıkladı.” diyor Anadolu Ajansının haberi,
herhâlde doğrudur. Altında da devam ediyor, komisyondaki toplantıyla ilgili.
Şimdi, ta 2007 yılında bu kanun çıkarken demişiz “Bu
özelleştirmeye hazırlanıyor.” diye. Arada “Hayır, yok böyle bir şey.”
demişsiniz. Şimdi, bunun üzerine, ben bazı rakamlara baktım “Hakikaten her
yerde kamu şirketlerinin payı var mı, yok mu, nasıl oluyor?” diye. Burada,
adına da “Türk Petrol Kanunu” demişiz ama hakikaten “Türk Petrol Kanunu” derken
Türkiye'nin çıkarlarını ne kadar koruduğumuz biraz garabet. Bir taraftan, her
yerden “Türk” kelimesini çıkarırken burada da bir ironi görüyorum aslında,
kanunun adında. 
Benim baktığım şeylerde -az önce 2007 yılındaki makalemde
belirttiğim gibi- bugün itibarıyla Suudi Arabistan’daki Aramco
şirketi dünya petrol rezervlerinin yaklaşık yüzde 12’sine sahip, öbür tarafta
İran’ın millî petrol şirketi yüzde 5’ine sahip, Venezuela’nın millî petrol
şirketi yüzde 4’üne sahip, Shell’inkinin de yüzde 2 civarında olduğu
söyleniyor. Yani, dünyadaki örneklere baktığımız zaman, uluslararası arenada
petrol alanında önemli işler yapan şirketlerin tamamının devlet şirketleri
olduğunu, kamu şirketleri olduğunu görüyoruz. Dolayısıyla, şimdi, buradan
çıkarak “Biz bunu özelleştirmeye hazırlıyoruz veya bir kısmını halka arz
edebiliriz.” demeyi ben açıkçası tam algılayamıyorum. 
Bazı sivil toplum kuruluşlarının sizlere de göndermiş oldukları
değerlendirmeler var. Bununla ilgili derneklerin, odaların kanun çalışması
sırasında yapmış olduğu değerlendirmeler var. Tamamının görüşü dikkate
alınmamış ve o zamanki Cumhurbaşkanımızın geri gönderme tezkeresinde gerekçe
olan 4 maddenin birisi çıkarılmış, diğer ikisi korunuyor, birisi biraz
genişletilmiş. Yani, özü itibarıyla, bütün bu sakıncaları ortadan kaldıran bir
kanun tasarısı maalesef değil. Aynı zamanda, burada, bu söylemiş olduğumuz sivil
toplum kuruluşları ve sektör temsilcilerinin, Türkiye Petrolleri Anonim
Ortaklığı kanun tasarısının da bununla beraber görüşülmesi gerektiğini içeren
görüşleri var yani paralel bir şekilde bu şirketin güçlendirilmesi, dünyadaki
petrol aramalarıyla beraber Türkiye’deki petrol aramalarına da öncülük etmesi
gerektiğini belirten görüşleri var. Tabii, bunlar şu anda dikkate alınmadı ama
inşallah, bu tartışmalar… Sayın Bakan burada, bir an önce TPAO’yla ilgili kanun
tasarısı da çıkarılır ve bu bölünme yerine birleşme, entegrasyonla TPAO’nun bu
anlamda dünyada önemli şirketlerden biri olması sağlanır. 
Şimdi, bakıyoruz, kanun hükmünde kararnameyle Petrol İşleri Genel
Müdürlüğü belli bir yapıya kavuşturulmuş gibi görünüyor, ana hizmet birimi
hâline gelmiş ancak buna yardımcı olması gereken, beraber çalışması gereken
TPAO’yla ilgili bir düzenleme yok, yani söylemeye çalıştığımız bu, tamamlayıcı
olması gerekiyor. Bir an önce de bu arama faaliyetlerinde, üretim
faaliyetlerinde daha etkin hâle gelmesi için yeniden yapılandırılması
gerekiyor. Tabii, bunun nedeni çok; yani sadece, bir tek ruhsatlarla ilgili,
aramalarla ilgili konu değil, geçmişten bugüne petrol çalışmalarına ilişkin,
arama üretim faaliyetlerine ilişkin temel yaklaşımdan da kaynaklanıyor diye
düşünüyorum. Dolayısıyla, bu çerçevede, TPAO’ya ilişkin kanun tasarısının da
bir an önce getirilerek yasalaştırılması gerektiği kanaatindeyiz. 
Öbür taraftan, Sayın Bakanım, burada olan şeylerden bir tanesi de
arama işlemlerine yardımcı olmak üzere petrol faaliyetlerinde kullanılan sismik
araştırma gemilerimiz var. Son dönemde yeni bir geminin alındığı ama bunun
doğru dürüst faaliyet gösteremediği söyleniyor. Özellikle Kıbrıs’ta, Akdeniz’de
olan çalışmalara baktığımız zaman, bu çerçevede gerekli çalışmaların yapılamadığı
söyleniyor. 
Hele hele, son dönemde birtakım çalışmalar var; biz Türkiye olarak
“münhasır ekonomik bölge” ilan ederek burada kendi haklarımızı savunamadığımız
için, maalesef birtakım siyasi mülahazalarla, birtakım tartışmalarla burada da
yetkimizi, gücümüzü kaybediyoruz. 
Bununla ilgili daha önce orada yapılan çalışmalar sırasında Deniz
Kuvvetlerimiz zaman zaman uyarılarda bulunmuştu, daha sonra Türkiye adına yine
başka bir ülkenin gemisi aracılığıyla bu çalışmalar yapılmıştı. Bir an önce,
hem oradaki siyasi sorunun çözümüne katkıda bulunulması açısından hem de kendi
ekonomik bölgemizde olan petrol kaynaklarının araştırılarak çıkarılması
açısından bu çalışmalara hız verilmesi, münhasır ekonomik bölge ilanıyla
beraber bu petrol kaynaklarının da ülkemiz lehine değerlendirilmesi gerekiyor.
Yani, denizlerle ilgili kısmının da önemli olduğunu düşünüyoruz.
Bir ara, yine Deniz Kuvvetlerimize ait bir oşinografik
araştırma gemisi de bu alanda arama yapmak, çalışma yapmak istemişti -sismik
çalışma- ona da siyasi gerekçelerle izin alınamadı. 
Tabii, şu anda Deniz Kuvvetlerimizin durumu, arama yapmayı
bırakın, normalde herhangi bir tehdit olsa ona bile cevap verebilecek durumda
değil komutanlar itibarıyla. Bu söylediğimiz, normal bir zamanda olması gereken
çalışmalar. 
Bunun için de baştan bugüne kadar söylemiş olduğumuz genel -petrol
değil sadece- bütün enerji politikalarıyla ilgili olarak temel bir enerji
stratejisine, ama Sayın Bakanla birkaç yıldır konuştuğumuz gibi sadece üçer,
dörder cümlelik dilek ve temennileri belirten bir özet belgenin değil,
Türkiye’nin bundan sonra, 2023 yılında lider ülke olma hedefine yaklaşması
için, enerjide dışa bağımlılıktan kurtularak, kendi kaynaklarıyla -en azından
belli bir kısmını- önümüzdeki sürede 2053’e kadar yerine getirebilir hâle
gelmesi için daha köklü enerji stratejisine ihtiyacımız var. İnşallah, bu
vesilelerle söylediğimiz önerileri dikkate alırsınız ve 2023’te lider ülke
olmamızı sağlayacak, sonrasında 2053’te de süper güç olmamıza yarayacak enerji
yatırımlarını yapacak bir yapı kurarız. Bu sadece petrolden ve doğal gazdan
ibaret değildir. Önümüzdeki süreçte şu anda anlaşmaları geçici olarak bir kısmı
başlamış olan nükleerle ilgili, diğer yenilenebilir enerji kaynaklarıyla
ilgili, hatta değerlendiremediğimiz kömürümüzle ilgili çalışmaların yapılarak
hem enerji arz güvenliği açısından, hem de talep planlaması açısından yani
doğal gaza bağlı, doğal gaz çevrim santrallerine bağlı olmaktan çıkarak
çeşitlendirmeyi sağlayacağımız bir enerji stratejisine ihtiyacımız var, millî
bir stratejiye ihtiyacımız var. 
Bu kanun görüşmelerinin ona vesile olmasını diliyor, hepinize
saygılar sunuyorum. (MHP sıralarından alkışlar)
BAŞKAN – Teşekkür ederim Sayın Günal.
Şahıslar adına, Konya Milletvekili Sayın Hüseyin Üzülmez. (AK
PARTİ sıralarından alkışlar)
Buyurun.
HÜSEYİN ÜZÜLMEZ (Konya) – Sayın Başkan, değerli milletvekili
arkadaşlarım; 450 sıra sayılı Kanun Tasarısı’nın ikinci bölümü üzerine şahsım
adına söz almış bulunuyorum. Hepinizi saygıyla selamlıyorum.
Enerjide yüzde 75 oranında dışa bağımlı olan ülkemizin ucuz,
sürekli, güvenilir, sürdürülebilir şekilde kaynaklara ulaşabilmek için ulusal
ve kamusal çıkarlara dayalı enerji stratejisiyle programlar tasarlaması ve
uygulaması gerekmektedir. 
2002 yılında hidrokarbon aramacılığında
TPAO ve diğer şirketler toplam 100 milyon dolar seviyesinde yatırım yapmış
iken, on yıllık AK PARTİ iktidarı döneminde yapılan yatırım miktarı 1 milyar
doların üzerine çıkmıştır. 
HAYDAR AKAR (Kocaeli) – Sonuç ne oldu? Petrol üretimimiz arttı mı?
HÜSEYİN ÜZÜLMEZ (Devamla) – Yatırımların artmasına paralel olarak
sismik ve sondaj faaliyetleri de artmıştır. 
HAYDAR AKAR (Kocaeli) – Arttı mı petrol üretimimiz?
HÜSEYİN ÜZÜLMEZ (Devamla) – Türkiye’de 2002 yılında 35 kuyu
kazılmış iken, 2012 yılında 1.700 adet arama kuyusu açılarak ,118 adedinde ham
petrol, 51 adedinde ise doğal gaz olmak üzere toplam 169 üretim sahası
keşfedilmiştir. 
2012 yılında dünyada yüzde 20’ler civarında küçülen enerji
sektörü, ülkemizde yüzde 5,2’ler civarında büyüme göstermiştir. 
5574 sayılı Türk Petrol Kanunu’na ilişkin kamuoyunda oluşan
hassasiyetler dikkate alınarak hazırlanan yeni kanun tasarısı, ülkemizin enerji
politikası hakkında da yeni fikirler ve yeni hedefler ortaya koymaktadır. 
Üretilen petrolden kademeli devlet hissesi alınması yerine piyasa
fiyatı üzerinden sekizde 1 alınması uygun görülmüştür. Yerli ham petrolün
ülkemizin ihtiyacına ayrılması, sektörün tabi olacağı ve diğer kurumların özel
mevzuatlarında düzenlenen ithalat, vergi, kabotaj ve yabancı çalışma izni
konuları düzenlemesi, kazanılmış hakların korunması gibi millî menfaatlerin de
dikkate alınarak arama, üretim sektörünün paydaşlarının görüş ve taleplerini
yansıtacak katılımcı bir süreçte hazırlanmıştır. 
Değerli milletvekilleri, görüşmekte olduğumuz Türk Petrol Kanunu
Tasarısı, petrol arama ve üretim yatırımlarının hızlı, sürekli ve etkili bir
şekilde devam ettirilerek ülkemiz petrol ve doğal gaz arama çalışmalarına yeni
ve dinamik bir ivme kazandıracaktır. 
Bu tasarı, ülkemizin ithalat bağımlılığını azaltmak üzere yerli
hidrokarbon kaynaklarımızın daha fazla aranmasını, yeni ve önemli petrol ve
doğal gaz keşiflerinin yapılarak ekonomiye kazandırılmasının önünü açacaktır.
Tasarı ülkemiz jeolojisine uygun hazırlanmıştır. 
Bu tasarıyla birlikte, ruhsat başvurularının,
değerlendirmelerinin, arama faaliyetlerinin rekabetçi, şeffaf, güvenli,
istikrarlı ve cazip bir ortamda yapılması öngörülmüştür. Öncelikli olarak
ülkemiz menfaatleri göz önünde bulundurularak hazırlanan bu kanun tasarısı,
geçtiğimiz on yıllık süreçte piyasa kanunlarının mevcut Petrol Kanunu
kapsamından çıkartılmasından sonra arama, üretim sektörüne has, daha sade ve
güncel bir nitelik sunmaktadır. Ruhsatlandırma aşamasında gerçek yatırımcıların
önü açılmakta, ruhsat alıp hiçbir ciddi yatırım yapmayanların süreçten elenmesi
sağlanmaktadır. 1954 yılından günümüze kadar yürürlükte olan 6326 sayılı Petrol
Kanunu’nun uygulanmasında yaşanan birçok sorunu bertaraf ederek yatırımcılara
güncel bir hukuki altyapı sunmaktadır. Ülkemizde daha fazla sondaj ve
böylelikle daha fazla ticari keşif yapma olasılığının önünü açarak daha fazla
yerli petrol ve doğal gaz üretimi yapılmasını teşvik etmektedir. Bir yandan
yatırımcının önündeki engelleri kaldırırken diğer yandan devletimizin arama,
üretim faaliyetlerinden edindiği gelirin artması sağlanmaktadır. 
Avrupa, Orta Doğu, Kuzey Amerika, Kafkasya, Hazar bölgesi ve Orta
Asya coğrafyalarının ortasında yer alan Türkiye, bu bölgelerin enerji nakil
hatlarıyla bağlanmasında stratejik bir görev üstlenmektedir. 
(Mikrofon otomatik cihaz tarafından kapatıldı) 
HÜSEYİN ÜZÜLMEZ (Devamla) – Enerji koridoru olma sürecini yaşayan
ülkemiz, bu konuda sahip olduğu jeopolitik durumu, tecrübe ve istikrar
unsurlarıyla her geçen gün biraz daha güven kazanmaktadır. 
Ben hepinize teşekkür ediyorum, saygılar sunuyorum. (AK PARTİ
sıralarından alkışlar)
BAŞKAN – Teşekkür ederim. 
Şahıslar adına son söz, Kütahya Milletvekili Sayın Alim Işık... 
Buyurunuz. (MHP sıralarından alkışlar)
ALİM IŞIK (Kütahya) – Sayın Başkan, değerli milletvekilleri; Türk
Petrol Kanunu Tasarısı’nın ikinci bölümünde şahsım adına söz aldım. Bu
vesileyle yüce Meclisi tekrar saygıyla selamlıyorum.
Bugün petrolde dışa bağımlılık oranı yüzde 90’ın üzerinde olan
ülkemizde, elbette ki böyle bir kanunun çok önemli olduğunun bilinci
içerisindeyiz. Ancak, ne yazık ki, bu kanundaki düzenlemeler Türkiye'nin
petroldeki ve diğer doğal kaynaklardaki dışa bağımlılık oranını azaltacak bir
düzenlemeden uzak olup özellikle petrolün çıkartılmasında, aranmasında bugüne
kadar Türkiye Cumhuriyeti devletinin millî şirketi olarak görev yapmış Türkiye
Petrolleri Anonim Ortaklığının yakın vadede elden çıkarılmasına yani
özelleştirilmesine kapı aralayan bir düzenleme grubunu barındırmaktadır. 
Şimdi dünya ham petrol fiyatları 2003 yılında 26 dolar/varil
dolayındayken, 2004 yılından itibaren hızlı bir şekilde artarak 2008 yılında
144 dolar/varil seviyesine ulaşmış ve hâlen 110 dolarlar seviyesinde devam
etmektedir. Gelecekte bu fiyatların ne olacağı kestirilememektedir. Şimdi durum
böyleyken, bu konuda Türkiye’de çıkartılan petrolün yüzde 75’inden fazlasının
sahibi olan Türkiye Petrolleri Anonim Ortaklığını bu tasarıdan çıkartarak,
yakında özelleştirecek yeni düzenlemelere altyapı oluşturmanın gelecek
açısından ülkemiz için iyi niyetle bağdaşmadığını -en hafif cümleyle-
söylemekten kendimi alamıyorum.
Değerli milletvekilleri, şimdi size bu konunun uzmanları
tarafından yapılmış bir değerlendirmeyi özetle, sonuçları itibarıyla sunmak
istiyorum. 2003 yılında -yüzde 12,5 devlet geliri aynı kalmak kaydıyla diğer
yıllarda da- 10 bin varil/gün itibarıyla bir şirketin yıllık net gelirini
özetle size söylemek istiyorum: 2003 yılında, yüzde 30 kurumlar vergisine
rağmen 32 milyon dolarlık bir gelire sahip olan A şirketi, petrol fiyatı 100
dolara çıktığında yaklaşık 180 milyon dolar net kazanca, 140 dolara çıktığında
ise 267 milyon dolar net kazanca sahip oluyor. 
Şimdi size buradan seslenmek istiyorum. Bunun tüm dökümünü isteyen
arkadaşlarıma verebilirim. Eğer biz petrol şirketlerinin, Türkiye’nin
kaynaklarını açtığımız yabancı şirketlerin bu kazançlarının belirli bir oranını
bu ülkede yatırım yapma gibi zorunluluğa bağlamaz isek kime ne kazançlar
sağlayacağımızı bu kanunla açık görebiliriz. 2003 yılında 32 milyon dolar
kazanan -10 bin varil günlük hesabıyla- bir şirketin bu düzenlemeden sonra 110
dolar fiyatını da esas alırsak 200 milyon dolardan fazla net kazancı olacak ve
siz buna hiçbir şart getirmeyeceksiniz. Böyle bir düzenleme dünyada sadece
Türkiye’de var değerli milletvekilleri. Bunun önüne geçmemiz lazım. Onun için
bu tasarının geri çekilmesi bu ülkenin çok daha hayrına olacaktır. Eğer böyle
gider ise bu tasarı gelecekte Türkiye’nin petrolle ilgili sorunlarını
artıracak, asla azaltmayacaktır.
Komşumuz Suriye sınırındaki mayınlı arazilerin temizlenmesiyle
ilgili yasanın Anayasa Mahkemesinden geri dönmesinden sonra bu bölgede olan
kargaşanın sebebini lütfen bir de petrol açısından değerlendiriniz.
Buradan sormak istiyorum Sayın Bakanım: Bu mayınlı arazilerde
gerek Türkiye gerekse Suriye tarafında bugüne kadar tespit edilmiş petrol
rezervi nedir? Biz mayınlı arazilerin mayından temizlenmesiyle ilgili görevi
yabancı şirketlere devretmek isterken acaba bunun altında yatan gerçeklerden
birisi petrol sebepli miydi? Bunu buradan açıklarsanız çok sevinirim. Anayasa
Mahkemesi onu döndürdükten sonra Türkiye’nin komşularıyla beraber ilişkilerini
de bu anlamda değerlendirmemiz lazım.
Bu tasarının geri çekilmesini bir kez daha yüce Meclise hatırlatıp
saygılar sunuyorum. (MHP sıralarından alkışlar)
BAŞKAN – Teşekkür ederim Sayın Işık. 
Soru-cevap işlemine geçiyorum. 
Sayın Köktürk…
ALİ İHSAN KÖKTÜRK (Zonguldak) – Teşekkür ediyorum Sayın Başkan. 
Sayın Bakan, hepimizin takdir edeceği üzere, gelişmiş ve
gelişmekte olan ülkeler, enerji kaynaklarından azami ölçüde yararlanmak, enerji
üretimini ve verimliliği artırma çabası içerisindeler. Ülkemiz açısından
bakıldığında ise dışa bağımlılık korkunç düzeyde. Oysaki ülkemizde de değişik
enerji kaynakları bulunmakta ve bunların başında da taş kömürü gelmekte.
Cumhuriyetin ilki olan Zonguldak’ta metalürjik enerji kaynağı olan taş
kömürünün en az yüz elli yıllık rezervi bulunmakta. 
Bu bilgiler ışığında soruyorum: Türkiye'nin taş kömürü ihtiyacı
her yıl yaklaşık 20 milyon ton civarındayken ve her yıl taş kömürü ithalatına
3-4 milyar dolar ödenirken taş kömürünün teşvik dışında bırakılması doğru
mudur?
İkinci sorum: Enerji çeşitliliğimizi artırmak amacıyla bu petrol
yasasıyla yabancı şirketlere olağanüstü imtiyazlar tanınırken taş kömürünün
teşvik… 
(Mikrofon otomatik cihaz tarafından kapatıldı) 
ALİ İHSAN KÖKTÜRK (Zonguldak) – …dışında bırakılması açık bir
çelişki değil midir?
BAŞKAN – Sayın Işık…
ALİM IŞIK (Kütahya) – Teşekkür ediyorum Sayın Başkan.
Sayın Bakan, bir kez daha sorumu tekrarlamak istiyorum: Türkiye
Petrolleri Anonim Ortaklığının kısa, orta veya uzun vadede Hükûmetinizce
özelleştirilmesiyle ilgili herhangi bir çalışma var mıdır? Bunun cevabının
sizin ağzınızdan Türkiye Büyük Millet Meclisinin kayıtlarına geçmesini
arzuluyorum. “Böyle bir şey yoktur.” diyebilirseniz bizi de Türk milletini de
mutlu edersiniz. 
İkincisi: Irak’ın kuzeyindeki bölgesel yönetimle Hükûmetiniz veya
Hükûmetinizin bilgisi dâhilinde herhangi bir şirketin bir anlaşması olmuş
mudur? Olduysa hangi konularda anlaşma yapılmıştır? Bunun da Meclis
tutanaklarına geçmesi açısından çok önemli olduğunu düşünüyorum. Cevaplarsanız
memnun olurum. 
Teşekkür ederim.
BAŞKAN – Sayın Akar…
HAYDAR AKAR (Kocaeli) – Teşekkür ederim Sayın Başkan. 
Sayın Bakan, TPAO’nun Libya Petrol Şirketiyle (NOC) 16 Mart
1995’te yapmış olduğu bir mutabakat zabtı var. Bu,
Libya Halk Sosyalist Cemahiriyesi Halk Komitesi
tarafından da 20/2/2000 yılında onaylanarak yürürlüğe girdi. Neydi bu? Arama ve
üretim anlaşması. Bu süreçten sonra, bu süreçten sonraki son döneme kadar
yaklaşık 10 kuyuda Türkiye Petrolleri Anonim Şirketi Libya’da arama
faaliyetlerini sürdürdü, sıkıntılar yaşadı, bazı kuyularda problemler çıktı
fakat 17/2/2011’de de geçici olarak faaliyetlerini durdurdu Libya’da ve daha
sonraki faaliyetlerini bir ofis açarak sürdürmeye devam etti. Libya’daki
olaylardan sonra, bilirsiniz, oraya çantalarla para taşındı, o olaylardan sonra
Fransa yüzde 35 pay alırken bizim bu 10 kuyudaki durumumuz nedir? Şu anda orada
petrol çıkarabiliyor muyuz? Harcamış
olduğumuz paranın karşılığını alabiliyor muyuz? 
(Mikrofon otomatik cihaz tarafından kapatıldı) 
BAŞKAN – Sayın Halaman? Yok.
Sayın Şandır… 
MEHMET ŞANDIR (Mersin) – Teşekkür ederim Sayın Başkanım. 
Sayın Bakanım, geçen haftalar içerisinde, siz de biliyorsunuz,
Devlet Demiryollarının daha sonra da PTT’nin kanununu değiştirdik. Şimdi de
Türkiye Petrolleri Anonim Ortaklığını kapsayan Petrol Kanunu’nu değiştiriyoruz.
Bana göre bu kuruluşlar devletin yani kamu hissesini şahıslarında temsil eden,
bir anlamda Türkiye Cumhuriyeti devletinin egemenliğini temsil eden kuruluşlar
-yani altın hisse dediğimiz özel hisse- bunlar kamu adına bu kaynaklara sahip
olan kuruluşlar, temsil eden kuruluşlar. Bu kuruluşları sıradanlaştırıyorsunuz
çıkardığınız kanunla, daha doğrusu ayrıcalıklarını ortadan kaldırıyorsunuz.
Bunun gerekçesi ne? Hangi sebep, hangi tehdit demeye dilim varmıyor yani niye?
İktidarınız onuncu yılını tamamlıyor. On yıl sonra böyle bir politikayı
getirdiniz Mecliste kanunlaştırıyorsunuz.
Gerekçesi ne? Gerçekten anlamaya çalışıyoruz. 
Teşekkür ederim. 
BAŞKAN – Sayın Kuşoğlu…
BÜLENT KUŞOĞLU (Ankara) – Teşekkür ederim Sayın Başkan. 
Sayın Bakanım, tasarının 14’üncü maddesinin (4)’üncü fıkrasında
petrol hakkı sahibinin petrol işlemi haricinde elde ettiği gelirlerin tespiti
ya da sermayesine dâhil edilmesi, transfer talebi gibi işlemleri kime
yaptırmayı, bu tespitleri kime yaptırmayı düşünüyorsunuz? Kanunda belirtilmemiş. Bu birinci sorum. 
İkinci sorum da, geçen soru-cevapta Doğu Akdeniz gazıyla ilgili
olarak İsrail’e hiçbir teklifte bulunmadığınızı söylediniz. Doğu Akdeniz
gazıyla ilgili hiçbir şey mi yapılmadı, yapılmayacak mı? Yani, Rumlarla veya
Amerikan şirketi var devrede, bunlarla ilgili hiçbir şey yapılmayacak mı?
Hiçbir planımız, projemiz yok mudur? 
Teşekkür ederim. 
BAŞKAN – Sayın Acar…
GÜRKUT ACAR (Antalya) – Teşekkür ederim Sayın Başkan. 
Sayın Bakan, 25 Ocakta bir önerge verdim, “Ege’de, Akdeniz’de
uluslararası alandaki adalar Yunanistan tarafından işgal ediliyor. Bu adalara
Yunanistan bayrağı çekiliyor. Bu konuda ne yapılıyor? Bir önlem alacak
mısınız?” dedim. Üç dört aydır ses yok, tek bir cümlelik yanıt yok. Türkiye
Büyük Millet Meclisinde birçok kez gündeme getirildi, yine ses yok. Türkiye'nin
Ege ve Akdeniz’de haklarını savunmak AKP iktidarının, AKP Hükûmetinin görevi
değil midir? Sizin böyle bir göreviniz yok mu? Doğu Akdeniz’de Türkiye'nin
hakları, çıkarları Rum yönetimine kaptırıldı, şimdi sıra Akdeniz’in batısına ve
Ege’ye geldi. Güney Kıbrıs Rum yönetimi İsrail ile birlikte Doğu Akdeniz’i
parselleyip istediği şirketlere verdi. Türkiye sadece seyretti. Seyretmeye
devam mı edeceksiniz Sayın Bakan?
Teşekkür ederim. 
BAŞKAN – Sayın Akar…
HAYDAR AKAR (Kocaeli) – Sayın Bakan, Türkiye Taşkömürü Kurumuyla
ilgili Enerji Piyasası Kanunu görüşülürken burada birtakım ithamlarda bulundum
ve açıklamalar yaptım. Neydi bu açıklamalar? Türkiye Taşkömürü Kurumu redevans
usulü bir firmaya veriliyor -birkaç yerdeki işletmesi- ve sürekli erteleniyor.
Aslında çıkartması gereken, üç yıl sonraki işletme faaliyetlerinden sonra
çıkartması gereken kömürü çıkartmıyor fakat orada, daha sonra emekli olan genel
müdürün onayıyla -emekli olmadan- son olarak on yedi aylık bir süre uzatması…
500 bin ton kömürden bahsediyoruz başlangıç itibarıyla ve yıllar da geçtikçe
taş kömürü ihtiyacımız olmasına rağmen burada kömür çıkartamıyoruz. Hatta şunu
da söylemiştim: O kurumun kampüsünü, yani Türkiye Taşkömürü Kurumunun kampüsünü
emekli olan müdür ve genel müdür ve şirket kullanmaya devam ediyor demiştim. Bu
konudaki araştırmanız nedir? Bu konuda bir çalışma yaptınız mı? Bu genel müdür
hakkında bir suç duyurusunda bulundunuz mu?
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan. 
Sayın Bakan, şu anda Türkiye’de yabancı şirketlerden petrol ve
doğal gaz arama ruhsatı alan şirket var mıdır? Var ise hangi şirketlerdir? Kaç
tanedir? Bu ruhsatlar hangi il ve bölgeler için alınmıştır?
Teşekkür ederim.
BAŞKAN – Sayın Bakan…
ENERJİ VE TABİİ KAYNAKLAR BAKANI TANER YILDIZ (Kayseri) – Sayın
Başkan, değerli arkadaşlar, öncelikle şu ana kadar katkı koyan bütün
arkadaşlara, iktidar-muhalefet ayrımı yapmaksızın teşekkür ediyorum.
Tabii ki, doğru bilinen konular var, eksik bilinen konular,
bunları da bu soru-cevap kısmında kısmen telafi etmeye çalışacağım.
Değerli arkadaşlar, şimdi, makale yazanlarımız var, okuyanlarımız
var ama bir şeyin tespitini yapmamız lazım. Hani, ulusal şirketlerden bahsediyoruz,
dünyada o ülke isimlerini saydınız; İngiltere’de, Brezilya’da, Amerika’da.
Şimdi, bunların bu şirketlerinin olmuş olması kamu ve devlet hissesi olmuş
olduğu anlamına gelmiyor, bunun bir altını çizelim. Nedir onlar? Şu anda
dünyanın en büyük petrol şirketlerinden “7 kız kardeş” olarak anılan şirketler
var. ExxonMobil, BP, Shell, Lukoil,
Chevron, Total gibi. Arkadaşlar, bunların hiçbirisi kamu şirketi değil. Şimdi,
bunların herhangi bir ülkeye ait olması, Total’in Fransa’ya ait olması
Fransa’nın millî şirketi olduğu anlamına gelmiyor. Bu o kadar büyük bir fark
ki. Bakın, ben size bir şey söyleyeyim: Dünyadaki entegre şirketlerin –ki yüzde
63’üne ait oluyor- yani bütün arama, üretim, dağıtım, iletim, her türlü
faaliyetleri ihtiva eden şirketlerin yüzde 41’i tamamen özel şirket, ülke
yapılarıyla çok alakalı. Amerika Birleşik Devletleri gibi, İngiltere gibi,
Fransa gibi, kısmen Rusya gibi ülkelerin şu anda en büyük dev şirketlerinin 7
tanesi tamamen özel şirketler. Yarısı özel yarısı kamuya ait olan şirketler
var: Petrobras gibi, ENI gibi (İtalyan), OMV gibi
(Avusturya), GDF SUEZ gibi (Fransa) yüzde 5’i de bu tarzda. Yarıya yakın da
devlet hissesinin ağırlıkta olduğu şirketler var. Aramco
gibi (Suudi Arabistan), Gazprom, Rosneft
(Rusya), NOC, PDVSA, Petronas, NIOC (İran), Sinopec (Çin) gibi şirketler var. Şimdi, bunların, en büyük
100 şirketin 63 tanesi entegre yapıdalar yani devlet şirketlerinin büyük
çoğunluğu özel şirket gibi de esnek çalışıyorlar. Yani Rusya’daki Gazprom kamu ağırlıklı ama kamu hissesi gibi çalışmıyorlar.
Bunların bir kere ayrımını yapmamız lazım soru-cevap kısmına geçmeden önce. 
Şimdi, bizim TPAO’yla alakalı bütün isteğimiz, uluslararası
arenada fleksibilitesini yüksek tuttuğumuz elastik
çalışabilecek bir şirket oluşturmak. Kamu hâlinde de kalabilir bunu
yapabiliyorsak, özel şirket olarak da gelebilir, halka arz da olabilir, halka
arz olmadan da olabilir, TPAO’nun kendisi sabit kalabilir ama yan şirketlerini
özel şirket gibi çalıştırabiliriz. Önemli olan bütün bunlarla alakalı fleksibilitesini artırmak. 
Şimdi, TPAO’dan 400’den daha fazla mühendis ayrıldı arkadaşlar. Bu
ayrılan mühendislerin maaşları 3.800 TL iken gittiği şirketlerde 13.800
dolardan çalışmaya başladılar. Bizim bununla alakalı… Tamam, kamunun özel
şirketlere eleman yetiştirmek gibi bir görevi de olabilir, ben bunu çok aykırı
bulmam ama uluslararası şirketlere de gidiyorlar bu arkadaşlar. O yüzden, ben
bununla alakalı algıyla gerçek arasındaki farkı da ayırt ettirerek cevaplamak
istiyorum. 
Şimdi soru-cevap kısmına geçiyorum müsaadenizle.
Ne yaptınız? Yani siz bu kadar arama yapıyorsunuz da, bütçenizi
artırdınız da –Hüseyin Bey’e soru sordunuz- ne oldu, ne buldunuz?” Arkadaşlar,
bir kuyu sabit kalmıyor ki. Siz o kuyuya başlıyorsunuz, bin varil
çıkartıyorsunuz, üç yıl sonra o düşebiliyor 600 varile, daha sonra 200 varile.
Siz onu beslemezseniz, yeni kuyular açmazsanız… Son on yıl içerisindeki eğer
düşen üretim kadar üretimi artırmıyorsanız siz geriye doğru gidiyorsunuz
demektir.
HAYDAR AKAR (Kocaeli) – Yüzde 16’dan yüzde 10’lara, 8’lere
düştünüz. Yanlış soru mu sordum?
ENERJİ VE TABİİ KAYNAKLAR BAKANI TANER YILDIZ (Kayseri) – Bütün bunların rakamlarını ayrı ayrı
verebilirim. 
Şimdi, bakın, üç dakika on iki saniye kaldı, yaklaşık 9
arkadaşımız soru sordu. 
HAYDAR AKAR (Kocaeli) – Ama sorulara cevap vermediniz, konuşmaları
açıklıyorsunuz.
ENERJİ VE TABİİ KAYNAKLAR BAKANI TANER YILDIZ (Kayseri) – Yani
kusura bakmayın da sırayla cevap vereceğim.
HAYDAR AKAR (Kocaeli) – Ama konuşmaları açıklıyorsunuz siz.
Hüseyin Bey’e soru sorduk onu anlatıyorsunuz.
ENERJİ VE TABİİ KAYNAKLAR BAKANI TANER YILDIZ (Kayseri) – Kusura
bakmayın da konuşmalarda da yaklaşık 19 tane soru aldım ben.
HAYDAR AKAR (Kocaeli) – Tamam, buyurun devam edin.
ENERJİ VE TABİİ KAYNAKLAR BAKANI TANER YILDIZ (Kayseri) – Kusura
bakmayın, ben sizi soru sorarken dinledim.
HAYDAR AKAR (Kocaeli) – Ama size sorduğumuz soruları
cevaplamadınız. 
ENERJİ VE TABİİ KAYNAKLAR BAKANI TANER YILDIZ (Kayseri) – Yani,
ona geçiyorum. Süre alayım, yirmi beş dakika daha cevaplayayım.
BAŞKAN – Şimdi zaman çok az, Sayın Bakan ve de Sayın Akar, iki
dakika kırk beş saniye kaldı. 
ENERJİ VE TABİİ KAYNAKLAR BAKANI TANER YILDIZ (Kayseri) – Siz,
arkadaşlar, eğer sorduğunuzdan daha az burada cevap gibi bir şey
vehmediyorsanız, kusura bakmayın, biz bu işi az çok biliyoruz.
AYTUĞ ATICI (Mersin) – Çok iyi bildiğiniz belli!
ENERJİ VE TABİİ KAYNAKLAR BAKANI TANER YILDIZ (Kayseri) – Cevabını
veremeyeceğimiz herhangi bir soru yok burada, yeter ki zaman olsun.
HAYDAR AKAR (Kocaeli) – Sayın Bakan, neyi tartışıyoruz, anlamadım
ki!
ENERJİ VE TABİİ KAYNAKLAR BAKANI TANER YILDIZ (Kayseri) – Lütfen
dinleyin, bakın, soru sordunuz, dinleyin.
Şimdi, arkadaşlar, “Kuzey Irak’ta -sırasıyla cevap veriyorum- ne
oldu, siz ne anlaşma yaptınız? Gizli kapaklı işler midir bunlar, bunları bize
açar mısınız?” dedi Sayın Işık. Arkadaşlar, gizli kapaklı bir şey yok. Yalnız,
biz Irak’ın petrol yönetiminin, doğal gaz yönetiminin doğru olmadığına
inanıyoruz. Bırakın Maliki’nin şu anda mezheplerle alakalı konusunu, kendi
fanatikliğini yaptığı mezhebiyle alakalı dahi kendi grubunu yönetemediğini
görüyoruz. İstifalar, her bir şey. Bunu niçin söylüyorum? Irak’ın iç işleri
bizi ilgilendirmez ama bugün eğer biz başka yerlerde, Libya’da, bugün
Azerbaycan’da, Kolombiya’da eğer herhangi bir iş yapıyorsak -kusura bakmayın-
Irak’ta da yapıyoruz. Bunun anlaşma olmasıyla ticari sözleşmeler olması ayrı
şeyler. Türkiye Cumhuriyeti Hükûmetinin Irak’la alakalı yaptığı anlaşmalar var,
ticari sözleşmeler var. Siba gibi, Basra gibi
bölgelerde dört büyük ihale aldı TPAO. Bu, Merkezî Irak Hükümetiyle yapılan
anlaşmalardır. Bunun toplam tutarı 25 milyar dolardan kendi hissemize düşen
-yani 5 tane konsorsiyum üyesiyle beraber kendi hissemize düşen- kısmı 5,5
milyar dolardır. Bu işler yapılmaya devam etmektedir. Bu, Merkezî Irak Hükûmeti
ile alakalı olanlar. Bunlar anlaşmalardır.
Bir de ticari sözleşmeler var. Ticari sözleşmeler dediğimiz
arkadaşlar, özel hukuk hükümlerine tabi olan -burada ayrım yapmaksızın- kamu
veya özel şirket ticari sözleşmeler yapabilmektedir. Aynen 19 tane ülkenin 39
tane firmasıyla yaptığı gibi. Türkiye 20’nci ülkedir ticari sözleşmelerde ve
40’ıncı şirketidir. Niçin 19 tane ülkede yaparken… Şimdi, biz neyi savunmak
istiyoruz? Türkiye’nin haklarını mı savunmak istiyoruz, Irak’ın statüsünü mü
savunmak istiyoruz? Bunu baştan ben soru soran arkadaşlarıma açıklıkla sormak
isterim. Eğer siz Türkiye’nin haklarıyla alakalı soruyorsanız, Türkiye Kuzey
Irak’taki yaptığı ticari sözleşmelerle ve Merkezî Irak Hükûmetindeki yaptığı
anlaşmalarla kârlı hâle gelecektir, orta ve uzun vadede çok ciddi kazanımları
olacaktır. 
Bunlarla alakalı, “Boru hattı geçirecek misiniz?” deniyor. Eğer
oradaki petrol ve doğal gaz taşıyorsa ve bunlar bir yere aktarılacaksa, kusura
bakmayın, Türkiye üzerinden aktarılması Türkiye’nin menfaatine değil midir?
Bugün 1,5 milyon varillik günlük kapasitesi olan Kerkük-Yumurtalık Ham Petrol
Boru Hattı tam kapasiteyle çalıştığında 800 milyon civarında bir gelire sahip
olacaktır. Bir boru hattı daha olsun, eğer istek varsa, talep varsa 3 boru
hattı daha olsun. Bunlar Ürdün’den, Suriye’den, başka ülkelerden geçerken mi
daha iyi Türkiye için? Şimdi ben size bunu soruyorum. Yani Türkiye’den biz daha
çok boru hattının geçmesi için uğraşıyoruz. 
AYTUĞ ATICI (Mersin) – Siz sormayın, cevap verin Sayın Bakan. Ha
bire soru soruyorsunuz ya. 
ALİ İHSAN KÖKTÜRK (Zonguldak) – Sayın Bakan, biz cevaplarımızı
bekliyoruz ama. 
ALİM IŞIK (Kütahya) – Soruyu yanlış yöne çekmenin bir anlamı yok. 
ENERJİ VE TABİİ KAYNAKLAR BAKANI TANER YILDIZ (Kayseri) – Şimdi,
bakın, burada, Kuzey Irak’taki yapılan…
AYTUĞ ATICI (Mersin) – Yani boşu boşuna zaman harcadığınızı herkes
görüyor burada Sayın Bakan. 
ENERJİ VE TABİİ KAYNAKLAR BAKANI TANER YILDIZ (Kayseri) – Lütfen
dinleyin. Arkadaşlar, cevapları beğenmeyebilirsiniz. Dinleyin lütfen. 
ÖZGÜR ÖZEL (Manisa) – O kadar bakan geldi gitti, 20 sorudan 2’sine
cevap verip 18’ine bir tek siz yetiştiremiyorsunuz. 
MAHİR ÜNAL (Kahramanmaraş) – Sayın Başkan…
ENERJİ VE TABİİ KAYNAKLAR BAKANI TANER YILDIZ (Kayseri) – Ben
sizin her sorunuzu…
BAŞKAN – Şimdi, Sayın Bakan…
ENERJİ VE TABİİ KAYNAKLAR BAKANI TANER YILDIZ (Kayseri) – Yirmi
dakika süre verin 20’sine de cevap vereyim. Kusura bakmayın. 
ÖZGÜR ÖZEL (Manisa) – Ya kime verildi, size verilecek!
AYTUĞ ATICI (Mersin) – Sayın Bakan, siz özellikle
cevaplamıyorsunuz. 
ENERJİ VE TABİİ KAYNAKLAR BAKANI TANER YILDIZ (Kayseri) – Kusura
bakmayın.
ÖZGÜR ÖZEL (Manisa) – Salla, salla, salla…
ENERJİ VE TABİİ KAYNAKLAR BAKANI TANER YILDIZ (Kayseri) – Siz
cevabı beğenmek zorunda değilsiniz.
AYTUĞ ATICI (Mersin) – Özellikle cevaplamıyorsunuz. 
ENERJİ VE TABİİ KAYNAKLAR BAKANI TANER YILDIZ (Kayseri) – Hayır.
ÖZGÜR ÖZEL (Manisa) – Bilerek yapıyorsunuz
AYTUĞ ATICI (Mersin) – Siz mahsus yapıyorsunuz. 
BAŞKAN – Sayın milletvekilleri, Sayın Özel…
ENERJİ VE TABİİ KAYNAKLAR BAKANI TANER YILDIZ (Kayseri) – Hayır,
siz cevabı…
ÖZGÜR ÖZEL (Manisa) – Bilerek yapıyorsunuz. 
ENERJİ VE TABİİ KAYNAKLAR BAKANI TANER YILDIZ (Kayseri) –
Arkadaşım, cevabı beğenmek zorunda değilsin, lütfen dinle. 
BAŞKAN – Muhteremler, zaten zaman doldu. 
AYTUĞ ATICI (Mersin) – Siz oradan bize soru soramazsınız. Siz
bizim sorduklarımıza cevap vermek zorundasınız Sayın Bakan. 
ENERJİ VE TABİİ KAYNAKLAR BAKANI TANER YILDIZ (Kayseri) – Devam
ediyorum. 
BAŞKAN – Sayın Bakan, toparlarsanız, zamanınız doldu sizin. 
ENERJİ VE TABİİ KAYNAKLAR BAKANI TANER YILDIZ (Kayseri) –
Arkadaşlar, bugün mayınlı alanlarda TPAO’nun ruhsatları vardır, yabancı
şirketlerin ruhsatları vardır. 
AYTUĞ ATICI (Mersin) – Allah Allah!
“Kusura bakmayın.”mış, “Soru sorarım.”mış…
ÖZGÜR ÖZEL (Manisa) – “Ben de şu konuyu sormak isterim.”miş! Böyle şey mi var ya?
AYTUĞ ATICI (Mersin) – Senden başka bakan mı yok?
ÖZGÜR ÖZEL (Manisa) – 1 soru kalır, 2 tane kalır. 20 sorudan 18’i
geriye kalır mı?
ENERJİ VE TABİİ KAYNAKLAR BAKANI TANER YILDIZ (Kayseri) –
Suriye’yle Türkiye arasındaki mayınlı arazi arasında şu anda bugün yabancı
firmalardan üretim yapan yoktur ama TPAO’dan üretim yapan vardır. Peki, millî
şirketle alakalı biz ne yapmak istiyoruz? Eğer Energy
Intelligence’a bakarsanız, oradaki verilere
bakarsanız dünyadaki hangi şirketlerin ne kadar ulusal şirketlerle alakalı
olduğunu görürsünüz. TPAO kısa ve orta vadede, uzun vadede…
(Mikrofon otomatik cihaz tarafından kapatıldı) 
BAŞKAN – Evet, çok teşekkür ederim. 
AYTUĞ ATICI (Mersin) – Aa, süre bitti.
Hay Allah, hay Allah…
Gözünüz aydın Sayın Bakan, süre bitti. Teşekkür ederiz(!)
BAŞKAN – Sayın Bakan, size iki dakika daha süre eklemiştik biz;
artık, kalan soruları yazılı cevaplayabilirsiniz. 
MEHMET AKİF HAMZAÇEBİ (İstanbul) – Sayın Başkan… Sayın Başkan…
BAŞKAN – Efendim.
MEHMET AKİF HAMZAÇEBİ (İstanbul) – Sayın Başkan, şimdi önemli bir
kanun tasarısını görüşüyoruz efendim. Sorular bölümünde doğal olarak, daha önce
aydınlanmamış, müphem kalmış konularla ilgili olarak milletvekili
arkadaşlarımız soru soruyorlar.
BAŞKAN – Doğru. 
MEHMET AKİF HAMZAÇEBİ (İstanbul) – Normal olanı, Sayın Bakanın bu
sorulara cevap vermesidir. Sayın Bakan şöyle bir tercihte de bulunabilir yani
şu an cevap verme imkânı yok ise, hazır değil ise, verilecek, ikna edecek bir
cevabı yok ise…
BAŞKAN – Yazılı cevap
verebilir.
MEHMET AKİF HAMZAÇEBİ (İstanbul) – …“Ben yazılı cevap vereceğim.”
seçeneğini de kullanabilir ama hem bunu kullanmayıp, hem sorulara cevap verme
bağlamında konuşup soruların hiçbirine neredeyse cevap vermeksizin konuşmayı
ben ilk kez görüyorum, yadırgıyorum. 
ENERJİ VE TABİİ KAYNAKLAR BAKANI TANER YILDIZ (Kayseri) – Sayın
Başkanım, ben süre istiyorum. 
BAŞKAN – Yok, veremem.
MEHMET AKİF HAMZAÇEBİ (İstanbul) – Verelim Sayın Bakana süre,
cevaplasın efendim soruları.
AYTUĞ ATICI (Mersin) – Böyle bir usul yok, keyfine göre süreyi
kullanamaz.
BAŞKAN – Ya, muhteremler…
MEHMET AKİF HAMZAÇEBİ (İstanbul) – Yani şimdi…
BAŞKAN – Sayın Başkanım…
MEHMET AKİF HAMZAÇEBİ (İstanbul) – Sayın Başkan, bitireyim efendim
cümlelerimi.
BAŞKAN – Buyurun. 
MEHMET AKİF HAMZAÇEBİ (İstanbul) – Şimdi, Kuzey Irak’la yapılan
anlaşmanın Türkiye'nin ne kadar lehine olduğunu bir monolog hâlinde anlatıyor
Sayın Bakan ve “Ben size soru soruyorum.” diyerek soru soranlara soruyla cevap
vermek gibi bir usulü de ilk kez getirmiş oldu Sayın Bakan. Kuzey Irak’la
yapılan petrol anlaşmasının neresi Türkiye'nin lehinedir? Güney Kıbrıs,
Akdeniz’de İsrail’le birlikte münhasır ekonomik bölgede petrol ve doğal gaz
anlaşmaları yapmak suretiyle Türkiye Cumhuriyeti’ni açığa çıkarmışken, Sayın
Bakan o anlaşma karşısında âciz kalmışken, bunu demeçlerine yansıtmışken Sayın
Bakan burada hiçbir şey söylemiyor, bunlara cevap veremiyor Sayın Bakan.
BAŞKAN – Yazılı olarak…
ENERJİ VE TABİİ KAYNAKLAR BAKANI TANER YILDIZ (Kayseri) –
Sayın Başkan…
BAŞKAN – Zamanınız doldu Sayın Bakan, lütfen…
ENERJİ VE TABİİ KAYNAKLAR BAKANI TANER YILDIZ (Kayseri) –
Sayın Başkan, affedersiniz, bir şey söyleyebilir miyim?
BAŞKAN – Hayır olmaz, yani iki dakika ekledim. 
ENERJİ VE TABİİ KAYNAKLAR BAKANI TANER YILDIZ (Kayseri) – O zaman iki üç cümle söyleyeyim. 
AYTUĞ ATICI (Mersin) – O üç cümleyi süreniz içinde söyleyecektiniz
Sayın Bakan.
BAŞKAN – Şimdi, bir saniye… Bir saniye… Yazılı olarak cevap
verebilirsiniz. Bir saniye…
ÖZGÜR ÖZEL (Manisa) – Sayın Bakan, yaptığınız iş çene suyuna çorba,
çene suyuna çorba! Bir Bakana yakışmaz! (AK PARTİ sıralarından gürültüler)
BAŞKAN – Sayın Özel, lütfen… Sayın Özel lütfen…
MAHİR ÜNAL (Kahramanmaraş) – Ne demek çorba? Ne demek çene suyuna
çorba? 
ÖZGÜR ÖZEL (Manisa) – Çene suyuna çorba! Bu kadar bakan geliyor
gidiyor, 20 sorudan 2’sine cevap veren bir tek Sayın Bakan var. Yazık ya,
Meclise saygısızlık, Meclise saygısızlık.
BAŞKAN – İkinci bölüm üzerindeki görüşmeler tamamlanmıştır. 
Şimdi ikinci bölümde yer alan maddeleri, varsa madde üzerindeki
önerge işlemlerini yaptıktan sonra ayrı ayrı oylarınıza sunacağım.
Birleşime on dakika ara veriyorum.

Kapanma Saati: 23.58


ON BİRİNCİ OTURUM
Açılma Saati: 00.10
BAŞKAN: Başkan Vekili Meral
AKŞENER
KÂTİP ÜYELER: Özlem YEMİŞÇİ
(Tekirdağ), Fatih ŞAHİN (Ankara)
BAŞKAN – Sayın milletvekilleri, Türkiye Büyük Millet Meclisinin
112’nci Birleşiminin On Birinci Oturumunu açıyorum.
450 sıra sayılı Kanun Tasarısı’nın görüşmelerine devam edeceğiz.
Komisyon? Burada.
Hükûmet? Burada.
21’inci madde üzerinde üç önerge vardır, sırasıyla okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 21.
Maddesinin 1. Fıkrasında bulunun “c)” bendinin ve 9. Fıkrasının madde metninden
çıkartılmasını arz ve teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal
Değirmendereli Aytun Çıray
 Edirne İzmir
BAŞKAN – Sayın milletvekilleri, şimdi okutacağım iki önerge aynı
mahiyette bulunduğundan önergeleri birlikte işleme alacağım. Talepleri hâlinde
önerge sahiplerine ayrı ayrı söz vereceğim veya gerekçelerini okutacağım. 
Şimdi aynı mahiyetteki önergeleri okutuyorum:
Türkiye Büyük Millet Meclisi Başkanlığına
450 Sıra Sayılı Kanun Tasarısının 21. maddesinin tasarı metninden
çıkarılmasını arz ve teklif ederiz.
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Adil
Zozani Mülkiye
Birtane
 Hakkâri Kars
Aynı mahiyetteki diğer önergenin imza sahipleri:
 Reşat Doğru Alim Işık Mustafa Kalaycı
 Tokat Kütahya Konya
 Zühal Topcu Lütfü
Türkkan Celal
Adan
 Ankara Kocaeli İstanbul
 Kemalettin
Yılmaz
 Afyonkarahisar
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz Başkanım.
BAŞKAN – Gerekçeyi okuyun.
Gerekçe:
TPAO’nun rekabet gücünün azaltılarak, kanun kapsamından
çıkartılmış olması Türkiye Cumhuriyeti Devletinin ulusal çıkarlarına aykırı
olup, Tasarının kanunlaşması hâlinde TPAO’nun özelleştirilmesinin altyapısı
hazırlanmış olacaktır. Bu nedenle bu tasarı iyi niyetle hazırlanmamıştır ve
geri çekilmesi hayırlı olacaktır. Bu maddenin Tasarı metninden çıkartılması
Türk milletinin lehine, uluslararası petrol şirketlerinin ise aleyhinedir.
BAŞKAN – Diğer gerekçeyi de okutuyorum:
Gerekçe: 
Bu maddenin c bendi ile konsorsiyum operatör şirketin oluşabilmesi
amaçlandığından 21. maddenin tasarı metninden çıkarılması gerekmektedir.
BAŞKAN – Önergeleri oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 21.
Maddesinin 1. Fıkrasında bulunan “c)” bendinin ve 9. Fıkrasının madde metninden
çıkartılmasını arz ve teklif ederiz. 
 Mehmet
Ali Susam (İzmir) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet, katılıyor musunuz?
MİLLÎ SAVUNMA BAKANI İSMET YILMAZ (Sivas) – Katılmıyoruz efendim.
BAŞKAN – Kim konuşacak?
MEHMET AKİF HAMZAÇEBİ (İstanbul) – Sayın Haydar Akar konuşacak.
BAŞKAN – Sayın Akar, buyurunuz. (CHP sıralarından alkışlar)
HAYDAR AKAR (Kocaeli) – Sayın Başkan, değerli milletvekilleri;
tabii, Bakan değişti. Bakana birtakım sorular sorduk, o soruların cevaplarını
veremeyince buradan kaçmak zorunda kaldı. İşin net tarafı bu arkadaşlar.
Biraz evvel soru-cevap bölümünde teorik olarak sorulara cevap
vermesi gerekirken hiç ilgisi olmayan, sorulmayan başka şeylere cevap vermek
durumunda kaldı ama bu kürsüden yapılan konuşmalara cevap veriyordu ama Uğur Bayraktutan’ın sorusuna, Cerattepe’de
yapılan usulsüzlüğe ve ihale yolsuzluğuna cevap vermedi. 
Yine, Bakan, dün burada konuşurken sorulara, cevap verirken
tamamen yanıltıyor insanları ve demagoji yaparak cevap veriyor. Şimdi, Irak
hikâyesini anlatıyor. Irak hikâyesini bir de ballandırarak anlatıyor. Irak
hikâyesinde ne tarafta olduğumuzu söylemeye çalışıyor, ayrıca başka bir şey
daha yapıyor, işin içine mezhebi sokuyor. Sen, bir devlet adamısın, Türkiye
Cumhuriyetinin Bakanısın. Senin Irak’la ilişkilerin iyi değil ve
geliştirememişsen “sıfır sorun” diye yola çıkıp da sıfır ilişki seviyesine
getirmişsen uluslararası politikanı, burada kalkıp da mezheplerden bahsedemezsin.
Sen Enerji Bakanısın. (CHP sıralarından alkışlar) Buna hakkın yok. Türkiye
Cumhuriyetini böyle aşağı çekmeye hakkınız yok arkadaşlar. 
Irak’ta ne oldu bakın, size Sayıştay raporundan okumak istiyorum
Irak’ı. Aslında konuşmam başka bir şeydi ama şimdi mecburen Bakan bu kadar
doğru olmayan şeyler söyledikten sonra
sizlere bunu anlatmam ve okumam lazım. Sizin, ben, enerji kanunuyla ne yapılmak
istediğinizi de bildiğinizi zannetmiyorum. Bir okuyayım. Irak Petrol Bakanlığı
tarafından 30/6/2009 tarihinde yapılan
ruhsat ihalelerinin birincisinde TPAO herhangi bir konsorsiyuma ortak olamamış
ve dolayısıyla ihaleye teklif verememiştir. Daha sonra Irak Petrol Bakanlığı
tarafından 11/12/2009 tarihinde yapılan ikinci petrol ihalesinde TPAO, büyük
sahalar dışında sahalara operatörlük yapma hakkı verilmiş ancak ihalede en çok
ilgi gören sahalar başka konsorsiyumlar tarafından kazanılmıştır. Bahsettiği,
“Irak’taki ihaleleri aldık.” dediği şeyler B grubu ihaleler olup Türkiye
Cumhuriyeti’nin yüzde 6,5; yüzde 10 gibi hisseleri vardır arkadaşlar, bunları
bilmenizde fayda var. Lütfen okuyun, yaptığınız uygulamaları yani Hükûmetinizin
yapmış olduğu uygulamaları da bilerek insanlara sıralarınızdan laf atın.
Yine, Libya meselesine gelelim. Bakın, Libya’da bir sordum, o
sorunun da cevabını vermedi. Libya’da 10 kuyumuz vardı, 6’sında petrol tespit
edildi, 2011’de faaliyetleri durduruldu, bugünkü yönetim tarafından Türkiye
Cumhuriyeti’nin faaliyetleri orada durduruldu arkadaşlar. Siz çantalarla para
taşıdınız, 1974’te Kıbrıs’ta savaşırken tek başına bize ve dünyaya posta koyan
Kaddafi’yi sizin paranızla linç ettirdiniz. Şimdi kalkmışınız, burada bize
dinden imandan bahsediyorsunuz ve bu da yetmiyormuş gibi bir de mezhepçiliği
sokarak insanları birbirine düşürmek için fırsatlar kolluyorsunuz. (CHP
sıralarından alkışlar) Sevgili arkadaşlar, lütfen konuşurken dikkat edin. 
Bu kanunda aslında sorulması gereken soru şuydu bu kanunda…
ORHAN KARASAYAR (Hatay) – Şimdi de Kaddafici
mi oldunuz?
HAYDAR AKAR (Devamla) – Hiç bana laf atmanıza gerek yok.
ÜNAL KACIR (İstanbul) – Potpori yapma,
bir konuya gir onu anlat, onu bir dinleyelim.
HAYDAR AKAR (Devamla) – Senin dinlemene gerek yok. Sen hiç dinleme
çünkü anlama kabiliyetin sıfır. (Gürültüler)
BAŞKAN – Sayın milletvekilleri, lütfen…
HAYDAR AKAR (Devamla) – Şimdi, şu soruyu sormak istiyorum
arkadaşlar: Bu kanuna niye ihtiyaç duydunuz? Altı senedir, 2006’da reddedilmiş,
millî menfaatler gereği ve gerekçe olarak da “Millî menfaatlerimizi zedeliyor.”
dedikleri bir kanunu hangi gerekçeyle 2013 yılında tekrar Meclise getirdiniz?
Ne gereği vardı, niye getirdiniz? TPAO yabancı şirketlerle ortaklık yaparak
Türkiye'de petrol arayamıyor muydu? Evet arıyor, sayısızca petrol şirketiyle
yurt içinde arama yapıyor. Peki niye getirdiniz bu kanunu? Tabii ki karteller
emretti, dedi ki: “Biz Karadeniz’deki petrolü bulmak üzereyiz arkadaşlar.” ve
tespitler de yapıldı ve çekip gittiler Karadeniz’den. Yine, Güneydoğu’da Suriye
sınırındaki o mayınlı alanlardaki petrol rezervlerini biliyorlar, bu da yetmedi,
Akdeniz’de yapılan, Kıbrıs’la İsrail’in birlikte yapmış oldukları çalışmalar
sonucunda belki de Orta Doğu’nun en zengin doğal gaz rezervleri bulundu. 
Şimdi, anlatmak istiyorum ama zamanım yok. Size, ben, o münhasır
sahaları gösterdiğim zaman ne kadar işin gerisinde olduğunuzu, ne kadar
dünyadaki enerji politikalarından uzak olduğunuzu anlayacaksınız. Ama İsrail’le
Güney Kıbrıs anlaşma yaparken, Güney Kıbrıs Mısır’la anlaşma yaparken, Güney
Kıbrıs Lübnan’la anlaşma yaparken, Türkiye ne yapıyordu? Türkiye uyuyordu, ama
o Kasımpaşa kabadayılığını da elinden bırakmıyordu. Ne demişti biliyor musunuz
Kasımpaşa kabadayısı? (AK PARTİ sıralarından gürültüler) Hayır. kendi söylediği
şeyleri söylüyorum. Niye rahatsız oldunuz? 
MUSTAFA ÖZTÜRK (Bursa) – Ne diyorsun sen!
OSMAN AŞKIN BAK (İstanbul) – Anlamazsın sen! Anlamadığın şeyler
üzerinde konuşma! 
HAYDAR AKAR (Devamla) – Kendisi söylüyor “Ben Kasımpaşalıyım.”
diyor, “Ben kabadayıyım.” diyor, niye rahatsız oldunuz? (CHP sıralarından
alkışlar)
OSMAN AŞKIN BAK (İstanbul) – Kasımpaşalılığı bilmiyorsun, gel
beraber gidelim!
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
Madde 22’de dört önerge vardır, sırasıyla okutuyorum: 
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının
22 nci maddesinin onikinci
fıkrasının aşağıdaki şekilde değiştirilmesini arz ederiz. 
 Nurettin Canikli Mustafa Elitaş Mehmet
Doğan Kubat
 Giresun Kayseri İstanbul
 İsmail Tamer Ahmet Öksüzkaya Akif Çağatay Kılıç
 Kayseri Kayseri Samsun

"(12) Petrol hakkı sahipleri, 1 Ocak 1980 tarihinden sonra
keşfettikleri petrol sahalarında ürettikleri ham petrol ve doğal gazın tamamı
üzerinden, kara sahalarında % 35'ini ve deniz sahalarında % 45'ini ham veya
mahsul olarak ihraç etmek hakkına sahiptirler, geri kalan kısım ile 1 Ocak 1980
tarihinden önce bulunmuş sahalardan üretilen ham petrol ve doğal gazın tamamı
ve bunlardan elde edilen petrol mahsulleri memleket ihtiyacına ayrılır. Bu
oranları yeniden belirlemeye ve uygulamaya ilişkin usul ve esasları düzenlemeye
Bakanlar Kurulu yetkilidir."
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 22 inci maddesine
aşağıdaki fıkranın ilave edilmesini arz ve teklif ederiz. 
 Alim Işık  Emin Haluk Ayhan Bahattin Şeker
 Kütahya Denizli Bilecik
 Muharrem Varlı Yusuf Halaçoğlu Erkan Akçay
 Adana Kayseri Manisa
 Cemalettin
Şimşek Mesut Dedeoğlu
 Samsun Kahramanmaraş
(13) Petrol ile ilgili, arama ruhsatnamesi ve işletme ruhsatnamesi
alma hakkı Devlet adına, Türkiye Petrolleri Anonim Ortaklığı'na aittir.
Ortaklık bu hakkı bizzat veya idaresine veya sermayesine hakim olduğu uzman
kuruluşlar aracılığı ile kullanır veya bu Kanun hükümleri dahilinde bu
kuruluşlara devredebilir.
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 22.
Maddesinin 1. Fıkrasından sonra gelmek üzere aşağıdaki Fıkranın eklenmesini,
diğer fıkraların buna göre teselsül ettirilmesini,
3 ve 11. fıkralarının aşağıdaki şekilde değiştirilmesini,
7. Fıkrasının sonunda bulunan "kurar." ibaresinin,
"kurar ve işletir. Tesislerin çalışmasının kontrolü ve çevrede zarar
oluşup oluşmadığının kontrolü Çevre ve Şehircilik Bakanlığı tarafından
yapılır.” şeklinde değiştirilmesini, arz ve teklif ederiz. 
 Mehmet Ali Susam Mehmet Şeker  Turgut Dibek 
 İzmir  Gaziantep  Kırklareli 
 Kemal Değirmendereli  Aytun Çıray  Durdu
Özbolat 
 Edirne  İzmir  Kahramanmaraş 
"(2) Türkiye Cumhuriyeti adına Petrolle ilgili, araştırma
izni, arama ruhsatı ve işletme ruhsatı alma hakkı Türkiye Petroller Anonim
Ortaklığı tarafından bizzat veya idaresine ve sermayesine hakim olduğu şirketler
aracılığı ile kullanır veya bu kanun hükümleri dahilinde bu kuruluşlara
devredilebilir."
"(3) Petrol işlemi sona ermiş bulunan petrol hakkı sahibi,
petrol işlemi için kullandığı araziyi üç ay içerisinde ıslah etmekle
yükümlüdür. Bu süre yetersiz kalırsa Genel Müdürlüğün onayı ile altı ay
uzatılabilir. Petrol hakkı sahibi bu mükellefiyetini yerine getirmekten
kaçınırsa, mükellefiyet, petrol hakkı sahibinin nam ve hesabına petrol hakkı
sahibinin mevcut teminatından karşılanarak, teminatın yetmemesi halinde ise
petrol hakkı sahibine rücu edilerek Genel Müdürlük tarafından yaptırılır."
"(11) Hudutlara beş kilometre mesafede, tarihi veya dini bir
yer veya tesise, bir su tesisine, bir yol veya geçide 100 metre mesafede ve
şehir veya kasabalarda belediye imar sahası ile askeri yasak bölgeler içinde
petrol arama ve işletme faaliyeti yürütülemez."
Türkiye Büyük Millet Meclisi Başkanlığına 
450 Sıra Sayılı Kanun Tasarısının 22. maddesinin (12) fıkrasının
tasarı metninden çıkarılmasını arz ve teklif ederiz.
 İdris Baluken  Sırrı
Sakık  Abdullah
Levent Tüzel 
 Bingöl  Muş  İstanbul
 Mülkiye
Birtane  Adil
Zozani  
 Kars
 Hakkâri

BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLİ (Malatya) – Katılmıyoruz efendim. 
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz Başkanım.

BAŞKAN – Gerekçeyi okuyun lütfen. 
Gerekçe:
(12) fıkra muğlâk ifadelerle yazılmıştır. İhtiyaç duyulan hallerde
şeklinde tanımlamayla uygulamada sıkıntılara neden olabilecek olmasından dolayı
12. maddenin (12) fıkrasının tasarı metninden çıkarılması gerekmektedir.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 22.
Maddesinin 1. Fıkrasından sonra gelmek üzere aşağıdaki Fıkranın eklenmesini,
diğer fıkraların buna göre teselsül ettirilmesini,
3 ve 11. fıkraların aşağıdaki şekilde değiştirilmesini,
7. Fıkrasının sonunda bulunan "kurar." ibaresinin,
"kurar ve işletir. Tesislerin çalışmasının kontrolü ve çevrede zarar
oluşup oluşmadığının kontrolü Çevre ve Şehircilik Bakanlığı tarafından
yapılır." şeklinde değiştirilmesini arz ve teklif ederiz.
 Mehmet
Ali Susam (İzmir) ve arkadaşları
"(2) Türkiye Cumhuriyeti adına Petrolle ilgili, araştırma
izni, arama ruhsatı ve işletme ruhsatı alma hakkı Türkiye Petroller Anonim
Ortaklığı tarafından bizzat veya idaresine ve sermayesine hakim olduğu
şirketler aracılığı ile kullanır veya bu kanun hükümleri dahilinde bu
kuruluşlara devredilebilir."
"(3) Petrol işlemi sona ermiş bulunan petrol hakkı sahibi,
petrol işlemi için kullandığı araziyi üç ay içerisinde ıslah etmekle
yükümlüdür. Bu süre yetersiz kalırsa Genel Müdürlüğün onayı ile altı ay
uzatılabilir. Petrol hakkı sahibi bu mükellefiyetini yerine getirmekten
kaçınırsa, mükellefiyet, petrol hakkı sahibinin nam ve hesabına petrol hakkı
sahibinin mevcut teminatından karşılanarak, teminatın yetmemesi halinde ise
petrol hakkı sahibine rücu edilerek Genel Müdürlük tarafından yaptırılır."
"(11) Hudutlara beş kilometre mesafede, tarihi veya dini bir
yer veya tesise, bir su tesisine, bir yol veya geçide 100 metre mesafede ve
şehir veya kasabalarda belediye imar sahası ile askeri yasak bölgeler içinde
petrol arama ve işletme faaliyeti yürütülemez."
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – katılmıyoruz efendim. 
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz Başkanım.
BAŞKAN – Sayın Özbolat, buyurunuz. (CHP
sıralarından alkışlar) 
DURDU ÖZBOLAT (Kahramanmaraş) – Sayın Başkan, değerli
milletvekilleri; 450 sıra sayılı Türk Petrol Kanunu Tasarısı’nın 22’nci
maddesiyle ilgili olarak Cumhuriyet Halk Partisi Grubu adına söz almış
bulunuyorum. Bu vesileyle yüce Meclisi sevgi ve saygılarımla selamlıyorum. 
Değerli arkadaşlar, önümüzdeki on yılda küresel boyutlu ekonomik
bir bunalım olmadığı takdirde dünya genel enerji talebinde yüzde 50 artma
beklenmektedir. Bu beklenti yılda ortalama yüzde 2’lik bir artışı ifade
etmektedir ve 2020 yılı dünya genel enerji tüketiminin 13 milyar 700 milyon ton
petrole eş değer olması beklenmektedir. Bu artış hâlen çok yüksek miktarda
enerji tüketen sanayileşmiş ülkelerde daha düşük, gelişmekte olan ülkelerde
mevcut miktarın 2 katı kadar olacaktır. Önemli oranda artması beklenen petrol
ve doğal gaz talebine karşın gerek rezervler ve gerekse üretim açısından bu
kaynakların arzında bir sorun olmayacağı tahmin edilmektedir. Ancak arz
güvenliği açısından en önemli sorun ülkemizin de içinde bulunduğu bölgede
yaşanan emperyalist kapışma ve rekabet olacaktır. Türkiye’nin bölgesinde
yalnızlaşmaya gittiği, komşularına karşı düşmanlık noktasına geldiği şu durumda
sınırlı olan enerji kaynaklarını da tekellerin hizmetine sunması “İstediğiniz
zaman ipimi çekin.” demekten başka bir şey değildir. 
Değerli arkadaşlar, Türkiye’nin bir petrol ülkesi olmadığı, mevcut
kısıtlı kaynakların aranması ve işlenmesinin de kamu eliyle olamayacağı gibi
bir düşünceden hareketle hazırlanan tasarıya sektörü tamamen yabancı sermayeye
teslim etme anlayışı hâkimdir. Bu nedenle kanun, uzun vadeli ülke çıkarlarını
esas kabul eden ulusal bir petrol politikası belirlemekten uzaktır. Petrol
Kanunu enerji, ekonomi ve ulusal güvenlik stratejisi bakımından en önemli
kanunlardan bir tanesidir. Ancak tasarı bu hâliyle kamusal çıkarlara ve ülke
ihtiyaçlarına yanıt veremeyecektir. “Yabancı devletlerin idaresinde etkili
olabilecekleri şirketler ile yabancı devlet namına hareket eden şahısların
petrol faaliyetlerinde bulunamayacakları, mülk edinemeyecekleri, tesis
kuramayacakları” hükmü yasadan çıkartılarak stratejik öneme sahip bir alanda
yabancı devletlerin etkinliği genişletilerek ülke çıkarları ikinci plana
itilmiştir. Yabancı şirketlere buna benzer geniş haklar tanıyan tasarı, TPAO’yu
diğer yabancı şirketler karşısında gözetme
anlayışı terk edilmiştir. 
Yine, tasarıda üzerinde dikkatle durulması gereken çeşitli
sakıncaları olan bir dizi teknik düzenlemeye de gidilmiştir. Mevcut uygulamada,
sondajlı petrol aramacılığını hızlandırmak amacıyla
ruhsatların alınmasından sonra petrol bölgelerinde üç yıl içinde arama ve
sondajına başlamak ve buna devam etmek zorunluluğu varken tasarıyla arama
kuyusu açma zorunluluğu da kaldırılmış, kuyu açılması şirketlerin vereceği
programa bırakılmıştır. Böylece son yıllarda azalan sondaj çalışmalarının daha
da azalma riskini taşıyan uygulamaya geçilmiştir. 
Bir sahaya iş programı ve mali yatırım programıyla yapılan
başvurular doksan gün bekletilip bütün başvurular bundan sonra
değerlendirilecek, altmış gün içinde de sonuçlandırılacaktır. Mevcut uygulamada
dört gün olan bu süre tasarıyla uzatılarak arazinin aramaya açılması süresi beş
ay daha geciktirilmektedir. 
Tasarıda, Türkiye sadece kara ve denizler olmak üzere iki bölgeye
ayrılmış, ruhsat alanları karada 100 bin, denizde 1 milyon hektara, ruhsat süreleri
de karada beş, denizde sekiz yıla yükseltilmiştir. 
Ruhsat sayısına hiçbir sınırlama getirilmemiş, böylece tek bir
uluslararası şirketin veya yabancı bir devlet şirketinin bütün ülkeyi
kapsayacak alanda tek başına ruhsat sahibi olmasının önü açılmıştır. 
İşletme ruhsatnamesinin belirli bir petrollü arazinin yanı sıra
jeolojik olarak belirlenmiş üretim seviyeleri için de verileceği kuralı
getirilmiştir. Önceki uygulamada belirli bir saha söz konusu iken uygulaması
hiçbir şekilde mümkün olamayacak, teknik ve hukuki sorunları kaçınılmaz olarak
getirecek olan farklı derinlikteki seviyelere ayrı ruhsat uygulaması yapmak
karmaşaya yol açacaktır. 
İşletme ruhsat alanının ne kadar olabileceği önceki kanunda
belirtilmişken tasarıda bir sınırlama kriteri getirilmemiştir. Şirketlere büyük
alanlarda işletme ruhsatı alabilme hakkı verildiği gibi, işletme ruhsat
süreleri yirmi yıldan otuz yıla çıkartılmıştır. 
Tüm bu eksiklikler dikkate alındığında Türkiye petrol
politikasının olumlu bir yönde ilerlemeyeceğini söylemek ham hayalden ibaret
olmayacaktır. Hepinizi saygıyla selamlıyorum. (CHP sıralarından alkışlar) 
BAŞKAN – Teşekkür ederim. 
III.- YOKLAMA
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Yoklama istiyoruz. 
BAŞKAN – Yoklama talebi vardır. 
Sayın Hamzaçebi, Sayın Yalçınkaya, Sayın Özel, Sayın Aygün, Sayın
Develi, Sayın Köktürk, Sayın Ağbaba, Sayın Çam, Sayın
Özdemir, Sayın Kuşoğlu, Sayın Özbolat, Sayın Güneş,
Sayın Acar, Sayın Tanal, Sayın Eyidoğan, Sayın Dibek,
Sayın Toprak, Sayın Işık, Sayın Akar, Sayın Özgündüz, Sayın Öz. 
Yoklama için iki dakika süre veriyorum ve başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) (Devam)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 22 inci maddesine
aşağıdaki fıkranın ilave edilmesini arz ve teklif ederiz. 
 Alim
Işık (Kütahya) ve arkadaşları
(13) Petrol ile ilgili, arama ruhsatnamesi ve işletme ruhsatnamesi
alma hakkı Devlet adına, Türkiye Petrolleri Anonim Ortaklığı'na aittir.
Ortaklık bu hakkı bizzat veya idaresine veya sermayesine hakim olduğu uzman
kuruluşlar aracılığı ile kullanır veya bu Kanun hükümleri dahilinde bu kuruluşlara
devredebilir.
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim. 
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz. 
BAŞKAN – Gerekçeyi okutuyorum:
Gerekçe: Petrol ve doğal gaz açısından, ülkemizin büyük oranda
dışa bağımlılığı ve jeopolitik konumu göz önüne alındığında, bu stratejik ham
maddelerin devlet eliyle de aranmasının önemi ortadadır. Özellikle Akdeniz ve
Kıbrıs eksenli yaşanan gelişmeler, ülkemizin milli bir petrol şirketine sahip
olmasının gerekliliğini göstermiştir. Ülkemizin petrol ve doğal gazdaki dışa
bağımlılığını ortadan kaldırmak amacıyla, başta Karadeniz ve Akdeniz olmak
üzere ülkemizin doğal kaynaklarının milli menfaatlere uygun olarak aranması ve
geliştirilebilmesi, yalnız ve ancak devlet adına görev yapan milli bir şirketin
olması ile gerçekleştirilebilir. 6326 sayılı Petrol Kanunu'nda yer alan bu
hükmün kaldırılması milli menfaatlerimiz açısından ciddi sakıncalar
doğuracaktır. Bu nedenlerle, kanunun kırmızı çizgisi, TPAO'nun mevcut konumunun
korunması; 6326 sayılı Kanun metninde yer aldığı şekliyle Türkiye Petrolleri
A.O. Devlet adına petrolle ilgili araştırma izni, arama ve işletme ruhsatı alma
hakkının Türk Petrol Kanunu'nda da aynen yer alması gerekmektedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 450 sıra sayılı Türk Petrol Kanunu Tasarısının
22 nci maddesinin onikinci
fıkrasının aşağıdaki şekilde değiştirilmesini arz ederiz.
 Nurettin
Canikli (Giresun) ve arkadaşları 
"(12) Petrol hakkı sahipleri, 1 Ocak 1980 tarihinden sonra
keşfettikleri petrol sahalarında ürettikleri ham petrol ve doğal gazın tamamı
üzerinden, kara sahalarında % 35'ini ve deniz sahalarında % 45'ini ham veya
mahsul olarak ihraç etmek hakkına sahiptirler, geri kalan kısım ile 1 Ocak 1980
tarihinden önce bulunmuş sahalardan üretilen ham petrol ve doğal gazın tamamı
ve bunlardan elde edilen petrol mahsulleri memleket ihtiyacına ayrılır. Bu
oranları yeniden belirlemeye ve uygulamaya ilişkin usul ve esasları düzenlemeye
Bakanlar Kurulu yetkilidir."
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Takdire bırakıyoruz. 
BAŞKAN – Hükûmet, katılıyor musunuz? 
MİLLÎ SAVUNMA BAKANI İSMET YILMAZ (Sivas) - Katılıyoruz Sayın
Başkanım. 
BAŞKAN – Gerekçeyi okuyun lütfen. 
Gerekçe: Olağanüstü ve beklenmedik durumlarda, ülkemiz arz
güvenliği açısından gerekli olan yerli ham petrol ve doğal gazın yurt içinde
kullanımını sağlamak üzere maddede yeniden düzenleme yapılmıştır. Bu
düzenlemeye göre ihtiyaç olması halinde Tasarıda belirtilen oranların yeniden
belirlenmesine ve bu kapsamdaki petrolün satın alınmasına ilişkin usul ve
esaslarda düzenleme yapmaya Bakanlar Kurulu'nun yetkili kılınması
amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmiştir. 
Kabul edilen önerge çerçevesi içinde maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Madde 23’te iki önerge vardır, sırasıyla okutup işleme alıyorum: 
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 23 üncü maddesinin
2. fıkrasının ç) bendinde geçen “yüz bin” ibaresinin “yüz elli bin” olarak
değiştirilmesini arz ve teklif ederiz. 
 Alim Işık Emin Haluk Ayhan Bahattin Şeker
 Kütahya Denizli Bilecik
 Muharrem Varlı Cemalettin Şimşek Mesut Dedeoğlu
 Adana Samsun Kahramanmaraş
 Erkan
Akçay Yusuf
Halaçoğlu 
 Manisa Kayseri 
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 23.
Maddesinin 2. Fıkrasının “ç)” bendinde bulunan “yüz bin” ifadesinin “iki yüz
elli bin” olarak değiştirilmesini, “e)” bendinde bulunan “elli bin” ifadesinin
“yüz bin” olarak değiştirilmesini, 4. Fıkrasında bulunan “otuz gün” ifadesinin
“kırk beş gün” olarak değiştirilmesini arz ve teklif ederiz. 
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal Değirmendereli Aytun Çıray Mahmut Tanal 
 Edirne İzmir İstanbul
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Sayın Hamzaçebi, kim konuşacak? 
MEHMET AKİF HAMZAÇEBİ (İstanbul) – Sayın Mahmut Tanal…
BAŞKAN – Sayın Tanal, buyurunuz. (CHP sıralarından alkışlar) 
MAHMUT TANAL (İstanbul) – Teşekkür ederim. 
Sayın Başkan, değerli milletvekilleri; hepinizi saygıyla
selamlıyorum.
Şimdi, tabii, bu tasarıya baktığımız zaman, ne var ne yok, hemen
şu sorulara eğer cevap arayabilirsek, gerçekten bu kanunun amacını net bir
vaziyette Genel Kurulda bulunan arkadaşlarımız da farkına varmış olacak. 
1) Bu tasarı hükümleri çerçevesinde devletin ve yatırımcıların
kazanımları değişik senaryolar kapsamında ne olabilecektir? Tahminen saptanmış
mıdır? Bu tür değerlendirmeler Petrol Kanunu tasarımlarına yön vericidir. 
2) Bu kazanımlar dünya normlarına kıyasla ne anlam ifade
etmektedir?
3) Doğal gaz, petrol fiyatlarının belirli ölçüde yükselmesi ve
düşmesi kazanımları rakamsal olarak nasıl etkileyecektir? Bu durum Petrol
Kanunu’ndaki istikrarı nasıl etkiler? 
4) Doğal gaz kaynaklarının stratejik önem kazandığı Doğu
Akdeniz’de kıyıdaş ülkeler -Mısır, Suriye, İsrail, Güney Kıbrıs yönetimi ve
Lübnan- modern üretim payı sistemini benimsemiş iken Türkiye’nin devlet hissesi
-vergi- sisteminde direnmesinin nedeni nedir? Nerede modernleşme hamlesi? 
Sonuç olarak, bazı olumlu yanları var. Nedir bu olumlu yanları?
İşte, yetkinin alınmasında, iznin alınmasında ancak Türkiye Petrollerinin
burada bazı imtiyazları yok edilmiştir, imtiyazları burada yoktur. Devletin
ihtiyacı olan petrolün ne kadarı Türkiye’de kalacak yani bunun zayıf
yanlarından bir tanesi. Dünya eski ve geleneksel bir sistem olan devlet hissesi
payını terk ederken, üretim payına doğru giderken, arz güvenliği açısından, biz
üretim payını terk ediyoruz bu tasarıyla, devlet hissesi payını benimsiyoruz.
Bu düzenlemeyle, rekabet açısından Türkiye Petrolleri Anonim Ortaklığının
devlet adına arama, üretim yapma yetkisi elinden alınıyor. Devletin herhangi
bir imtiyazı kalmıyor, devletin burada yetkisi kalkmakta. Bu, kamu yararı
açısından, kamu güvenliği açısından bir tehdit oluşturmakta ve burada, aynı
zamanda, çalıştırılacak olan yabancılarla ilgili, normal koşullarda diğer
ülkelerde çalıştırılan personelin 2 katı personel çalıştırılırken bizde böyle
bir ayrım olmamış oluyor. Bu, gerçekten tehlikeli. 
Vergi açısından da vergi payında önceki kanuna göre düşüş var. Bu
düşüş de aynı zamanda bir vergi kaybıdır. Yani buradaki “fayda” derken ancak
bürokratik bazı zorluklar açısından yararı olabilir. Bir de, geçmişte yetki
alanlar kırk yıl, elli yıl, otuz yıl gibi uzun süre olabiliyordu, şimdi bu
sürenin getirilmesi, belki objektif anlamda “iyidir” denilebilir ama Türkiye’de
aranan, bulunan petrol veya doğal gazın -devletin gereksinim duyduğu- ne kadarı
Türkiye’de kalacak, ne kadarının Türkiye’de bırakılması lazım? Kamu yararı ve
kamu menfaati açısından herhangi bir düzenleme yok, herhangi bir kriter yok,
gayet rahat. Hatta, biraz önce konuşmamda şunu söyledim: 1/8 pay veriliyor. Bu
pay da aslında nakdî anlamda, Bakanlık eğer teklif ederse bu ayni olarak ödenmiş
olacak. Aynı zamanda, ulusal çıkarlarımızın ne olduğuna, ulusal çıkarların
korunacağına ilişkin yasa tasarısında herhangi bir hüküm yok. Yani her ülkenin
kendi petrol kanununda ulusal çıkarlarını koruyan hükümler olduğu hâlde, sizden
istirhamım Sayın Bakanım -bunun en canlı örneğini Kıbrıs savaşında yaşadık,
ambargo konuldu- ulusal çıkarlarımızın ne olduğunu… Ulusal çıkarlarımız
açısından hükümlerin getirilmesine büyük bir ihtiyaç duyulmaktadır.
Beni sabırla dinlediniz, hepinize teşekkür ediyorum, iyi geceler
diliyorum. (CHP sıralarından alkışlar) 
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
450 sıra sayılı Türk Petrol Kanunu Tasarısının 23 üncü maddesinin
2. fıkrasının ç) bendinde geçen “yüz bin” ibaresinin “yüz elli bin” olarak
değiştirilmesini arz ve teklif ederiz.
 Alim
Işık (Kütahya) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz Başkanım.
MEHMET ŞANDIR (Mersin) – Gerekçe…
BAŞKAN – Gerekçeyi okutuyorum:
Gerekçe:
Bu düzenleme ile kaçak faaliyetlerin önlenmesi amaçlanmaktadır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 24’te iki önerge vardır, sırasıyla okutup işleme alıyorum.
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 24.
Maddesinin 3. Fıkrasının aşağıdaki şekilde değiştirilmesini arz ve teklif
ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal Değirmendereli Aytun Çıray Turgay Develi
 Edirne İzmir Adana
“(3) Petrol hakkı sahibi bu Kanuna, yönetmeliklere, araştırma
izni, arama ruhsatı veya işletme ruhsatında yazılı şartlardan herhangi birine
uymadığı takdirde kendisine şartlara uymadığı takdirde doksan gün sonunda
petrol hakkının iptal edileceği ihtar edilir. Doksan günlük sürenin bitiminde
petrol hakkı sahibinin şartlara uyabilmesi için ek süreye ihtiyaç olduğu Genel
Müdürlükçe tespit edilir ise altmış günü geçmemek üzere ek süre verilir. Bu
süre sonunda şartlara uymazsa sahip olduğu izin veya ruhsatı iptal edilir.”
Türkiye Büyük Millet Meclisi Başkanlığına
450 sıra sayılı Türk Petrol Kanunu tasarısının 24.üncü maddesinin
4.ünci fıkrasının aşağıdaki şekilde değiştirilmesini arz ve teklif ederiz.
 Alim Işık Emin Haluk Ayhan Bahattin Şeker
 Kütahya Denizli Bilecik
 Muharrem Varlı Erkan Akçay Mesut Dedeoğlu
 Adana Manisa Kahramanmaraş
 Cemalettin
Şimşek
 Samsun
"(4) 9 uncu maddenin birinci fıkrasında belirtilen Devlet
hissesinin bir yıl içerisinde toplamda iki defa ilgili vergi dairesine
ödenmediğinin tespiti halinde arama veya işletme ruhsatı iptal edilir."
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz.
BAŞKAN – Hükûmet, katılıyor musunuz?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Gerekçeyi okutuyorum:
Gerekçe: Bu düzenleme ile Devlet hissesinin ödenmesinin
yapılmamasının önlenmesi amaçlan-maktadır.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 24.
Maddesinin 3. Fıkrasının aşağıdaki şekilde değiştirilmesini arz ve teklif
ederiz.
 Turgay
Develi (Adana) ve arkadaşları
“(3) Petrol hakkı sahibi bu Kanuna, yönetmeliklere, araştırma
izni, arama ruhsatı veya işletme ruhsatında yazılı şartlardan herhangi birine
uymadığı takdirde kendisine şartlara uymadığı takdirde doksan gün sonunda
petrol hakkının iptal edileceği ihtar edilir. Doksan günlük sürenin bitiminde
petrol hakkı sahibinin şartlara uyabilmesi için ek süreye ihtiyaç olduğu Genel
Müdürlükçe tespit edilir ise altmış günü geçmemek üzere ek süre verilir. Bu
süre sonunda şartlara uymazsa sahip olduğu izin veya ruhsatı iptal edilir.”
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz.
BAŞKAN – Hükûmet, katılıyor musunuz?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Sayın Develi, buyurunuz lütfen. (CHP sıralarından
alkışlar)
Buyurun.
TURGAY DEVELİ (Adana) – Sayın Başkan, değerli milletvekilleri;
Enerji Bakanı Sayın Taner Yıldız ya bizi, bu milleti aptal zannediyor ya da
kendisi bu işleri -artık yorulmuş- beceremiyor; az önce, gözümüzün içine baka
baka, sorduğumuz sorulara ya bilmediğinden yanlış cevap veriyor ya da bizi
aptal zannediyor, bu milleti aptal zannediyor. Dünyadaki petrol devi
şirketlerin kamu şirketi olmadığını söyledi. Biz petrol devi şirketlerin kamu
şirketi olduğunu söylemedik ama hepsi millî şirketler. Aradaki farkı anlamadığımızı
zannediyor. Laf kalabalığına getirerek sorulara cevap vermek yerine, kendi
bildiğini anlatmaya çalışıyor.
Sayın Bakan çok tehlikeli işler yapıyor, Sayın AK PARTİ’li milletvekili arkadaşlarım. Sayın Bakan, Sayın
Hükûmet, sayın grup başkan vekilleri, ısrarla ve inatla, Enerji Bakanlığındaki suistimal iddialarına, yolsuzluk iddialarına, görevi kötüye
kullanma iddialarına ilişkin sorularımızı 1 defa, 2 defa, 3 defa, 4 defa yazılı
olarak sormamıza rağmen, altında kendi imzasıyla lafı dolandırıp duruyor, cevap
vermiyor. Sorduğumuz bir soruya, TEDAŞ’a sorduğumuz bir soruya “Enerji
Bakanlığının talimatıyla teftiş kurulu raporlarını Bakanlığa gönderdik.”
deniyor, Enerji Bakanlığından istediğimizde de “Maliye Bakanlığına sorun.”
deniyor. 
Burada denetim görevi yapıyoruz, yasama faaliyetlerinde
bulunuyoruz. Sizin iktidarınızdaki kurumlarda çok ciddi yolsuzluk iddiaları
var. Sayın Bakanın Bakanlığına bağlı TEDAŞ’ta enerji dağıtım ihalelerinde çok
ciddi yolsuzluk iddiaları var. Özelleştirme İdaresi Başkanlığı, bir Düyun-ı
Umumiye kurumu gibi çalışıyor. Çıkarılan yasalar, Devlet Demiryolları, PTT,
TEDAŞ elektrik dağıtım ihaleleri ve Petrol Yasası, arkadaşlar, birer tasfiye
yasaları ve bunu yaparken de o kurumun başındakilerin, o kurumun bürokratlarının
kendilerine çalıştıklarına dair, özelleştirme yapılan şirketlerin kasalarında
para bırakarak, elektrik sayaçlarını okumayarak bu milletin, hepimizin, yüz
milyonlarca lira parasının çalındığı, özel şirketlere bırakıldığı konusunda
teftiş kurulunun raporları var, Sayıştayın raporları
var. Sayın Bakandan bunları istiyoruz, diyor ki: “Gidin, mahkemeye başvurun.”
Be kardeşim, Sayın Bakan, mahkemeye gidebilmek için elimizde belge olması lazım
değil mi? 
Teftiş kurulu raporlarını -bütün yazılı taleplerimize rağmen-
Meclis Başkanlığından rica ettim, yazdım, Sayın Bakana yazdım, TEDAŞ’a yazdım,
lafı dolandırıyor. Geçen gün de söyledim, saklayacak bir şey yoksa, çalınan bir
şey yoksa, yanlış bir işlem yoksa, ey Adalet ve Kalkınma Partisi sayın
milletvekilleri, siz de rica edin, çıksın şu teftiş kurulu raporu. O zaman bizi
mahcup edin, “Bizim AK PARTİ’de yolsuzluk yoktur.”
diye bu belgeleri bizim suratımıza çarpın. Neden saklıyorsunuz bu belgeleri,
teftiş kurulu raporlarını? Yüz milyonlarca dolarlık şaibe var; paralar
çalınmış, ortada yok. Neden biriniz çıkıp “Sayın Bakan, neden bunun hesabını
vermiyorsunuz bu CHP’lilere?” demiyorsunuz? Hiç mi vicdanınız kalmadı, hiç mi
duyarlılığınız kalmadı? 
Sayın milletvekilleri, Enerji Bakanınız çok yorulmuş, artık doğru
bilgi vermiyor, burada milletvekillerinin sorduğu sorulara cevap dahi
veremiyor. Ben, burada, 3 sefer, kendisinin gözünün içine baka baka bu
belgeleri istedim, “Vereceğim.” dedi, hâlâ bekliyorum.
Saygılar sunuyorum. İyi akşamlar diliyorum. (CHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 25’te iki adet önerge vardır, sırasıyla okutup işleme
alıyorum:
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 25.
Maddesinde bulunan “Bakanlık tarafından” ibaresinden sonra gelmek üzere “kanunun
yürürlüğe girmesini takip eden doksan gün içinde” ibaresinin eklenmesini arz ve
teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal Değirmendereli Aytun Çıray Mahmut Tanal
 Edirne İzmir İstanbul
TBMM Başkanlığına,
450 Sıra Sayılı Kanun Tasarısının 25. maddesinin Tasarı metninden
çıkarılmasını arz ve teklif ederiz.
 Reşat Doğru  Alim Işık  Mustafa Kalaycı 
 Tokat Kütahya Konya 
 Celal Adan Lütfü Türkkan Kemalettin Yılmaz 
 İstanbul Kocaeli Afyonkarahisar
 Zühal
Topcu
 Ankara
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI MAHMUT MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet katılıyor mu? 
MİLLÎ SAVUNMA BAKANI İSMET YILMAZ (Sivas) – Katılmıyoruz Başkan.
MEHMET ŞANDIR (Mersin) – Gerekçe…
BAŞKAN – Gerekçeyi okutuyorum:
Gerekçe: TPAO’nun rekabet gücünün azaltılarak, kanun kapsamından
çıkartılmış olması Türkiye Cumhuriyeti devletinin ulusal çıkarlarına aykırı
olup, tasarının kanunlaşması halinde TPAO’nun özelleştirilmesinin altyapısı
hazırlanmış olacaktır. Bu nedenle bu tasarı iyi niyetle hazırlanmamıştır ve
geri çekilmesi hayırlı olacaktır. Bu maddenin tasarı metninden çıkartılması
Türk milletinin lehine, uluslararası petrol şirketlerinin ise aleyhinedir. 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 25.
Maddesinde bulunan “Bakanlık tarafından” ibaresinden sonra gelmek üzere
“kanunun yürürlüğe girmesini takip eden doksan gün içinde” ibaresinin
eklenmesini arz ve teklif ederiz. 
 Mehmet
Ali Susam (İzmir) ve arkadaşları 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI MAHMUT MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet katılıyor mu? 
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Kim konuşacak?
MEHMET AKİF HAMZAÇEBİ (İstanbul) – Sayın Mahmut Tanal…
BAŞKAN – Sayın Tanal, buyurunuz. (CHP sıralarından alkışlar) 
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum. 
Değerli milletvekilleri, bu kanun tasarısında, satılan petrolün,
üretilen petrolün, bulunan petrolün tamamı yurt dışına gönderilebilir,
götürülebilir, herhangi bir kısıtlama bu açıdan yok ve yurt dışına gönderilen
petrolün veya doğal gazın dolar olarak Türkiye’ye getirilebileceğine ilişkin
kesin, yasaklayıcı bir yaptırımı da yok. Tasarıya baktığımız zaman, bu konuda
bir serbestlik ilkesi getirilmiş durumda. 
Şimdi, içinizde milletvekili olmadan önce yurt dışına ürün ihraç
eden arkadaşlarımız vardır. İçinizde, ürün ihraç edip o dövizini Türkiye’ye
geri getirmediği için yargılananların avukatlığını yapan arkadaşlarımız da
vardır. 
Anayasa’nın eşitlik ilkesi uyarınca, ülkemizden yurt dışına ihraç
edilen, gönderilen, satılan gerek hizmetin gerek ürünün bedelinin, ülkemize
belli bir süre içerisinde döviz cinsinden geri gelmesi gerekiyor ancak bu yasa
tasarısına baktığımız zaman, Türkiye’de bulunan yer altı zenginliklerinin yurt
dışına olduğu gibi gönderilmesi hâlinde para Türkiye’ye getirilmese de hiçbir
mahzuru olmaz, hiçbir cezası yok, hiçbir yaptırımı yok. Bunun adı nedir? Bunun
hukuk literatüründe, bildiğimiz kadarıyla, kapitülasyonlardan bir farkı yoktur.
Bu Petrol Yasası uyarınca, doğal gaz ve petrol Türkiye’de aranıp
bulunmuş, yurt dışına gönderilmiş. Peki, döviz de Türkiye’ye gelmiyor, petrol
de Türkiye’ye gelmiyor, o zaman bu yasa tasarısının, bu kanunun kime faydası
var? Bu kanunun Türk vatandaşına faydasının olabilmesi için, en azından,
ülkemizden yurt dışına gönderilen bu petrolün karşılığı olan dövizin Türkiye’ye
geri gelmesi lazım.
Sayın Elitaş bir esnaftı milletvekili
olmadan önce. Yurt dışına ihraç etmiş olduğunuz bir malın, bir ürünün bedelinin
belli bir süre sonra Türkiye’ye döviz cinsinden getirilmesi gerekmiyor muydu
Sayın Elitaş? O dönemde eğer siz getirmemiş
olsaydınız, gayet rahat ağır ceza mahkemesinde yargılanmış olacaktınız.
Peki, sizin eğer bu şekilde ihracatınız olmuşsa, size göndermiş
olduğunuz bu ürünün karşılığındaki dövizi Türkiye’ye getirme zorunluluğu
getiriliyor da bu şirketlere niye getirilmiyor? Bu ayrıcalık, bu imtiyaz neden
kaynaklanıyor? Burada, gerçekten, esnaf açısından bir eşitsizlik söz konusu. 
Burada bu yasa kimin çıkarına olur? Düşünüyorum, taşınıyorum,
olabilecek olan tek bir şey var; ancak yabancı şirketlerin menfaatine, Türk
vatandaşının çıkarı yok, devletin çıkarı yok. Gönderilen ürünün karşılığında
döviz Türkiye’ye gelmiyor, artı, daha ötesi, burada üretilen, bulunan, aranan
doğal gazın veya petrolün -ihtiyacımız olanın- ne kadarının Türkiye’de
kalacağına ilişkin herhangi bir yaptırım yok. 
Bu açılardan baktığımız zaman, gerçekten burada büyük bir sıkıntı
var. Arama ruhsatının verilmesiyle ilgili evet, denizlerde yüzde 1 teminat
arıyorsunuz, karada yüzde 2 teminat arıyorsunuz. Peki, sadece bu kriter yetiyor
mu? En azından, bununla ilgili deneyimin de aranması gerekmez mi, teknik
bilginin de aranması gerekmez mi? Bu ruhsatın verilmesinin koşullarının
arasında teknik bilgi ve deneyim ilkesinin de, kriterlerinin de olması gerekir.
Bu anlamda da gerçekten, tasarıda büyük bir eksiklik var. Hâlen zaman geçmiş
değil. Tabii, biz bu tasarıyı, bu kadar söylerken, eleştirileri söylerken
halkımızın çıkarı için söylüyoruz. Yani, burada doğruları söylüyoruz, kötü olan
tarafını söyledik, iyi olan tarafını da söyledim, o bürokrasi açısından,
sürelerin kısaltılması açısından. Ne olur, yani hakikaten doğru olan şeye de
biraz destek vermenizi arz ediyorum.
Hepinize tekrar iyi geceler diliyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 26’da üç adet önerge vardır, sırasıyla okutup işleme
alıyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının 26.
Maddesine aşağıda Fıkranın eklenmesini arz ve teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Aytun
Çıray Kemal
Değirmendereli
 İzmir Edirne
"2) Petrol ve doğalgaz arama ve üretim amaçlı olarak Türkiye
Cumhuriyeti dışında bir ülkede yatırım yapacak Türk şirketlerinin,
a) Yatırımın yapıldığı ülkede çalıştırdığı her bir Türkiye
Cumhuriyeti vatandaşının ücretinin ve sosyal güvenlik primlerinin yarısı devlet
tarafından ödenir.
b) Yatırımın yapıldığı tesiste çalışan yabancı personel ücretinin
beşte biri devlet tarafından ödenir.
c) Proje için Türkiye'de üretilen ekipman her türlü gümrük
vergisinden istisnadır.
d) Yurt dışında açılacak ofislerin giderlerinin yüzde otuzu devlet
bir sonraki yılın vergisinden mahsup edilir.
BAŞKAN – Sayın milletvekilleri, şimdi okutacağım iki önerge aynı
mahiyette bulunduğundan önergeleri birlikte işleme alacağım, talepleri hâlinde
önerge sahiplerine ayrı ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum:
TBMM Başkanlığına
450 Sıra Sayılı Kanun Tasarısının 26. maddesinin tasarı metninden
çıkartılmasını arz ve teklif ederiz.
 Reşat Doğru Alim Işık Mustafa Kalaycı
 Tokat Kütahya Konya
 Celal Adan Lütfü Türkkan Kemalettin Yılmaz
 İstanbul Kocaeli Afyonkarahisar
 Zühal
Topcu
 Ankara
Aynı mahiyetteki diğer önergenin imza sahipleri:
 İdris Baluken Sırrı
Sakık Abdullah
Levent Tüzel
 Bingöl Muş İstanbul
 Mülkiye
Birtane Adil
Zozani
 Kars Hakkâri
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Gerekçeleri okutuyorum:
Gerekçe: 
Bu madde ile petrol şirketlerine özel teşvik sisteminin
getirilmesi amaçlanmaktadır. Verilecek teşvikler Türkiyeli yurttaşların, memur
ve çalışanların ödediği vergilerden oluşmaktadır. Petrol şirketlerine kaynak
aktarılmasını sağlayacak 26. maddenin (12) fıkrasının tasarı metninden
çıkarılması gerekmektedir.
Gerekçe: TPAO’nun rekabet gücünün azaltılarak, kanun kapsamından
çıkartılmış olması Türkiye Cumhuriyeti Devletinin ulusal çıkarlarına aykırı
olup, tasarının kanunlaşması halinde TPAO’nun özelleştirilmesinin altyapısı
hazırlanmış olacaktır. Bu nedenle bu tasarı iyi niyetle hazırlanmamıştır ve
geri çekilmesi hayırlı olacaktır. Bu maddenin tasarı metninden çıkartılması
Türk milletinin lehine, uluslararası petrol şirketlerinin ise aleyhinedir.
BAŞKAN – Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra sayılı Petrol Kanunu Tasarısının 26.
Maddesine aşağıdaki Fıkranın eklenmesini arz ve teklif ederiz.
 Turgut
Dibek (Kırklareli) ve arkadaşları
“2) Petrol ve doğalgaz arama ve üretim amaçlı olarak Türkiye
Cumhuriyeti dışında bir ülkede yatırım yapacak Türk şirketlerinin,
a) Yatırımın yapıldığı ülkede çalıştırdığı her bir Türkiye
Cumhuriyeti vatandaşının ücretinin ve sosyal güvenlik primlerinin yarısı devlet
tarafından ödenir.
b) Yatırımın yapıldığı tesiste çalışan yabancı personel ücretinin
beşte biri devlet tarafından ödenir.
c) Proje için Türkiye’de üretilen ekipman her türlü gümrük
vergisinden istisnadır.
d) Yurt dışında açılacak ofislerin giderlerinin yüzde otuzu devlet
bir sonraki yılın vergisinden mahsup edilir.
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz.
MEHMET AKİF HAMZAÇEBİ (İstanbul) – Gerekçe okunsun.
BAŞKAN – Gerekçeyi okuyun.
Gerekçe: 
Başta TPAO olmak üzere Türk petrol şirketlerinin yurt dışında
yatırım yapmasının önünü açacak teşvik sisteminin getirilmesi sağlanmıştır.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Maddeyi oylarınıza sunuyorum: Kabul edenler... Kabul etmeyenler...
Kabul edilmiştir. 
Madde 27 (1)’inci fıkranın (a) bendini oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 27 (1)’inci fıkranın (b) bendini oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 27 (2)’nci fıkrayı oylarınıza
sunuyorum: Kabul edenler... Kabul etmeyenler... Kabul edilmiştir. 
Madde 27 (3)’üncü fıkrayı…
III. – YOKLAMA
(CHP sıralarından bir grup milletvekili ayağa kalktı)
MEHMET AKİF HAMZAÇEBİ (İstanbul) – Yoklama istiyoruz Sayın Başkan.

BAŞKAN – Hayhay. 
Madde 27 (3)’üncü fıkrada yoklama talebi var. 
Sayın Hamzaçebi, Sayın Özel, Sayın Moroğlu,
Sayın Akar, Sayın Kuşoğlu, Sayın Çelebi, Sayın Çam, Sayın Toprak, Sayın Güneş,
Sayın Develi, Sayın Acar, Sayın Eyidoğan, Sayın
Aygün, Sayın Öz, Sayın Ağbaba, Sayın Özgündüz, Sayın
Tanal, Sayın Atıcı, Sayın Işık, Sayın Aydın.
İki dakika süre veriyorum. 
Yoklamayı başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Türk Petrol Kanunu Tasarısı
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (1/725) (S. Sayısı: 450) (Devam)
BAŞKAN – Madde 27 (3)’üncü fıkrayı oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 27 (4)’üncü fıkrayı oylarınıza sunuyorum: Kabul edenler...
Kabul etmeyenler... Kabul edilmiştir.
Madde 27 (5)’inci fıkrayı oylarınıza sunuyorum: Kabul edenler...
Kabul etmeyenler... Kabul edilmiştir.
Geçici madde 1’i oylarınıza sunuyorum: Kabul edenler... Kabul
etmeyenler... Kabul edilmiştir. 
Geçici madde 2’yi oylarınıza sunuyorum: Kabul edenler... Kabul
etmeyenler... Kabul edilmiştir. 
Geçici madde 3’ü oylarınıza sunuyorum: Kabul edenler... Kabul
etmeyenler... Kabul edilmiştir. 
Geçici madde 4’ü oylarınıza sunuyorum: Kabul edenler... Kabul
etmeyenler... Kabul edilmiştir. 
Sayın milletvekilleri, yeni madde ihdasına dair bir önerge vardır.
Önergeyi okutup Komisyona soracağım, Komisyon önergeye salt çoğunlukla, 14
üyesiyle katılırsa önerge üzerinde yeni bir madde olarak görüşme açacağım.
Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi, önergeyi okutuyorum:
Türkiye Büyük Millet Meclisi Başkanlığına
Görüşülmekte olan 450 Sıra Sayılı Petrol Kanunu Tasarısının Geçici
4. Maddesi’nden sonra aşağıda bulunan Geçici Madde 5’in ihdas edilmesini arz ve
teklif ederiz.
 Mehmet Ali Susam Mehmet Şeker Turgut Dibek
 İzmir Gaziantep Kırklareli
 Kemal
Değirmendereli Aytun Çıray
 Edirne İzmir
“Türkiye Petrolleri Anonim Ortaklığı Kanunu, Türk Petrol Kanununun
yürürlük tarihinden itibaren altı ay içerisinde çıkarılır.”
BAŞKAN – Muhterem Komisyon, önergeye salt çoğunlukla katılıyor
musunuz?
SANAYİ, TİCARET, ENERJİ, TABİÎ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Salt çoğunluğumuz yoktur,
katılamıyoruz efendim.
BAŞKAN – Komisyon önergeye salt çoğunlukla katılmamış olduğundan
önergeyi işlemden kaldırıyorum.
Madde 28’te bir önerge vardır, okutup işleme alıyorum.
TBMM Başkanlığına
450 Sıra Sayılı Kanun Tasarısının 28. Maddesinin Tasarı metninden
çıkarılmasını arz ve teklif ederiz.
 Reşat Doğru Alim Işık Mustafa Kalaycı
 Tokat Kütahya Konya
 Zühal Topcu Lütfü
Türkkan Ali Uzunırmak
 Ankara Kocaeli Aydın
 Kemalettin
Yılmaz
 Afyonkarahisar
BAŞKAN – Sayın Komisyon katılıyor musunuz?
SANAYİ, TİCARET, ENERJİ, TABİÎ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLI (Malatya) – Katılmıyoruz efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Gerekçeyi okutuyorum.
Gerekçe: TPAO’nun rekabet gücünün azaltılarak kanun kapsamından
çıkartılmış olması Türkiye Cumhuriyeti Devletinin ulusal çıkarlarına aykırı
olup, Tasarının kanunlaşması halinde TPAO’nun özelleştirilmesinin altyapısı
hazırlanmış olacaktır. Bu nedenle bu tasarı iyi niyetle hazırlanmamıştır ve
geri çekilmesi daha hayırlı olacaktır. Bu maddenin Tasarı metninden
çıkartılması Türk milletinin lehine, uluslararası petrol şirketlerinin ise
aleyhinedir.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir.
Madde 29’da bir adet önerge vardır, okutup işleme alıyorum: 
TBMM Başkanlığına,
450 Sıra Sayılı Kanun Tasarısının 29. maddesinin aşağıdaki şekilde
değiştirilmesini arz ve teklif ederiz.
“Bu kanun hükümlerini Enerji ve Tabii Kaynaklar Bakanı yürütür.”
 Alim Işık Mustafa Kalaycı Zühal Topcu 
 Kütahya Konya Ankara
 Kemalettin Yılmaz Ali Uzunırmak Lütfü Türkkan
 Afyonkarahisar Aydın Kocaeli 
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI M. MÜCAHİT FINDIKLİ (Malatya) – Katılmıyoruz efendim.
BAŞKAN – Hükûmet?
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Sayın Işık buyurunuz. (MHP sıralarından alkışlar)
ALİM IŞIK (Kütahya) – Sayın Başkan, değerli milletvekilleri;
tasarının son maddesi üzerine verdiğimiz önerge hakkında söz aldım. Her ne
kadar önerge Bakanlar Kurulu yerine “Bu kanunu Enerji ve Tabii Kaynaklar Bakanı
yürütür.” şeklinde düzenlenmiş ise de bu formaliteden ibaret. Ama, tarihe not
düşme adına, bu kanunla ilgili birkaç konuyu sizlerle paylaşmak istiyorum.
Dikkatinizi çekmiştir, tasarının başından bu yana Sayın Bakana bir
soru sordum: TPAO’nun özelleştirilmesi konusunda kısa, orta veya uzun vadeli
Hükûmetinizin bir düşüncesi, görüşü var mıdır dedim.
MİLLÎ SAVUNMA BAKANI İSMET YILMAZ (Sivas) – Yok.
ALİM IŞIK (Devamla) – Sayın Bakanın çok manidar ve zımnen “Evet,
biz özelleştireceğiz.” anlamına gelen cevabını siz duydunuz, ben nota geçsin
diye bir daha söylüyorum: “TPAO’yu halka arz edebiliriz veya TPAO özel
şirketler aracılığıyla bundan sonraki faaliyetlerini yurt içinde ve yurt
dışında sürdürebilir.” İşte, bu kanun tasarısı, altını çizdiğim gibi, TPAO’nun
bundan sonraki adımda özelleştirilmesiyle ilgili bir tasarıdır. Sizlere hayırlı
olsun ama bu, Türk milletine hayırlı olmayacak. 
Değerli milletvekilleri, bu tasarıda, Komisyon görüşmelerinden bu
ana kadar, hep iyi niyetle, acaba tehlikeleri azaltabilir miyiz arayışı
içerisinde yardımcı olmaya çalıştık ama gördük ki çok ısrarlı bir tutum, Sayın
Bakanlığı ve Hükûmeti, sizin ve bizim eleştirilerimize ve önerilerimize
katamadı. Buradan da anlaşılıyor ki Sayın Bakan zor durumda. 
Eski Sayın Bakan Hilmi Güler’i 5574 sayılı Kanun götürmüştür.
İnanıyorum ki ve üzülerek ifade ediyorum ki Sayın Bakanı bu kanun götürecektir.
Sayın Bakan bu kanun yürürlüğe girdikten ve yasalaştıktan sonra o koltukta
bugünkü gibi rahat oturamayacaktır. Çünkü 2003 yılında petrol fiyatlarının 26
dolar/varil olduğu dönemde 1 varil başına net kâr 8,78 dolardı sayın
milletvekilleri. O günden bugüne artan fiyatlarla, ortalama 110 doları
aldığınızda bugünün fiyatıyla bu net kâr 55,25 dolara yükselmiştir. Eğer TPAO
millî şirket olarak kalabilmiş, bundan sonraki faaliyetlerini bu şekilde
yürütebilmiş olsaydı bu para Türkiye Cumhuriyeti devletinin kasasındaki net kâr
olacaktı ama bundan sonra yabancı şirketlerin net kârı olacaktır. 
Bunu özellikle sizlerle paylaşmak için bu sözü aldım. Bundan
utanmama adına, yarın “eyvah” dememe adına, son kararınız olarak, lütfen, ne
olur, iyi niyetle yapılmış olan bu uyarıları hiç olmazsa siz yeniden
değerlendiriniz diyorum. 
Değerli milletvekilleri, bu tasarı, tekrar ediyorum, Türkiye
Petrolleri Anonim Ortaklığının tarihten silinme tasarısıdır. Bundan sonra,
Sayın Bakan bu konuyla ilgili bir daha söz edemeyecektir. Tüm ısrarlarımıza,
önerilerimize rağmen, bu tasarıya sadece müzayedeyle ilgili “Türkiye Petrolleri
Anonim Ortaklığına sorulur.” ibaresi geçmiştir. İyi okuyunuz kanunu, onun
dışında başka bir yerde yoktur. Türkiye Petrolleri Anonim Ortaklığı kanunu
çıkarılmadan, alelacele bu kanun tasarısının Komisyondan geçirilip hemen buraya
getirilmesinin bir anlamı olmalı. Bu anlamı, lütfen iyi değerlendiriniz. 
Bu tasarı, tekrar ediyorum, aziz Türk milletinin istediği bir
tasarı değildir. Bölgede gerçekleşen olaylarla beraber değerlendirildiğinde… Ve
bugün BDP’li bir milletvekilinin bu kürsüden
söylediği sözleri, lütfen tutanakları alıp okuyunuz. Size dayatılan ve
Hükûmetin PKK’ya verdiği sözler kasım ayına kadar yerine getirilmezse bu
tasarının işletilmeyeceği tehdidini size bir milletvekili bu kürsüden yapmıştır. Ben hatırlatıyorum. 
MUSTAFA ÖZTÜRK (Bursa) – Hiçbir söz vermedik. 
ALİM IŞIK (Devamla) – Ben hatırlatıyorum. Tutanakları okuyunuz,
niçin bunun çıkarıldığını lütfen bu kapsamda yeniden değerlendiriniz diyorum. 
Gecenin bu vaktinde tekrar hepimize saygılar sunuyor, tasarının
hiç olmazsa son anda yeniden değerlendirilmesinin sorumluluğunun da sizlerin
omuzlarınızda ve parmaklarınızda olduğunu hatırlatıyorum. 
Saygılar sunuyorum. (MHP sıralarından alkışlar) 
MEHMET ŞANDIR (Mersin) – Sorumluluk sizdedir.
BAŞKAN – Teşekkür ediyorum Sayın Işık. 
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Kabul edilmiştir. 
İkinci bölümde yer alan maddelerin oylamaları tamamlanmıştır. 
Şimdi, İç Tüzük madde 86’ya göre oyunun rengini belli etmek üzere
İzmir Milletvekili Sayın Musa Çam, aleyhte olmak üzere. (CHP sıralarından
alkışlar)
Buyurunuz. 
MUSA ÇAM (İzmir) – Sayın Başkan, Türkiye Büyük Millet Meclisinin
saygıdeğer üyeleri; hepinizi saygıyla selamlıyorum. 
Dün saat 01.00’de bitirmiştik, bugün yine aynı saatleri bulduk ve
elli dokuz yıllık tarihî bir kurumu bugün sizler oylarınızla tarihe gömeceksiniz
ama biz, yine, burada, tarihsel görevimizi yapacağız ve tarihe bir not
düşeceğiz. 
Değerli arkadaşlar, bugün bu kanun geçerken şöyle bir şeyi
anımsadım: 2001 yılında Kemal Derviş’in Bakan olduğu dönemde “on beş günde on
beş yasa” diye bir kanunlar serisi geçti. Şimdi, son bir ay içerisinde de bu
Mecliste, Türkiye Büyük Millet Meclisinde kent hastaneleri, Devlet
Demiryollarının serbestleştirilmesi, Gümrük Kanunu’nun içerisinde Yassıada ve Sivriada’nın özelleştirilmesi ve imara açılması ve PTT’nin
serbestleştirilmesi ve özelleştirilmesi ve bugün de Türkiye Petrolleri Anonim
Ortaklığının… Son noktayı vuruyorsunuz ve cumhuriyetin kazandırmış olduğu ne
kadar kamu iktisadi teşebbüsleri var ise onları ortadan kaldırıyorsunuz. Bunun
vebali ve sorumluluğu çok büyüktür ve çok ağırdır. Ama ben bir kez daha değerli
milletvekillerimize bunları hatırlatmak istiyorum. 
Sayın milletvekilleri, bu yasayla yabancı devlet şirketlerinin
petrol faaliyetlerinde bulunabilmeleri için aranan Bakanlar Kurulu kararı
kaldırılarak arama ve üretim faaliyetlerine yabancı devletlerin hâkimiyetinin
önünün açıldığını biliyor musunuz? “Devlet adına arama ve işletme ruhsatı alma
hakkı Türkiye Petrolleri Anonim Ortaklığına aittir.” hükmü yasadan çıkarılıyor.
Süresi dolan petrol üretim sahalarının, dünyada olduğu gibi, devlet adına
üretime devam etmesi için Türkiye Petrolleri Anonim Ortaklığına verilmesini
öngören yasa maddesini kaldırıyorsunuz. 
Sayın milletvekilleri, bu yasa ile petrol arama ruhsatı için
yapılacak başvurularda aranan teknik yeterliliğe ve tecrübeye sahip olunma
şartı kaldırılıyor. Yetkin olmayan şirketlere ruhsat verilmesinin önünü
açıyorsunuz. Orman sayılan yerlerde, ilave olarak millî parklar da dâhil,
petrol arama ve üretimi yapılmasının önünü açıyorsunuz. 
ÜNAL KACIR (İstanbul) – Çıkarttık ya onu, görmedin mi?
MİLLÎ SAVUNMA BAKANI İSMET YILMAZ (Sivas) – Kaldırıldı. 
MUSA ÇAM (Devamla) – Sayın milletvekilleri, vergi oranlarında
yapılabilecek artışlardan kaynaklanacak devlet gelirlerinden vazgeçilirken tek
bir şirketin devlet oluşturabilecek şekilde tüm ülke kara ve deniz alanlarında
hak sahibi olması riskini yaratıyorsunuz. 
Değerli milletvekilleri, stratejik bir ham maddenin aranması ve
üretiminde yerli istihdamı ve tecrübeyi artırmak amacıyla -tüm dünya
örneklerinde olduğu gibi- petrol şirketlerinin çalıştırdıkları her 1 yabancı
personele karşılık aynı meslek grubundan 2 Türk vatandaşının çalıştırılmasını
reddediyorsunuz. 
Değerli milletvekilleri, bu kabul edeceğiniz yasayla Adıyaman,
Batman, Lüleburgaz bölge müdürlükleri merkez teşkilatı ülke çapında yatırımı,
istihdamı önemli çapta ortadan kaldırıyorsunuz. Bakü-Tiflis-Ceyhan Petrol Boru
Hattı’nın yüzde 6,53’ü, Güney Kafkasya Doğal Gaz Boru Hattı’nın yüzde 9 ortağı
ve boru hatlarıyla taşınacak petrol ve iletilecek doğal gazda hisse sahibidir,
bunu ortadan yok ediyorsunuz. 
Değerli milletvekilleri, bu yasaya “evet” diyerek, ülkemizde
petrol aramacılığını teşvik etmek amacıyla hazırlanan
tasarıda millî menfaatlerimizi gözetmeyerek, yer altı kaynaklarımızın kamu
yararına uygun olarak devlet eliyle değerlendirilmesine imkân vermeyerek millî
petrol şirketimiz Türkiye Petrolleri Anonim Ortaklığına son veriyorsunuz. 
Şimdi, size geçmiş tutanaklardan iki paragrafı sunmak istiyorum. 
Yıl 2001, bir milletvekili kürsüde şunları söylüyor: “Değerli
milletvekili arkadaşlarım, bir üzüntümü de ifade etmek istiyorum.
Parlamentodaki milletvekili arkadaşlarımız gelen her tasarıyı kabul etmek veya
reddetmek… Yani oylama memuru değildir. Bu yasa tasarısı önümüzdeki yirmi yıl
belli sermayeyi Türkiye’de tutacak ve yaklaşık milyarlarca dolarla ifade eden
kaynağı dışarıya götürecektir. Böyle çok hassas konularda milletvekili
arkadaşlarımızın -bir kere daha ifade edeyim, bu tutanaklar mutlaka tarihe
şahitlik edecektir- en azından tasarıyı okumayan arkadaşlarımızın bu yasaya oy
vermesinin yanlış olduğu kanaatindeyim.” 2001 yılında Fazilet Partisi Grubu adına
Konya Milletvekili Veysel Candan söylüyor bunu. 
Yine, bir tutanaktan bir paragrafı okuyorum sizlere: “Değerli
milletvekilleri, yapacağınız kanunlara iyi dikkat etmemiz gerekir. Her kanunun
yeterli düşünme, tetkik, araştırma, müzakere safhalarından sonra hazırlanıp
kabul edilmesi gerekir. Türkiye Büyük Millet Meclisi kanun fabrikası gibi
çalışamaz. ‘Şu kadar zamanda şu kadar kanun yaptık.’ demek marifet değildir.
Eğer bir kanun bir ay sonra tadil için tekrar Genel Kurula geliyorsa kanun
yapma tekniği açısından yeterli dikkat göstermediğimiz ortaya çıkar.”
(Mikrofon otomatik cihaz tarafından kapatıldı) 
MUSA ÇAM (Devamla) – “Örneğin, 20/2/2001 tarihinde Elektrik
Piyasası Kanunu 4628 sayılı Kanun olarak kabul edildi. Şimdi, bu kanunla kabul
edilen…” “…işlerimizin nasıl alelacele yapıldığına; yeterli müzakere, düşünme,
araştırma şansı yoktur.” Ve bunu söyleyen de yine Fazilet Partisi Grubu adına
Konya Milletvekili Remzi Çetin. 
BAŞKAN – Çok teşekkür ederim Sayın Çam.
MUSA ÇAM (Devamla) - Şimdi, bu iki paragrafı, değerli
milletvekilleri, izahat için söyledim.Fazilet
milletvekilleri 2001 yılında Parlamentoda söylüyor ve milletvekillerini
uyarıyor. Kaldırdığınız o parmaklarınızın bu ülkeye nelere mal olacağının bir
kez daha altını çiziyorum, sizleri saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Çam.
Tasarının görüşmeleri tamamlanmıştır.
Tasarının tümü açık oylamaya tabidir.
Açık oylamanın şekli hakkında Genel Kurulun kararını alacağım.
Açık oylamanın elektronik oylama cihazıyla yapılmasını oylarınıza
sunuyorum: Kabul edenler… Kabul etmeyenler… Kabul edilmiştir.
Oylama için iki dakika süre veriyorum.
Vekâleten işlerini bildiğinize göre, oylama işlemini başlatıyorum.
(Elektronik cihazla oylama yapıldı) 
BAŞKAN – 450 sıra sayılı Kanun Tasarısı açık oylama sonucu:
“Kullanılan Oy Sayısı : 236
Kabul : 206
Ret : 30 (x)
 Kâtip
Üye Kâtip
Üye
 Özlem
Yemişçi Fatih
Şahin
 Tekirdağ Ankara”
BAŞKAN – Evet, tasarı kabul edilmiş ve kanunlaşmıştır.
4’üncü sırada yer alan, Yükseköğretim Kurumları Teşkilatı
Kanununda Değişiklik Yapılmasına Dair Kanun Tasarısı ile Millî Eğitim, Kültür,
Gençlik ve Spor Komisyonu Raporu’nun görüşmelerine başlayacağız.
4.- Yükseköğretim Kurumları
Teşkilatı Kanununda Değişiklik Yapılmasına Dair Kanun Tasarısı ile Milli
Eğitim, Kültür, Gençlik ve Spor Komisyonu Raporu (1/759) (S. Sayısı: 453)
BAŞKAN – Komisyon? Yok.
Ertelenmiştir. 
5’inci sırada yer alan, Tabiatı ve Biyolojik Çeşitliliği Koruma
Kanunu Tasarısı ile ve Çevre Komisyonu Raporu’nun görüşmelerine başlayacağız.
5.- Tabiatı ve Biyolojik
Çeşitliliği Koruma Kanunu Tasarısı ile Çevre Komisyonu Raporu (1/627) (S.
Sayısı: 297)
BAŞKAN – Komisyon? Yok.
Ertelenmiştir. 
Bundan sonra da Komisyonun bulunmayacağı anlaşıldığından kanun
tasarı ve teklifleri ile komisyonlardan gelen diğer işleri sırasıyla görüşmek
için, alınan karar gereğince, 30 Mayıs 2013 Perşembe günü saat 14.00’te toplanmak
üzere birleşimi kapatıyorum.
İyi geceler.

Kapanma Saati: 01.22
 
(x) Açık oylama kesin sonuçlarını
gösteren tablo tutanağa eklidir.



