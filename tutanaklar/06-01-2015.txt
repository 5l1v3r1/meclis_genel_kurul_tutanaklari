



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

38’inci Birleşim
6 Ocak 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMA
IV.- ÖLÜM, SAYGI DURUŞU VE TAZİYELER
1.- Adana Milletvekili Murat Bozlak’ın vefatı nedeniyle
bir dakikalık saygı duruşunda bulunulması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Şükran Güldal
Mumcu'nun, vefat eden Adana Milletvekili Murat Bozlak’a Allah’tan rahmet,
yakınlarına sabır dilediğine ve 2015 yılından beklentilerine ilişkin konuşması
2.- Oturum Başkanı TBMM Başkan Vekili Şükran Güldal
Mumcu'nun, Başkanlık Divanı olarak, şehit olan polise Allah’tan rahmet
dilediklerine ilişkin konuşması 
VI.- AÇIKLAMALAR
1.- İstanbul Milletvekili Mihrimah Belma Satır'ın, Adana
Milletvekili Murat Bozlak’ın vefatına ve 2015 yılının hayırlı olmasını
dilediklerine ilişkin açıklaması
2.- Ankara Milletvekili Levent Gök'ün, Adana
Milletvekili Murat Bozlak’ın vefatına ve 2015 yılının hayırlı olmasını dilediklerine
ilişkin açıklaması
3.- Kayseri Milletvekili Yusuf Halaçoğlu'nun, Adana
Milletvekili Murat Bozlak’ın vefatına ve 2015 yılının hayırlı olmasını
dilediklerine ilişkin açıklaması
4.- Bingöl Milletvekili İdris Baluken'in, Adana
Milletvekili Murat Bozlak’ın vefatına ilişkin açıklaması
5.- Ankara Milletvekili Özcan Yeniçeri'nin, Irak ve
Suriye’deki olaylar nedeniyle Türkiye’ye sığınan Türkmenlerin durumuna ilişkin
açıklaması
6.- Kütahya Milletvekili Alim Işık'ın, Kütahya’nın
merkez ve ilçelerinde yoğun kar yağışı nedeniyle zarar görenlere yardım
edilmesi için Hükûmeti göreve davet ettiğine ilişkin açıklaması
7.- Manisa Milletvekili Muzaffer Yurttaş'ın, sendikacı
Mehmet Akif İnan’ın ölüm yıl dönümüne ilişkin açıklaması
8.- Bursa Milletvekili Hüseyin Şahin'in, Bursa’dan
Türkiye’ye hayırlı yıllar dilediğine ilişkin açıklaması
9.- İstanbul Milletvekili Kadir Gökmen Öğüt'ün,
Meclisin yeni yılını kutladığına, Adana Milletvekili Murat Bozlak’a Allah’tan
rahmet dilediğine ve İstanbul Çekmeköy’de belediye binasının önündeki ağaçların
neden kesildiğini öğrenmek istediğine ilişkin açıklaması
10.- Manisa Milletvekili Selçuk Özdağ'ın, şair Arif
Nihat Asya’nın ölüm yıl dönümüne ilişkin açıklaması
11.- Kocaeli Milletvekili Mehmet Hilal Kaplan'ın, İzmit
Muammer Aksoy İlkokulundaki zihinsel engelli öğrencilerin öğretmen sorununa ve
Muğla’nın İztuzu beldesinde doğal yaşamı korumak için direnen eylemcilere selam
yolladığına ilişkin açıklaması
12.- Samsun Milletvekili Cemalettin Şimşek'in,
Samsun’un İlkadım ilçesinde belediye tarafından işten çıkarılan 400 alt işveren
işçisinin durumuna ilişkin açıklaması
13.- Gaziantep Milletvekili Mehmet Sarı'nın,
Gaziantep’in kurtuluşunun 93’üncü yıl dönümüne ilişkin açıklaması
14.- Gaziantep Milletvekili Mehmet Erdoğan'ın, Adana
Milletvekili Murat Bozlak’a Allah’tan rahmet dilediğine ve AK PARTİ iktidarları
döneminde 3 milyar 250 bin ağaç dikildiğine ilişkin açıklaması
15.- Giresun Milletvekili Selahattin Karaahmetoğlu'nun,
tüm insanlığın yeni yılını kutladığına, Adana Milletvekili Murat Bozlak’a
Allah’tan rahmet dilediğine ve Giresun’un Espiye ilçesine bağlı Güzelyurt
köyünün sorunlarına ilişkin açıklaması
16.- Antalya Milletvekili Gürkut Acar'ın, MİT’in,
dönemin Başbakanına, Rıza Sarraf ve bakanlarla ilgili rapor verip vermediğini
öğrenmek istediğine ve Antalya Büyükşehir Belediyesinde işten çıkarılan
işçilerin durumuna ilişkin açıklaması
17.- İstanbul Milletvekili Tülay Kaynarca'nın, Adana
Milletvekili Murat Bozlak’a Allah’tan rahmet dilediğine ve 7-14 Ocak Beyaz
Baston Körler Haftası’na ilişkin açıklaması
18.- Elâzığ Milletvekili Sermin Balık'ın, Almanya’da
PEGIDA Grubu tarafından İslam’a ve yabancılara karşı düzenlenen saldırıları
kınadığına ilişkin açıklaması
19.- İzmir Milletvekili Mehmet Ali Susam'ın, taksi
şoförlerinin sorunlarına ilişkin açıklaması
20.- Ardahan Milletvekili Ensar Öğüt'ün, Adana
Milletvekili Murat Bozlak’a Allah’tan rahmet dilediğine ve doğu ile güneydoğuda
kar yağışı nedeniyle kapalı olan birçok yolun açılması için devletin yardım
göndermesi gerektiğine ilişkin açıklaması
21.- Adana Milletvekili Fatoş Gürkan'ın, 5 Ocak
Adana’nın kurtuluş yıl dönümüne ve Adana Milletvekili Murat Bozlak’a Allah’tan
rahmet dilediğine ilişkin açıklaması
22.- Muğla Milletvekili Mehmet Erdoğan'ın, Muğla’nın
çevre varlıklarının korunması için Çevre ve Şehircilik Bakanlığını göreve davet
ettiğine ilişkin açıklaması
23.- Artvin Milletvekili Uğur Bayraktutan'ın, Artvin
Cerattepe’deki altın madeniyle ilgili verilen iptal kararının Türkiye çevre
hareketi için bir onur belgesi olduğuna ilişkin açıklaması
24.- İzmir Milletvekili Oktay Vural'ın, 4 eski bakanla
ilgili Meclis Soruşturma Komisyonunun karar vereceği gün gazetelere bu konuyla
ilgili ilan verenler hakkında Meclis Başkanlığının gerekli girişimlerde
bulunması gerektiğine ilişkin açıklaması
25.- Niğde Milletvekili Doğan Şafak'ın, Muğla’nın
İztuzu beldesinde yapılacak tabiat katliamından bir an önce vazgeçilmesi
gerektiğine ve emeklilerin, verilen zammı sadakadan az bulduğuna ilişkin
açıklaması
26.- Kocaeli Milletvekili Haydar Akar'ın, Bilecik’in
bazı ilçe ve köylerinde yoğun kar yağışı nedeniyle zarar gören seraların
onarılması için devletin yardım etmesi gerektiğine ilişkin açıklaması
27.- Ankara Milletvekili Levent Gök'ün, AKP’li
milletvekillerinin, Meclis Soruşturma Komisyonunun Genel Kurul oylamasında
Cumhurbaşkanının talimatıyla değil kendi vicdanlarına göre karar vereceklerini
umut ettiğine ilişkin tekraren açıklaması
28.- İstanbul Milletvekili Mihrimah Belma Satır'ın,
Ankara Milletvekili Levent Gök’ün yaptığı açıklamasındaki bazı ifadelerine
ilişkin açıklaması
29.- Ankara Milletvekili Levent Gök'ün, CHP Grubu
olarak İstanbul Sultanahmet’te polis karakoluna yapılan saldırıda şehit olan
polise Allah’tan rahmet, yaralı polise de acil şifalar dilediklerine ilişkin
açıklaması
30.- İzmir Milletvekili Oktay Vural'ın, MHP Grubu olarak
İstanbul Sultanahmet’te polis karakoluna yapılan saldırıda şehit olan polise
Allah’tan rahmet, yaralı polise de acil şifalar dilediklerine ilişkin
açıklaması
VII.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kars Milletvekili Ahmet Arslan'ın, Sarıkamış
şehitlerini anma etkinliklerine ilişkin gündem dışı konuşması
2.- Bilecik Milletvekili Bahattin Şeker'in, Bilecik’in
Söğüt ve İnhisar ilçelerinde meydana gelen doğal afetlere ilişkin gündem dışı
konuşması
3.- Muğla Milletvekili Tolga Çandar'ın, Bodrum
Yarımadası’nda yapılması planlanan rüzgâr elektrik santrallerine ilişkin gündem
dışı konuşması
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Van
Milletvekili Nazmi Gür’ün AB Uyum Komisyonu üyeliğinden istifa etmesiyle
boşalan Türkiye-AB KPK üyeliği için HDP Grubu Başkanlığınca bildirilen Mersin
Milletvekili Ertuğrul Kürkcü’nün Türkiye Büyük Millet Meclisi Başkanlık Divanınca
uygun bulunduğuna ilişkin tezkeresi (3/1664)
2.- Türkiye Büyük Millet Meclisi Başkanlığının, Irak
Temsilciler Meclisi Başkanı Selim Cuburi ve Çek Cumhuriyeti Temsilciler Meclisi
Başkanı Jan Hamacek’in beraberlerinde birer Parlamento heyetiyle birlikte
ülkemizi ziyaret etmelerinin Türkiye Büyük Millet Meclisi Başkanlık Divanının
15/12/2014 tarih ve 85 sayılı Kararı’yla uygun bulunduğuna ilişkin tezkeresi
(3/1665)
3.- Türkiye Büyük Millet Meclisi Başkanlığının, Amasya
Milletvekili Mehmet Naci Bostancı’nın Avrupa Güvenlik ve İş Birliği Teşkilatı
Parlamenter Asamblesi (AGİTPA) Türkiye Delegasyonu üyeliğinden istifa etmesiyle
boşalan üyelik için AK PARTİ Grubu Başkanlığınca bildirilen Antalya
Milletvekili Sadık Badak’ın 19/12/2014 tarih ve 86 sayılı Türkiye Büyük Millet
Meclisi Başkanlık Divanı Kararı’yla uygun bulunduğuna ilişkin tezkeresi
(3/1666)
4.- Türkiye Büyük Millet Meclisi Başkanlığının, Avrupa
Parlamentosu Türkiye İlerleme Raporu’na ilişkin Avrupa Parlamentosu üyeleriyle
temaslarda bulunmak üzere Türkiye-Avrupa Birliği Karma Parlamento Komisyonu Eş
Başkanı ve Siirt Milletvekili Afif Demirkıran’ın 12-15 Ocak 2015 tarihlerinde
Strazburg’a gitmesinin Türkiye Büyük Millet Meclisi Başkanlık Divanının
22/12/2014 tarih ve 87 sayılı Kararı’yla uygun bulunduğuna ilişkin tezkeresi
(3/1667)
5.- Türkiye Büyük Millet Meclisi Başkanlığının, Ankara
Milletvekili Mehmet Emrehan Halıcı’nın mensubu olduğu Cumhuriyet Halk
Partisinden istifa etmesi sonucunda boşalan Avrupa Konseyi Parlamenter Meclisi
(AKPM) Türkiye Delegasyonu yedek üyeliği için CHP Grubu Başkanlığınca bildirilen
İzmir Milletvekili Rıza Türmen’in 15/12/2014 tarih ve 85 sayılı Türkiye Büyük
Millet Meclisi Başkanlık Divanı Kararı’yla uygun bulunduğuna ilişkin tezkeresi
(3/1668)
6.- Türkiye Büyük Millet Meclisi Başkanlığının, Türkiye
Cumhuriyeti Bayındırlık ve İskan Bakanlığı ile Irak Cumhuriyeti İskan ve İnşaat
Bakanlığı Arasındaki Eğitim Alanında Mutabakat Zaptının Onaylanmasının Uygun
Bulunduğuna Dair Kanun Tasarısı’nın Türkiye Büyük Millet Meclisi İçtüzüğü’nün
75’inci maddesine göre geri verilmesine ilişkin tezkeresi (3/1669)
7.- Başbakanlığın, hudut, şümul, miktar ve zamanı
Hükûmetçe takdir ve tespit olunacak şekilde, Türk Silahlı Kuvvetleri unsurlarının
NATO’nun Afganistan’da icra edeceği kararlı destek misyonu ve devamı kapsamında
yurt dışına gönderilmesi, aynı amaçlara yönelik olmak üzere yabancı silahlı
kuvvetlerin anılan misyona katılmak için ülkemiz üzerinden Afganistan’a
intikali ile geri intikali kapsamında Türkiye’de bulunması ve bunlara imkân
sağlayacak düzenlemelerin Hükûmet tarafından belirlenecek esaslara göre yapılması
için Hükûmete Anayasa’nın 92’nci maddesi uyarınca iki yıl süreyle izin
verilmesine ilişkin tezkeresi (3/1660)



B) Meclis Araştırması Önergeleri
1.- BDP Grubu adına Grup Başkan Vekili Bingöl
Milletvekili İdris Baluken’in, ana dilde eğitim taleplerinin hayata geçirilmesine
katkı sağlamak için yapılması gereken hukuki düzenlemelerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1167)
2.- BDP Grubu adına Grup Başkan Vekili Iğdır
Milletvekili Pervin Buldan’ın, cezaevlerindeki açlık grevleri sonucu ailelerin
yaşadığı sorunların araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1168)
3.- BDP Grubu adına Grup Başkan Vekili Iğdır
Milletvekili Pervin Buldan’ın, cezaevlerindeki açlık grevlerinin yol açtığı sağlık
problemleri nedeniyle serbest bırakılan tutsakların yaşadıkları ekonomik ve
sosyal sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1169)
C) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan milletvekillerinin
yazılı olarak müracaat etmelerine ilişkin duyurusu
D) Önergeler
1.- İstanbul Milletvekili Mustafa Sezgin Tanrıkulu’nun,
(2/1674) esas numaralı İfade Özgürlüğünün Eksiksiz Sağlanması Bağlamında;
Terörle Mücadele Kanunu ile Türk Ceza Kanununda Değişiklik Yapılması Hakkında
Kanun Teklifi’nin doğrudan gündeme alınmasına ilişkin önergesi (4/225)
IX.- MECLİS SORUŞTURMASI
A) Ön Görüşmeler
1.- İstanbul Milletvekili Aydın Ağan Ayaydın ve 56
milletvekilinin; 2013 yılında yapılan Seviye Belirleme Sınavı’nın iptaline
ilişkin Ankara 18. İdare Mahkemesinin kararını uygulamadığı ve bu eyleminin
Türk Ceza Kanunu’nun 257’nci maddesinde düzenlenen görevi kötüye kullanma
suçuna uyduğu iddiasıyla Anayasa’nın 100’üncü ve TBMM İçtüzüğü’nün 107’nci
maddeleri uyarınca Millî Eğitim Bakanı Nabi Avcı hakkında bir Meclis
soruşturması açılmasına ilişkin önergesi (9/11)
2.- Tokat Milletvekili Orhan Düzgün ve 54
milletvekilinin; İstanbul Atatürk Havalimanı’nda bekletilen 1,5 ton altının
bulunduğu bir uçağın sahte belge ve beyanlarla Dubai’ye gönderilmesine imkân
sağlayarak altın kaçakçılığıyla ilgili suç delillerini ortadan kaldırdığı,
olayla ilgili sorumlulukları bulunan üst düzey kamu görevlileri hakkında hiçbir
işlem yapmadığı, olayın etkin soruşturulmasını engelleyerek denetim görevini
yerine getirmediği, altın kaçakçılığı ile rüşvet ve yolsuzluk olaylarının
kapatılmasına olanak sağladığı ve bu eylemlerinin Türk Ceza Kanunu’nun 257’nci
maddesinde düzenlenen görevi kötüye kullanma suçuna uyduğu iddiasıyla Anayasa’nın
100’üncü ve TBMM İçtüzüğü’nün 107’nci maddeleri uyarınca Gümrük ve Ticaret eski
Bakanı Hayati Yazıcı hakkında bir Meclis soruşturması açılmasına ilişkin
önergesi (9/12)
X.- SATAŞMALARA İLİŞKİN KONUŞMALAR
1.- İstanbul Milletvekili Aydın Ağan Ayaydın'ın, Millî
Eğitim Bakanı Nabi Avcı’nın (9/11) esas numaralı Meclis Soruşturması Önergesi
üzerinde yaptığı konuşması sırasında şahsına sataşması nedeniyle konuşması
2.- Tokat Milletvekili Orhan Düzgün'ün, Rize
Milletvekili Hayati Yazıcı’nın (9/12) esas numaralı Meclis Soruşturması Önergesi
üzerinde yaptığı konuşması sırasında şahsına sataşması nedeniyle konuşması
3.- Rize Milletvekili Hayati Yazıcı'nın, Tokat
Milletvekili Orhan Düzgün’ün sataşma nedeniyle yaptığı konuşması sırasında
şahsına sataşması nedeniyle konuşması
XI.- ÖNERİLER
A) Danışma Kurulu Önerileri
1.- Danışma Kurulunun, Genel Kurulun 7 Ocak 2015
Çarşamba günkü birleşiminde sözlü soruların görüşülmemesine ilişkin önerisi
XII.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun,
taşınır ve taşınmaz kiralamaları nedeniyle yapılan harcamalara ilişkin sorusu
ve Başbakan Yardımcısı Numan Kurtulmuş’un cevabı (7/54564) 
2.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca yurt dışında yapılan
kira harcamalarına ilişkin sorusu ve Türkiye Büyük Millet Meclisi Başkan Vekili
Sadık Yakut’un cevabı (7/54680) 
3.- Ankara Milletvekili Özcan Yeniçeri'nin, TBMM ile
bağlı kurum ve kuruluşlarınca yapılan kira harcamalarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/54681) 
4.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan ilaçlama
hizmetlerine ilişkin sorusu ve Türkiye Büyük Millet Meclisi Başkan Vekili Sadık
Yakut’un cevabı (7/54682) 
5.- Ankara Milletvekili Özcan Yeniçeri'nin, 2002-2014
yılları arasında TBMM ile bağlı kurum ve kuruluşlarınca satın alınan bakım ve
onarım hizmetlerine ilişkin sorusu ve Türkiye Büyük Millet Meclisi Başkan
Vekili Sadık Yakut’un cevabı (7/54683)
6.- Manisa Milletvekili Erkan Akçay'ın, Türkiye dışında
konuşulan Türkçe lehçeleri, akraba ve soydaş dilleri öğreten eğitim
kurumlarının desteklenmesine ilişkin sorusu ve Başbakan Yardımcısı Numan Kurtulmuş’un
cevabı (7/54996)
7.- Ankara Milletvekili Özcan Yeniçeri'nin, 2002-2014
yılları arasında bağlı kurum ve kuruluşlarca satın alınan sigorta hizmetlerine,

2002-2014 yılları arasında bağlı kurum ve kuruluşlarca
yurt dışında yapılan kira harcamalarına, 
Bağlı kurum ve kuruluşlarca yapılan kira harcamalarına,

2002-2014 yılları arasında bağlı kurum ve kuruluşlarca
satın alınan ilaçlama hizmetlerine, 
2002-2014 yılları arasında bağlı kurum ve kuruluşlarca
satın alınan bakım ve onarım hizmetlerine,
İlişkin soruları ve Başbakan Yardımcısı Numan
Kurtulmuş’un cevabı (7/55000) (7/55001) (7/55002) (7/55003) (7/55004)
8.- İstanbul Milletvekili Ali Özgündüz'ün, 9/8 esas
numaralı Meclis Soruşturması Komisyonunun Ankara dışında yaptığı çalışmalara
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/55425)
9.- Diyarbakır Milletvekili Altan Tan'ın, 2005 yılında
vefat etmiş olan bir kişiye pasaport verildiği iddiasına ilişkin sorusu ve
Dışişleri Bakanı Mevlüt Çavuşoğlu’nun cevabı (7/55651) 
10.- Kütahya Milletvekili Alim Işık'ın, Türkiye
İhracatlar Meclisi tarafından yapılan harcamalara ilişkin sorusu ve Ekonomi
Bakanı Nihat Zeybekci’nin cevabı (7/55652)
11.- Bursa Milletvekili İlhan Demiröz'ün, tarım arazisi
miktarındaki azalmaya ve GDO'lu ürünlerin ülkeye girişine, 
- Ardahan Milletvekili Ensar Öğüt'ün, Bingöl, Bitlis ve
Batman illerinde yapılan toprak analizleri ile bitki hastalıklarının önlenmesi
amacıyla alınan tedbirlere, 
Mardin, Elâzığ ve Diyarbakır illerinde yapılan toprak
analizleri ile bitki hastalıklarının önlenmesi amacıyla alınan tedbirlere,
Ardahan'da yapılan toprak analizleri ile bitki
hastalıklarının önlenmesi amacıyla alınan tedbirlere, 
Kars, Iğdır ve Ağrı illerinde yapılan toprak analizleri
ile bitki hastalıklarının önlenmesi amacıyla alınan tedbirlere, 
Gümüşhane ve Bayburt illerinde yapılan toprak
analizleri ile bitki hastalıklarının önlenmesi amacıyla alınan tedbirlere, 
Van, Siirt ve Adıyaman illerinde yapılan toprak
analizleri ile bitki hastalıklarının önlenmesi amacıyla alınan tedbirlere, 
Muş, Şırnak ve Hakkâri illerinde yapılan toprak
analizleri ile bitki hastalıklarının önlenmesi amacıyla alınan tedbirlere, 
- İstanbul Milletvekili Mahmut Tanal'ın, Soma'nın Yırca
köyünde termik santral yapacak olan firmanın aldığı ÇED raporuna, 
Bitlis'te gıda, tarım ve hayvancılık sektöründe
faaliyet gösteren iş yeri ve kişi sayısına, 
- İzmir Milletvekili Rahmi Aşkın Türeli'nin, İzmir'in
Ödemiş ilçesinde üretilen incirin kalitesinde yaşanan düşüşe, 
2003-2014 yılları arasında gerçekleşen pamuk üretimine
ve Bergama pamuğu üretiminde yaşanan gerilemeye,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/55669), (7/55670), (7/55671), (7/55672),
(7/55673), (7/55674), (7/55675), (7/55676), (7/55677), (7/55678), (7/55679),
(7/55680)
12.- Eskişehir Milletvekili Ruhsar Demirel'in, Sosyal
Destek Programı (SODES) uygulamasına ilişkin sorusu ve Kalkınma Bakanı Cevdet
Yılmaz’ın cevabı (7/55714)
13.- Diyarbakır Milletvekili Altan Tan'ın, İzmir'in
Narlıdere ilçesindeki Güney Deniz Saha Komutanlığında görevli bir erin ölümüne
ilişkin sorusu ve Millî Savunma Bakanı İsmet Yılmaz’ın cevabı (7/55739)
14.- Ankara Milletvekili Özcan Yeniçeri'nin, Ankara'nın
Altındağ ilçesindeki bir caminin restorasyonuna ilişkin sorusu ve Başbakan
Yardımcısı Bülent Arınç’ın cevabı (7/55806)
15.- İstanbul Milletvekili Mustafa Sezgin
Tanrıkulu'nun, bağlı kurum ve kuruluşların kullanmakta olduğu hizmet binası
için ödenen aylık kira bedeline ilişkin sorusu ve Başbakan Yardımcısı Numan
Kurtulmuş’un cevabı (7/55816)
16.- İzmir Milletvekili Rahmi Aşkın Türeli'nin, yapılan
bir araştırma neticesinde Türkiye'nin dünya genelinde itibar kaybı yaşadığı
sonucuna ulaşılmasına ilişkin sorusu ve Dışişleri Bakanı Mevlüt Çavuşoğlu’nun
cevabı (7/55877)
17.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan müsteşarlara
ilişkin sorusu ve Dışişleri Bakanı Mevlüt Çavuşoğlu’nun cevabı (7/55880)
18.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan müsteşarlara
ilişkin sorusu ve Ekonomi Bakanı Nihat Zeybekci’nin cevabı (7/55884) 
19.- Kütahya Milletvekili Alim Işık'ın, ülkemizde
faaliyet gösteren maden işletmelerine dair çeşitli verilere ve kapatılması
yönünde rapor tutulduğu halde kapatılmayan işletmelere ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/55885) 
20.- Ankara Milletvekili Özcan Yeniçeri'nin, 2002-2014
yılları arasında borcundan dolayı elektriği kesilen okullara ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/55886) 
21.- İstanbul Milletvekili Mustafa Sezgin
Tanrıkulu'nun, Bakanlığın kullanmakta olduğu hizmet binası için ödenen aylık
kira bedeline ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/55887) 
22.- İstanbul Milletvekili Mahmut Tanal'ın,
Şanlıurfa'nın Eyyubiye ilçesindeki bir mahallenin elektrik sorununa ilişkin
sorusu ve Enerji ve Tabii Kaynaklar Bakanı Taner Yıldız’ın cevabı (7/55888) 
23.- Ankara Milletvekili Özcan Yeniçeri'nin,
ülkemizdeki maden işçilerinin sayısına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/55889) 
24.- İstanbul Milletvekili Umut Oran'ın, otobüslerde
kullanılan akaryakıtın kontrolüne ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/55890) 
25.- Artvin Milletvekili Uğur Bayraktutan'ın, Artvin'in
Borçka ilçesindeki elektrik kesintilerine ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/55891) 
26.- Kırklareli Milletvekili Turgut Dibek'in, TPAO'nun
personel alımı için verdiği ilanda ikamet şartına süre sınırı getirilmemesine
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/55892) 
27.- İstanbul Milletvekili Umut Oran'ın, Cumhurbaşkanlığı
Sarayı'nın elektrik aboneliğine ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/55893) 
28.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan müsteşarlara
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/55894)
29.- İstanbul Milletvekili Abdullah Levent Tüzel'in,
Manisa'nın Soma ilçesine bağlı bir köydeki zeytin ağaçlarının kesilmesine, 
- İstanbul Milletvekili Mustafa Sezgin Tanrıkulu'nun,
Bakanlığın kullanmakta olduğu hizmet binası için ödenen aylık kira bedeline, 
- Tokat Milletvekili Orhan Düzgün'ün, Tokat iline
yapılan yatırımlara,
- Ankara Milletvekili Özcan Yeniçeri'nin, 2002-2014
yılları arasında imara açılan zeytinlik alanlarının büyüklüğüne,
2002-2014 yılları arasında ülkemizde nadasa bırakılan
tarım alanlarının büyüklüğüne, 
Zonguldak'ın Ereğli ilçesinde balıkçıların satış
yerlerinin yıkılacağı iddialarına, 
2002-2014 yılları arasında çiftçilere yapılan makine ve
ekipman desteğine, 
- Ardahan Milletvekili Ensar Öğüt'ün, mantar tüketimine
ve zehirlenmelere, 
Tarım üretiminin artırılmasına, 
Bingöl, Batman ve Bitlis'teki tarım müdürlüklerinin
ziraat mühendisi ihtiyacına, 
Van, Mardin, Adıyaman ve Siirt'teki tarım
müdürlüklerinin ziraat mühendisi ihtiyacına, 
Muş, Şırnak ve Hakkâri'deki tarım müdürlüklerinin
ziraat mühendisi ihtiyacına, 
Kars, Iğdır ve Ağrı'daki tarım müdürlüklerinin ziraat
mühendisi ihtiyacına, 
Ardahan'daki tarım müdürlüklerinin ziraat mühendisi
ihtiyacına, 
- İstanbul Milletvekili Mustafa Sezgin Tanrıkulu'nun,
2004-2014 yılları arasında Bakanlıkta görev yapan müsteşarlara,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/55898), (7/55899), (7/55900), (7/55901),
(7/55902), (7/55903), (7/55904), (7/55905), (7/55906), (7/55907), (7/558908),
(7/55909), (7/55910), (7/55911), (7/55912)
30.- Mersin Milletvekili Ali Öz'ün, Mersin Limanı'ndan
ülkeye kaçak et sokulduğu iddiasına ilişkin sorusu ve Gümrük ve Ticaret Bakanı
Nurettin Canikli’nin cevabı (7/55915)
31.- İstanbul Milletvekili Mustafa Sezgin
Tanrıkulu'nun, Bakanlığın kullanmakta olduğu hizmet binası için ödenen aylık
kira bedeline ilişkin sorusu ve Kalkınma Bakanı Cevdet Yılmaz’ın cevabı
(7/55995)
32.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan müsteşarlara
ilişkin sorusu ve Kalkınma Bakanı Cevdet Yılmaz’ın cevabı (7/56004)
33.- İstanbul Milletvekili D. Ali Torlak'ın, PKK/KCK
terör örgütünün bazı illerde vergi topladığına dair iddialara ve alınan
tedbirlere ilişkin sorusu ve Maliye Bakanı Mehmet Şimşek’in cevabı (7/56013)
34.- İstanbul Milletvekili Mustafa Sezgin
Tanrıkulu'nun, Bakanlığın kullanmakta olduğu hizmet binası için ödenen aylık
kira bedeline ilişkin sorusu ve Maliye Bakanı Mehmet Şimşek’in cevabı (7/56015)
35.- İstanbul Milletvekili Celal Adan'ın, ziraat
mühendisi istihdamına ilişkin Başbakan'dan sorusu ve Gıda Tarım ve Hayvancılık
Bakanı Mehmet Mehdi Eker’in cevabı (7/56114)
36.- İstanbul Milletvekili Celal Adan'ın, veteriner
hekimler için açılan kadrolara ilişkin Başbakandan sorusu ve Gıda Tarım ve
Hayvancılık Bakanı Mehmet Mehdi Eker’in cevabı (7/56115) 
37.- İstanbul Milletvekili Celal Adan'ın,
sürdürülebilir balıkçılık ve su ürünleri politikası oluşturulmasına ve su
ürünleri tesislerinin denetimine ilişkin Başbakandan sorusu ve Gıda Tarım ve Hayvancılık
Bakanı Mehmet Mehdi Eker’in cevabı (7/56117) 
38.- İstanbul Milletvekili Celal Adan'ın, gıda
işletmelerinin denetimine ve gıda mühendisi istihdamına ilişkin Başbakandan
sorusu ve Gıda Tarım ve Hayvancılık Bakanı Mehmet Mehdi Eker’in cevabı
(7/56118)
39.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan daire
başkanları ve daire başkan yardımcılarına, 
2004-2014 yılları arasında Bakanlıkta görev yapan genel
müdür ve genel müdür yardımcılarına,
Soru önergelerinin cevaplandırılmasına yönelik
çalışmalara ve söz konusu çalışmalar ile görevli personele,
İlişkin soruları ve Ekonomi Bakanı Nihat Zeybekci’nin
cevabı (7/56196), (7/56197), (7/56198)
40.- İstanbul Milletvekili Umut Oran'ın,
Cumhurbaşkanlığı Sarayı'nın elektrik tüketimine ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/56199) 
41.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan daire
başkanları ve daire başkan yardımcılarına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/56200) 
42.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan genel müdür ve
genel müdür yardımcılarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/56201) 
43.- İstanbul Milletvekili Mustafa Sezgin
Tanrıkulu'nun, soru önergelerinin cevaplandırılmasına yönelik çalışmalara ve
söz konusu çalışmalar ile görevli personele ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/56202)
44.- Ankara Milletvekili Aylin Nazlıaka'nın, soru
önergelerine ve bunların cevaplandırılmasına,
- İstanbul Milletvekili Mustafa Sezgin Tanrıkulu'nun,
2004-2014 yılları arasında Bakanlıkta görev yapan daire başkanları ve daire
başkan yardımcılarına, 
2004-2014 yılları arasında Bakanlıkta görev yapan genel
müdür ve genel müdür yardımcılarına,
Soru önergelerinin cevaplandırılmasına yönelik
çalışmalara ve söz konusu çalışmalar ile görevli personele,
- Ankara Milletvekili Levent Gök'ün, Ankara İl Gıda,
Tarım ve Hayvancılık Müdürlüğüne yapılan başvurulara,
- Kayseri Milletvekili Yusuf Halaçoğlu'nun, tohum
ithalatına,
- Ankara Milletvekili Mustafa Erdem'in, süt ithal
edileceği iddiasına,
Tarımsal ürün ithalatına,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/56208), (7/56209), (7/56210), (7/56211),
(7/56212), (7/56213), (7/56214), (7/56215)
45.- Ankara Milletvekili Aylin Nazlıaka'nın, soru
önergelerine ve bunların cevaplandırılmasına ilişkin sorusu ve Kalkınma Bakanı
Cevdet Yılmaz’ın cevabı (7/56240) 
46.- İstanbul Milletvekili Mustafa Sezgin
Tanrıkulu'nun, 2004-2014 yılları arasında Bakanlıkta görev yapan daire
başkanları ve daire başkan yardımcılarına, 
2004-2014 yılları arasında Bakanlıkta görev yapan genel
müdür ve genel müdür yardımcılarına,
İlişkin soruları ve Kalkınma Bakanı Cevdet Yılmaz’ın
cevabı (7/56241), (7/56242) 
47.- İstanbul Milletvekili Mustafa Sezgin
Tanrıkulu'nun, soru önergelerinin cevaplandırılmasına yönelik çalışmalara ve
söz konusu çalışmalar ile görevli personele ilişkin sorusu ve Kalkınma Bakanı
Cevdet Yılmaz’ın cevabı (7/56243)
48.- Ankara Milletvekili Aylin Nazlıaka'nın, soru
önergelerine ve bunların cevaplandırılmasına ilişkin sorusu ve Millî Savunma
Bakanı İsmet Yılmaz’ın cevabı (7/56267) 
49.- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara ilişkin sorusu ve Ekonomi Bakanı Nihat Zeybekci’nin
cevabı (7/56373) 
50.- İstanbul Milletvekili Mahmut Tanal'ın, Çankırı'nın
ekonomik durumuna ilişkin sorusu ve Ekonomi Bakanı Nihat Zeybekci’nin cevabı
(7/56374)
51.- İstanbul Milletvekili Ali Özgündüz'ün, Ankara'nın
Çubuk ilçesinde bir mahallede hayvancılık faaliyeti yapılmasına, 
- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara, 
- Van Milletvekili Nazmi Gür'ün, Van'daki hayvancılığın
geliştirilmesine ve depremden sonra kapanan Et ve Süt Kurumu Van Kombinasının
tekrar faaliyete geçmesine, 
- İstanbul Milletvekili Umut Oran'ın, Adıyaman'da inşa
edilecek Koçali Barajına, 
- Giresun Milletvekili Selahattin Karaahmetoğlu'nun,
fındık bahçesi sökülerek alternatif ürüne yönlendirilen üreticilere,
Fındık üreticilerinin bahçelerinin gençleştirilmesi
için yapılan çalışmalara
İlişkin, soruları ve Gıda Tarım ve Hayvancılık Bakanı
Mehmet Mehdi Eker’in cevabı
(7/56384) (7/56385), (7/56386), (7/56387),
(7/56388),(7/56389)
52.- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara ilişkin sorusu ve Kalkınma Bakanı Cevdet Yılmaz’ın cevabı
(7/56556)
53.- Van Milletvekili Kemal Aktaş'ın, 2011 yılından
itibaren Van'da gerçekleştirilen kamu ihalelerine ilişkin sorusu ve Maliye
Bakanı Mehmet Şimşek’in cevabı (7/56564)
54.- İstanbul Milletvekili Mahmut Tanal'ın, personel
lojmanları ile ilgili çeşitli hususlara ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/56631)
55.- Antalya Milletvekili Gürkut Acar'ın, Seydişehir
Eti Alüminyum A.Ş.'nin özelleştirilmesine yönelik dava sürecine ilişkin sorusu
ve Maliye Bakanı Mehmet Şimşek’in cevabı (7/56634)
56.- İzmir Milletvekili Rahmi Aşkın Türeli'nin, Irak'a
yapılan ihracattaki azalışın engellenmesine ilişkin Soruları ve Ekonomi Bakanı
Nihat Zeybekci’nin cevabı (7/56706)
57.- Bursa Milletvekili Sena Kaleli'nin, Bursa Kocasu
Deresi'ndeki kirliliğe, 
- İzmir Milletvekili Alaattin Yüksel'in, Toprak
Mahsulleri Ofisine dair 2012 yılı Sayıştay Raporunda yer alan bazı tespitlere, 
- Burdur Milletvekili Ramazan Kerim Özkan'ın, Burdur'un
Ağlasun ilçesinin bir köyünde tarımda damlama yöntemli sulamaya geçilmesine, 
- Balıkesir Milletvekili Ahmet Duran Bulut'un, tarım
arazilerinin amacı dışında kullanılmasına, 
- Ankara Milletvekili Özcan Yeniçeri'nin, ithal edilen
gıda ürünleri ile hayvansal ve tarımsal ürünlere, 
Kuş gribi vakalarına, 
Tarım sigortasının kapsamı ile prim bedeline,
İlişkin, soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/56723), (7/56724), (7/56725), (7/56726),
(7/56727), (7/56728), (7/56729)
58.- Adana Milletvekili Ümit Özgümüş'ün, Çukurova
Kalkınma Ajansında çalışan bir personele ilişkin sorusu ve Kalkınma Bakanı
Cevdet Yılmaz’ın cevabı (7/56781)
59.- Kütahya Milletvekili Alim Işık'ın, Tunçbilek
Termik Santraline ve özelleştirileceği iddialarına, 
Seyitömer Termik Santralinin özelleştirme sonrası
faaliyetlerine,
Hamitabad Termik Santralinin özelleştirme gelirlerine
ve santralin özelleştirme sonrası faaliyetlerine, 
Kangal Termik Santralinin özelleştirme sonrası
faaliyetlerine,
Kangal Termik Santralinin özelleştirme gelirlerine ve
santralin özelleştirme sonrası faaliyetlerine,
Seyitömer Termik Santralinin özelleştirme gelirlerine
ve santralin özelleştirme sonrası faaliyetlerine, 
Orhaneli Termik Santralinin özelleştirme kapsamına
alınmasına, 
79528 no.lu Ruhsat ve bu ruhsatın kapsadığı maden
sahasının özelleştirme kapsamına alınmasına,
Özelleştirme işlemleri devam eden termik santraller ile
ilgili verilere,
73021 no.lu Ruhsat ve bu ruhsatın kapsadığı maden
sahasının özelleştirme kapsamına alınmasına, 
Bursa Linyit İşletmelerinin ve işletme tarafından
kullanılan taşınmazların özelleştirme kapsamına alınmasına,
Tunçbilek Termik Santralinin ve santral tarafından
kullanılan taşınmazların özelleştirme kapsamına alınmasına,
Soma Elektrik Üretim ve Ticaret A.Ş.'nin ve şirket
tarafından kullanılan taşınmazların özelleştirme kapsamına alınmasına,
İlişkin, soruları ve Maliye Bakanı Mehmet Şimşek’in
cevabı (7/56784), (7/56787), (7/56788), (7/56789), (7/56790), (7/56791),
(7/56792), (7/56793) (7/56794), (7/56795), (7/56796), (7/56797), (7/56798)
60.- Kütahya Milletvekili Alim Işık'ın, sözlü soru
önergelerine ve bunların cevaplandırılmasına ilişkin sorusu ve Maliye Bakanı
Mehmet Şimşek’in cevabı (7/56785) 
61.- Kütahya Milletvekili Alim Işık'ın, bir cemaate
karşı hazırlandığı iddia edilen eylem planına ve yapılan işlemlere ilişkin
sorusu ve Maliye Bakanı Mehmet Şimşek’in cevabı (7/56786)
62.- Kütahya Milletvekili Alim Işık'ın, sözlü soru
önergelerine ve bunların cevaplandırılmasına ilişkin sorusu ve Millî Savunma
Bakanı İsmet Yılmaz’ın cevabı (7/56827)
63.- İstanbul Milletvekili Mahmut Tanal'ın, TBMM Hizmet
Binası'ndaki asansörlerde yer alan bilgisayar ekranlarına ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/56852) 
64.- İstanbul Milletvekili Mahmut Tanal'ın, TBMM Hizmet
Binası'ndaki asansörlere ve bakımlarına ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/56853) 
65.- İstanbul Milletvekili Mahmut Tanal'ın, çalışanlara
tahsis edilen fotokopi makinalarına ilişkin sorusu ve Türkiye Büyük Millet
Meclisi Başkan Vekili Sadık Yakut’un cevabı (7/56854)
66.- Kütahya Milletvekili Alim Işık'ın, avukatların
yeşil pasaport taleplerine ilişkin sorusu ve Avrupa Birliği Bakanı Volkan
Bozkır’ın cevabı (7/56950)
67.- Muğla Milletvekili Tolga Çandar'ın, Muğla'nın
Milas ilçesinde bazı tarım arazilerinin kum ocakları tarafından kullanılmasına,

- Manisa Milletvekili Özgür Özel'in, Bakanlıkça
yayınlanan kamu spotlarına, 
- Ardahan Milletvekili Ensar Öğüt'ün, tahıl, çeltik,
mısır ve ayçiçeği rekoltelerine,
2005-2013 yılları arasında bazı tarım ürünlerinin
ithalatına,
TMO'nin yaptığı tarım ürünü alımlarına, 
Bütçede tarımsal desteklerin oranına, 
TMO'nun hububat piyasalarını düzenlemekte yetersiz
kaldığı iddiasına,
- Artvin Milletvekili Uğur Bayraktutan'ın, Tarım ve
Kırsal Kalkınmayı Destekleme Kurumunun hizmet verdiği illere,
- İstanbul Milletvekili Mustafa Sezgin Tanrıkulu'nun,
İstanbul'daki bağlı kurum ve kuruluş binalarının depreme dayanıklılığına ve
alınan önlemlere,
- Ankara Milletvekili Özcan Yeniçeri'nin, ürünlerinde
taklit ve tağşiş yaptığı tespit edilen firmalara,
Batman'ın Beşiri ilçesinde yıldırım düşmesi sonucu
hayvanları telef olan vatandaşlara destek verilmesine,
2002-2014 yılları arasında Bakanlık ile bağlı kurum ve
kuruluşlarınca satın alınan kültür, eğlence ve spor hizmetlerine, 
2002-2014 yılları arasında Bakanlık ile bağlı kurum ve
kuruluşlarınca satın alınan matbaa ve yayıncılık hizmetlerine,
İlişkin soruları ve Gıda Tarım ve Hayvancılık Bakanı
Mehmet Mehdi Eker’in cevabı (7/57004), (7/57005), (7/57006), (7/57007),
(7/57008), (7/57009), (7/57010), (7/57011) (7/57012), (7/57013), (7/57014),
(7/57015), (7/57016)
68.- Malatya Milletvekili Veli Ağbaba'nın, TBMM'de
düzenlenen bir konferansta konuşmacı tarafından sarf edilen bazı sözlere
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/57149)
69.- İzmir Milletvekili Ahmet Kenan Tanrıkulu'nun,
yerli üreticilerin desteklenmesine ve İzmir Büyükşehir Belediyesi tarafından
gerçekleştirilen bir ihaleye ilişkin sorusu ve Ekonomi Bakanı Nihat
Zeybekci’nin cevabı (7/57184)
70.- İzmir Milletvekili Ahmet Kenan Tanrıkulu'nun,
yerli üreticilerin desteklenmesine ve İzmir Büyükşehir Belediyesi tarafından
gerçekleştirilen bir ihaleye ilişkin sorusu ve Maliye Bakanı Mehmet Şimşek’in
cevabı (7/57244)
71.- Ankara Milletvekili Aylin Nazlıaka'nın, Başbakan
Yardımcılığı döneminde aldığı hediyelere ilişkin sorusu ve Başbakan Yardımcısı
Bülent Arınç’ın cevabı (7/57313)
72.- Ankara Milletvekili Aylin Nazlıaka'nın, bakanlığı
döneminde aldığı hediyelere ilişkin sorusu ve Avrupa Birliği Bakanı Volkan
Bozkır’ın cevabı (7/57349)
73.- İzmir Milletvekili Alaattin Yüksel'in, Diyanet
İşleri Başkanlığından Bakanlığa nakil yoluyla geçen personele ilişkin sorusu ve
Ekonomi Bakanı Nihat Zeybekci’nin cevabı (7/57378)
74.- Ankara Milletvekili Aylin Nazlıaka'nın, Bakanlığı
döneminde aldığı hediyelere ilişkin sorusu ve Kalkınma Bakanı Cevdet Yılmaz’ın
cevabı (7/57453)
75.- İzmir Milletvekili Alaattin Yüksel'in, Diyanet
İşleri Başkanlığından Bakanlığa nakil yoluyla geçen personele ilişkin sorusu ve
Kalkınma Bakanı Cevdet Yılmaz’ın cevabı (7/57454)
76.- Ankara Milletvekili Aylin Nazlıaka'nın, bakanlığı
döneminde aldığı hediyelere ilişkin sorusu ve Maliye Bakanı Mehmet Şimşek’in
cevabı (7/57464)
77.- Kütahya Milletvekili Alim Işık'ın, 2012/15 sayılı
Başbakanlık Genelgesi kapsamında taşınmazlarla ilgili tasarruflar için alınan
izinlere ilişkin sorusu ve Avrupa Birliği Bakanı Volkan Bozkır’ın cevabı
(7/57595) 
78.- Kütahya Milletvekili Alim Işık'ın, 2003-2014
yılları arasında TBMM ile bağlı kurum ve kuruluşların kadrolarına yapılan
açıktan atamalara,
2003-2014 yılları arasında TBMM ile bağlı kurum ve
kuruluşların istisnai kadrolarına yapılan atamalara 
İlişkin soruları ve Türkiye Büyük Millet Meclisi Başkan
Vekili Sadık Yakut’un cevabı (7/57851), (7/57852)
79.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşlarca gerçekleştirilen medya, tanıtım
ve reklam harcamalarına ilişkin sorusu ve Kalkınma Bakanı Cevdet Yılmaz’ın
cevabı (7/58073) 
80.- Kütahya Milletvekili Alim Işık'ın, Bakanlık ve
bağlı, ilgili veya ilişkili kurum ve kuruluşların 2014 yılı bütçe ödeneklerine
ve bütçe gerçekleşmelerine ilişkin sorusu ve Kalkınma Bakanı Cevdet Yılmaz’ın
cevabı (7/58074)
81.- İstanbul Milletvekili Mustafa Sezgin
Tanrıkulu'nun, Kamu Denetçiliği Kurumuna yapılan başvurulara ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/58385)
6 Ocak 2015 Salı
BİRİNCİ OTURUM
Açılma Saati: 15.00
BAŞKAN: Başkan Vekili Şükran Güldal
MUMCU
KÂTİP ÜYELER: Dilek
YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye
Büyük Millet Meclisinin 38’inci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Üç dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz. 
IV.- ÖLÜM, SAYGI DURUŞU VE
TAZİYELER
1.- Adana Milletvekili Murat
Bozlak’ın vefatı nedeniyle bir dakikalık saygı duruşunda bulunulması
BAŞKAN – Sayın milletvekilleri, vefat
eden Adana Milletvekili Murat Bozlak’ın aziz hatırası önünde Genel Kurulu bir
dakikalık saygı duruşuna davet ediyorum. 
(Saygı duruşunda bulunuldu)
V.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Şükran Güldal Mumcu'nun, vefat eden Adana Milletvekili Murat
Bozlak’a Allah’tan rahmet, yakınlarına sabır dilediğine ve 2015 yılından
beklentilerine ilişkin konuşması
BAŞKAN – Allah rahmet eylesin, ruhu şad
olsun. Yakınlarına sabır diliyoruz. 
Sayın milletvekilleri, iki acı kayıpla
Genel Kurulumuz geçen yılı tamamladı. Bu yıla da bir acıyla başladık. 
Yeni yılın sağlık, huzur, mutluluk,
başarı getirmesini ve suçluların güçlü olmadığı bir yıl olmasını diliyorum. 
Sisteme giren sayın grup başkan
vekillerine taziyelerini bildirmek üzere kısa söz vereceğim. 
Sayın Satır, buyurunuz. 
VI.- AÇIKLAMALAR
1.- İstanbul Milletvekili
Mihrimah Belma Satır'ın, Adana Milletvekili Murat Bozlak’ın vefatına ve 2015
yılının hayırlı olmasını dilediklerine ilişkin açıklaması
MİHRİMAH BELMA SATIR (İstanbul) –
Teşekkür ederim Sayın Başkan. 
Pazar günü hayatını kaybeden Halkların
Demokratik Partisi Adana Milletvekiline Allah’tan rahmet diliyorum. Ailesine,
yakınlarına, seçmenlerine ve Halkların Demokratik Partisi teşkilatlarına
başsağlığı diliyorum. 
Bu arada, 2015 yılının ilk Genel Kurul
toplantısını yapıyoruz. Yeni yılın ülkemize ve tüm insanlığa hayırlar
getirmesini, sağlıklı, mutlu, başarılı bir yıl olmasını, sesimizin değil
sözümüzün yükseleceği, kardeşlik hukukunun gelişeceği bir yıl olmasını temenni
ediyorum. 
Saygılar sunarım. 
BAŞKAN – Teşekkür ederiz Sayın Satır. 
Sayın Gök, buyurunuz.
2.- Ankara Milletvekili
Levent Gök'ün, Adana Milletvekili Murat Bozlak’ın vefatına ve 2015 yılının
hayırlı olmasını dilediklerine ilişkin açıklaması
LEVENT GÖK (Ankara) – Teşekkür ederim
Sayın Başkan.
Önceki gün vefat eden Halkların
Demokratik Partisi Adana Milletvekili Sayın Murat Bozlak’ın vefatından
Cumhuriyet Halk Partisi ailesi olarak büyük bir üzüntü duyduk. Sayın Bozlak,
Cumhuriyet Halk Partisi ailesinin de çok yakından tanıdığı bir siyasetçiydi;
nezaketiyle, çalışkanlığıyla her zaman ülkemizin demokrasisinin, insan
haklarının gelişmesi yönünde büyük çabalar sarf etmiş çok değerli bir
siyasetçiydi. Çok zamansız bir zamanda, en verimli çağında kendisini kaybettik.
Bu zamansız ölümü nedeniyle öncelikle Türkiye Büyük Millet Meclisinin bütün
partilerine mensup milletvekillerine, ailesine ve siyaset yaptığı Halkların
Demokratik Partisi camiasına başsağlığı diliyoruz. Bu konuda gerek ailesinin
gerekse partisinin uygun göreceği her türlü konuda ailesiyle dayanışma
içerisinde olacağımızı ifade etmek istiyoruz.
Ayrıca, 2015 yılına girdiğimiz şu ilk
günlerde yaptığımız Meclis toplantımızda bundan sonraki süreçte Türkiye’mizin
demokrasi, insan hakları, hukukun üstünlüğü, yolsuzluklardan arındırılmış,
haksızlıkların hesabı sorulmuş ve Türk halkının beklentisi olan kamu vicdanının
tesis edeceği, adaletin gerçekleşeceği bir yıl olması temennisiyle biz de yeni
yıl çalışmalarımızın başarılı geçmesini diliyor, hepinize saygılar sunuyoruz. 
BAŞKAN – Teşekkür ederiz Sayın Gök.
Sayın Halaçoğlu, buyurunuz.
3.- Kayseri Milletvekili
Yusuf Halaçoğlu'nun, Adana Milletvekili Murat Bozlak’ın vefatına ve 2015
yılının hayırlı olmasını dilediklerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım.
Halkların Demokratik Partisi Adana
Milletvekili Murat Bozlak Bey’in vefatını büyük üzüntüyle karşıladık. Kendisine
rahmet diliyoruz; ailesine, yakınlarına sabırlar diliyoruz. 
Bu arada, 2015 yılının Türkiye
Cumhuriyeti’ne, Türkiye’ye ve Türk milletine hayırlar, bütün dünyaya barış
getirmesi dileğinde bulunuyoruz Milliyetçi Hareket Partisi Grubu olarak. 
Sağ olun efendim.
BAŞKAN – Teşekkür ederiz Sayın
Halaçoğlu.
Buyurunuz Sayın Baluken.
4.- Bingöl Milletvekili İdris
Baluken'in, Adana Milletvekili Murat Bozlak’ın vefatına ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, değerli milletvekilleri;
ardılı olduğumuz siyasi partilerde çok önemli görevleri üstlenmiş, en fırtınalı
siyasi dönemlerde Halkın Demokrasi Partisi Genel Başkanlığını yapmış, son 2011
seçimlerinde de Emek, Demokrasi ve Özgürlük Blokunun adayı olarak Adana
Milletvekili seçilmiş ve hem Barış ve Demokrasi Partisinde hem de Halkların
Demokratik Partisinde milletvekili olarak birlikte mesai yaptığımız arkadaşımız
Sayın Murat Bozlak’ı yakalanmış olduğu amansız hastalıktan ötürü kaybetmenin
derin acısını yaşamaktayız. 
Kürt özgürlük hareketinde ve
Türkiye’nin demokrasi mücadelesinde ezilenlerin sesi olma adına en ağır
bedelleri ödemekte bir an bile tereddüt etmemiş, yarattığı mücadele
değerleriyle halklarımızın bugünkü kazanımlarının açığa çıkmasında eşsiz
katkılar sunmuş olan Murat ağabeyimizin mücadelesini ve anısını buradan bir kez
daha şükranla, saygıyla, minnetle anıyoruz. Halklarımızın bir arada yaşama
iradesini büyüterek Kürt halkının özgürleşmesi, Türkiye’nin tam
demokratikleşmesi adına onurla taşıdığı özgürlük bayrağını layıkıyla
taşıyacağımızın gayreti içerisinde olacağımızı ifade etmek istiyoruz. Türk’ü,
Kürt’ü, kadını, genci, Alevi’si, işçisi, emekçisi yani Türkiye’deki tüm
ezilenlerin yürüttüğü mücadelenin, sonuç alıncaya kadar her tarafında
bulunacağımızı Murat Başkanın yaşam pratiğinde hepimize bir görev olarak tanımlanmış
olarak değerlendiriyoruz. Bu onurlu mücadelede gözaltı ve tutuklamaların, faili
belli kontra kurşunların, soğuk zindan duvarlarının işe yaramayacağını da yine
onun hayatı üzerinden çok açık bir şekilde görebilme imkânını buradan
vurgulamak istiyoruz. 
Son nefesine kadar Murat Başkan
ülkemizde ve bölgemizde gelişen yakıcı gelişmeleri yakından takip edip âdeta
aldığı her nefesi halklarımız adına nasıl bir güç ve katkı sunma göreviyle ele
alan bir yaklaşım içerisindeydi. Fedakâr, mütevazı, bilge duruşuyla hem örnek
olduğu hem de yetiştirdiği pek çok kadromuzun, insanımızın, gencimizin,
mücadelemizin başarıya ulaşması açısından, ezilenlerin mücadelesinin başarıya
ulaşması açısından teminat olduğunu ifade ediyoruz.
Kendisine
Allah’tan rahmet, partililerimize, başta Kürt halkı olmak üzere tüm Türkiye
halklarına başsağlığı diliyoruz. Bütün cenaze merasimi boyunca telefonlarıyla,
orada bulunarak yine bize destek olan siyasi partilerin, sivil toplum
örgütlerinin değerli temsilcilerine, yine bizi yalnız bırakmayan değerli
milletvekili arkadaşlarımıza buradan Halkların Demokratik Partisi adına da
tekrar şükranlarımızı, minnetlerimizi iletmek istiyoruz.
Sağ olun.
BAŞKAN –
Teşekkür ederiz Sayın Baluken.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Sarıkamış
şehitlerini anma etkinlikleri hakkında söz isteyen Kars Milletvekili Ahmet
Arslan’a aittir.
Buyurunuz Sayın
Arslan. (AK PARTİ sıralarından alkışlar)
VII.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Kars Milletvekili Ahmet
Arslan'ın, Sarıkamış şehitlerini anma etkinliklerine ilişkin gündem dışı
konuşması
AHMET ARSLAN
(Kars) – Sayın Başkanım, çok teşekkür ediyorum.
Sayın Başkan,
saygıdeğer milletvekilleri; ben de milletvekili arkadaşımız Murat Bozlak’a
Allah’tan rahmet diliyorum; gerek HDP’ye gerek milletimize başsağlığı
diliyorum, ailesine sabır diliyorum.
Yine, 2015
yılının ülkemize, insanlığa, dünyaya hayırlar getirmesini temenni ediyorum.
22 Aralık 1914, Sarıkamış Harekâtı’nın
başlangıç tarihi. Yaklaşık yirmi üç-yirmi dört gün sürmüş ve bugün 90 bin
şehitle anılıyor. 90 bin şehidi anarken de pazar günü Türkiye’nin her yerinden
gençlerle, ağabeylerle, amcalarla ve dedelerle yürüdük. Bu yürüyüşün ne anlama
geldiğini, bize ne kattığını ifade etmek üzere huzurlarınızdayım. Dolayısıyla,
ta 1000 yılında Anadolu’ya gelen ve 1033’te şehit olan Ebu'l Hasan Herekani
başta olmak üzere, 1064’te, yine Kars coğrafyasında, bundan dokuz yüz elli yıl
önce Anadolu’ya giren Sultan Alparslan ve onların arkadaşlarından verdiğimiz
şehitler başta olmak üzere yüz yıl öncesine kadar biz Kars coğrafyasında
yaklaşık 1,5 milyon şehit verdik. O coğrafyadaki 1,5 milyon şehidin anısına ve
Sarıkamış’taki 90 bin şehidin anısına Türkiye'nin her tarafından yaklaşık 100
bin kişi pazar günü 9 kilometrelik mesafeyi yürüdü. Yürümek tek başına bir
anlam ifade etmez. Yürümenin anlamı şuydu: Eğer 1,5 milyon ecdat o coğrafyada,
o coğrafyayı bize yurt olarak, vatan olarak bırakmak uğruna şehit olmuşsa işte
onları anmak, onları anlamak gerekiyordu, Onları anlarken geçmişimizi bilmek ve
geleceğimizi buna göre kurmak gerekiyordu. Onun için, başta Sayın
Cumhurbaşkanımız olmak üzere, Başbakanımıza, Kabine üyelerimize ve özellikle de
Gençlik ve Spor Bakanlığımıza teşekkür ediyoruz. Son yıllarda şehitlerimize
sahip çıkmak adına attıkları adımların bir parçası olarak Sarıkamış’ta üç gün
boyunca muhteşem etkinlikler vardı.
Etkinlikler şunu anlatmaya çalıştı: Yüz
yıl önce Bakü’den, Yemen’den, Kudüs’ten, Gazze’den, Balkanlardan, Kosiçe’den,
Priştine’den, Kafkaslardan, velhasılıkelam Trakya başta olmak üzere Anadolu’nun
her yerinden Sarıkamış’a 90 bin ecdat gelmişti. 90 bin ecdat bu coğrafyayı
kardeşçesine, omuz omuza bize vatan olarak bırakmak adına donmayı da göze
alarak şehit olmuştu. 90 bin semboliktir. Niye semboliktir? Çünkü biliyoruz ki,
birçok ecdat o harekât esnasında çarpışarak şehit oldu, birçok ecdat en az
kendileri kadar Rus askerini öldürdü. Ama sembolik olan nedir? Donmak pahasına
vatanı savunmak, donmak pahasına o harekâti yapmak ve Sarıkamış’ı bir günlüğüne
de olsa almaktı. Ama ne yazık ki o günün şartlarında planlar istendiği gibi
yürümemiş, dolayısıyla da ecdadın bir kısmı donarak şehit olmuştu. İşte pazar
günü Türkiye'nin her yerinden gençler geldi, yürüdüler. Yürürken şunu gördüler:
Bu topraklar kolay bir şekilde bize vatan olarak bırakılmamış. Bu topraklar,
uğrunda 1,5 milyon şehit sadece Kars coğrafyasında verilerek emanet bırakılmış,
Kars coğrafyasında 90 bin kişi Rusları bloke ettiği için Çanakkale Zaferi
gelmiş ve bugün Anadolu’yu yurt olarak imar etmeye, mamur etmeye, geliştirmeye
çalışıyoruz. Ne mutlu bize ki Sarıkamış’ı da, Kars’ı da kolay erişilebilir hâle
getirdiğimiz için biz Sarıkamış’ta en az 30 bin kişiyle yürüdük ve gençler şunu
gördüler: Gözünü kırpmadan vatan uğruna ölmeyi göze almak, şehit olmayı göze
almak lazımdı. Bizim bugün de, o gün de vurgulamak istediğimiz şudur ki, bu
coğrafyada kardeş olarak geçmişimize sahip çıkmamız lazım ve gelecek kurmamız
lazım. 
Bu geleceği kurmak adına pazar günü
katkısı olan, yürüyen, ruhen katkı koyan herkese teşekkür ediyor, saygılar
sunuyorum. 
Sağ olunuz, var olunuz. (AK PARTİ
sıralarından alkışlar)
BAŞKAN – Teşekkür ederiz Sayın Arslan.
Gündem dışı ikinci söz, Bilecik’in
Söğüt ve İnhisar ilçelerinde meydana gelen doğal afetler hakkında söz isteyen
Bilecik Milletvekili Bahattin Şeker’e aittir.
Buyurunuz Sayın Şeker. (MHP
sıralarından alkışlar)
2.- Bilecik Milletvekili
Bahattin Şeker'in, Bilecik’in Söğüt ve İnhisar ilçelerinde meydana gelen doğal
afetlere ilişkin gündem dışı konuşması
BAHATTİN ŞEKER (Bilecik) – Sayın
Başkan, değerli milletvekilleri; sözlerime başlarken, vefat eden değerli
milletvekilimize Allah’tan rahmet diliyorum, ailesine ve partisine başsağlığı
diliyorum.
Yine, hepinizin yeni yılınızı kutluyor,
sağlık, mutluluk ve başarılar diliyorum.
İçinde bulunduğumuz kış mevsimi ve
yoğun kar yağışı sebebiyle yöremizde birçok aksaklık yaşandı. Bilecik ilinin
Söğüt, İnhisar ilçelerine bağlı başta Çaltı, Yakacık, Akçasu, Geçitli, Koyunlu,
Hamitabat, Tuzaklı, Tarpak köyleri ile “Orta Sakarya” olarak adlandırdığımız
bölgede, Eskişehir’e bağlı Mihalgazi ve Sarıcakaya ilçelerinde kar yağışları
sonrasında büyük bir zarar meydana gelmiştir. Bölgedeki sera çiftçisinin
ürünleri seralarının yıkılması sebebiyle heba olmuş durumdadır. Bu durum kar
yağışı sebebiyle olsa da aslında yöremizde beyaz deprem yaşanmıştır. Durum
gerçekten içler acısıdır. Seraların yıkılmış olması sebebiyle bölgede seralı
üretimin olduğu yüzde 70’ten fazla alan zarara uğramıştır. Çiftçimiz yaşanan bu
durumun ardından son derece mağdur ve çaresiz kalmıştır. Her şeyini bu üretime
bağlayan, ekmeği, ocağı, umudu ve nefesi bu seralar olan çiftçimize derhâl,
acilen sahip çıkılmalıdır. Burada yaşanan -altını çizerek ifade etmek isterim
ki- bir doğal afettir. Bu doğal afet karşısında ortaya çıkan sorunlar için
Sayın Başbakanın ve Başbakanlığa bağlı olan AFAD olmak üzere ilgili kurum ve
kuruluşların müdahale etmesi gerekmektedir.
Hafta sonu bölgeye gittim. Bölgede
mağdur olan ilçelerimiz olan Söğüt ve İnhisar belediye başkanlarımızla birlikte
ziyaretlerde bulundum. Yine aynı şekilde, Adalet ve Kalkınma Partisi Bilecik
Milletvekili Sayın Fahrettin Poyraz ve Cumhuriyet Halk Partisi Kocaeli
Milletvekili Sayın Haydar Akar bölgeyi ziyaret etti. Neticede tabloyu hep
beraber gördük, çiftçimizi dinledik, dertleştik. Felaketin siyaseti olmaz.
Felaket varsa çareler beraber aranmalı, çözüme birlik içinde ulaşılmalıdır. Bu
vesileyle Hükûmete ve ilgili bakanlıklara çağrımız, yaşanan bu doğal afetin
getirdiği yaraların sarılması, bölgedeki mağduriyet ve kriz ortamının çözümü
için harekete geçilmesidir. Valiliğin, kaymakamlıkların, tarım il ve ilçe
müdürlüklerinin iyi niyetli bir şekilde gösterdiği çabalar var. Ancak, takdir
edersiniz ki bundan fazlası gerekmektedir. Bu çabalar bölgenin ihtiyacını
karşılayamaz.
Evet, çiftçilerimizle dertleşirken
şöyle dediler: “Evimiz yıkılsaydı derdik ki ev yıkıldı ama yaparız. Bu ondan
daha kötüsü. Ekmeğimiz, ocağımız, umudumuz yıkıldı.” Başka bir çiftçi “Kızımı,
çocuğumu götüremiyorum. Buraya bir psikolog gönderir misiniz?” dedi. Başka bir
çiftçi de “Başımıza böyle bir felaket geldi, Allah’tandır. Hak etmediğimiz
hiçbir şeyi istemiyoruz. Gelsinler bizi dinlesinler, durumu görsünler ve bize
destek versinler.” dedi. Bakın, bizim Söğütlü hemşehrilerimiz bu kadar da
asaletli bir tavır içerisindedir. Yaşadığı büyük mağduriyete rağmen böyle vakur
ve onurlu bir şekilde durumunu anlatmaktadır. İşte bu yüzden devletimizin
kuruluşuna ve milletimizin kurtuluşuna beşiklik etmiş olan bu topraklara bugün
devletimizin yardım elini uzatma vaktidir. Marmara’nın Çukurova’sı olarak
bilinen Söğüt, İnhisar, Mihalgazi ve Sarıcakaya ilçelerimizde binlerce dönüm
arazide yüzlerce seranın yıkıldığı bu felakete karşı sorumluluk gösterelim,
çiftçimize sahip çıkalım. Bir kez daha yüce heyetinizin huzurunda Sayın
Başbakanımızı ve bakanlarımızı bu konuda göreve davet ettiğimi belirtmek
istiyorum.
Ayrıca Bozüyük
ve Söğüt’te kar yağışı sonrasında kapalı pazar yerleri çökmüş, bu ilçelerimizde
çok araç enkaz altında kalmıştır. Tesellimiz can kaybının olmamasıdır. 
Şu an yöremizde
kar yağışı hâlâ devam etmektedir. Hafta boyunca kar yağışının devam etmesi
beklenmektedir. Bu vesileyle belirtmek isterim ki Söğüt ve Bozüyük
ilçelerimizde belediyelerimizin çalışmaları sürmekte ancak AFAD kapsamında
devletimizin yardımına ihtiyaç duyulmaktadır. Enkaz kaldırma çalışmaları
sürmektedir. 
Buradan tüm
hemşehrilerimize geçmiş olsun dileklerimi sunarken mağdur olan
vatandaşlarımızın yanında olduğumuzu belirtmek istiyorum. 
Bu düşüncelerle
sözlerime son verirken yüce heyetinizi saygıyla selamlıyorum. (MHP sıralarından
alkışlar)
BAŞKAN – Teşekkür ederiz Sayın Şeker.
Gündem dışı üçüncü söz, Bodrum
Yarımadası’nda yapılması planlanan rüzgâr elektrik santralleri hakkında söz
isteyen Muğla Milletvekili Tolga Çandar’a aittir. 
Buyurunuz Sayın Çandar. (CHP
sıralarından alkışlar)
3.- Muğla Milletvekili Tolga
Çandar'ın, Bodrum Yarımadası’nda yapılması planlanan rüzgâr elektrik
santrallerine ilişkin gündem dışı konuşması
TOLGA ÇANDAR (Muğla) – Çok teşekkür
ederim Sayın Başkanım.
Konuşmamın hemen başında ben de sayın
milletvekilimizin çalışma arkadaşlarına ve ailesine önce başsağlığı, onlara da
taziyelerimi bildiriyorum.
İçeri girdiğimiz zaman hemen üstünüzde
“Egemenlik kayıtsız, şartsız milletindir.” yazıyor. Atatürk’ümüzün çok önemli
bir sözü. 
Gözümün önüne geldi, bir fotoğraf vardı
yıllar öncesinden: Deniz Gezmiş mahkemede yargılanıyor, gülmeye başlıyor.
Gülerken hâkim sormuş, demiş ki: “Bir dakika ya, sen neye gülüyorsun Deniz?”.
“Üstünüzde ‘adalet’ yazıyor da ona gülüyorum.” demiş. 
Yani, şimdi, burada da “Egemenlik
kayıtsız, şartsız milletindir.” yazıyor ama Muğla’da yapılan işlere bakınca
galiba aradan geçen zaman bu sözlerin değerinden bir şeyler götürmüş gibi
geliyor çünkü Muğla’da ne yazık ki halkın ne düşündüğünün hiç önemi yok. 
Rüzgâr elektrik santralleri elbette bu
ülke için çok önemli. Arkadaşlarımız “yenilenebilir enerji kaynakları” diye bu
kürsüden defalarca konuştu. Biz bunu savunuyoruz, yenilenebilir enerji
kaynaklarının fosil yakıtlar karşısında ne kadar önemli olduğunu da biliyoruz
ancak bunun yapım yeri ülkemizin hem tersaneleri açısından hem turizm açısından
en önemli noktalarından biri olan Yalıkavak mı olmalıdır? Başka yapacak yer
bulamadınız mı? Yani, endemik kuşlarıyla, endemik bitkileriyle, sadece orada
yaşayan 6 çeşit kuş -sadece yöremize uygun 6 çeşit kuş- ve sayısız bitki
örtüsüne rağmen biz getireceğiz bu RES’leri buraya yapacağız! Halk diyor ki:
“Hayır, bu RES’leri buraya yapamazsınız.” Çünkü, 1990’larda Avrupa’da yapıldığı
zaman, yapılan bilimsel araştırmalar gösteriyor ki rüzgâr elektrik santralleri
sadece 1,5 ve 3 kilovat arasındayken bile insan sağlığı üzerinde son derece
olumsuz etkilere sahip. Bakınız, biz burada şey yaptık: Kusma, bulantı, bulanık
görme, kalp çarpıntıları, asabiyet, odaklanma yani konsantrasyon ve hafıza
problemleri gibi insan sağlığı üzerinde olumsuzlukları bilimsel açıdan tespit
edilmiş rüzgâr elektrik santrallerinin Türkiye’de öncelikli kalkınma yöresi
olarak sizin ilan ettiğiniz -yani Çevre Bakanlığının- kalkınmada turizm
açısından özel çevre koruma alanı olarak ilan ettiğiniz Yalıkavak’ta
yapılmasına karar verilmesi son derece enteresan. Sadece Yalıkavak’ta mı
yapılıyor? Yani bu, üstelik de bütün mahkeme kararlarına rağmen yapılmaya
çalışılıyor. 
Aynı örneği, gidiniz İztuzu’na,
İztuzu’nda on günü aşkın süredir -evveliyatı da var- yerli halk, Ortaca halkı,
Dalaman halkı, Köyceğiz halkı, Fethiyeliler, Muğla halkı bir bütün olarak…
Sadece Muğlalılar değil, çevreye, o yörenin turizme olan katkısını… “Caretta
caretta”larla dünyanın 15 plajı içinde olan bu kadar güzel bir yöreyi nasıl
oluyor da kuruluşundan sadece iki gün sonra Dalçev diye bir şirkete ihale
edebiliyorsunuz? “Bu ihale ne zaman ilan edildi kardeşim?” diyorsun, “Bu
ihaleyi bana telefonla verdiler.” diyor. Telefonla ihale mi olur Allah aşkına?
Bakınız, Ölüdeniz’de aynı şey yapıldı,
Ölüdeniz’de ilan edildi, insanlar, şirketler, almak isteyenler ihaleye girdiler, hak eden firma
aldı, şimdi de güller gibi çalışıyor. Ama burada ne oluyor? Yani bu Dalçev
kimdir? Birisi yabancı olmak üzere 3 ortaklı bir şirket. Şirket elemanlarından
biri Adalet ve Kalkınma Partisinin belediye meclis üyeliğine aday olmuş,
seçilememiş bir vatandaş yani bir AKP’li. Arkadaşlar, bu ülkeye yazık
ediyorsunuz. 
Bakınız, Muğla’da tersanelerle ilgili problemlerimiz var.
Defalarca söylememize rağmen -Ege’de, Akdeniz’de tersanecilik çok önemli, Muğla
tersaneciliği- Fethiye’de tersaneyi kapatıyorsunuz, yeni açılacak tersane
açılmıyor, şu anda tersaneciler ne yapacağını bilmiyor. Binlerce Muğlalı bu işten
ekmek yiyor ve şu anda ne yazık ki çaresiz durumdalar. Adalet ve Kalkınma
Partisi, adalet kavramı… Dedim ya, içeri girince Deniz Gezmiş “Üstünüzde adalet
yazıyor.” demiş. Vallahi, ben gülmek istemiyorum çünkü trajikomik olsa da bu
trajedidir. 
Hepinizi saygıyla selamlıyorum. (CHP sıralarından alkışlar)
BAŞKAN – Teşekkür ederiz Sayın Çandar.
Sisteme girmiş sayın milletvekillerine birer dakika söz
vereceğim.
Buyurunuz Sayın Yeniçeri.
VI.- AÇIKLAMALAR (Devam)
5.- Ankara Milletvekili Özcan
Yeniçeri'nin, Irak ve Suriye’deki olaylar nedeniyle Türkiye’ye sığınan
Türkmenlerin durumuna ilişkin açıklaması
ÖZCAN YENİÇERİ (Ankara) – Teşekkür ederim Sayın Başkan.
Irak ve Suriye’de meydana gelen olaylar Türkmenler yönünden
etnik temizliğe dönüşmüştür. Bu bağlamda, 50 bin dolayındaki Türkmen Türkiye’ye
sığınmıştır. 800 dolayındaki Türkmen ailesi de Ankara’ya sığınmış durumdadır.
Bu aileler, Abidinpaşa, Mamak, Yenimahalle, Demetevler ve Şentepe semtlerinde
tam bir sefalet içinde bulunmaktadırlar. Türkmen aileler 30-40 kişi bir dairede
yaşamaya çalışmaktadır. Türkmen kardeşlerimizin ihtiyaçlarına AKP kör ve sağır,
ilgisiz bir tavır takınmaktadır. AFAD, tüm uyarılara rağmen Türkmenlere ciddi
koruma sağlamamaktadır. Türkmenler kayıt edilmediklerinden diğer sığınmacılar
gibi sağlık hizmetlerinden, sosyal yardımlardan yararlanamamaktadır. AFAD
pişkince, Türkmenlerin kaydı olmadığından sadece acil durumlarda sağlık hizmeti
alabilecekleri konusunda valiliklere resmî yazılar göndermiştir. 
(Mikrofon otomatik cihaz tarafından kapatıldı) 
ÖZCAN YENİÇERİ (Ankara) - Uluslararası sözleşmelerle garanti
altına alınan haklardan Türkmenleri mahrum bırakan, kaderlerine terk eden AKP
tek bir Türkmen’in kılına zarar gelirse bunun hesabını verecektir. Aklını
başına devşir AKP, Türkmenlere karşı ilgisiz ve düşmanca tavrını terk et. 
Teşekkür ederim. 
BAŞKAN –
Teşekkür ederiz Sayın Yeniçeri.
Sayın Işık…
6.- Kütahya Milletvekili Alim
Işık'ın, Kütahya’nın merkez ve ilçelerinde yoğun kar yağışı nedeniyle zarar
görenlere yardım edilmesi için Hükûmeti göreve davet ettiğine ilişkin
açıklaması
ALİM IŞIK
(Kütahya) – Teşekkür ediyorum.
Sayın Başkan,
bilindiği gibi 31 Aralık 2014 tarihinde bazı illerimizle birlikte Kütahya ili
merkez ve ilçelerinde meydana gelen ve izleyen günlerde de devam eden yoğun kar
yağışı nedeniyle Kütahya ilinde çok sayıda iş yeri, konut ve sera alanı büyük
hasar görmüştür. Örneğin, Simav ilçesinde hasar gören -hasarın boyutlarını
bizzat yerinde gördüm- toplam 185 bin metrekare dolayındaki sera alanı başta
olmak üzere diğer iş yerleri de dâhil tahminî hasar bedelinin 10 milyon TL’den
fazla olduğu belirtilmektedir. Kütahya ilinde meydana gelen söz konusu doğal
afet sonucunda hasar gören sera alanları ve diğer iş yerlerinin hasarlarının
karşılanması, iş yeri sahiplerinin bankalar ile diğer kurum ve kuruluşlara olan
borçlarının en az bir yıl süreyle ertelenerek düşük faizli yeni kredi
imkânlarının sağlanması konusunda ilgili bakanları ve Hükûmeti göreve davet
ediyor, size de teşekkür ediyorum.
BAŞKAN –
Teşekkür ederiz Sayın Işık.
Sayın Yurttaş…
7.- Manisa Milletvekili
Muzaffer Yurttaş'ın, sendikacı Mehmet Akif İnan’ın ölüm yıl dönümüne ilişkin
açıklaması
MUZAFFER YURTTAŞ
(Manisa) – Sayın Başkan, değerli milletvekilleri; sendikal mücadelenin gür
sesi, korkusuz adam Mehmet Akif İnan’ı ölüm yıl dönümünde rahmetle anıyorum.
Kimsesizlerin kimsesi, mağdur ve mazlumların hamisi, çalışanların sesi ve sözü
olarak başladığı sendikal mücadelesinde örnek olan Mehmet Akif İnan’ı onun
talebeleri takip etmekte ve emanetlerine sahip çıkmaktadır. Ölümünden sonra
özellikle “Mescidi Aksa şairi” olarak anılması yaptıkları güzelliklerden sadece
birisidir. Bugün Mehmet Akif İnan aramızda değil ancak onun da dediği gibi “Kim
demiş her şeyin bitişi ölüm. Destanlar yazılır mezarımızdan.” diyerek destanlar
yazmaya azmimiz, imanımız, inancımızla devam ediyoruz. Mehmet Akif İnan,
sendikacılığı Türkiye’de ilk kez toplumla ve toplumun değerleriyle buluşturan
bir şahsiyettir. Bizlere sendikacılıkta iyiliği, mazlumun sesi olmayı, zalime
karşı dik durmayı, hakkın savunuculuğunu ve sendikacılıkta emeğin, alın terinin
temsilcisi olmayı bizzat kendisi yaşayarak öğretmiştir.
Kendisini
rahmetle anıyoruz.
BAŞKAN –
Teşekkür ederiz Sayın Yurttaş.
Sayın Şahin…
8.- Bursa Milletvekili
Hüseyin Şahin'in, Bursa’dan Türkiye’ye hayırlı yıllar dilediğine ilişkin
açıklaması
HÜSEYİN ŞAHİN (Bursa) – Sayın Başkanım,
değerli milletvekili arkadaşlarım; ulu şehir Bursa’dan; Uludağ şehri Bursa’dan;
Ulu Camii şehri Bursa’dan; payitaht şehri Bursa’dan; evliyalar şehri Bursa’dan;
medeniyetler şehri Bursa’dan; İnegöl köftesi, mobilyası, Oylat Kaplıcaları,
turizm şehri Bursa’dan; Kemalpaşa tatlısının şehri Bursa’dan; Karacabey
soğanının şehri Bursa’dan; Osman Gazi’nin, Orhan Gazi’nin, Nilüfer Hatun’un ve
Yıldırım Bayezit Han’ın şehri Bursa’dan; Kestel, çilek şehri Bursa’dan;
Gürsu’nun lezzetli armutlarının şehri Bursa’dan; Gemlik, zeytinin başkenti
Bursa’dan; İznik Gölü ve tarih şehri Bursa’dan; Yenişehir, biber şehri
Bursa’dan; Uludağ’ın en güzel yerleşim yerleri Keles, Orhaneli, Harmancık,
Büyükorhan, ulu şehir Bursa’dan; Mudanya, mütareke şehri Bursa’dan; şeftali ve
kestane şehri Bursa’dan; şampiyon Bursaspor şehri Bursa’dan Türkiye’ye hayırlı
seneler diliyorum. 
BAŞKAN – Teşekkür ederiz Sayın Şahin. 
Sayın Öğüt...
9.- İstanbul Milletvekili
Kadir Gökmen Öğüt'ün, Meclisin yeni yılını kutladığına, Adana Milletvekili
Murat Bozlak’a Allah’tan rahmet dilediğine ve İstanbul Çekmeköy’de belediye
binasının önündeki ağaçların neden kesildiğini öğrenmek istediğine ilişkin
açıklaması
KADİR GÖKMEN ÖĞÜT (İstanbul) – Teşekkür
ederim Sayın Başkanım. 
Sizin ve tüm Meclisimizin yeni yılını
kutluyor, hiç olmazsa bu yılın Meclisin son dönemi de olsa demokrasi yılı
olmasını diliyorum.
Mesai arkadaşımız Sayın Murat Bozlak’a
da Allah’tan rahmet diliyorum. Arkadaşlarımıza ve yurttaşlarımıza da başsağlığı
diliyorum. 
İstanbul Çekmeköy’de belediye binasının
hemen önünde bulunan parkta onlarca yıllık meşe ağaçları kesilmiştir. Nedeni
sorulduğundaysa ağaçların kurtlandığı, kuruduğu gibi bahaneler ileri
sürülmektedir. Bu konunun araştırılması düşünülmekte midir? Orman Bakanlığının
izni alınmış mıdır? Zaten bölgenin son birkaç yılda ne denli kuruduğu, yeşilin
yok edildiği uydu görüntüleriyle net olarak görülmektedir. Çevre halkında
bölgenin imara açılacağı endişesi, bütün yeşil alanların yok edildiği gibi
böyle bir endişe vardır. Konunun bir an önce açıklığa kavuşması ve buranın
imara açılmayacağının mutlaka ispatlanarak belgelenmesi gerekmektedir. 
Teşekkür ederim. 
BAŞKAN – Teşekkür ederiz Sayın Öğüt. 
Sayın Özdağ...
10.- Manisa Milletvekili
Selçuk Özdağ'ın, şair Arif Nihat Asya’nın ölüm yıl dönümüne ilişkin açıklaması
SELÇUK ÖZDAĞ (Manisa) – Usta bir dil ve
üslup sanatkârı olan Arif Nihat Asya sadece şair olarak edebiyat dünyamızın
değil, Türk milletinin maddi ve manevi gerçeklerinden yola çıkan, sağlam
fikirleriyle fikir dünyamızın da bir yıldızıydı. Onun edebî yönünü inkâr eden
ve unutturmaya çalışanlar, millî ve manevi hassasiyetleri ön plana
çıkarmasından rahatsızdır. O hem şiirlerinde hem nesirlerinde Türk dilini
mükemmel bir biçimde kullanan bir Türkçe âşığıydı, o bir Türkiye sevdalısıydı.
İçinde yaşadığı milletin değerlerinden kopuk değildi; her zaman halkla iç içe,
göz göze bir yaşam sürmüştü. Kibirli ve gururlu değildi; gönlü zengin, eli açık
bir halk adamıydı. Müslüman Türk milletinin bağrından çıkmış olan merhum şairin
“Bayrak Şairi” olarak anılması çok ön planda olmakla beraber, birçok kişinin
bilmediği bir yönü de Peygamber âşığıydı, onun yazmış olduğu Naat mükemmeldi.
Arif Nihat Asya’nın Peygamber Efendimiz’e yazdığı
“Seccaden kumlardı, 
Devirlerden, diyarlardan, 
Gelip göklerde buluşan, 
Ezanların vardı.” diye başlayan ve 
“Konsun yine pervazlara güvercinler, 
‘Hu, hu’lara karışsın âminler, 
Mübarek akşamdır, 
Gelin, ey Fatihalar, Yasinler…”
(Mikrofon otomatik cihaz tarafından kapatıldı)

BAŞKAN – Teşekkür ederiz Sayın Özdağ.
Sayın Kaplan…
11.- Kocaeli Milletvekili
Mehmet Hilal Kaplan'ın, İzmit Muammer Aksoy İlkokulundaki zihinsel engelli
öğrencilerin öğretmen sorununa ve Muğla’nın İztuzu beldesinde doğal yaşamı
korumak için direnen eylemcilere selam yolladığına ilişkin açıklaması
MEHMET HİLAL KAPLAN (Kocaeli) –
Teşekkür ediyorum Sayın Başkan.
Kocaeli’nde İzmit Muammer Aksoy
İlkokulunda aynı binada hizmet veren özel eğitim uygulama merkezimiz var. Bu
okulda toplam 57 zihinsel engelli öğrencimiz eğitim görüyor ancak toplam 17
öğretmen görev yapmaktadır. Öğretmenlerden sadece 2’si zihinsel engelliler
sınıf öğretmeni statüsünde. Bilindiği üzere, zihinsel engelliler sınıf
öğretmenliği yapmak için dört yıllık üniversite sonrasında bir eğitim sürecinin
yaşanması gerekiyor. Millî Eğitim Bakanlığından, engelli çocuklarımızın
geleceği açısından, bir an önce bu olumsuzluğu gidermesi konusunda acil bir
önlem almasını talep etmekteyim.
Ayrıca, Muğla’nın İztuzu beldesinde
doğal yaşamı korumaya çalışarak direnen eylemcilere buradan selam yolluyorum.
Teşekkür ederim.
BAŞKAN – Teşekkür ederiz Sayın Kaplan.
Sayın Şimşek…
12.- Samsun Milletvekili
Cemalettin Şimşek'in, Samsun’un İlkadım ilçesinde belediye tarafından işten
çıkarılan 400 alt işveren işçisinin durumuna ilişkin açıklaması
CEMALETTİN ŞİMŞEK (Samsun) – Teşekkür
ederim Sayın Başkan.
Samsun’un İlkadım ilçesinde belediye
tarafından yılbaşı itibarıyla -yerel seçimlerden bu yana- asgari ücretli 400
alt işveren işçisi işten çıkarılmıştır. Kış ortasında işlerinden olmuşlar ve şu
an itibarıyla evlerinde çoluk çocuğuna ekmek götüremez durumdadırlar.
Kendilerine ücretlerini ödeyemedikleri için çıkarıldıkları söylenmiş ancak
yerlerine, 130 kişi daha fazla olmak kaydıyla, yeni işçi alınmıştır. Ayrıca, belediyeye
lüks makam araçları, korumalara ayrı arabalar olmak üzere gereksiz harcamalar
had safhadadır. Hangi vicdan bu tek amacı çoluk çocuğuna helal ekmek götürmek
olan namuslu insanların ekmeğini elinden almaya müsaade eder? İlkadım
Belediyesi derhâl bu yanlışından vazgeçmeli ve bu insanların mağduriyetlerine
son vermelidir. 
Teşekkür ederim.
BAŞKAN – Teşekkür ederiz Sayın Şimşek.
Sayın Sarı…
13.- Gaziantep Milletvekili
Mehmet Sarı'nın, Gaziantep’in kurtuluşunun 93’üncü yıl dönümüne ilişkin
açıklaması
MEHMET SARI (Gaziantep) – Teşekkür
ederim Sayın Başkanım.
Geçen haftalar içerisinde kutlamış
olduğumuz Gaziantep’in kurtuluşunun 93’üncü yıl dönümünde… Gaziantep halkımız,
1921 yılında açlık ve yokluk içerisinde on bir ay boyunca Fransız halkının
işgaline karşı büyük bir onur mücadelesi vermiştir. Zerdali çekirdeğinden ekmek
yaparak gerçekleştirmiş olduğu bu savunmada yüzünün akıyla Fransız zulmünü ve
işgalini son buldurmuştur. 93’üncü yılını kutladığımız bu yıl dönümünde ben
Gaziantep savunmasında şehit olan tüm şehitlerimizi rahmetle ve minnetle
anıyor, gazilerimize de şükranlarımızı sunuyorum. Gaziantep’e hizmet etmekten,
Gaziantep’in milletvekili olmaktan da onur ve mutluluk duyduğumu ifade ediyor,
teşekkür ediyorum.
BAŞKAN – Teşekkür ederiz Sayın Sarı.
Sayın Erdoğan…
14.- Gaziantep Milletvekili
Mehmet Erdoğan'ın, Adana Milletvekili Murat Bozlak’a Allah’tan rahmet
dilediğine ve AK PARTİ iktidarları döneminde 3 milyar 250 bin ağaç dikildiğine
ilişkin açıklaması
MEHMET ERDOĞAN (Gaziantep) – Sayın
mesai arkadaşımıza rahmet diliyorum. Mesai arkadaşlarının tekrar başları sağ
olsun.
Tabii, AK PARTİ iktidarları döneminde,
on iki yılda, 3 milyar 250 bin ağaç dikildi. Bu ağaçların kesilmesiyle ilgili
sık sık gündeme gelen bir konu var, bugün de geldi fakat bunlar tabii ki yerine
yenileri dikilerek her zaman telafi edilebilir ama Yalova ve Aydın’da da çok
büyük ağaç katliamları oldu, bu konulara daha çok 2015 yılında dikkat edilmesi
dileğimle iyi çalışmalar diliyorum.
BAŞKAN – Teşekkür ederiz Sayın Erdoğan.
Sayın Karaahmetoğlu…
15.- Giresun Milletvekili
Selahattin Karaahmetoğlu'nun, tüm insanlığın yeni yılını kutladığına, Adana
Milletvekili Murat Bozlak’a Allah’tan rahmet dilediğine ve Giresun’un Espiye
ilçesine bağlı Güzelyurt köyünün sorunlarına ilişkin açıklaması
SELAHATTİN KARAAHMETOĞLU (Giresun) –
Sayın Başkan, savaşsız, sömürüsüz bir dünya dileklerimle tüm insanlığın ve
halkımızın yeni yılını kutluyor, sağlık ve mutluluk diliyorum.
Yaşamını yitiren Adana Milletvekili
Sayın Murat Bozlak’a Allah’tan rahmet, ailesine ve grubuna da başsağlığı
diliyorum. 
Geçtiğimiz hafta seçim bölgem
Giresun’un Espiye ilçesinin Güzelyurt köyünde vatandaşlarımızla bir araya
geldik. Evinde bizi ağırlayan Sayın Seydi Saydı’ya teşekkürü bir görev
biliyorum. 
Güzelyurt
köyünün eski adı Keçi köyü. Köye çıktıktan sonra niye Keçi köyü dendiğini
anladım. Köy, şehre bir buçuk saat, 35 kilometre mesafede, rakım 770. Gerçekten
ulaşım çok kötü, bunun yanında köyde ciddi bir su sorunu da var. Köyde
vatandaşlarımız, 2011 seçimlerinde AKP’ye 294 oy verdiklerini, Cumhuriyet Halk
Partisinin 33 oy aldığını, Milliyetçi Hareket Partisinin de 20 oy aldığını
ifade ettiler.
(Mikrofon
otomatik cihaz tarafından kapatıldı)
BAŞKAN –
Teşekkür ederiz Sayın Karaahmetoğlu.
Sayın Acar...
16.- Antalya Milletvekili
Gürkut Acar'ın, MİT’in, dönemin Başbakanına, Rıza Sarraf ve bakanlarla ilgili
rapor verip vermediğini öğrenmek istediğine ve Antalya Büyükşehir Belediyesinde
işten çıkarılan işçilerin durumuna ilişkin açıklaması
GÜRKUT ACAR
(Antalya) – Teşekkür ederim Sayın Başkan.
Başbakan bugün
yolsuzluklarla ilgili “Gereği neyse biz yaparız.” diyor, AKP’li komisyon
üyeleri aksini yapıyor. Komisyon kararı, Türkiye’de hukukun bittiğinin,
yargının sıfırlandığının itirafıdır. Yolsuzluk, hırsızlık bir partinin iç
meselesi değildir; yolsuzluğun, hırsızlığın hesabının verileceği yer hukuktur,
mahkemelerdir. Başbakan mahkemeye, hukuka güvenmiyorsa vatandaş nasıl
güvenecektir, neden inanacaktır? Hırsızlığın olduğu ülkelerde halk yoksul
kalır. Yolsuzluğu, hırsızlığı sıfırlamak için tüm değerler, Türkiye
sıfırlanıyor.
Ben sormak
istiyorum: MİT, dönemin Başbakanına Reza Zarrab ve bakanlarla ilgili rapor
vermiş midir, vermemiş midir? Bu rapor sonrası işlem yapılmış mıdır? 
Ayrıca,
Antalya’da bine yakın işçi Antalya Büyükşehir Belediyesinde işten çıkarıldı.
Bir kıyım var. Birileri haksız zenginleşirken birileri de asgari ücretli işini
kaybediyor. AKP’nin adaleti işte budur. Büyükşehre bağlı ilçe belediyelerinden
CHP’li olanlara belde belediyelerinin... 
(Mikrofon
otomatik cihaz tarafından kapatıldı) 
GÜRKUT ACAR
(Antalya) – ...bütün borçları yüklenirken belde belediyelerinin tüm mal
varlıkları, değerli arsaları Bütünşehre aktarılmaktadır. Böyle adalet, böyle
devlet yönetimi olur mu diye soruyorum. 
BAŞKAN –
Teşekkür ederiz Sayın Acar.
Sayın Kaynarca...
17.- İstanbul Milletvekili
Tülay Kaynarca'nın, Adana Milletvekili Murat Bozlak’a Allah’tan rahmet
dilediğine ve 7-14 Ocak Beyaz Baston Körler Haftası’na ilişkin açıklaması
TÜLAY KAYNARCA
(İstanbul) – Teşekkürler Sayın Başkanım.
Öncelikle,
önceki gün vefat eden HDP milletvekilimize Allah’tan rahmet, yakınlarına
başsağlığı diliyorum.
Sayın Başkanım,
değerli milletvekilleri; bu hafta Beyaz Baston Körler Haftası. Engelli olmayı
hiç kimse kendi isteğiyle seçmemektedir. Hayata tutunma konusunda sabrın en güzel
örneğini verirler onlar. Renk, dil, din, ırk, cinsiyet ayrımı gözetmeksizin ve
fiziksel durumlarına bakılmaksızın toplumu oluşturan tüm bireylere eşit hak ve
imkânların sağlanması devletimizin görevidir ve onların daha iyi koşullarda
yaşayabilmesi adına yaptığımız bütün yasal düzenlemeler bu amaçladır ancak aynı
zamanda da bireysel olarak da empati yapmamız, onlara yardımcı olmamız
gerekmektedir. Ve diyorum ki, AK PARTİ milletvekilleri olarak bizler de tüm
engellilerimizin Beyaz Baston Körler Haftası’nı kutluyor, engelsiz bir yaşam
diliyoruz. 
BAŞKAN – Teşekkür ederiz Sayın
Kaynarca. 
Sayın Balık…
18.- Elâzığ Milletvekili
Sermin Balık'ın, Almanya’da PEGIDA Grubu tarafından İslam’a ve yabancılara
karşı düzenlenen saldırıları kınadığına ilişkin açıklaması
SERMİN BALIK (Elâzığ) – Sayın Başkan,
değerli milletvekilleri; Almanya’da İslam’a ve yabancılara karşı aşırı sağcı
PEGIDA Grubunca düzenlenen saldırıları insanlık adına lanetliyorum. Bu grup
kendilerine “Avrupa’nın İslamlaşmasına karşı Avrupalı yurtseverler” demektedir.
Ancak, sorun ne İslam’dır ne de İslamcıların saldırıları. Irkçılığın
Almanya’daki bugünkü biçimi İslam karşıtlığıdır. PEGIDA Grubunun gösterilerinin
altındaki duygu, Alman olmayan herkese ve her şeye karşı bir kin duygusudur.
“İslamofobi” diye adlandırdıkları da emperyalizmin yarattığı bir halk
düşmanlığı politikasıdır. Bunda sağcı, solcu geçinen tüm Alman burjuva
basınının ve politikacıların da rolü vardır; faşizmin en klasik oyunu
oynanmaktadır. 
İnsanlığa yapılan ırkçılığın her
türlüsünü lanetlediğimi belirtiyor, saygılar sunuyorum. 
BAŞKAN – Teşekkür ederiz Sayın Balık. 
Sayın Doğru… Yok. 
Sayın Susam…
19.- İzmir Milletvekili
Mehmet Ali Susam'ın, taksi şoförlerinin sorunlarına ilişkin açıklaması
MEHMET ALİ SUSAM (İzmir) – Sayın
Başkanım, 2015 yılının tüm ülkemize huzur ve barış getirmesi dileğiyle, bu kış
gününde sıkıntı çeken şoför esnafımız ve bu vasıtayla da İstanbul’da ve diğer
kentlerde öldürülen taksici şoförlerinin sorunlarıyla ilgili kısa bir şey
söylemek istiyorum. Belki gözden ırak tutuluyor ama çok zor şartlarda çalışan
kamyoncularımız ve yirmi dört saat hizmet veren taksi şoförü esnafımız ciddi
bir şekilde mağduriyetle karşı karşıyadırlar. Taksicilerin öldürülmesini
önlemek çok kolay bir iştir. Dünyanın birçok gelişmiş ülkesinde müşteriyle
şoför arasına konulan kabinlerle bu gerçekleştirilmektedir. Bunda devletin
yapacağı tek şey vardır, devlet taksilerden ÖTV ve KDV almamalıdır. Bunu
yapmayıp taksicilerin yıllardır göz göre göre ölüme sevk edilmesi kabul
edilemez. Bu noktada bakanlığın acilen gerekli önlemi almasını diliyorum.
BAŞKAN – Teşekkür ederiz Sayın Susam. 
Sayın Öğüt…
20.- Ardahan Milletvekili
Ensar Öğüt'ün, Adana Milletvekili Murat Bozlak’a Allah’tan rahmet dilediğine ve
doğu ile güneydoğuda kar yağışı nedeniyle kapalı olan birçok yolun açılması
için devletin yardım göndermesi gerektiğine ilişkin açıklaması
ENSAR ÖĞÜT (Ardahan) – Sayın Başkan,
Adana Milletvekili Murat Bozlak’a Allah’tan rahmet diliyorum, ailesine ve
partisine başsağlığı diliyorum.
Efendim, şu anda kar, kış, tipi
Ardahan-Kars yolunu kapatmış, Ardahan-Artvin yolunu kapatmış,
Ardahan-Posof-Damal-Hanak-Çıldır-Göle’de şu anda mahsur kalan yüzlerce otobüs
var. Sayın Bakan, bunu lütfen dinleyin. Bizim bölgemizin maalesef ağır kış
koşulları olmasına rağmen araç gereç göndermemiş kimse. Hakikaten 2 tane eski
model araçla yolları açmaya çalışıyorlar. Şu anda Göle-Ardahan arasında otuza
yakın araç mahsur kalmış, insanlar “Donmak üzereyiz.” diyorlar. Yani, bu konuda
istirham ediyorum, devlet olarak doğu, güneydoğuya, özellikle kar kış şiddetli
olan bölgeye araç göndersinler. Kar makineleri gönderin, iş makineleri
gönderin. Hakikaten oradaki insanlar çok mahsur kaldılar.
Teşekkür ediyor, saygılar sunuyorum.
BAŞKAN – Teşekkür ederiz Sayın Ögüt.
Sayın Gürkan…
21.- Adana Milletvekili Fatoş
Gürkan'ın, 5 Ocak Adana’nın kurtuluş yıl dönümüne ve Adana Milletvekili Murat
Bozlak’a Allah’tan rahmet dilediğine ilişkin açıklaması
FATOŞ GÜRKAN (Adana) – Teşekkür
ediyorum Sayın Başkanım.
Öncelikle, dün 5 Ocak Adana’mızın
kurtuluş günüydü, bugün Adana-Ceyhan ilçemizin kurtuluş günü. Adana’mızın
düşman işgalinden kurtuluşu için kahramanca mücadele eden Adanalı kahramanları,
ninelerimizi dedelerimizi rahmetle anıyorum, onlara şükranlarımı sunuyorum.
Şehit olanlara Allah’tan rahmet, gazilere şükran ve minnetlerimi sunuyorum.
Allah onlardan razı olsun. 
Bugün, tabii, Adanalı hemşehrilerimizin
de buradan kurtuluş günlerini kutluyorum. Aynı zamanda HDP Adana Milletvekiline
de Allah’tan rahmet diliyorum, gruplarının başı sağ olsun. 
Teşekkür ediyor, saygılar sunuyorum.
BAŞKAN – Teşekkür ederiz Sayın Gürkan.
Sayın Erdoğan…
22.- Muğla Milletvekili
Mehmet Erdoğan'ın, Muğla’nın çevre varlıklarının korunması için Çevre ve
Şehircilik Bakanlığını göreve davet ettiğine ilişkin açıklaması
MEHMET ERDOĞAN (Muğla) – Teşekkür
ediyorum Sayın Başkan.
Çevre ve Şehircilik Bakanlığı diye bir
Bakanlığımız var. Ancak, Muğla’da gerçekleştirilen çevre katliamlarının önemli
bir kısmı bizzat Çevre Bakanlığı tarafından gerçekleştiriliyor. Başta İztuzu
olmak üzere birçok plajımız, Çevre Bakanlığının da ortağı olduğu bir şirket
tarafından usulsüz bir şekilde, olmayan şirketlere ihale edilmektedir. 
Yine, üç yeni termik santral için ÇED
raporu süreci Muğla’da devam ettirilmektedir. Bafa Gölü sahipsiz ve çaresiz.
Orman Bakanlığı plansız ve programsız olarak ormanlarımızı kesmektedir.
Velhasıl Muğla’nın önemli varlıkları AKP iktidarı tarafından yağmalanmaktadır.
Bu talan böyle devam ederse bundan sonra Muğla’da ne turizm yapılabilir ne
tarım yapılabilir ne de arıcılık yapılabilir. Bu talanın bir an önce
durdurularak Muğla’nın en değerli varlığı olan çevre varlıklarının korunması
konusunda Çevre ve Şehircilik Bakanlığını göreve davet ediyorum. 
Teşekkür ediyorum. 
BAŞKAN – Teşekkür ederiz Sayın Erdoğan.

Sayın Bayraktutan… 
23.- Artvin Milletvekili Uğur
Bayraktutan'ın, Artvin Cerattepe’deki altın madeniyle ilgili verilen iptal
kararının Türkiye çevre hareketi için bir onur belgesi olduğuna ilişkin
açıklaması
UĞUR BAYRAKTUTAN (Artvin) – Teşekkür
ediyorum Sayın Başkan. 
Sayın Başkan, yıllardır sürdürdüğümüz
Artvin Cerattepe’de altın madeni çıkartılmasına ilişkin girişimde Rize İdare
Mahkemesi geçen hafta son noktayı koydu. Rize İdare Mahkemesi dün kararını
açıkladı. Bu çıkartılmak istenen maden girişimine ilişkin iptal kararı verdi. Tüm
Artvin’e, tüm Türkiye’ye hayırlı uğurlu olsun diyorum. Artvinliler başından bir
belayı defettiler, yargı kararıyla, kendilerine yapılmak istenen bu mütecaviz
saldırıyı durdurdular. Bunun arkasından bir Danıştay süreci var ama inanıyoruz
ki dosya içerisindeki o muhteşem raporlardan sonra Artvinli Artvin’i koruma
gayretini hukuk kararıyla da tescil etti. Bu ihaleyi alan Cengiz grubuna,
redevansla devretmiş oldukları firmaya hayırlı uğurlu olsun diyorum. Özellikle
Sayın Taner Yıldız’a hayırlı uğurlu olsun diyorum, üstün gayretleri vardı bu
ihale konusunda. Ne demek istediğimi kendisi anlıyor. Bu ihale sonucunda
verilen bu iptal kararı tüm Türkiye’ye ders olmuştur, Türkiye çevre hareketi
için emsal teşkil edilebilecek bir onur belgesi olmuştur. Bu kararı veren Rize
hâkimlerini tebrik ediyorum. 
BAŞKAN – Teşekkür ederiz Sayın
Bayraktutan. 
Sayın Vural… 
24.- İzmir Milletvekili Oktay
Vural'ın, 4 eski bakanla ilgili Meclis Soruşturma Komisyonunun karar vereceği
gün gazetelere bu konuyla ilgili ilan verenler hakkında Meclis Başkanlığının
gerekli girişimlerde bulunması gerektiğine ilişkin açıklaması
OKTAY VURAL (İzmir) – Teşekkür ederim
Sayın Başkan. 
Türk milleti adına egemenlik yetkisini
milletvekilleri Türkiye Büyük Millet Meclisinde kullanır, Anayasa, İç Tüzük çerçevesinde
görevlerini yapar. Hâkimiyet kayıtsız şartsız milletindir. 17-25 Aralık
süreciyle ilgili Adalet ve Kalkınma Partisinin vermiş olduğu önerge
Parlamentoda kabul edilmiş, bir Meclis soruşturma komisyonu kurulmuştur. Daha
sonra Komisyon bu kararı vermiştir. Kararı vereceği gün, maalesef, gazetelerde
parası olanların ilanlarıyla, Türkiye Büyük Millet Meclisinin iradesi tehdit
edilmiştir, baskı altına alınmıştır ve bu konuda başta Adalet ve Kalkınma
Partisinin önergesini imzalayanlar olmak üzere karar alan bütün milletvekilleri
açıkçası bu süreci, Yüce Divandan sonra sonuçlanacak bir süreci bir darbe
girişimi olarak nitelendirerek hakaret etmiştir milletvekillerine. Meclis
Soruşturma Komisyonunun karar vereceği bir günde, açıkçası, bu kararı verecek olanları
sağlam iradesinin gölgesine borçlu olanlar olarak tehdit edenler, aslında,
vesayetçi rejimin, darbeci rejimin, Türkiye Büyük Millet Meclisine ait olan
egemenliği, Türkiye Büyük Millet Meclisini hazmedemeyen postalsız cuntacıların,
darbecilerin ilanıdır. 
Parası olanların ilanla Türkiye Büyük
Millet Meclisine ve milletvekillerine hakaret etmesini aynen iade ediyorum.
Parlamentonun onurunu, milletvekilinin onurunu ve şerefini Meclis Başkanlığı
korumalıdır. Türkiye Büyük Millet Meclisi ilanlarla tehdit edilecek bir makam
değildir. Milletvekilleri birilerinin gölgesine değil, Türk milletine karşı
sorumludur ve onlara karşı borçludur. Bu bakımdan, bu ilanı yapanlar hakkında
Meclis Başkanlığının ivedilikle gerekli girişimlerde bulunmasını, Türkiye Büyük
Millet Meclisini tezyif ve tahkir eden, baskı ve tehdit aracı olarak, bu
ilanla, havuz ilanlarıyla, havuz paralarıyla milletin vekillerini tehdit eden
bu zihniyet, cuntacı, bürokratik, oligarşik bu cunta hakkında gerekli
işlemlerin yapılmasını arz ediyorum.
Teşekkür ederim. 
BAŞKAN – Teşekkür ederiz Sayın Vural. 
Sayın Şafak… 
25.- Niğde Milletvekili Doğan
Şafak'ın, Muğla’nın İztuzu beldesinde yapılacak tabiat katliamından bir an önce
vazgeçilmesi gerektiğine ve emeklilerin, verilen zammı sadakadan az bulduğuna
ilişkin açıklaması
DOĞAN ŞAFAK (Niğde) – Teşekkür ederim
Sayın Başkan.
Ben de Muğla Dalyan bölgesinde,
İztuzu’nda yapılacak olan tabiat katliamının Türk turizmine ağır bir darbe
vuracağını, büyük bir doğal mirasın yok olacağını düşünüyorum. Bundan Hükûmetin
bir an önce vazgeçmesini talep ediyorum.
İkincisi: Emekliler verilen zammı
sadakadan az bulmaktadırlar. 
Teşekkür ederim. 
BAŞKAN – Teşekkür ederiz Sayın Şafak. 
Sayın Akar… 
26.- Kocaeli Milletvekili
Haydar Akar'ın, Bilecik’in bazı ilçe ve köylerinde yoğun kar yağışı nedeniyle
zarar gören seraların onarılması için devletin yardım etmesi gerektiğine
ilişkin açıklaması
HAYDAR AKAR (Kocaeli) – Sayın Başkan,
30-31 Aralık tarihinde yağan yoğun kar yağışı nedeniyle, Bilecik ilinde, Söğüt
ve İnhisar ilçeleri ve köylerinde, özellikle Çaltı, Yakacık ve Koyunlu ve diğer
köylerde toplam 6 bin dönüm sera yıkılmıştır ve bu seraların tekrar onarılarak
kullanılması mümkün değildir. “Marmara’nın Antalyası” olarak adlandırılan bu
bölgede tüm yıl ekim yapılmaktadır. Derhâl bölgeye devlet tarafından yardım eli
uzatılmalı, seraların sökülebilmesi için acil maddi yardım, ayrıca, maliyeti
dönüm başına 15-20 bin TL tutan yeni seraların da devlet desteğiyle,
mart-nisan, yeni ekim dönemine mutlaka yetiştirilmesi gerekmektedir. Ayrıca,
çiftçilerimizin banka borçları, tarım kredi borçları da derhâl ertelenmelidir
diyorum.
BAŞKAN – Teşekkür ederiz Sayın Akar. 
Son olarak Sayın Gök…
27.- Ankara Milletvekili
Levent Gök'ün, AKP’li milletvekillerinin, Meclis Soruşturma Komisyonunun Genel
Kurul oylamasında Cumhurbaşkanının talimatıyla değil kendi vicdanlarına göre
karar vereceklerini umut ettiğine ilişkin tekraren açıklaması
LEVENT GÖK (Ankara) – Teşekkür ederim
Sayın Başkan.
Sayın Başkan, Anayasa’mıza göre
Cumhurbaşkanı, ülkedeki bütün kurulların ve kurumların arasındaki idareyi
sağlayacak, eş güdümü tesis edecek ve ülkenin birlik ve beraberliğini
gerçekleştirecektir. Ama, şu anda Cumhurbaşkanlığı makamında oturan zat, bugün
elçilere vermiş olduğu yemekte, dün Soruşturma Komisyonunun almış olduğu karara
atfen milletvekillerinin de Mecliste Soruşturma Komisyonunun kararının
doğrultusunda karar alacaklarını beyan etmek suretiyle, hepimizin, bütün
herkesin, “Egemenlik kayıtsız, şartsız milletindir.” diyen şu yüce
Parlamentonun onuruyla oynamıştır. Bir Cumhurbaşkanının -hiçbir şekilde
kendisine ait olmayan bir yetkiyi- yetkisi olsa dahi susması gereken bir
konuda, tam da tersine, yolsuzlukların üzerine gidilmesinin ve bu konuda hesap
verilmesinin gerekliliğini anlatması gereken bir konuda milletvekillerine
talimat verir şekilde “Soruşturma Komisyonunun almış olduğu kararın gereğini
milletvekilleri Mecliste yapacaktır.” demesi kadar Türkiye'de Anayasa’nın
ayaklar altına alındığı bir başka dönem de bulunmamaktadır. Böylesi bir
uygulama dünya tarihinde hiç yoktur, ülkemizde de benim hatırladığım kadarıyla
bir ilktir. 
Bir Cumhurbaşkanı düşünün ki
yolsuzlukların -kendisine uzanacağını bildiği yolsuzlukların- üzerine gideceği,
talimatlarını verip aklanmanın yolunu açacağı yerde, kapatılan bir soruşturmayla
ilgili milletvekillerine talimat verme yolunu seçerek anayasal suç işlemiştir.
Böyle bir Cumhurbaşkanını bu ülke taşıyamaz. Umuyor ve diliyorum ki AKP’li
milletvekili kardeşlerimiz namuslu, dürüst ve haysiyetli vicdanlarında bu
konuyu enine boyuna tartacaklar ve kendi vicdanlarına göre karar alacaklar.
Cumhurbaşkanının bu talimatını ellerinin tersiyle itecekler diye umut ediyor ve
bekliyoruz. 
BAŞKAN – Teşekkür ediyoruz Sayın Gök.
Gündeme geçiyoruz. 
Başkanlığın Genel Kurula sunuşları
vardır.
Türkiye Büyük Millet Meclisi
Başkanlığının beş tezkeresi vardır, ayrı ayrı okutup bilgilerinize sunacağım.
VIII.- BAŞKANLIĞIN
GENEL KURULA SUNUŞLARI
A) Tezkereler
1.- Türkiye Büyük Millet
Meclisi Başkanlığının, Van Milletvekili Nazmi Gür’ün AB Uyum Komisyonu üyeliğinden
istifa etmesiyle boşalan Türkiye-AB KPK üyeliği için HDP Grubu Başkanlığınca
bildirilen Mersin Milletvekili Ertuğrul Kürkcü’nün Türkiye Büyük Millet Meclisi
Başkanlık Divanınca uygun bulunduğuna ilişkin tezkeresi (3/1664)
 16 Aralık 2014
Türkiye Büyük
Millet Meclisi Genel Kuruluna
Van Milletvekili Nazmi Gür'ün AB Uyum
Komisyonu üyeliğinden istifa etmesiyle, Türkiye-AB Karma Parlamento
Komisyonundaki (KPK) üyeliği sona ermiştir. Türkiye-AB KPK'da boşalan üyelik
için; 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 2'nci maddesine göre Halkların
Demokratik Partisi Grup Başkanlığınca bildirilen Mersin Milletvekili Ertuğrul
Kürkcü'nün mezkûr Kanun'un 12'nci maddesi uyarınca Başkanlık Divanında yapılan
incelemede uygun görülen üyelik Genel Kurulun bilgilerine sunulur.
 Cemil
Çiçek 
   Türkiye
Büyük Millet Meclisi 
 Başkanı
2.- Türkiye Büyük Millet
Meclisi Başkanlığının, Irak Temsilciler Meclisi Başkanı Selim Cuburi ve Çek
Cumhuriyeti Temsilciler Meclisi Başkanı Jan Hamacek’in beraberlerinde birer
Parlamento heyetiyle birlikte ülkemizi ziyaret etmelerinin Türkiye Büyük Millet
Meclisi Başkanlık Divanının 15/12/2014 tarih ve 85 sayılı Kararı’yla uygun bulunduğuna
ilişkin tezkeresi (3/1665)
22/12/2014
Türkiye Büyük
Millet Meclisi Genel Kuruluna
Irak Temsilciler Meclisi Başkanı Selim
Cuburi ve Çek Cumhuriyeti Temsilciler Meclisi Başkanı Sayın Jan Hamacek'in
beraberinde bir Parlamento heyeti ile birlikte ülkemizi ziyaret etmesi, Türkiye
Büyük Millet Meclisi Başkanlık Divanının 15/12/2014 tarih ve 85 sayılı Kararı
ile uygun bulunmuştur.
Söz konusu heyetlerin ülkemizi
ziyaretleri, Türkiye Büyük Millet Meclisinin Dış İlişkilerinin Düzenlenmesi
Hakkında 3620 sayılı Kanunun 7’nci maddesi gereğince Genel Kurulun bilgilerine
sunulur.
 Cemil
Çiçek 
   Türkiye
Büyük Millet Meclisi 
 Başkanı

3.- Türkiye Büyük Millet
Meclisi Başkanlığının, Amasya Milletvekili Mehmet Naci Bostancı’nın Avrupa
Güvenlik ve İş Birliği Teşkilatı Parlamenter Asamblesi (AGİTPA) Türkiye
Delegasyonu üyeliğinden istifa etmesiyle boşalan üyelik için AK PARTİ Grubu
Başkanlığınca bildirilen Antalya Milletvekili Sadık Badak’ın 19/12/2014 tarih
ve 86 sayılı Türkiye Büyük Millet Meclisi Başkanlık Divanı Kararı’yla uygun
bulunduğuna ilişkin tezkeresi (3/1666)
 24 Aralık 2014
Türkiye Büyük
Millet Meclisi Genel Kuruluna
Amasya Milletvekili Mehmet Naci
Bostancı'nın Avrupa Güvenlik ve İş Birliği Teşkilatı Parlamenter Asamblesi
(AGİT PA) Türkiye Delegasyonu üyeliğinden istifa etmesi sonucunda boşalan
üyelik için, 28/03/1990 tarihli ve 3620 sayılı Türkiye Büyük Millet Meclisinin
Dış İlişkilerinin Düzenlenmesi Hakkında Kanun'un 2'nci maddesine göre Adalet ve
Kalkınma Partisi Grubu Başkanlığınca bildirilen ve mezkûr Kanun'un 12'nci
maddesi uyarınca 19 Aralık 2014 tarihli ve 86 sayılı Başkanlık Divanı Kararı
ile uygun görülen Antalya Milletvekili Sadık Badak'ın üyeliği Genel Kurulun
bilgilerine sunulur.
 Cemil
Çiçek 
   Türkiye
Büyük Millet Meclisi 
 Başkanı

4.- Türkiye Büyük Millet
Meclisi Başkanlığının, Avrupa Parlamentosu Türkiye İlerleme Raporu’na ilişkin
Avrupa Parlamentosu üyeleriyle temaslarda bulunmak üzere Türkiye-Avrupa Birliği
Karma Parlamento Komisyonu Eş Başkanı ve Siirt Milletvekili Afif Demirkıran’ın
12-15 Ocak 2015 tarihlerinde Strazburg’a gitmesinin Türkiye Büyük Millet
Meclisi Başkanlık Divanının 22/12/2014 tarih ve 87 sayılı Kararı’yla uygun
bulunduğuna ilişkin tezkeresi (3/1667)
 26 Aralık 2014
Türkiye Büyük
Millet Meclisi Genel Kuruluna
Avrupa
Parlamentosu Türkiye İlerleme Raporu'na ilişkin Avrupa Parlamentosu üyeleri ile
temaslarda bulunmak üzere Türkiye-Avrupa Birliği Karma Parlamento Komisyonu Eş
Başkanı ve Siirt Milletvekili Afif Demirkıran'ın 12-15 Ocak 2015 tarihlerinde
Strazburg'a gitmesi Türkiye Büyük Millet Meclisi Başkanlık Divanının 22/12/2014
tarihli ve 87 sayılı Kararı ile uygun bulunmuştur.
Söz konusu
ziyaret, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerin Düzenlenmesi Hakkında Kanun'un 10'uncu maddesi gereğince Genel
Kurulun bilgilerine sunulur.
 Cemil
Çiçek 
   Türkiye
Büyük Millet Meclisi 
 Başkanı

5.- Türkiye Büyük Millet
Meclisi Başkanlığının, Ankara Milletvekili Mehmet Emrehan Halıcı’nın mensubu
olduğu Cumhuriyet Halk Partisinden istifa etmesi sonucunda boşalan Avrupa
Konseyi Parlamenter Meclisi (AKPM) Türkiye Delegasyonu yedek üyeliği için CHP
Grubu Başkanlığınca bildirilen İzmir Milletvekili Rıza Türmen’in 15/12/2014
tarih ve 85 sayılı Türkiye Büyük Millet Meclisi Başkanlık Divanı Kararı’yla
uygun bulunduğuna ilişkin tezkeresi (3/1668)
Türkiye Büyük Millet Meclisi Genel Kuruluna
Ankara
Milletvekili Mehmet Emrehan Halıcı'nın mensubu olduğu Cumhuriyet Halk
Partisinden istifa etmesi sonucunda boşalan Avrupa Konseyi Parlamenter Meclisi
(AKPM) Türkiye Delegasyonu yedek üyeliği için, 28/03/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesine göre Cumhuriyet Halk Partisi Grubu Başkanlığınca
bildirilen ve mezkûr Kanun’un 12'nci maddesi uyarınca 15 Aralık 2014 tarihli ve
85 sayılı Başkanlık Divanı Kararıyla uygun görülen İzmir Milletvekili Rıza
Mahmut Türmen'in yedek üyeliği Genel Kurulun bilgilerine sunulur.
 Cemil
Çiçek 
   Türkiye
Büyük Millet Meclisi 
 Başkanı
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, okutuyorum:
B) Meclis Araştırması
Önergeleri
1.- BDP Grubu adına Grup
Başkan Vekili Bingöl Milletvekili İdris Baluken’in, ana dilde eğitim
taleplerinin hayata geçirilmesine katkı sağlamak için yapılması gereken hukuki
düzenlemelerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1167)
Türkiye Büyük
Millet Meclisi Başkanlığına
Ana dilde eğitim dünyada kimlik
politikalarının gündemleştiği 20’nci yüzyılın ikinci yarısından itibaren hem
bireysel anlamda hem de kolektif anlamda varoluşsal bir hak olarak kabul
görmüştür. Ana dilde eğitime hak talepli yaklaşımın gelişmesine paralel olarak
dünyanın bir çok demokratik ülkesinde resmî dil dışındaki ana diller de eğitim
dili olarak kullanılmaya başlanmış, bu hak birçok uluslararası antlaşma ve
mutabakat metninde yer almıştır. Türkiye kamuoyunda da uzun zamandır başlayan
ana dilde eğitim tartışmaları artarak sürmekte, hak talepli yaklaşım kamuoyunun
duyarlılık gösterdiği bir aşamaya doğru evrilmektedir. Bireysel ve kolektif
anlamda ortaya çıkan ana dilde eğitim talepleri konusunda TBMM'nin inisiyatif
alarak, Türkiye kamuoyunda gelişen tartışmalara katkı sunmak üzere hukuksal,
bilimsel, siyasal ve sosyolojik anlamda ön açıcı olması amacıyla Anayasa’nın
98'inci, İç Tüzük'ün 104 ve 105'inci maddeleri uyarınca bir Meclis araştırması
açılmasını dilerim.
 İdris
Baluken
 
 BDP Grup Başkan Vekili
Gerekçe:
Ana dil, insanın heybesidir. Diller
bireylerin ve toplumların düşüncesini, sosyal hayata ilişkin yaklaşımlarını
belirleyen ana öğedir. Deyim yerindeyse varlığın evini oluşturan ana dil,
eğitim üzerinden standardize edilerek hem daha yaygın kullanılmasının
sağlanması hem de dilin yaşaması açısından önemli bir konumda bulunmaktadır.
Ana dilde eğitimin bir hak olarak
tanınması için yapılan tartışmalar tek dil, tek millet gibi toplumsal yapıya ve
farklılıklara uymayan politikaların aşınmasına paralel olarak gelişmiştir. Bu
kapsamda, ana dilde eğitime ilişkin birçok bilimsel çalışma gerçekleştirilmiş,
bu çalışmaların sonuçlarında da ana dilde eğitimin çocukların pedagojik
gelişimlerine önemli oranda katkı sağladığı görülmüştür. Yapılan araştırmalara
göre ana dilde eğitim alan çocuklar, daha hızlı öğrenme süreçlerini yaşamakta,
aynı zamanda ana dilde eğitim çocuklarda başka bir dilin öğrenilmesini de ciddi
anlamda kolaylaştırmaktadır.
Ana dilde eğitime dair bilimsel
çalışmalar, sosyolojik veriler ve siyasal tartışmalar kendisiyle beraber ana
dilde eğitimin uluslararası antlaşmalar ve mutabakat metinlerinde de direkt ya
da dolaylı olarak hak statüsünde güvenceye alınmasını getirmiştir. BM’nin Çocuk
Haklarına Dair Sözleşmesi, Avrupa İnsan Hakları Sözleşmesi, AB Kriterleri ve
Türkiye İlerleme Raporları gibi birçok uluslararası metin ana dilde eğitimin
yapılması için ana dilde eğitimi garantiye alan ve teşvik edici ifadelere yer
vermektedir. Ana dilde eğitimin yapılması hususunda dünya kamuoyunda
tartışmalar tüketilmek üzere olup ana dilde eğitimin bir hak olduğu konusunda
mutabakat vardır.
Ana dilde eğitimin hak olduğundan
hareketle ana dilde eğitimin nasıl yapılacağına ilişkin de tartışmalar
yürütülmekte, devletler çeşitli uygulamalarla bu sorunu da aşmaktadır. Bazı
ülkeler resmî dilin yanında diğer dilleri de öğretirken, bazı ülkeler ise çok
dilli eğitim uygulamalarını hayata geçirmektedir. Örneğin Belçika'da Flamanca,
Fransızca ve Almanca eğitim verilmekteyken, İspanya'da Kastilyaca, Katalanca,
Galicia ve Bask dillerinde eğitim verilmektedir. Türkiye'de çokça tartışıldığı
üzere ABD’de ise eyaletler arası eğitim dili farklılık göstermekte, hangi dilde
eğitim yapılacağına eyalet yönetimleri karar vermekteyken İspanyolca ve Amerika
yerli dillerinde de eğitim verilmektedir. Türkiye'de ise ana dilde eğitim
tartışmaları gerek kamuoyu nezdinde gerekse de yeni Anayasa yapım sürecini
devam ettiren TBMM Anayasa Uzlaşma Komisyonunda sürerken dikkati çeken nokta
ise Hükûmetin ana dilde eğitim üzerinde toplumda geride duran yaklaşımlarıdır.
Hükûmet temsilcilerinden biri Kürtçe eğitimi “şeytana uymak” olarak tanımlarken,
bir diğeriyse Kürtçe’nin medeni bir dil olmadığını ifade etmektedir. Oysa ki,
eğitim sendikalarının yaptığı kamuoyu araştırmalarına göre Türkiye nüfusunun
yüzde 69'u ana dilde eğitimi onaylamaktadır. Kamuoyunun bu duyarlılığı ve
Hükûmetin çağ dışı yaklaşımı sonucunda, Türkiye'de ana dilde eğitim hakkı
talebinde olan cezaevlerindeki mahkûmlar ana dilde eğitimle ilgili engellerin
kaldırılması için süresiz dönüşümsüz açlık grevine başlamıştır. 
Tüm bu uluslararası hukuki
düzenlemeler, uygulamalar ve Türkiye'deki kamuoyu duyarlılığından hareketle
yeni anayasa yazım sürecine, toplumsal hak taleplerine duyarlılık
gösterilmesine, bilimsel ve sosyolojik gerçekliklere uygun düzenlemelerin
hayata geçirilmesine katkı sağlamak üzere hukuksal düzenlemelerin önünü açmak
için bir Meclis araştırması açılmasını talep ediyoruz.
2.- BDP Grubu adına Grup
Başkan Vekili Iğdır Milletvekili Pervin Buldan’ın, cezaevlerindeki açlık
grevleri sonucu ailelerin yaşadığı sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1168)
02/11/2012
Türkiye Büyük Millet Meclisi Başkanlığına
Cezaevlerinde
12/09/2012 tarihinde başlayan ve iki siyasi talebi içeren süresiz dönüşümsüz
açlık grevi bugün itibarıyla onlarca cezaevini kapsamış, açlık grevinde bulunan
tutsak sayısı 683’ü aşmış ve grev 51’inci gününe girmiştir. Tutsakların
aileleri grevdeki çocukları için büyük bir endişe ve acı içindedirler. Aileler
grevin sona erdirilmesi amacıyla açlık grevi, oturma eylemi, basın açıklaması,
siyasi partileri ziyaret gibi eylemler gerçekleştirmektedirler. Bu eylemler
sırasında, aileler, yaşadıkları endişe yetmezmiş gibi güvenlik güçlerinin de
saldırılarına maruz kalmaktadırlar. Tutsak ailelerinin yaşadığı sorunların
araştırılması için tutuklu bulunan BDP Mardin Milletvekili Sayın Gülser
Yıldırım'ın talebi doğrultusunda Anayasa'nın 98’inci ve İç Tüzük’ün 104 ve
105’inci maddeleri gereğince Meclis araştırması açılmasını saygılarımla arz
ederim.
 Pervin
Buldan
 Iğdır
Milletvekili 
 
BDP Grup Başkan Vekili 
Gerekçe:
Bugün, ülkenin en önemli gündemlerinin
başında 66 cezaevinde 683 tutsağın başlattığı ve 51’inci gününde olan süresiz
dönüşümsüz açlık grevi yer almaktadır. Açlık grevinin nedenleri yine ülkenin
acil çözüm bekleyen önemli iki sorunundan kaynaklanmaktadır. Tutsakların
talepleri şunlardır: Ana dilde eğitim ve savunma hakkının anayasal çerçeveye
alınarak tanınması ve Sayın Abdullah Öcalan'ın dört yüz yetmiş gündür avukatlarıyla
görüştürülmemesinin önünün açılması; doğrudan uygulanan tecritin kaldırılması;
sağlık, güvenlik ve özgürlük koşullarının düzeltilerek müzakere sürecinin
başlatılması. Sayın Öcalan İmralı Adası’ndaki özel cezaevinde on üç yıldan
fazla süredir tutukludur. Dört yüz yetmiş gündür avukatlarının görüşmesine
"Koster bozuk." gerekçe gösterilerek engel olunmaktadır. 
Yasal mevzuat, devam eden davalarından
dolayı avukatlarıyla görüşmesini mümkün kılmaktadır. Yasalar buna izin verdiği
için akla gelen tek engel bozuk ve bir türlü tamir edilemeyen kosterdir. Bir
hukuk devletinde kişiye özel bir cezaevi olmayacağı bir yana, savunma hakkının
önündeki fiziksel engellerin kaldırılması ve mahpusun avukatıyla
görüştürülmesinin sağlanması için her türlü önlemin ve tedbirin alınması bir
zorunluluktur. 
Eski bir bakan için yeniden cezaevi
yapan bir iktidarın, Sayın Öcalan'ın avukatlarıyla görüşebilmesi için fiziki
şartları düzeltemiyor güçte olduğunu düşünmek bir aldatmacadır. Kosteri
düzeltemeyen iktidar, Sayın Öcalan’ı tecrit ettiği bu ada yerine Kürt sorununun
çözümü için en önemli kişi olduğu gerçeğiyle müzakere sürecini sağlayabilecek
koşullara ulaştırmalıdır. Cezaevindeki tutsakların da taleplerinin biri budur. 
Ana dilde eğitim ve savunma hakkı
doğuştan gelen ve kişiye sıkı sıkıya bağlı bir haktır. Bu hakkın kısıtlanması
kaldırılması veya engel olunması yaşamın ve ülkenin gerçekleriyle
çatışmaktadır. Demokratik toplumlarda yaşanmayan bu sorunun ülkemizde yol
açtığı sıkıntılar son günlerde büyük bir tıkanmaya yol açmıştır. Hukuki
yollarla bu iki sorunun çözüme kavuşturulmaması cezaevlerinde 700’e yakın
tutsağın bedenlerin açlığa ve dolayısıyla da ölüme yatırmalarına yol açmıştır.
Açlık grevi artık ölüm sınırındadır. 40’ıncı günün geçmesiyle artık ölüm
sınırına getirilen grev ölüm orucuna da dönüşmüş durumdadır. Siyasi iktidarın
duyarsızlığı karşısında çaresiz durumdaki tutsak yakınları, dayanışma amaçlı
açlık grevi, kitlesel yürüyüş, basın açıklaması ve siyasi partileri ziyaret
etmektedirler. Bu eylemleri sırasında bir de güvenlik güçlerinin saldırılarına
maruz kalarak yaralanmaktadırlar. Aileler büyük bir endişe içindedirler. Her an
yakınlarının ölüm haberlerini alacak olmanın üzüntü ve kaygısını
yaşamaktadırlar. Çocuğunun aç olduğunu bilen bir anne veya babanın yaşadığı
acıyı anlamak zor değildir. Bu aileler elli bir gün içinde, yemek yerken,
gülerken, işe giderken büyük bir moral bozukluğu içindedir. Ailelerin bu
süreçte yaşadığı hukuki, maddi ve psikolojik sorunlarını ve çözüm yollarını
araştırmak için komisyon kurulması gerekmektedir.
3.- BDP Grubu adına Grup
Başkan Vekili Iğdır Milletvekili Pervin Buldan’ın, cezaevlerindeki açlık
grevlerinin yol açtığı sağlık problemleri nedeniyle serbest bırakılan
tutsakların yaşadıkları ekonomik ve sosyal sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1169)
02/11/2012
Türkiye Büyük
Millet Meclisi Başkanlığına
Cezaevlerinde 12/09/2012 tarihinde
başlayan ve iki siyasi talebi içeren süresiz dönüşümsüz açlık grevi, bugün
itibarıyla onlarca cezaevini kapsamış, açlık grevinde bulunan tutsak sayısı
683’ü aşmış ve grev 51’inci gününe girmiştir. Geçmişte yaşanan açlık grevleri
sonrasında, grevlerin yol açtığı sağlık problemleri nedeniyle serbest bırakılan
veya tahliye olan tutsakların yaşadıkları ekonomik ve sosyal sorunların
araştırılmasının bugün hâlâ devam eden açlık grevlerinin sona erdirilmesinde
fayda sağlayacağı düşüncesi ile Anayasa'nın 98’inci ve İç Tüzük’ün 104 ve
105’inci maddeleri gereğince Meclis araştırması açılmasını saygılarımla arz
ederim. 
 Pervin
Buldan
 
Iğdır Milletvekili
 
BDP Grup Başkan Vekili
Gerekçe:
Adalet Bakanlığının yaptığı son
açıklamaya göre 66 Cezaevinde 683 tutsak süresiz dönüşümsüz açlık grevinin
51’inci günündedir. 2 tutsak ise açlık grevini 16 Ekim 2012 tarihinden bu
yanadır ölüm orucuna çevirmişlerdir. Açlık grevleri çok önemli iki nedenden
kaynaklanmaktadır. Ana dilde eğitim ve savunma hakkının anayasal çerçeveye
alınarak tanınması ve Sayın Abdullah Öcalan'ın dört yüz yetmiş gündür
avukatlarıyla görüştürülmemesinin önünün açılması, doğrudan uygulanan tecridin
kaldırılması, sağlık, güvenlik ve özgürlük koşullarının düzeltilerek müzakere
sürecinin başlatılması bu iki önemli nedendir. Ana dilde eğitim ve savunma hakkı
bugün çağdaş ve demokratik ülkelerin yaşadığı bir sorun değildir. Bu ülkeler bu
konuyu geçmiş yüzyılda güvence altına almıştır. Ayrıca dünyada iki örnek
dışında hiçbir ülkede bir kişiye özel bir cezaevi ve infaz sistemi
uygulanmamıştır. Tabii, mahkeme ilkesine aykırı bir düzenleme olan İmralı Adası
Cezaevi, devletin kendine güvensizliğinin ve korkularının da bir sonucudur.
Hukuki bir düzenleme ile çözülebilecek nitelikte bir sorunun bugün yüzlerce
insanın hayatına mal edilmek zorunda bırakılması bir hukuk devleti ayıbıdır.
Geçmişte bu ülkede çok kez açlık grevleri yaşanmıştır. 12 Eylül ihtilali
sonrasında siyasi ve politik tutsaklar tarafından açlık grevleri yapılmıştır.
Bunların başında gelen Diyarbakır Askerî Cezaevi, 12 Eylül 1980 askerî
darbesinden sonra yaşanan işkencelerle ön plana çıkmış bugün dahi yaşanan
vahşetle hafızalardan silinememiştir. Diyarbakır Cezaevinde, 1981 ve 1984
yılları arasında açlık grevlerinde, 34 kişi hayatını kaybetmiş, onlarca kişi
sakat kalmıştır. 1996 yılında Adalet Bakanı Mehmet Ağar'ın çıkarttığı Mayıs
Genelgesi olarak bilinen genelgeyi protesto etmek için ülkedeki yaklaşık 43
cezaevinde, toplam 2.174 tutsak açlık grevi ve 355 tutsak da ölüm orucuna
katılmış ve 12 tutsak hayatını kaybetmiş, onlarca tutsak da açlığa bağlı sağlık
problemleriyle karşılaşmıştır. Bir sonraki açlık grevi, 20 Ekim 2000'de birçok
cezaevinde aynı anda başlamıştır. 816 mahkûmun başlattığı açlık grevi, yaklaşık
bir ay sonra ölüm orucuna dönüşmüştür. 1996 ve 2000'li yıllarda açlık grevleri
nedeniyle pek çok mahkûm, özellikle Wernicke Korsakoff Sendromu olmak üzere
açlığa bağlı hastalığa yakalanmıştır. Açlık grevlerinin en kötü sonucu ölümdür.
Fakat sağlık problemleri, yaşanan diğer en büyük sorundur. Bunun yanında açlık
grevleri sonrasında kalıcı sağlık sorunları nedeniyle infazları durdurulan
tutsakların toplumsal hayatta yaşadıkları uyum zorlukları, fiziksel engeller
nedeniyle hayatlarını tek başlarına idame ettirememeleri, çalışamamaları,
sosyal güvenceden yoksun durumda oldukları için sağlık problemlerini
giderememeleri hâlâ yaşanan diğer büyük sorunlardır.
Açlık grevleri sonrasında yaşanan
sağlık problemleri nedeniyle infazları durdurulan veya tahliye olan tutsakların
yaşadığı ekonomik ve sosyal problemlerinin araştırılması için bir komisyon
kurulması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
Sayın Satır, sisteme girmişsiniz,
buyurunuz.
VI.- AÇIKLAMALAR (Devam)
28.- İstanbul Milletvekili
Mihrimah Belma Satır'ın, Ankara Milletvekili Levent Gök’ün yaptığı
açıklamasındaki bazı ifadelerine ilişkin açıklaması
MİHRİMAH BELMA SATIR (İstanbul) – Sayın
Başkan, izninizle kısa bir açıklama yapmak istiyorum.
Biraz evvel Cumhuriyet Halk Partisi
Grup Başkan Vekili arkadaşımızın konuşmalarına karşı bir iki cümle de ben etmek
isterim. “Cumhurbaşkanlığında oturan zat” dedi Değerli Başkanımız. Bu konuda
kendisini kınıyorum. Cumhurbaşkanlığında oturan zat, Sayın Cumhurbaşkanımız Recep
Tayyip Erdoğan, Türkiye’de yapılan seçimlerde yüzde 50’den fazla oy oranıyla
halkın oylarıyla seçilmiş ilk Cumhurbaşkanımızdır. Ayrıca Sayın
Cumhurbaşkanının, seçilmiş iktidara yönelik her türlü baskı ve darbe
girişimlerine karşı “devletin başı” sıfatıyla beyan ve analizlerde bulunması
son derece normaldir. Çünkü Anayasa’nın amir hükmüne göre Cumhurbaşkanı Türkiye
Cumhuriyeti’nin ve Türk milletinin birliğini temsil eder. 
YUSUF HALAÇOĞLU (Kayseri) – Ama
Türkçeyi de aşağılar. 
MİHRİMAH BELMA SATIR (İstanbul) –
İçeride ve dışarıda, cumhuriyetimize ve milletimize yönelik her türlü hukuk
dışı saldırılara karşı beyan ve yorumda bulunması en doğal hakkıdır
kanaatindeyiz. 
Grubum adına bunu paylaşmak istedim. 
Teşekkür ederim. 
YUSUF HALAÇOĞLU (Kayseri) – Ama “Türkçeyle
felsefe yapılmaz, ilim yapılmaz.” der, ayrı bir şey o da. 
BAŞKAN – Teşekkür ederiz Sayın Satır. 
VIII.- BAŞKANLIĞIN GENEL
KURULA SUNUŞLARI (Devam)
C) Duyurular
1.- Başkanlıkça, Kadın Erkek
Fırsat Eşitliği Komisyonunda siyasi parti grubu mensubu olmayan
milletvekillerine düşen 1 üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyurusu
BAŞKAN – Sayın milletvekilleri, Kadın
Erkek Fırsat Eşitliği Komisyonunda siyasi parti grubu mensubu olmayan
milletvekillerine de bir üyelik düşmektedir. Bu Komisyona aday olmak isteyen,
siyasi parti grubu mensubu olmayan milletvekillerinin 12 Ocak 2015 Pazartesi
günü saat 18.00’e kadar Türkiye Büyük Millet Meclisi Başkanlığına yazılı olarak
müracaat etmelerini rica ediyorum. 
İç Tüzük’ün 75’inci maddesine göre
Başbakanlığın bir tezkeresi vardır, okutuyorum: 
A) Tezkereler (Devam)
6.- Türkiye Büyük Millet
Meclisi Başkanlığının, Türkiye Cumhuriyeti Bayındırlık ve İskan Bakanlığı ile
Irak Cumhuriyeti İskan ve İnşaat Bakanlığı Arasındaki Eğitim Alanında Mutabakat
Zaptının Onaylanmasının Uygun Bulunduğuna Dair Kanun Tasarısı’nın Türkiye Büyük
Millet Meclisi İçtüzüğü’nün 75’inci maddesine göre geri verilmesine ilişkin
tezkeresi (3/1669)
Türkiye Büyük
Millet Meclisi Başkanlığına
İlgi: a) 1/10/2010 tarihli ve
B.02.0.KKG.0.10/101-110/4091 sayılı yazımız. 
 b) 22/9/2011 tarihli ve
B.02.0.KKG/101-30/2991 sayılı yazımız.
İlgi (a)'da kayıtlı yazı ekinde
Başkanlığınıza sunulan ve ilgi (b) yazı ile yenilenmesi uygun görülen
"Türkiye Cumhuriyeti Bayındırlık ve İskan Bakanlığı ile Irak Cumhuriyeti
İskan ve İnşaat Bakanlığı Arasındaki Eğitim Alanında Mutabakat Zaptının
Onaylanmasının Uygun Bulunduğuna Dair Kanun Tasarısı"nın Türkiye Büyük
Millet Meclisi İçtüzüğünün 75 inci maddesine göre geri gönderilmesini arz
ederim.
 Ahmet
Davutoğlu
 
Başbakan 
BAŞKAN – Dışişleri ve Bayındırlık,
İmar, Ulaştırma ve Turizm Komisyonlarında bulunan tasarı geri verilmiştir. 
Anayasa’nın 92’nci maddesine göre
Başbakanlığın bir tezkeresi vardır, okutuyorum: 
7.- Başbakanlığın, hudut,
şümul, miktar ve zamanı Hükûmetçe takdir ve tespit olunacak şekilde, Türk
Silahlı Kuvvetleri unsurlarının NATO’nun Afganistan’da icra edeceği kararlı
destek misyonu ve devamı kapsamında yurt dışına gönderilmesi, aynı amaçlara
yönelik olmak üzere yabancı silahlı kuvvetlerin anılan misyona katılmak için
ülkemiz üzerinden Afganistan’a intikali ile geri intikali kapsamında Türkiye’de
bulunması ve bunlara imkân sağlayacak düzenlemelerin Hükûmet tarafından
belirlenecek esaslara göre yapılması için Hükûmete Anayasa’nın 92’nci maddesi
uyarınca iki yıl süreyle izin verilmesine ilişkin tezkeresi (3/1660)
Türkiye Büyük
Millet Meclisi Başkanlığına
Birleşmiş Milletler (BM) Güvenlik
Konseyi'nin 1368 (2001), 1373 (2001) ve 1386 (2001) sayılı kararları
çerçevesinde ve 5 Aralık 2001 tarihli Bonn Konferansı sonuçları uyarınca,
Afganistan Hükümetinin güvenlik durumunun iyileştirilmesi ve kendi güvenlik
kabiliyetlerinin oluşturulmasına yardımcı olmak amacıyla 2001 yılında
Uluslararası Güvenlik ve Yardım Kuvveti (ISAF) oluşturulmuş; 2003 yılında bu
kuvvetin sorumluluk alanı 1510 (2003) sayılı BM Güvenlik Konseyi kararıyla
Kabil'in ötesine genişletilerek, stratejik komuta, kontrol ve eşgüdümü NATO
Daimi Konseyi'nin 16 Nisan 2003 tarihli kararıyla NATO tarafından
üstlenilmiştir.
Türk Silahlı Kuvvetleri, Türkiye Büyük
Millet Meclisinin 10 Ekim 2001 tarihli ve 722 sayılı kararıyla Hükûmete verdiği
yetki temelinde Afganistan'da ISAF Harekâtı’nın başlangıcından beri görev
almaktadır.
NATO liderliğinde icra edilmekte olan
ISAF Harekâtı 2014 yılı sonunda tamamlanacaktır. Bu tarihten sonra NATO'nun
Afganistan'la ilişkilerinin temel unsurlarından birini Kararlı Destek Misyonu
oluşturacaktır. 20-21 Mayıs 2012 tarihlerinde Şikago'da ve 4-5 Eylül 2014
tarihlerinde Galler'de gerçekleştirilen NATO Devlet ve Hükûmet Başkanları
Zirvelerinde alınan kararlar çerçevesinde, 1 Ocak 2015 tarihinde başlatılması
öngörülen Kararlı Destek Misyonu’nun muharip bir nitelik taşımaması ve Afgan
makam ve kurumlarına eğitim, danışmanlık ve yardım sağlamak amacıyla iki yıl
icra edilmesi planlanmakta; Afgan ulusal güvenlik güçlerinin ülke genelinde
güvenlik sorumluluğunu bütünüyle üstlenmesi hedeflenmektedir.
Afganistan'la köklü kardeşlik ve
dostluk ilişkileri bulunan Türkiye, Afganistan'ın millî birliği, bütünlüğü ve
bağımsızlığını her zaman desteklemiş; Afgan halkının barış, istikrar ve refah
içinde yaşamasını teminen, her alanda Afganistan'la dayanışma içinde olmuştur.
Cumhuriyet tarihinin en büyük dış yardım programını Afganistan'da yürütmekte
olan ülkemizin, anılan misyona katkıda bulunmasının, Afganistan'la ikili
ilişkilerimizin ve bölgede izlemekte olduğumuz faal dış politikamızın doğal bir
uzantısını oluşturacağı değerlendirilmektedir.
Bu yaklaşımdan hareketle, hudut, şümul,
miktar ve zamanı Hükûmetçe takdir ve tespit olunacak şekilde, Türk Silahlı
Kuvvetleri unsurlarının NATO'nun Afganistan'da icra edeceği Kararlı Destek
Misyonu ve devamı kapsamında yurtdışına gönderilmesi, aynı amaçlara yönelik
olmak üzere yabancı silahlı kuvvetlerin anılan misyona katılmak için ülkemiz
üzerinden Afganistan'a intikali ile geri intikali kapsamında Türkiye'de
bulunması ve bunlara imkân sağlayacak düzenlemelerin Hükûmet tarafından
belirlenecek esaslara göre yapılması için, iki yıl süreyle izin istenilmesini
Anayasa’nın 92’nci maddesi uyarınca arz ederim.
 Ahmet
DAVUTOĞLU
 Başbakan
BAŞKAN – Başbakanlık tezkeresi üzerinde
İç Tüzük’ün 72’nci maddesine göre görüşme açacağım.
Gruplara,
Hükûmete ve şahsı adına iki üyeye söz vereceğim. 
Konuşma süresi gruplar ve Hükûmet için
yirmişer dakika, şahıslar için onar dakikadır.
Tezkere üzerinde söz alan sayın
milletvekillerinin isimlerini okuyorum: Gruplar adına konuşacak olan sayın
milletvekilleri Halkların Demokratik Partisi Grubu adına Bingöl Milletvekili
İdris Baluken, Milliyetçi Hareket Partisi Grubu adına Ankara Milletvekili
Yıldırım Tuğrul Türkeş, Cumhuriyet Halk Partisi Grubu adına Adana Milletvekili
Osman Faruk Loğoğlu, Adalet ve Kalkınma Partisi Grubu adına İstanbul
Milletvekili Ahmet Berat Çonkar, Hükûmet adına Millî Savunma Bakanı İsmet
Yılmaz; şahıslar adına Isparta Milletvekili Recep Özel, Kırıkkale Milletvekili
Ramazan Can.
Şimdi, ilk konuşmacı olarak Halkların
Demokratik Partisi Grubu adına Bingöl Milletvekili İdris Baluken.
Buyurunuz Sayın Baluken. (HDP
sıralarından alkışlar)
HDP GRUBU ADINA İDRİS BALUKEN (Bingöl)
– Teşekkür ediyorum.
Sayın Başkan, değerli milletvekilleri;
Afganistan’a NATO bünyesinde asker gönderilmesi ve Türkiye topraklarının NATO
askerlerine açılması konusunda verilmiş olan Başbakanlık tezkeresi üzerine
Halkların Demokratik Partisinin görüşlerini aktarmak üzere söz almış
bulunmaktayım. Hepinizi saygıyla selamlıyorum.
Ben konuşmama geçmeden önce 2015
yılının tüm ülkemize, bölgemize, tüm halklarımıza hayırlı uğurlu olmasını,
barış, demokrasi ve özgürlük getirmesini talep ediyorum. Özellikle Meclisimizde
de barışa, demokrasiye, özgürlüğe katkı sunacak olan yasaların güncelleşmesini
ve burada yapılacak olan mesailerle yasalaşmasını yine bütün içtenliğimle temenni
ediyorum.
Değerli milletvekilleri, tabii,
görüştüğümüz tezkerenin konusu son derece önemli. Aslında gönül isterdi ki 2015
yılının bu ilk Genel Kurulunda biz toplumsal barışa, bölgesel barışa katkı
sunacak, demokrasimizi geliştirecek bir reform paketiyle burada mesaiye
başlamış olalım ama maalesef her dönem olduğu gibi uzun bir aradan sonra, bir
tatil döneminden sonra yine askerî tezkereyi öne alan bir gündemle bir araya
gelmiş bulunuyoruz. Bunu tekrar büyük bir talihsizlik olarak
değerlendirdiğimizi ifade etmek istiyoruz. Çünkü, biz genel olarak bu askerî
tezkerelerin hiçbir zaman ne ülkemize ne de muhatap olunan halklara demokrasi,
barış, özgürlük getirmeyeceğini hep ilkesel olarak vurguladık. Bugünkü
tezkereyle ilgili de en başından beri bu ilkesel duruşumuzu buradan ifade etmek
istiyorum.
Değerli milletvekilleri, bildiğiniz
gibi özellikle küresel düzlemde, yeni dünya düzeninin kurgulanan siyasal zemini
11 Eylül saldırılarıyla birlikte âdeta hayata geçti. 11 Eylül saldırılarının
arkasında bulunan güçler de daha sonra hem Orta Doğu’ya hem de Yakın Doğu’ya
güvenlik, demokrasi ve terörizm adı altında büyük operasyonlar, büyük politik
planlamalar uyguladılar ve deyim yerindeyse buradaki halkların tamamını çok
büyük bir buhran kuyusunun içine ittiler. Başta ABD olmak üzere bu Batılı
güçler, küresel, emperyal güçler, kendi çıkarları gereğince yıllarca destek
verdiği rejimleri, yönetimleri tek tek devirdi; bunların yerine demokratik
teklifleri öngörecek halk yönetimlerini başa getirmek yerine kendi devlet
çıkarlarını, kendi emperyal çıkarlarını öne alacak birtakım politikaları
devreye koydu.
Aslında, Orta Doğu’ya ve Yakın Doğu’ya
kan ve barut kokusunu getiren bütün bu planlamaların başlangıcında da
Afganistan’da 7 Ekim 2001 tarihinde yapılan saldırıları burada vermek, burada
tespit etmek son derece önemlidir diye düşünüyoruz. Bu saldırılardan sonra
gerek ABD’nin gerekse de müttefiklerinin terörizm nedeniyle ortaya koymuş
olduğu gerekçelerle birtakım operasyonlar yapıldı, halklara büyük bedeller
ödetildi, deyim yerindeyse Orta Doğu ve Yakın Doğu, sömürgecilik arayışları
adına halklar için tam bir mezarlık hâline getirildi. Biz, 2001 yılından beri
küresel emperyalizmin Orta Doğu ve Yakın Doğu’da yürütmüş olduğu bu
politikalarda da Türkiye’nin âdeta bir ön karakol rolünü oynadığını defalarca
bu kürsüden ifade ettik. Maalesef, bugün önümüze gelen tezkere de Türkiye’nin
hâlâ bu ön karakol rolüne, misyonuna uygun çabasının devam ettiğini ortaya
koyması açısından son derece vahim bir tabloyu önümüze getiriyor. Bir devletin sınırları
içeresinde oradaki halkın iradesini esas almadan asker göndermenin kendisi
güncellenmiş sömürgecilik anlayışının bizce ta kendisidir. Özellikle
Afganistan’da yapılan bu operasyonların bugüne kadar neler getirdiğini Genel
Kurulla biraz paylaşmak istiyoruz. 
Hatırlarsanız, bu NATO askerlerinin
gitmesi, oradaki politikaların devreye girmesinin tamamı Afganistan ve bölge
halkına demokrasi, refah ve huzur getirmeyi amaçlıyordu. Peki, 2001 yılından
bugüne kadar süren bu operasyonlar ve politikalar neticesinde bölgede gerçekten
halkları adına refah, huzur ve güvenlik sağlandı mı diye bir değerlendirme
yapmak sanırım önümüzdeki tabloyu görmek açısından son derece önemlidir. 
Bakın, 2001
yılından itibaren yani Uluslararası Güvenlik Yardım Kuvveti, Taliban örgütü, El
Kaide gibi aşırı birtakım örgütleri bahane ederek Afganistan’a gittiği günden
bugüne kadar sadece yaşanan çatışmalarda 3.485 NATO askeri hayatını kaybetti,
bunlardan 14’ü de Türkiye askeriydi. Yine bu süreç içerisinde NATO’nun yapmış
olduğu bombalamalar da düğün yerlerinden sivil yerleşim alanlarına, köylerden
stadyumlara kadar insanlık adına pek çok suç olacak katliamlar maalesef
insanlık hafızasına, insanlık tarihine kazındı. O tarihten bugüne kadar yaşanan
çatışmalarda 2013 verilerine göre 20 bin insan yaşamını yitirdi, yüz binlerce
insan ağır bir şekilde yaralandı. Yani, NATO ve müttefikleri Afganistan’a
barış, huzur ve güvenlik getireceğiz derken, âdeta ölüm, kan, gözyaşı ve acı
taşıdılar. NATO ve müttefiklerinin bu tutumları orada yaşanan insani krizi her
geçen gün derinleştirdi. Orada halkların iradesini esas alan yönetimler yerine,
bu iradeyi gasbeden kukla yönetimler üzerinden birtakım politikalar hayata
geçirildi. Telafi edilmesi imkânsız hatalarla, halkları düşmanlaştıran bu
politikalarla ve başta insansız hava araçları olmak üzere, savaş uçaklarıyla
yapılan katliamlarla da âdeta Afganistan’daki halklar da Taliban’ın, El Kaide
örgütünün kucağına itildi. 
Bu hatalı
politikaların yansıması sadece Afganistan’da olmadı. Afganistan’da yürütülen bu
yanlış politikalar özellikle Pakistan’dan Bangladeş’e, Suriye’den Nijerya’ya,
Somali’den Irak’a kadar bu aşırı uçta yer alan örgütlerin güçlenmesi için
muazzam bir zemin sundu. Bütün bunların kökeninde de soğuk savaş yıllarında
Sovyetler Birliği’ne karşı El Kaide ve Taliban’ı destekleyen emperyalist
güçlerin âdeta kendi elleriyle yarattıkları bir canavarla muhatap olduklarını
buradan rahatlıkla ifade edebiliriz. Kendi elleriyle yarattıkları canavar ne
zaman Amerika’ya saldırdı, ne zaman Avrupa’ya saldırdı, ondan sonra bu emperyal
güçlerin farklı birtakım politikaları maalesef halklara ölüm getirecek şekilde
tekrar devreye kondu. 
Ülkemizde de
İstanbul’daki özellikle sinagog saldırılarını ve HSBC Bankasına yapılan
saldırıları bu küresel tehdidin bir parçası olarak burada değerlendirebiliriz. 
Değerli milletvekilleri, Afganistan
sadece savaş mağduru olan bir ülke değil; uyuşturucu kaçakçılığı ve insan
kaçakçılığı açısından da âdeta merkez hâline getirilmiş bir ülke. Ve bugüne
kadar yapılmış olan NATO müdahalesi uyuşturucu kaçakçılığı ve insan kaçakçılığı
açısından da her geçen gün kötüleşen bir tabloyu beraberinde getirmiştir.
Afganistan’dan Avrupa’ya ulaştırılan uyuşturucu trafiğinin ve yine insan
ticaretinin merkezinin de Türkiye’den geçtiğini buradan ifade etmemiz
gerekiyor. Afganistan’da yerleşmiş olan El Kaide ve Taliban militanlarının
Türkiye topraklarını kullanarak Irak’a, Suriye’ye giderek orada halklara büyük
zulümler yaşattığını yine ifade etmek istiyoruz. Türkiye, Özgür Suriye
Ordusu’na yardım kılıfı adı altında, bütün bu El Kaide’ye bağlı grupların
Irak’a, Rojava’ya rahatça geçmesini sağlayacak birtakım politikalardan maalesef
bugüne kadar vazgeçmemiştir. Biz özellikle hem El Nusra’nın hem de IŞİD’in
Suriye’de ve Irak’ta güçlenmesinin hatalı NATO politikalarıyla, Türkiye’nin
hatalı politikalarıyla direkt ilişkili olduğunu düşünüyoruz. Başta Türkiye
olmak üzere, Katar’ın ve Suudi Arabistan’ın da bu yanlışlarda büyük payı
olduğunu buradan ifade etmek istiyoruz. Burada eminim ki Sayın Bakan ya da AK
PARTİ adına konuşacak olan konuşmacılar Türkiyeli askerlerin, Türk Silahlı
Kuvvetleri mensuplarının muharip sınıftan olmamasını bir gerekçe olarak önümüze
getirecekler. Ancak biliyoruz ki muharip sınıftan olmamaları önümüzdeki dönemde
de bu aşırı uçların Afganistan’da yaşanan her gelişmeyle ilgili Türkiye’yi
hedefleştirmesi yönünde asla bir engel olmayacaktır. 
El Kaide’nin, IŞİD’in ya da buna yakın
olan aşırı örgütlerin Türkiye içerisinde de çok rahat bir şekilde
örgütlendiklerini, âdeta bütün Orta Doğu’daki örgütlenme omurgasını neredeyse
Türkiye üzerinden şekillendirdiğini de buradan ifade etmek istiyoruz. Rojava’da
yürütülen saldırıların pek çoğunda bu omurgalı, örgütlü gücün nasıl harekete
geçtiğinin biz bire bir tanığıyız. Hele hele son dönemde bu Musul Konsolosluğu
baskınından sonra Sayın Cumhurbaşkanının da ifade ettiği, siyasi ve diplomatik
pazarlıklar üzerinden birtakım takasların yapılması, IŞİD’in, El Kaide’nin en
önde gelen kadrolarının âdeta Orta Doğu coğrafyasına tekrar gönderilmesini de
büyük bir tehlike olarak burada ifade etmek istiyoruz. 
Biz Afganistan’a yardımın asker
göndermekle mümkün olmadığını burada ifade etmek istiyoruz. Afgan halkına
Türkiye yardım etmek istiyorsa oraya doktor, mühendis, öğretmen göndermeli,
orada açılan bilimsel okullara teknik destekler sunmalı, kadınların, gençlerin
bilinçlenmesini sağlayacak çalışmalarda aktif görev almalıdır. NATO
kriterlerine göre yetişmiş olan Afgan polisleri değil, Afgan halkının
kimliğini, dinini, inancını, dilini bilen, ona saygılı olan bir gücün gelişmesi
için bizce çabada bulunmalıdır. Güvenlik odaklı önlemlerin hiçbir zaman sonuç
alamayacağını, güvenlik odaklı önlemler yerine, oradaki halkların barışını,
huzurunu esas alacak birtakım ilişkilenmelerin sonuç alacağını buradan tekrar
ifade etmek istiyoruz. 
Değerli milletvekilleri, bu vesileyle
ben genel olarak da AKP dönemindeki dış politikayla ilgili birkaç hususu burada
vurgulamak istiyorum. Maalesef, sadece Afganistan’da değil, demin ifade ettiğim
gibi, Suriye ve Irak başta olmak üzere, Orta Doğu’nun neredeyse tamamında aşırı
köktenci bazı örgütlerle iş tutan bir dış politika bugün iflasın eşiğine
gelmiştir. Halklar yerine devletlerin çıkarını esas alan, bu konudaki iflas
etmiş politikalarla da devletler yerine artık örgütlerle muhatap olan bir
anlayışın bu dönemde devrede olduğunu ifade etmek istiyoruz. Türkiye, yaptığı
dış politika yanlışları sonrasında giderek yalnızlaşmış, en son başarkadaşı
olan, bu politikaların birlikte başyürütücüsü olan Katar’la bile bir yol
ayrımına gelmiştir. Katar bile bu aşırı köktenci örgütlerle artık arasına bir
mesafe koymuş, Mısır’la ilişkileri düzeltmek üzere yeni birtakım diplomatik
görüşmeleri başlatmıştır. 
Özellikle AKP döneminde Irak, İran ve
Suriye’yle ilişkilerin hangi seviyeye geldiğini, dış politikada hangi
ilişkilerin devrede olduğunu incelememiz bile önümüzdeki dönem açısından
yanlışlardan dönülmesi, doğru politikaların üretilmesi açısından bizce son
derece öğreticidir. Hele hele bu NATO’ya asker gönderme meselesiyle ilgili,
daha önce Libya’ya yapılan bir müdahale sırasında dönemin Başbakanı, şimdiki
Cumhurbaşkanı Sayın Erdoğan’ın yapmış olduğu konuşmayı da eminim ki hepimiz
hafızalarımızda taşıyoruz. “NATO’nun Libya’da ne işi var?” diyerek NATO’nun
böyle bir hakkı olmadığını ifade eden konuşması ve bunu kabul etmeyeceğini
ifade eden açıklamalarından sonra, maalesef, NATO Libya’ya müdahale etti ve
Türkiye de ilk açıklamış olduğu politikaların tam tersi bir noktada saf tutmak
durumunda kaldı. 
Bütün bu dış
politika yanlışlarının, özellikle Neoosmanlıcı birtakım ütopik rüyalarla
beslenen politikalarla beraber Orta Doğu halklarında da büyük bir tepki
yarattığını, büyük bir antipati yarattığını buradan vurgulamak istiyoruz. Hele
hele Rojava’da ve Kobani’de, tüm dünyanın gözleri önünde, tüm dünyanın vahşet örgütü
olarak ilan etmiş olduğu IŞİD’le arasına bile AKP Hükûmeti bugüne kadar tatmin
edici bir mesafe koyamadı. Kobani söz konusu olunca, Rojava söz konusu olunca
oradaki Kürtlerin, oradaki halkların kazanım elde etmemesi üzerine pervasızca
yapılan açıklamalar deyim yerindeyse bütün halklarda -başta Kürt halkı olmak
üzere- büyük bir öfkeyi, büyük bir tepkiyi beraberinde getirdi. Özellikle ilk
dönemlerde AKP ile benzer politikaları savunan pek çok gücün bugün Rojava
gerçekliğini, Kobani gerçekliğini, oradaki Kürtlerin, diğer halkların statü
talebinin meşruiyetini kabul etmek durumunda kaldığı bir dönemde AKP’nin hâlâ
bu politikalarda ısrar etmesini biz büyük bir yanlış olarak burada ifade etmek
istiyoruz. Bütün dünyadan baktığınızda Kobani’deki tablo nettir. Kobani’de ve
Rojava’da insanlığı katletmeye çalışan barbar bir IŞİD örgütü vardır; bunun
karşısında da orada insanlık onurunu kurtarmaya çalışan YPJ-YPG öncülüğünde
bütün halkların birleşmiş olan enternasyonal bir gücü vardır. Dolayısıyla,
Kobani ve Rojava başta olmak üzere, Şengal’le, Irak’la ilgili politikaların
değişme zamanının geldiğini buradan ifade etmek istiyoruz. Dışarıdaki algıda
hâlâ IŞİD’le beraber AKP’nin zikredildiği makalelerden geçilmediğini buradan
ifade etmek istiyorum. IŞİD, Kobani’ye saldırarak, Rojava’ya saldırarak kendi
sonunu getirecek bir bombanın pimini çekmiştir ama bütün dünyadan bakıldığında
bu pimin bir ucunda Türkiye’nin görülmesi son derece dramatik bir durumu
önümüze getirmektedir. Bu yanlıştan bir an önce vazgeçilmesi, Kürt halkının,
oradaki diğer bütün halkların statü talebiyle ilgili meşruiyet zemininde yeni
bir politikanın belirlenmesi hepimiz açısından hayırlı olacaktır
düşüncesindeyiz.
Bakın, değerli
milletvekilleri, ağırlaşan kış koşulları altında tam bir aydır Türkiye’den
Kobani’ye mazot ve tüp gaz geçirilmesi için müsaade istiyoruz. Bunu Türkiye
kendi bütçesinden talep etsin şeklinde bir yaklaşımımız da yok. Ya biz buradan
temin edelim ya da Cizire kantonundan müsaade edilen bir koridorla… Kobani’de
yaşayan siviller için, oradaki insani dramı düzeltmek için mazot ve tüp gaz
geçişine bile tam bir aydır Türkiye engel koyuyor. Kobani’deki istihbaratlarda,
işi bitmek üzere olan IŞİD’in kimyasal silah saldırısı yapacağına dair çok
güçlü veriler var. Tam bir aydır IŞİD’in kimyasal silahlarına karşı Kobani’ye
gaz maskesi gönderme isteğimiz bile Türkiye tarafından yerine getirilmiyor.
Türkiye oradaki kantonlara âdeta düşmanlık edercesine bu insanlık koridorlarını
Kobani halkından, Rojava halkından esirgemeye devam ediyor. Bu anlayışların
büyük zarar vereceğini, bölgesel kaosu artıracağını, ülkemizin barışına hizmet
etmeyeceğini ifade etmek istiyoruz. İçeride yürüyen çözüm sürecinin bir
amacının otuz yıllık çatışmanın kalıcı barışla sonuçlanması, bir diğer amacının
da Orta Doğu’da tarihî bir Türk-Kürt ittifakının oluşturulması olduğunu buradan
tekrar özellikle Hükûmet yetkililerine ifade etmek istiyoruz. 
Biz, bütün bu yanlışlıklardan bir an
önce vazgeçilmesi, Afganistan’la ilgili de güvenliği önceleyen, askerî
tedbirleri önceleyen, askerî tezkereleri önceleyen yaklaşımlardan çok, oradaki
halkların barışını, demokrasisini, özgürlüğünü önceleyen politikalarda
yoğunlaşılmasının doğru olacağını ifade ediyoruz. 
Buradan, Halkların Demokratik Partisi
adına Genel Kurulu saygıyla selamladığımı ifade etmek istiyorum.
Sağ olun. (HDP sıralarından alkışlar) 
BAŞKAN – Teşekkür ederiz Sayın Baluken.

YUSUF HALAÇOĞLU (Kayseri) – Sayın
Başkanım…
BAŞKAN – Buyurunuz Sayın Halaçoğlu. 
YUSUF HALAÇOĞLU (Kayseri) - Sayın
konuşmacı “Cizre kantonu” gibi bir kelime kullandı. Böyle bir kanton yok. 
İDRİS BALUKEN (Bingöl) – Türkiye’de yok
canım.
MEHMET GÜNAL (Antalya) – Cezire mi,
Cizre mi? 
MİLLÎ SAVUNMA BAKANI İSMET YILMAZ
(Sivas) – Öbür taraftakini, Suriye’nin öbür tarafındakini söyledi.
YUSUF HALAÇOĞLU (Kayseri) – El Cezire
o. El Cezire mi, Cizre mi dedi?
MEHMET GÜNAL (Antalya) – El Cezire mi?
Tutanaklara doğru geçsin. 
İDRİS BALUKEN (Bingöl) – Sayın Başkan,
tutanaklara geçmesi açısından ifade edeyim: Rojava’da, şu anda, oradaki
halkların ilan ettiği üç kanton var, Afrin, Kobani ve Cezire kantonu. Demin
konuşmamda bahsettiğim kantonlar bunlar.
YUSUF HALAÇOĞLU (Kayseri) – Cezire mi
Cizre mi, onu anlamadık. 
İDRİS BALUKEN (Bingöl) – Cezire. 
BAŞKAN – Cezire, tamam. 
Milliyetçi Hareket Partisi Grubu adına
Ankara Milletvekili Yıldırım Tuğrul Türkeş. 
Buyurunuz Sayın Türkeş. (MHP
sıralarından alkışlar)
MHP GRUBU ADINA YILDIRIM TUĞRUL TÜRKEŞ
(Ankara) – Sayın Başkan, değerli milletvekilleri; Türk Silahlı Kuvvetleri
unsurlarının NATO’nun Afganistan’da icra ettiği destek misyonunun devamı
kapsamında yurt dışına gönderilmesiyle alakalı düzenlenen tezkere hakkında
Milliyetçi Hareket Partisi Grubu adına söz almış bulunuyorum. Konuşmama
başlarken, yeni yılın ülkemize yeni yılın ülkemize ve milletimize hayırlar
getirmesini Cenab-ı Allah’tan diliyor, yüce Meclisi saygıyla selamlıyorum.
Değerli milletvekilleri, hazır
mevzubahis Afganistan iken, bu fırsattan istifade ederek İslam âleminin içinde
bulunduğu tarihsel döneme genel hatlarıyla temas etmek, bu doğrultuda bir dizi
tespit ve tahlil yapmak istiyorum.
İslam dünyası çok meşakkatli, çetin ve
bir o kadar da hassas bir süreçten geçiyor. Ne hazindir ki, Doğu Türkistan’dan
Filistin’e, Yemen’den Suriye’ye, Nijerya’dan Bangladeş’e ve Batı’nın ta kalbine
kadar 1,5 milyar Müslüman her gün binbir musibete muhatap kalıyor. Kanla,
savaşla, terörle, cinayetlerle, zulümle, zorbalıkla, baskılar ve sindirmelerle,
sistematik imha, inkâr ve asimilasyon operasyonlarıyla, kundaklama, taciz,
tecavüz ve kara propagandalarla bugün İslam dünyası hem içten hem de dıştan
saldırı altındadır.
Değerli milletvekilleri, biraz sonra
değineceğim ve Müslümanlara hayâsızca hücum eden yabancı menşeli tertiplere
geçmeden evvel, bizim de dâhil olduğumuz bu büyük âlemin bir iç muhasebesini
yapmamız gerektiğine inanıyorum. Söz konusu muhasebe, yıllarca dünya
Müslümanlarının hamiliğini yapmış olan Türkiye'de en yoğun ve en kapsamlı
biçimde işletilmelidir. Türkiye Cumhuriyet devletinin bu istikamette millî ve
manevi bir vazifesi vardır değerli milletvekilleri ve sorumluluklarımızı
almanın vakti gelmiş, hatta geçmektedir.
Sormak istiyorum: Kadınların
metalaştırıldığı, alınıp satıldığı, köleleştirildiği bir düzene rıza
gösterebilir miyiz? Oyun yaşındaki erkek çocukların acımasız bir askerî
eğitimden geçirilmesine, küçücük kız çocuklarının, öğrencilerin zorla
evlendirilmesine göz yumabilir miyiz? Bir etnik grubun veya topluluğun lanetli
addedilip yaşadığı topraklardan sürülmek ve katledilmek arasında bir seçime
zorlanmasını hazmedebilir miyiz? İçlerindeki amansız hastalığın bir tezahürü
olarak kafa kesenlerle, marazi eylemlerini dünyanın geri kalanıyla
paylaşanlarla aynı safta yer alabilir miyiz? Resmî ideolojilerin kabul
sınırları dışında kalan din âlimlerinin, cemaat veya parti liderlerinin idama
mahkûm edilmelerine, infaz edilmelerine sessiz kalabilir miyiz? Gencecik
fidanların yetiştirildiği, eğitimden geçirildiği okullara hunharca baskın
yapanlara karşı tahammül gösterebilir miyiz? Bu soruların istisnasız ve
eksiksiz hepsine verilecek tek cevap “Hayır.”dır değerli milletvekilleri. İşte,
Türkiye’mizin millî ve manevi vazifesi tam da bu noktada yani verdiğimiz
“Hayır.” cevabıyla başlıyor.
Değerli
milletvekilleri, şiddetin, hele ki hedef gözetmeyen ve barbarca uygulanan
şiddetin İslamiyet’te katiyen yeri yoktur. İslam, ulaştığı diyarlara barış,
huzur ve merhamet götürür. Düşmanımızı dahi affetmemizi, bugün affetmeyenlerin
yarın affedilmeyeceklerini ilan eden Kur’an-ı Kerim’i kötü emellerine, teröre
alet edenlerle mücadele etmek bizim için, Türkiye için bir manevi vazife olmalıdır.
Değerli milletvekilleri, devletimizin
İslam coğrafyasının birçok bölgesinde çeşitli uluslararası kurum ve kuruluşlar
bünyesinde icra ettiği askerî misyonlar mevcut. Mehmetçik Afganistan, Lübnan,
Mali ve Kosova gibi kritik ülkelerde varlık belirtiyor. Bu, elbette Türkiye
için önemli ve doğrudur fakat yeterli olmadığı da aşikârdır. Türk Silahlı
Kuvvetlerimizin unsurlarının bu bölgelerde hazır bulunmasının yanı sıra ve
belki de en önemlisi, insani ve dinî kuruluşlarımızın da ciddi bir faaliyete
geçmesi gerekmektedir. Bütçede hatırı sayılır bir paya sahip olan Diyanet
İşleri Başkanlığının dışa daha fazla açılması, savaşın, dinî ve mezhepsel
çatışmaların yaşandığı sahalarda daha faal olması lazımdır. Keza, TİKA’nın
faaliyetlerinin de yapılacak stratejik bir planlama ve tercihlerle, dünyanın
belli bölgelerinde yoğunlaşmasının önünü açmak akılcı bir seçim olacaktır.
Hükûmetimiz, belki de iyi niyetle “Aynı anda her yerde olmalıyım.” formülüyle
hareket ediyor ama maalesef neticeler her zaman umulduğu gibi olmuyor. TİKA’nın
her bölgeye eşit ağırlık vermesi, faaliyetleri dünya geneline yaymayı istemesi
belki gurur vericidir ve fakat netice itibarıyla bu istek akim kalmaktadır.
Esas olan, TİKA’nın, uzun vadeli, konjonktürel ve kısır döngülerin ötesinde
kurgulanacak olan bir stratejik planlamayla uygulamalarını hayata geçirmesidir.
Bu anlamda bir dizi tercih yapılmalı ve öncelikler belirlenmelidir. Örneğin,
Kolombiya’ya, Gürcistan’a veya Moldova’ya biraz daha az gidersiniz ama diğer
bir yandan da Afganistan’a, Somali’ye, Yemen’e daha çok kaynak ayırırsınız.
Elbette her tercih bir vazgeçiştir fakat kararlılıkla yapılan tercihlerin
getirilerinin daha çok olacağı da açıktır. 
Değerli milletvekilleri, Diyanet İşleri
Başkanlığının dış faaliyetlerdeki önemini yüce Meclisin kürsüsünden vurgulamak
istiyorum. İslam dünyasının içinde bulunduğu ve az önce tasvir etmeye
çalıştığım karamsar tablonun sebeplerini irdelemeliyiz. Dış müdahaleler
haricindeki iç çekişmelerimizin, kavgalarımızın kaynağı nedir, buna bakmalıyız.
El Kaide, IŞİD, El Şebab, Boko Haram veya Taliban gibi yapılanmaların doğumuna
ve gelişimine hizmet eden faktörler nelerdir, hangileridir, bu soruyu sormamız
lazım. Bu noktada, Türkiye’nin millî, manevi ve özellikle de tarihî
birikimlerinin cevabı bulmamızda belirleyici rolü vardır diye düşünüyorum. Biz,
Yemen’den Kosova’ya, Tunus’tan Filistin’e, Şam’dan Cezayir’e kadar uzanan bir
kuşakta, asırlar boyunca barış sağlamış bir devlet geleneğinin mirasçısıyız. Bu
anlamda Osmanlı İmparatorluğu, Balkanlardan Kuzey Afrika’ya kadar İslam dininin
yaygınlaşmasına, yerleşmesine ve pekişmesine de doğrudan hizmet etmiştir.
Modern Türkiye’nin millî ve manevi misyonunu aldığı tarihsel kaynak da işte tam
bu birikimde aranmalıdır. Diyanet İşleri Başkanlığı ecdadımızın tarihte
gerçekleştirdiği söz konusu büyük atılımın son halkası ve modern temsilcisidir,
en azından öyle olmalıdır. Dolayısıyla, içte sıkışıp kalmak yerine dışa
açılmalı ve hizmetlerini kabul eden ülkelere ulaşmalıdır. Doğrusunu isterseniz,
bu anlamda Diyanet İşleri Başkanına tahsis edilen yüz binlerce dolarlık lüks
makam aracının parasının da İslam dünyasına verilebilecek üstün hizmetlerde
kullanılmasını arzu ederdim. Bu meselenin de altını bu vesileyle çizmek
istiyorum.
Değerli milletvekilleri, İslam dünyası
kendisine şu soruları yöneltmelidir: Türkiye’den niçin bir El Kaide, bir IŞİD,
bir Boko Haram çıkmıyor? Niçin bu musibetler benim ülkemi buluyor? Niçin savaş,
terör ve kan yalnızca benim ülkemdeki Müslümanları buluyor? Bu soruların
sorulduğu an, Diyanet İşleri Başkanlığının yalnız Türkiye için değil, tüm İslam
âlemi için arz ettiği ehemmiyet herkesçe daha iyi idrak edilecektir. Devleti
yönetenleri bu hususta düşünmeye ve inisiyatif almaya davet ediyorum.
Değerli milletvekilleri, biraz da
madalyonun diğer yüzüne bakalım. Elbette dünya Müslümanlarının acılarının tek
sorumluları kendileri, iç çatışmaları, anlaşmazlıkları veya teşkilatsızlıkları
değildir. Örneğin, bugün “DAEŞ” şeklinde anılan ve fakat ilk çıkış yıllarında
“Irak Şam” yani “Levant İslam Devleti” ismiyle faaliyet gösteren IŞİD’i
gözünüzün önüne bir alın. Gerçekten Orta Doğu menşeli olan bir örgüt niçin bir
Batı kavramı olan “Levant” ismini kullansın ki, niye böyle bir isimle çıksın?
Aynı şekilde, bu örgütün lideri olan sözde halifenin 2011-2012 yılları arasında
çekilen bir fotoğraf karesinde bir yabancı senatör ile sohbet hâlinde iken
görüntülenmesine ne diyeceğiz? Yine, söz konusu örgütün yalnızca Müslümanları
öldürmesini, türbeleri, camileri yıkmasını nasıl izah edeceğiz? Bunlar son
derece masumane, doğru ve isabetli sorulardır değerli milletvekilleri. Ve devam
ediyor: Petrol yataklarının, doğal gazın, bu gibi zengin yer altı kaynaklarının
yoğun olarak bulunduğu Orta ve Batı Afrika’nın son dönemlerde karşılaştığı iç
savaşları, darbeleri, bölünmeleri nasıl açıklayacağız? İşte Sudan’ın durumu
ortadadır, Mali’de ve Orta Afrika’da kan gövdeyi götürüyor, Nijerya sapkın bir
örgütle mücadele ediyor, Burkina Faso’da geçtiğimiz aylarda bir askerî darbe
yaşandı. Bunların eş zamanlı yaşanması basit bir tesadüf müdür? 
İşte, Afganistan. Derin bir tarihi,
kültürü ve yeri olan Afganistan’ı afyon ve haşhaş batağına terk ettiler.
Bitmedi, daha da ileriye gidelim. Yemen’de aniden hortlayan mezhep temelli
çatışmaları nasıl yorumlamalıyız? Keza, Somali’de, daha doğrusu uluslararası ticaret
geçiş güzergâhı olan Aden Körfezi’nde bir dönem alıp başını giden korsanlık
faaliyetleri nasıl oluyor da bıçak gibi kesildi? Aranızda Somali’deki
korsanları hatırlayanınız kaldı mı, merak ediyorum doğrusu.
İsrail niçin
ısrarla Gazze’yi, Gazze Şeridi’ni vuruyor değerli milletvekilleri? Niçin Gazze
Şeridi’ndeki Yahudi yerleşim bölgeleri artırılıyor? Salt siyasi, dinî veya
ideolojik sebeplerden mi, yoksa Doğu Akdeniz’deki doğal gaz rezervlerinin
tekeli ve sözde emniyeti için mi? Keza, Mısır’daki darbenin ana sebebi neydi?
Sisi niçin Mursi’ye tercih edildi? Sebep sadece ideolojik miydi? Eminim ki
bugün Doğu Akdeniz’deki münhasır ekonomik bölge dâhilinde gerçekleşen ittifak
sizlere bir şeyler fısıldıyordur, “enerji lobisi” kavramı size bir şeyler
çağrıştırıyordur. 
Değerli milletvekilleri, yönelttiğim bu
sorulara verilecek cevaplardan ziyade, bu sorulardan ders çıkarmalıyız. Ne
için? Uzun vadeli, millî ve partilerüstü bir devlet stratejisi kurgulamak için.
Aslında söz konusu soruların açıldığı tek bir kapı vardır, o da dış
politikadaki buz gibi gerçekçilik yani realizm gerekliliğidir. Burada komplo,
tertip veya tezgâh aramıyorum, sormakla ve sorgulamakla yetiniyorum. Örneğin
“Batı senaryosu”, “Batı oyunu”, “Batı tuzağı” şeklindeki yakınmaları,
eleştirileri veya suçlamaları her gün duyar olduk. 
Değerli milletvekilleri, bu
eleştirilerin aslında bir özeleştiriye evrilmesinin zamanı gelmiştir. Batı
kendi menfaatlerine uygun ve realist bir politika izliyor diye onları nasıl
suçlayabiliriz? Burada niçin biz karşı koyamıyoruz ve niçin kendi
menfaatlerimize uygun bir siyaset üretemiyoruz, tatbik edemiyoruz diye esas
kendimizi eleştirmeliyiz. Türkiye’mizin böyle bir devlet birikimi, kudreti ve
gücü vardır değerli milletvekilleri. Hatamız, başta da ifade ettiğim gibi, millî
strateji yoksunluğumuzdur. Böylesi realist bir politikaya bizim devlet aklımız
da, insan kaynağımız da, siyasetçilerimiz de hazırdır. Yeter ki ortak bir
planlama ve irade olsun. Böylesi bir çizgiye Türkiye'nin olduğu kadar, az önce
de değindiğim gibi, İslam dünyasının da hayati derecelerde ihtiyacı vardır.
Konuşmamın başında üzerinde durduğum millî-manevi misyonumuzun örgüsü de işte
tam bu noktada başlamaktadır. 
Değerli milletvekilleri, son olarak
Batı’da yükselen İslamofobi eğilimleri ve vakalarıyla alakalı da bir çift söz
etmek istiyorum. 2014 Avrupa Parlamentosu seçimlerinde alınan sonuçlar âdeta
bugünlerin habercisi mahiyetindeydi. Avrupa’daki ırkçılık ve İslam düşmanlığı,
sandıktan sonra şimdi de sokağa yansımaktadır. 2011 yılında Norveç’te Breivik’le
harekete geçen sivil haçlı inisiyatifi son olarak Almanya’da PEGIDA örneğiyle
zirve noktalarından birine ulaşmış, Avrupa’da yaşayan Türklere ve Müslümanlara
karşı bir nefret kampanyasına dönüşmüştür. Üzülerek ifade etmem gerekir ki
Hükûmetimizin bu noktada Avrupa devletleri bünyesinde, özellikle de Almanya
nezdinde girişimlerde bulunduğunu duymadım, görmedim. Yine, bu kaygı verici
gelişmelerle ilgili rahatlatıcı hiçbir mesaj da verilmedi kamuoyuna.
Hükûmetimizin ırkçılığın, ayrımcılığın ve nefretin asla ifade özgürlüğü
kapsamına girmeyeceğini, bunun açık bir demokratik zafiyet olduğunu ve
Türkiye'ye ders verenlerin evvela kendi kapılarının önünü, hatta evlerinin
içini temizlemesi gerektiğini Almanya’ya açıkça iletmesi lazımdı diye
düşünüyorum.
19’uncu yüzyılın
sonunda Kaiser II. Wilhelm’in tüm Müslümanların hamisi sıfatını kendiliğinden
üstlendiğini, 20’nci yüzyılın başında Alman halkının Jön Türklere, merhum Enver
Paşa’ya, merhum Gazi Mustafa Kemal Atatürk’e hayranlıkla baktığını, Birinci
Dünya Savaşı esnasında ülkelerinin Müslümanlarla omuz omuza savaştıklarını ne
de çabuk unuttular. Bunların kendilerine hatırlatılması lazımdı diye
düşünüyorum. Avrupa genelinde gitgide çoğalan irili ufaklı sivil haçlı
inisiyatifleri camilerin kundaklanmasından tutun da Türk ve Müslüman kızların
öldürülmesine kadar varan eylemlerle İslam düşmanlığını toplumsal bir temele
yaymak istiyor. Söz konusu gidişata en gür sesle itiraz etmesi gereken Hükûmet
ise anlaşılmaz bir şekilde sessizliğini muhafaza ediyor. Avrupa’da her geçen
gün zemin kazanan sivil haçlı inisiyatifine karşı Hükûmeti gerekli mercilere
Türkiye Cumhuriyeti devletinin rahatsızlığını bildirmeye ve bu mesajları
kamuoyuyla da paylaşmaya çağırıyorum. 
Değerli milletvekilleri, Milliyetçi
Hareket Partisi Grubu olarak, Türk Silahlı Kuvvetleri unsurlarının NATO’nun
Afganistan’da icra ettiği destek misyonunun devamı kapsamında yurt dışına
gönderilmesiyle alakalı düzenlenen tezkere hakkındaki görüşümüz elbette
müspettir ancak son defa altını çizerek söylüyorum, askerî misyonlara katılım
yeterli değildir, kâfi değildir; terörle, savaşla, yıkıcılıkla mücadelede
insani ve manevi tüm imkânlarımızı seferber etmeliyiz. Bunu hem Türkiye’mizin
hem de topyekûn İslam âleminin yüksek menfaatleri için yapmalıyız, sonradan geç
kalmışlığımız, keşkemiz olmasın.
Konuşmama son verirken yüce Meclisi
saygıyla selamlıyorum. (MHP sıralarından alkışlar) 
BAŞKAN – Teşekkür ederiz Sayın Türkeş.
Cumhuriyet Halk Partisi Grubu adına
Adana Milletvekili Osman Faruk Loğoğlu. 
Buyurunuz Sayın Loğoğlu. (CHP
sıralarından alkışlar) 
CHP GRUBU ADINA OSMAN FARUK LOĞOĞLU
(Adana) – Sayın Başkan, değerli milletvekilleri; Afganistan’da NATO’nun icra
edeceği kararlı destek misyonuna ilişkin Başbakanlık tezkeresi hakkında
Cumhuriyet Halk Partisi adına söz almış bulunuyorum. Hepinizi saygıyla
selamlıyorum. 
Bilvesile, 5 Ocak Adana’nın
kurtuluşunun tüm Adanalı milletvekillerimiz adına kutlu olmasını diliyorum. 
Sözlerime başlarken, değerli insan,
topluma ve siyasete önemli hizmetler vermiş Adana Milletvekilimiz Murat Bozlak’a
Allah’tan rahmet, ailesi ve yakınlarına, Halkların Demokratik Partisi Grubuna
başsağlığı diliyorum. 
Değerli arkadaşlar, insanlık için
hayırlı olmasını dilediğim 2015 yılı, ülkemiz açısından çok önemli iç ve dış
gelişmelerin yaşanacağı bir dönem olacaktır. Dış ilişkilerimize, Ermeni
iddialarına kaynak teşkil eden 1915 olaylarının 100’üncü yıl dönümü, bölgemizde
özellikle Suriye ve Kıbrıs bağlamında yaşanması muhtemel gelişmeler 2015’e
damgasını vuracaktır. 
İçeride ise gündemimizin ana
maddelerini genel seçimler, çözüm sürecinin akıbeti, yolsuzluklar, anayasa
tartışmaları, ekonominin kırılgan durumu ve laikliğe yönelik saldırılar
oluşturacaktır. 
Bu noktada bazı gözlemlerde bulunmak
istiyorum. 2015’in bu ilk günlerinde, ülkemiz nerededir diye sorduğumuzda yanıt
nettir ve durum maalesef hiç iç açıcı değildir. Türkiye vahim bir girdap içinde
savrulmaktadır, demokrasi bitmiş, temel hak ve özgürlükler diğer birçok şey
gibi sıfırlanmıştır. Anayasa’mıza göre parlamenter sistemle yönetilmesi gereken
ülkemizde bugün iktidarın gücü fiilen otoriter bir başkanlık sistemine
dayanmaktadır. AKP iktidarı, ayak bağı olarak gördüğü erkler ayrılığını rafa
kaldırmış, her kararın tek bir kişi tarafından belirlendiği bir yönetim tarzını
benimsemiştir. Cumhurbaşkanı yürütme erkini tamamen uhdesine almış gibi hareket
etmekte, bu duruma sessiz kalmayı onuruna yedirebilen Başbakan ise sanki öyle
değilmiş, yürütmenin başı kendisiymiş gibi davranmaktadır. Kararları alan makam
icraattan sorumlu değildir, yürütmeden sorumlu olan Başbakan ise kararları alan
makam değildir. Hiçbir ülkede, hiçbir rejimde benzeri olmayan, siyaset bilimine
yeni bir kavramla geçmesi beklenen bu tuhaf durumu Türkiye’miz her gün
yaşamaktadır. Daha dün, “Yolsuzluk yapan kardeşim dahi olsa kolunu keserim.” diye
şeriatçı bir çıkışın sahibi bir Başbakana rağmen, ilgili soruşturma
komisyonunun AKP’li üyeleri başka bir kaynaktan aldıkları talimat uyarınca 4
bakanın Yüce Divana sevkine “Hayır.” demişlerdir. AKP, ne yazık ki Türk siyasi
tarihinde doldurulacak kara bir sayfa bırakmamakta ve utanç zincirine yeni
halkalar eklemekte kararlı gözükmektedir. Yalnız, uyarıyorum: Burada kaldırılan
ellerle vicdanlara vurulan darbeler fani ve geçici, adalet ise baki ve
ebedidir. Suçlular adalet önünde, vicdanlar ise ahirette bir gün mutlaka hesap vereceklerdir.
Halka vereceğiniz hesabı elinizdeki geçici iktidar gücüyle ancak
erteleyebilirsiniz ama sonunda hesap vermekten kaçamazsınız. 
Değerli arkadaşlar, hukukun üstünlüğü
ve yargının bağımsızlığına yürütme tarafından indirilen darbelerle demokrasimiz
en ağır kayıplarını vermiştir. Demokrasinin teneffüs ettiği oksijen olan
adaletin bugün ülkemizde sadece kırıntıları kalmıştır. Bugünlerde, bir yerde
adalet tecelli ettiğinde olağanüstü bir olay olmuş gibi hepimiz seviniyoruz.
Oysa adalet, gerçek demokrasilerde önemli ancak sıradan ve kimseyi şaşırtmayan
bir süreçtir. Biz ise adaletin kırıntılarıyla yetinmek durumunda bırakılıyoruz,
bu kadarını da nesilleri tüketilmeye çalışılan, sorumluluk sahibi, cesur ve
dürüst hâkim ve savcılarımıza borçluyuz. 
Kalıcı ve kapsamlı etkileri bakımından
derin hasar gören bir diğer alan ise eğitim sistemimiz olmuştur. Bilime dayalı
eğitime son verilip inanca dayalı, dogmatik ve çağ dışı medrese düzenine
geçilerek, bilim ve bilimsel kuruluşlar yozlaştırılarak cumhuriyetimizin
harcını oluşturan laiklik ilkesi de eğitim yoluyla bitirilmek istenmektedir.
Çocuklarımızın ve gençlerimizin geleceği karartılmakta, beyinleri safsatalarla
işgal edilmektedir. Gelecek nesillerin zihinlerine ve bir ülkenin geleceğine eğitim
sistemi üzerinden dayatılmaya çalışılan bu gerici anlayışın ülkemize maliyeti
çok ağır olacaktır. Sovyetler döneminde, komünist rejimin en büyük günahının
insanların hayallerini öldürmesi olduğu söylenir, meğer bundan da beteri
varmış. Bugün, AKP iktidarına mahsus eğitim anlayışıyla insanların
yaratıcılığına, sorgulama yeteneklerine gem vurulmak, korkan, itiraz etmeyen,
biat eden bireyler ve bu dogmatik anlayışa itiraz edenleri susturacak kindar
nesiller yetiştirilmek istenmektedir. 
Değerli milletvekilleri, 2015 yılı uzun
süredir sözü edilen çözüm sürecinin akıbeti bakımından da kritik bir yıl
olacaktır. Gerçek bir karşılığının olmamasına, varlığı iddia edilen içeriğinin
ve takviminin hâlâ meçhul olmasına rağmen, Cumhuriyet Halk Partisi olarak kan
akışının durmasının kalıcı hâle gelmesi için çözümden yana olduk. Eleştirdik
ama engelleyici olmadık. Kendimiz yapıcı önerilerde bulunduk, önerilerimizi
Hükûmete götürdük, yasa teklifi verdik ancak kaygılıyız. Kaygımızın ana
kaynağı, AKP’nin daha önce defalarca yaptığı gibi, çözüm sürecini seçimler
öncesi Kürt yurttaşlarımızın oylarını çelmeye yönelik siyasi bir taktik olarak
kullanmakta olması yolundaki güçlü kanaattir. Görünen odur ki AKP ile PKK
arasındaki tüm pazarlıklar Hükûmetin bile hâlâ terörist olarak nitelendirdiği
PKK’nın başı Abdullah Öcalan’ın serbest bırakılması noktasında
düğümlenmektedir. Öcalan’ın akıbeti gerçek, kapsamlı ve kalıcı bir çözümün
yerine geçerse AKP hedefine ulaşır, Kürt yurttaşlarımız zafer elde ettiklerini
düşünerek kutlamalar yapar fakat çözümsüz bırakılan Kürt meselesi topluma orta
ve uzun vadede büyük zarar verir. Bundan üç yıl önce, 5 Ekim 2011 tarihinde
yine bu kürsüden yaptığım konuşmada ifade ettiğim üzere, çözüm için nihai
mekânın AKP-PKK gizli müzakere masası değil bu yüce Meclis olduğunu tekrar
hatırlatmak isterim. 
Saygıdeğer milletvekilleri, 2015
yılında ülkemizin karşı karşıya kalabileceği en olumsuz gelişmelerden biri,
Amerika Birleşik Devletleri Kongresinin Ermeni soykırımı iddialarını
destekleyen bir karar alma olasılığıdır. Zira, AKP’nin dış politikada yarattığı
enkazın da katkılarıyla Amerika Birleşik Devletleri’nde bütün taşlar
Ermenilerin lehine dizili gözükmektedir. Başkan Obama, soykırım öyküsünü kabul
ettiğini peşinen ilan etmiş ve bunu Türkiye ziyareti sırasında bile teyit etmiş
bir siyasetçidir. Bugün, Amerikalıların deyimiyle “topal ördek” konumunda olan
Obama, iç ve dış baskılara karşı güçlü değildir. Üstelik, Türkiye-Amerika
ilişkilerinde şu sıralarda yaşanan, özellikle Orta Doğu’daki gelişmeler ve terörle
mücadele konularındaki sıkıntılar hem Amerika’daki Ermeni baskısının daha fazla
hissedilmesine neden olmakta hem Kongre karşısında Başkan Obama’yı zayıf
düşürmektedir. Öte yandan, cumhuriyetçi ve demokrat farkı gözetmeksizin gerek
Senato gerek Temsilciler Meclisinde Ermeni iddialarını onaylayacak çoğunluklar
her zaman olmuştur. Dolayısıyla, bugüne kadar Kongreden bir soykırım kararının
çıkmamış olmasının nedeni yeterli sayısal çoğunlukların bulunamaması değil,
Amerikan yönetimlerinin ulusal çıkar savını kullanarak Kongreyi frenlemiş
olmasıdır. AKP’nin izlediği iç ve dış politikalar nedeniyle Beyaz Saray,
Türkiye bağlamında ulusal çıkar kartını bu sefer kullanmayabilir. 
Kısacası, 2015’te Başkan Obama’nın
Kongreyi durdurması bir hayli zor görünmektedir. Ayrıca, Kongre üzerindeki
Ermeni baskıları karşısında Türkiye’nin hep yanında yer alan güçlü Yahudi
lobisi de Türkiye-İsrail ilişkilerinin olumsuz durumu nedeniyle artık yanımızda
değildir. Ayrıca, IŞİD’e militan ve silah desteği verdiği iddiaları nedeniyle Türkiye’nin
uluslararası toplumda giderek daha fazla zan altında kalması da Kongrenin
kararını etkileyebilecektir. 
Amerikan Kongresinden çıkacak bir
soykırım kararı niçin önemlidir? “Birçok karar gördük, bir tane de oradan
çıksın.” diyenleriniz olabilir. Yanıt: Çok nedenle ve diğer ülkelerin benzer
karar yasalarından farklı anlam ve sonuçları olacağı için önemlidir. 
Birincisi: Böyle bir karar
Türkiye-Amerika ilişkileri üzerinde yıkıcı bir deprem etkisi yapar ve etkileri
siyasi ve stratejik boyutlarda derin ve kalıcı olur. 
İkincisi: Bu doğrultuda henüz karar
almamış ülke parlamentolarını Ermeni tezleri lehinde etkiler. 
Üçüncüsü: Olası Kongre zaferiyle,
Ermeni tarafı eylemlerine ciddi moral takviyesiyle devam eder. 
Dördüncüsü ve en önemlisi olarak:
Ermeni tarafı, bugüne kadar toplumsal ve siyasal planda yürüttüğü mücadelesini
Amerikan Kongresinin kararıyla hukuki plana taşıyacak manivelaya erişmiş olur.
Ermeni tarafının hedefi sadece soykırım öykülerini kabul ettirmek değil, ayrıca
Türkiye’ye ağır bir bedel ödetmektir. İşte, bu nedenlerle, Kongre kararının
özel anlam ve önemi vardır. Çünkü bu karar, Türkiye’den toprak, mal ve
mülkiyetlerin iadesi, mülklerin iadesi, tazminat ve sigorta bedellerinin
ödenmesi taleplerinin ABD mahkemelerine götürülmesinin önünü açacaktır. Toprak
taleplerinin ciddiye alınacak bir yanı yoktur ancak diğer unsurlar ciddidir.
Amerikan mahkemeleri, şimdiye kadar Ermeniler tarafından açılan bu tür davaları
“Bunlar siyasi yönü de olan davalardır, Amerikan yönetiminin bu konuda ulusal çıkarlara
işaret eden yol gösterici bir kararı yoktur.” gerekçesini de öne sürerek ret
yoluna gitmişlerdir. Dolayısıyla, Ermeni iddialarını destekleyen bir Kongre
kararı, içeriğine de bağlı olarak, Amerikan mahkemelerinde Türkiye aleyhinde
çok sayıda dava açılmasının önünü açacak ve bu davalardan Türkiye aleyhinde
kararlar çıkmasını mümkün kılacaktır. Amerika’daki bu olumsuz potansiyel,
Avrupa’da, ilgili Avrupa Birliği çerçeve kararına göre üye ülkeler tarafından
yapılacak yasal düzenlemelerle birleştiği takdirde, benzeri davalar münferit
Avrupa ülkelerinde ve Avrupa mahkemelerine de gelebilecektir. Özetle, ülkemizi
Amerika ve Avrupa’yla ilişkilerimizde tam bir hukuki kâbus senaryosu beklemekte
olduğunu göz önünde tutmamız gerekmektedir. Ne biz Ermenilerin ne de Ermeniler
bizim tarih öykümüzü kabul etmeyeceğine göre, ortak bir buluşma noktası
aramamız şarttır. Böyle bir uzlaşı şansı taraflardan birinin diğerine
görüşlerini kabul ettirmesi ihtimalinden çok daha güçlü ve fazladır. Bu
nedenle, 2015 yılının bir büyük kırılma noktası değil, iki tarafın uzlaşarak
buluşacağı bir nokta olması için çalışmalıyız. Ortak tarihimizden
korkmadığımızı, Ermenilere düşman olmadığımızı, tam aksine onlarla tarihsel
dostluğumuz olduğunu göstermeliyiz. Kuşkusuz, Hükûmet ve kurumlarımız
tarafından yapılmakta olan çok yönlü hazırlıklar vardır ancak bunlar uzlaşı
önermekten uzak, savunma odaklı hazırlıklar olduğu için, etkileri muhtemelen
sınırlı olacaktır. Dolayısıyla, bu hazırlıklara ek olarak başka yaklaşımlar da
geliştirmeliyiz. Öncelikle, Türkiye Büyük Millet Meclisinin oy birliğiyle
yaptığı 13 Nisan 2005 tarihli deklarasyon doğrultusunda yeni bir girişim
başlatılabilir. Yapılabilirse böyle bir girişimin mahiyeti yine bu çatı altında
belirlenmelidir. 
Sayın Başkan, değerli milletvekilleri;
Kıbrıs, Suriye, Irak, bölgesel Kürt dinamikleri, Arap Baharı, Dağlık Karabağ ve
Ukrayna gibi sorunlara zamanımız kalmadığı için değinmeyeceğim. Ancak, 2015
yılında bu saydığımız konulardaki gelişmeler de ülkemizi doğrudan etkilemeye
devam edecektir. Eğer Davutoğlu’ndan bir enkaz olarak miras kalan mevcut dış
politika yönelimleri köklü bir değişikliğe uğramazsa dünyada ve bölgemizde
yaşanan gelişmelerin ülkemiz için olumsuz etkileri artarak, yoğunlaşarak devam
edecektir. 
Sayın Başkan, bu genel çerçeveyi
çizdikten sonra, şimdi Afganistan tezkeresi konusuna geçmek istiyorum. NATO’nun
Afganistan’da icra edeceği Kararlı Destek Misyonu kapsamındaki bu tezkerenin
süresi ve amacı bellidir. Cumhuriyet Halk Partisi, temelleri Mustafa Kemal
Atatürk tarafından atılan Türkiye-Afganistan dostluğunun her zaman yanında
olmuş, bu dostluğun bütün dönemlerde güçlenmesini ve iki kardeş halkın
dayanışmasının her koşulda sürmesini savunmuştur. Afganistan’da haziran ayında
ikinci turu yapılan başkanlık seçimlerinin sonuçları üzerinde nihayet mutabakat
sağlanmış ve Başkan Eşref Gani ile rakibi Abdullah Abdullah ortaklığında,
bakanlıkların eşit olarak bölüneceği bir millî birlik hükûmeti kurulması
kararlaştırılmıştır. Bu girişimin başarıyla sonuçlanması Afganistan’ın
geleceği, Afganistan’a olan dış desteğin kesintisiz sürmesi, özellikle Afgan
halkına daha iyi ve sağlıklı yaşam koşullarının sağlanması açısından hayati
önem taşımaktadır. 
Türkiye, bütün
iktidarlar döneminde, mevcut iktidar dönemi dâhil, Afgan halkıyla birlik içinde
olmuş ve son yıllarda yaptığı katkıyı çeşitlendirip zenginleştirerek Afgan
kardeşlerimizle dayanışmamızı güçlendirmiştir. Bunu olumlu karşılıyoruz ve bunu
takdir ediyoruz.
Önümüzdeki
Afganistan tezkeresi, Birleşmiş Milletler Güvenlik Konseyinin kararları
çerçevesinde NATO tarafından üstlenilen yardımların sürmesini sağlayacak
düzenlemeler öngörmektedir. Tezkerede, Mehmetçiğin -muharip bir görevi yine
olmayacak- sadece eğitim, danışmanlık ve yardım işlevleriyle iştigal etmesi
öngörülmektedir. Yabancı askerlerin Türkiye üzerinden gidiş ve gelişleri ise
Afganistan bağlamında bugüne kadarki uygulamaların devamı niteliğindedir.
Bildiğiniz üzere, ISAF çerçevesinde de üçüncü ülkelerin askerleri Almanya’dan,
Amerika’dan, diğer ülkelerden Samsun, Trabzon gibi illerimiz üzerinden
Afganistan’a gitmişler, dönüşlerinde de yine aynı güzergâhları
kullanagelmişlerdir. 
Sonuç olarak,
Cumhuriyet Halk Partisi Grubumuz Afganistan tezkeresine olumlu oy verecektir.
Tezkerenin kardeş Afgan halkı ve Afganistan için hayırlı olmasını diliyor,
hepinizi tekrar saygıyla selamlıyorum. (CHP ve MHP sıralarından alkışlar)
BAŞKAN –
Teşekkür ederiz Sayın Loğoğlu. 
Adalet ve
Kalkınma Partisi Grubu adına İstanbul Milletvekili Ahmet Berat Çonkar.
Buyurunuz Sayın
Çonkar. (AK PARTİ sıralarından alkışlar)
AK PARTİ GRUBU
ADINA AHMET BERAT ÇONKAR (İstanbul) – Sayın Başkan, değerli milletvekilleri;
Türk Silahlı Kuvvetleri unsurlarının NATO’nun Afganistan’da icra edeceği Kararlı
Destek Misyonu ve devamı kapsamında yurt dışına gönderilmesi, aynı amaçlara
yönelik olmak üzere yabancı silahlı kuvvetlerin anılan misyona katılmak için
ülkemiz üzerinden Afganistan’a intikali ile geri intikali kapsamında Türkiye’de
bulunması ve bunlara imkân sağlayacak düzenlemelerin Hükûmet tarafından
belirlenecek esaslara göre yapılması için Hükûmete Anayasa’nın 92’nci maddesi
uyarınca iki yıl süreyle izin verilmesine ilişkin Başbakanlık tezkeresi
üzerinde AK PARTİ Grubu adına söz almış bulunuyorum. Bu vesileyle yüce Meclisi
saygıyla selamlıyorum.
Ülkemizin
Afganistan’la kökleri tarihe dayanan dostluk ve kardeşlik bağları
bulunmaktadır. İlişkilerimiz, 1921 tarihindeki ittifak anlaşmasıyla ahdi bir
temele oturtulmuş, söz konusu anlaşma çerçevesinde ülkemiz, Afganistan’a
çeşitli alanlarda yardımlar sağlamıştır. 
Genç Türkiye’yi tanıyan ikinci devlet
olan Afganistan, ülkemizin dış politika öncelikleri arasında yer almaktadır. Bu
çerçevede Türkiye, Afganistan'ın millî birliğini, bütünlüğünü, bağımsızlığını
ve modernleşme çabalarını desteklemiş ve Afgan halkının refah içinde yaşamasını
teminen Afganistan’la dayanışma içinde olmuş; mülki, askerî, kültür, eğitim ve
sağlık gibi temel alanlarda devlet kurumlarının gelişmesinde önemli rol
oynamıştır. 
1932-1960 yılları arasında ülkemiz,
Afganistan’a öğretmen, doktor, subay ve çeşitli alanlarda birçok uzman
göndermiştir. Bu yakın dostluk ve iş birliği, Afganistan'ın Sovyetler
Birliği’nin etkisi altına girmesine kadar devam etmiştir. Ülkemiz,
Afganistan’ın 1989 yılında Sovyetler Birliği işgalinden kurtulmasından günümüze
kadarki süreçte Afganistan'a istikrar ve barış getirilmesine yönelik çabalara
katkıda bulunmayı kararlılıkla sürdürmüştür. 
Afganistan’la mükemmel düzeyde seyreden
ikili ilişkilerimiz Sayın Cumhurbaşkanımızın 18 Ekim 2014 tarihinde Afganistan’a
gerçekleştirdiği resmî ziyaretle taçlandırılmıştır. Söz konusu ziyaret, kırk
altı yıl aradan sonra Türkiye’den Afganistan’a Cumhurbaşkanı düzeyinde yapılan
ilk ziyaret olmuştur.
Değerli milletvekilleri, hepimizin
malumu olduğu üzere, 1970’lerin sonundan itibaren işgal ve iç savaşın
istikrarsızlığa sürüklediği Afganistan’da terör örgütleri barınma imkânı
bulmuşlardır. 11 Eylül 2001 tarihinde ABD’de gerçekleştirilen terör eylemleri;
istikrarsızlık içindeki ülkelerin yalnız kendi toplumları için değil, tüm
uluslararası toplum için de birer tehdit oluşturduğunu bizlere acı bir biçimde
göstermiştir. Bu çerçevede, istikrarın yeniden hâkim kılınması amacıyla
Afganistan’da NATO öncülüğünde 2001 yılında başlatılan ISAF Harekâtı’yla
bağlantılı geçiş süreçleri devam etmektedir. 
Afgan halkı, 2014 yılında düzenlenen
cumhurbaşkanlığı seçimlerine yüksek oranda katılım sağlayarak ülkesinin
geleceğini bizzat belirleme kararlılığını uluslararası topluma göstermiştir.
Siyasi geçiş sürecinin en önemli unsurunu teşkil eden cumhurbaşkanlığı
seçimleriyle, Afganistan’da yönetim ilk defa demokratik yollardan el
değiştirmiştir.
Bununla birlikte, Afganistan’da geride
bıraktığımız on üç yılın kazanımları hâlen kırılganlığını korumaktadır. Çeyrek
yüzyılı aşkın süredir devam eden işgal ve iç çekişmeler nedeniyle büyük
tahribata uğramış olan Afganistan, dünyanın en fazla yıkıma uğramış
ülkelerinden biridir. Sosyal göstergeleri en düşük seviyelerde yer almakta olup
halkın büyük bölümünün hâlen elektrik, temiz su, temel sağlık ve eğitim
hizmetlerine erişimi, maalesef, bulunmamaktadır. 
Birleşmiş Milletlerin tahminlerine
göre, hâlen Afganistan'ın gayrisafi millî hasılasının yüzde 60'ı afyon
üretiminden temin edilmektedir. Farklı kaynaklara göre ise halkın yüzde 50 ila
yüzde 80’inin günlük geliri 1 doların altındadır. Bu itibarla, uluslararası
toplumun Afganistan’a güvenlik, kapasite oluşumu ve kalkınma alanlarında
desteğini sürdürmesi büyük bir önem taşımaktadır.
Türk-Afgan dayanışmasının bir
göstergesi olarak ülkemizin 2001 yılından itibaren ikili planda Afganistan’da
yürüttüğü kalkınma programı, 300 milyon doları aşan mali değeriyle, Türkiye’nin
bugüne kadar bir ülkeye gerçekleştirdiği en büyük dış yardım programı olmuştur.
Son olarak, ülkemiz, 2015-2017 döneminde, Afganistan’ın kalkınmasına proje
temelli olarak 150 milyon dolar tutarında katkı yapmayı taahhüt etmiştir. 
Sayın Başkan, değerli milletvekilleri;
ülkemiz, Afganistan’ın kalkınmasına büyük bir önem vermektedir. Bu kapsamda,
Türkiye, bugüne kadar Afganistan’da 800’ü aşkın proje gerçekleştirmiştir.
Kardeş Afgan halkı arasında etnik ayrım gözetmeden yapılan bu yardımlar,
Afganistan’daki 34 vilayetin tamamında en az birer proje olarak hayat
bulmuştur. 
Ülkemizin Afganistan’a yaptığı kalkınma
yardımlarında en büyük pay eğitime ayrılmıştır. Türkiye, bugüne kadar
Afganistan’da 85 okul inşa etmiş, 700 binden fazla Afgan vatandaşı ülkemizin
inşa ettiği okullarda eğitim hizmetlerinden yararlanmıştır. 
Afganistan’a yapılan kalkınma
yardımlarının ikinci büyük kalemini sağlık hizmetleri oluşturmaktadır. Toplam
214 projenin gerçekleştirildiği sağlık alanında, 17 hastane ve klinik inşa
edilmiş ve onarılmıştır. 2 hastane ve 2 klinik son beş yıldır ülkemiz
tarafından işletilmekte olup bugüne kadar yaklaşık 3,5 milyon Afgan, ülkemizin
işlettiği hastane ve kliniklerin sunduğu sağlık hizmetlerinden yararlanmıştır. 
Sağlık alanında Afganistan’a
uluslararası toplum tarafından sunulan en büyük katkılardan birini Aliabad
Hastanesi Projesi’nin teşkil etmesi beklenmektedir. Söz konusu proje
kapsamında, ülkemizin önümüzdeki beş yıl için 150 milyon dolar tahsis etmesi
planlanmaktadır. 
Kalkınma yardımlarının diğer bir
kalemini ulaştırma ve depolama hizmetleri oluşturmaktadır. Bu alanda, yol
inşaatı, asfaltlama, köprü inşaatı ve onarımı gibi toplam 20 proje gerçekleştirilmiştir.
Tarım, ormancılık, balıkçılık, altyapı, sulama ve sivil havacılık Afganistan’a
yaptığımız kalkınma yardımlarındaki diğer alanları teşkil etmiştir. 
Kültür ve sosyal barışa katkı alanında
43 proje hayata geçirilmiştir. Bu alandaki katkılarımız çerçevesinde Türk-Afgan
Mevlâna Celâlettini Rûmi üniversitesinin kurulması çalışmaları devam
etmektedir.
Acil ve insani yardımlar kapsamında da
toplam 51 proje gerçekleştirilmiş, ayrıca son olarak, Mayıs 2014’te meydana
gelen sel felaketi akabinde ülkemiz yine Afganistan’a yardım elini uzatmıştır.
Ayrıca, Afganistan Dışişleri
Bakanlığının bilişim altyapısının desteklenmesini teminen Afgan Dışişleri
Bakanlığının donanım ve yazılım başta gelmek üzere, tüm bilişim altyapısı
Dışişleri Bakanlığımız tarafından kurulmuştur. Keza, Dışişleri Bakanlığımız
tarafından Afgan diplomatlara muhtelif konularda ülkemizde eğitim
verilmektedir. 
Değerli milletvekilleri, ülkemiz,
Afganistan’daki asayişin teminine verdiği önem çerçevesinde, Afgan Ulusal
Polisine yönelik kapsamlı eğitim programları da düzenlemektedir. Bu çerçevede,
bugüne kadar toplamda 17 bin kadar Afgan asker ve polisi Afganistan ve
Türkiye’de eğitmiş durumdayız. Yöneticilerden kanun uygulayıcılara kadar uzanan
geniş bir yelpazede, Afgan personele uyuşturucuyla mücadele alanında eğitimler
düzenlenmektedir. Afganistan güvenlik güçlerine bu yıl tahsis edilecek 20
milyon dolarlık katkımızın 10 milyon doları polis teşkilatı için harcanacaktır.

Sayın Başkan, değerli milletvekilleri;
ülkemizin Afganistan’a katkıları, öncü olduğu çok taraflı platformlarda da
sürdürülmektedir. Ülkemiz, Afganistan’ın karşı karşıya bulunduğu sorunların
aynı zamanda bölgesi için de tehdit yarattığı görüşündedir. Bu itibarla,
bölgesel iş birliğini tesis etmek amacıyla, 2 Kasım 2011 tarihinde, ülkemiz ile
Afganistan’ın eş başkanlıklarında “Asya’nın Kalbinde Güvenlik ve İşbirliği”
temasıyla, Afganistan için İstanbul Konferansı düzenlenmiştir. 
İstanbul Süreci’nin Dördüncü Bakanlar
Konferansı 30-31 Ekim 2014 tarihlerinde Pekin’de düzenlenmiş, Dışişleri
Bakanımız Mevlüt Çavuşoğlu Başkanlığında bir heyetle iştirak edilen konferansa
bölge ülkeleri, destekçi ülkeler ve uluslararası kuruluşlar olmak üzere, toplam
45 civarında heyet iştirak etmiştir. Konferansta, uluslararası toplumun Afganistan’a
desteği teyit edilmiş, güven artırıcı önlemlerin uygulanmasına etkinlik
kazandırılmasına ve somut kazanımların sahaya yansıtılmasına verilen ehemmiyet
ortaya konulmuştur. 
Afganistan’ın karşı karşıya olduğu
sorunların nedenleri ve sonuçları tüm bölgeyi ve hatta ötesini yakından
ilgilendirmektedir. Dolayısıyla, Afganistan’da barış ve istikrarın temini ancak
bölgesel bir zeminde ilerletildiği takdirde kalıcı sonuçlar sağlayabilecektir.
Bu anlayışla, 2007 yılında ülkemiz tarafından başlatılan Türkiye-Afganistan-Pakistan
Üçlü Zirve Süreci marifetiyle siyasi diyalog, güvenlik, iş birliği ve kalkınma
odaklı özel bir iş birliği mekanizması da ihdas edilmiştir. 
Değerli milletvekilleri, yukarıda
verdiğim bilgilerden de anlaşılacağı üzere, dost ve kardeş ülke Afganistan,
yürütmekte olduğumuz çok yönlü ve çok boyutlu dış politika perspektifinde
ülkemiz açısından her zaman sahip olageldiği anlam ve önemini bugün de
korumaktadır. Malumunuz olduğu üzere, 2001 yılında tesis edilen Uluslararası
Güvenlik ve Yardım Kuvveti (ISAF) NATO Daimî Konseyinin 16 Nisan 2003 tarihli
kararıyla NATO tarafından üstlenilmiştir. Türk Silahlı Kuvvetleri, Türkiye
Büyük Millet Meclisinin 10 Ekim 2001 tarihli ve 722 sayılı Karar’ıyla ISAF
bünyesinde operasyonun başlangıcından beri görev almaktadır. Bu tarihten
itibaren ülkemiz, uzun süre ISAF Komutanlığını ve Kabil Bölge Komutanlığını
yürütmüş, Afganistan’daki NATO Eğitim Misyonu’na personel katkısında bulunmuş,
Kabil Bölge Komutanlığında Gazi Askerî Eğitim Merkezini kurmuş, Vardak ve Cevizcan’da
2 il imar ekibi tesis etmiştir. 
Daha önce de ifade ettiğim gibi,
Afganistan polis ve ordusuna yönelik olarak binlerce personeli kapsayan yoğun
bir eğitim programı da ilgili kurumlarımızca sürdürülmüştür.
Söz konusu katkılarımız, Afganistan’la
tarihe dayanan köklü ilişkilerimizin yanı sıra, ittifak dayanışması ve Kuzey
Atlantik Antlaşması’ndan kaynaklanan yükümlülüklerimizle uyumlu olmuştur. 
İçinde bulunduğumuz şu günlerde
uluslararası güvenlik ve savunma politikamızın temel unsuru olma özelliğini koruyan
NATO bünyesinde de Afganistan için yeni bir dönemin hazırlıkları
yürütülmektedir. 2003 yılından bu yana NATO liderliğinde icra edilmekte ve
ittifakın Avrupa-Atlantik coğrafyası dışındaki en uzun süre ve en kapsamlı
harekâtı niteliğini haiz olan ISAF Harekâtı, 2012 Chicago Zirvesi’nde NATO
devlet ve hükûmet başkanlarının aldığı karar doğrultusunda, 31 Aralık 2014
tarihinde tamamlanmıştır.
Önümüzdeki dönemde NATO’nun
Afganistan’la ilişkileri, kalıcı ortaklık, NATO’nun Afgan Ulusal Güvenlik
Güçlerinin mali açıdan sürdürülebilirliğindeki rolü ve Kararlı Destek Misyonu
olmak üzere üç ana sütun temelinde şekillenmektedir. 
Kalıcı ortaklık kapsamında çeşitli
alanlarda yürütülen faaliyetlere rağmen, bu ortaklığın genel olarak bugüne
kadar hem Afganistan hem NATO açısından beklentileri karşılamaktan uzak kaldığı
görülmektedir. Bununla birlikte, kalıcı ortaklığın güçlendirilmesi hususunda
bizim de gayretlerimizle müttefikler arasında görüş birliği oluşmuş ve bu
yöndeki çalışmalar son dönemde hız kazanmıştır. 
Kaydettiği tüm ilerlemeye rağmen, Afgan
Ulusal Güvenlik Güçlerinin ciddi yetenek eksiklikleri bulunmaktadır. Bu
bakımdan, Afganistan gerekli kaynaklara sahip olana kadar Afgan Ulusal Güvenlik
Güçleri bütçesinin uluslararası toplum tarafından desteklenmesi gerekmektedir.
Bu amaca yönelik olarak NATO üyeleri ve ortak ülkeler, önümüzdeki dönem için
toplam 5 milyar ABD doları mali katkıda bulunacaklardır. Bu çerçevede, bizim de
önümüzdeki üç yıl için 60 milyon dolar taahhüdümüz vardır.
2014 yılından sonra NATO’nun Afganistan’la
ilişkilerinin temel unsurlarından üçüncüsünü ve belki de en önemlisini Kararlı
Destek Misyonu oluşturacaktır. 1 Ocak 2015 tarihinde başlatılması
kararlaştırılan Kararlı Destek Misyonu, muharip bir nitelik taşımayacaktır. Bu
misyon, ülke genelinde, anılan tarihten itibaren, güvenlik sorumluluğunu
bütünüyle üstlenecek olan Afgan Ulusal Güvenlik Güçlerine ve güvenlik
kurumlarına eğitim, danışmanlık ve yardım sağlamak amacıyla icra edilecektir. 
Değerli milletvekilleri, Kararlı Destek
Misyonu kapsamında ülkemizin Kabil Bölge Komutanlığı şapkasıyla çok önemli bir
görev üstlenmesi söz konusudur. Kabil ve çevresindeki NATO kuvvetlerine ülkemiz
liderlik ederken güney ve doğuda ABD, kuzeyde Almanya ve batıda İtalya aynı
görevi yerine getireceklerdir. Ancak takdir buyurulacağı üzere, bu çerçevedeki
en önemli rol, başkentte görev yapacak ülkemiz tarafından üstlenilecektir. 
Türkiye, ayrıca, Afganistan’ın dış
dünyaya açıldığı kapı görevini gören ve ülkedeki en büyük havalimanı olan Kabil
Uluslararası Havalimanı’nın işletme sorumluluğunu 2015 ve 2016 yılları için
üstlenmiş bulunmaktadır.
Afganistan’daki Kararlı Destek Misyonu
kapsamında 800 ila 1.000 civarında TSK personelinin görevlendirilmesine ilişkin
planlamalar devam etmektedir. Bugüne kadar Afgan emniyet kurumlarına mensup
personelin eğitimlerinde son derece başarılı çalışmalar yapmış bulunan Emniyet
Genel Müdürlüğümüzden de bu çerçevede personel görevlendirilmesi
öngörülmektedir. Kararlı Destek Misyonu çerçevesinde müttefiklerle sürdürülen
iş birliğinin yanı sıra, ISAF döneminde olduğu gibi, Balkanlardaki dost ve
kardeş ülkeler Arnavutluk ve Makedonya’yla birlikte görevler üstlenilecektir. 
Kabil Büyükelçimiz, 1 Ocak 2015
tarihinden itibaren NATO’nun Afganistan’daki Kıdemli Sivil Temsilcisi görevini
üstlenmiştir. 2003 yılında kurulan NATO Kıdemli Temsilciliği görevini NATO
Genel Sekreterinin yaptığı seçimle Büyükelçimizin ifa edecek olması hem
ittifakın ve müttefiklerin hem de Afgan kardeşlerimizin ülkemize olan güveninin
bir göstergesidir. Ülkemiz, ayrıca, Kabil Büyükelçiliğimiz vasıtasıyla
2015-2016 döneminde NATO’nun bu ülkedeki Temas Noktası Büyükelçiliği görevini
de üstlenecektir.
Değerli milletvekilleri, sonuç olarak
Türkiye, Afganistan’ın istikrara kavuşması amacıyla, gerek bu ülkeyle sahip
olduğumuz özel ve köklü ilişkiler çerçevesinde gerekse de Afganistan’da yeniden
istikrarsızlığın hâkim olmasının bölgeden başlayarak tüm uluslararası toplum
için tehdit oluşturacağı yönündeki genel anlayış doğrultusunda, Afgan
kardeşlerimiz ihtiyaç duyduğu sürece yanlarında olacak ve Afganistan’a
katkılarını sürdürecektir. 
Sayın Cumhurbaşkanımız Recep Tayyip
Erdoğan’ın dediği gibi “Bizim sınırlarımız dışında görev yapan askerlerimiz,
ülkemizin de milletimizin de gururudur. Bu askerler, bu birlikler görev
yaptıkları yerlerde büyük bir ülkeyi, büyük bir milleti, köklü bir tarihi
şanla, şerefle ve kahramanlıkla temsil ediyorlar.
Bizim yurtdışındaki askerî varlığımız o
ülke halklarının hilafına bir varlık değildir. Tam tersine, Türk askeri,
Afganistan’da, Kosova’da, Bosna Hersek’te, Somali’de, Lübnan’da güvenin,
kardeşliğin ve barışın sembolüdür. Mehmetçik görev yaptığı her ülkede, o ülke
halklarının topyekûn ittifak ettiği, kucakladığı, evini açtığı, gönlünü açtığı
bir askerdir.”
Başbakanımız Sayın Ahmet Davutoğlu’nun da
her vesileyle vurguladığı gibi, ülkemizin dış politikası çok boyutlu olmuştur
ve çok boyutlu olmaya da devam edecektir. Bu, yaşadığımız coğrafyanın bir
zaruretidir. Türkiye’yi sadece Avrupa’yla veya sadece Asya’yla sınırlamak
isteyenlerin Türkiye’nin coğrafyasından, jeopolitiğinden, tarihinden ve
geleceğe bakışından haberdar olduğunu söylememiz mümkün değildir. 
Bundan sonraki dönemde de ay yıldızlı
al bayrağı dünyanın her köşesinde onurla dalgalandırabilmek için, Türkiye’nin
çevresindeki bütün havzalarda etkin ve sonuç alıcı vicdani bir dış politika
takip etme hedefimizi kararlılıkla sürdürme azmindeyiz. Türk Silahlı
Kuvvetlerimizle, emniyet teşkilatımızla, TİKA’mızla, Yunus Emre Kültür
Merkezlerimizle ve tüm imkânlarımızla bu hedef doğrultusunda gece gündüz
demeden çalışmaya devam edeceğiz.
Sözlerimi tamamlarken bugüne kadar
ülkemizi ve milletimizi farklı ülkelerde ve coğrafyalarda temsil etmiş ve görev
üstlenmiş ve hâlen görev başında olan tüm Mehmetçiğimize, polisimize, devlet
görevlilerimize şükranlarımı arz ediyorum; hayatını kaybetmiş olanları rahmetle
ve minnetle anıyorum.
Bu duygu ve düşüncelerle, Afganistan’ın
barış ve istikrarı bakımından önem arz eden Kararlı Destek Misyonu ve devamında
görev almak üzere Türk Silahlı Kuvvetleri unsurlarının yurtdışında
görevlendirilmesi ve aynı amaçlara yönelik olmak üzere yabancı silahlı
kuvvetlerin söz konusu misyona katılmak için ülkemiz üzerinden Afganistan’a
intikali ile geri intikali kapsamında Türkiye’de bulunmalarının uygun olacağını
değerlendirdiğimizi ifade ediyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederiz Sayın Çonkar.
Hükûmet adına Millî Savunma Bakanı
İsmet Yılmaz.
Buyurunuz Sayın Bakan. (AK PARTİ
sıralarından alkışlar)
MİLLÎ SAVUNMA BAKANI İSMET YILMAZ
(Sivas) – Sayın Başkan, sayın milletvekilleri; Türk Silahlı Kuvvetleri
unsurlarının NATO’nun Afganistan’da icra edeceği Kararlı Destek Misyonu ve
devamı kapsamında yurt dışında konuşlandırılması, aynı amaçlara yönelik olmak
üzere yabancı silahlı kuvvetlerin söz konusu misyona katılmak için ülkemiz
üzerinden Afganistan’a intikali ile geri intikali kapsamında Türkiye’de
bulunmasına izin verilmesine dair tezkerenin gerekçesini açıklamak üzere söz
almış bulunuyorum. Bu vesileyle yüce heyetinizi saygıyla selamlıyorum.
Sayın Başkan, sayın milletvekilleri;
öncelikle, bu yılın başında kaybettiğimiz Adana Milletvekili Murat Bozlak’a
Allah’tan rahmet diliyorum, yakınlarına ve çalışma arkadaşlarına başsağlığı ve
sabırlar diliyorum.
Ve yeni yıla girdik. Bu yeni yılın, hem
ülkemiz ve hem de bölgemize huzur, barış ve refah getirmesini diliyorum.
Sayın Başkan, sayın milletvekilleri;
Türkiye üç kıtanın birleştiği bir bölgede Balkanlar, Kafkaslar, Orta Doğu ve
Kuzey Afrika’yla çevrelenmiş bulunmaktadır. Ülkemiz, bu jeopolitik konumu
nedeniyle, asırlardır bu bölge kaynaklı dünyayı etkileyen olayların merkezinde
yer almış ve tarihi şekillendiren gelişmelerde önemli rol üstlenmiştir. Ülkemiz
köklü geçmişiyle dünyanın farklı bölgelerindeki ülkelerle uzun yıllara dayanan
tarihî, kültürel ve diplomatik ilişkilere sahiptir. Bu ilişkilerin gerektirdiği
dayanışmanın gösterilmesi de yine ülkemizden beklenilmektedir. 
Ülkemizin uluslararası güvenlik ve
savunma politikasının temel unsurunu NATO üyeliğimiz oluşturmaktadır. NATO,
aynı zamanda dış politikaya ilişkin kimliğimizin temel unsurlarından da
birisidir. İttifak, Avrupa-Atlantik bölgesi ve ötesinde istikrar ve barışın
temini amacıyla Kosova’dan Afganistan’a uzanan bir coğrafyada birçok görev ve
harekâtı yürütmekte, uluslararası güven ve istikrara katkıda bulunmaktadır. 
Bilindiği üzere, tarihî bağlara sahip
olduğumuz ve yakın ilişkilerimiz bulunan ülkelerden birisi de Afganistan’dır.
Cumhuriyetin ilanı öncesi döneme uzanan iki ülke ilişkileri, Afganistan’ın
Ankara Hükûmetini tanıyan ilk ülkelerden biri olmasıyla da ayrı bir anlam
kazanmaktadır. Cumhuriyetin ilanı sonrasında artan yakınlıkla pekişen
ilişkiler, karşılıklı saygı ve iş birliğinden kaynaklanan dostluk temelinde
günümüze değin süregelmiştir. Türkiye Afganistan’ın millî birliği, bütünlüğü ve
bağımsızlığını her zaman desteklemiş, Afgan halkı talep ettiği sürece Afgan
halkının barış, istikrar ve refah içinde yaşamasını teminen her alanda
Afganistan’la dayanışma içinde olmuştur. 
Son otuz beş yıl içerisinde büyük
çalkantılar yaşayan dost ve kardeş ülke Afganistan için, Birleşmiş Milletler
Güvenlik Konseyi tarafından 2001 yılında çıkarılan Güvenlik Konseyi kararları
çerçevesinde, Uluslararası Güvenlik Yardım Kuvveti oluşturulmuştur. Bu kuvvetin
amacı, Afgan Hükûmetine ülkedeki güvenlik durumunun iyileştirilmesi ve kendi
güvenlik kabiliyetlerinin oluşturulması konularında yardımcı olmaktır. 2003
yılında bu kuvvetin sorumluluk alanı 1510 sayılı Birleşmiş Milletler Güvenlik
Konseyi Kararı’yla Kabil’in ötesine genişletilmiş ve kuvvetin stratejik komuta,
kontrol ve eş güdümü NATO tarafından üstlenilmiştir. 
Uluslararası Güvenlik Yardım Kuvveti
Harekâtı’na, NATO’nun 28 üyesinin yanı sıra Latin Amerika’dan Okyanusya’ya
kadar birçok ülke de personel katkısında bulunmuştur. Yaklaşık 50 ülke Afganistan’da
barış ve istikrarın tesisi için bir iş birliği içerisinde çalışmışlardır. Bu
ülkelerden biri olan Türkiye Cumhuriyeti de tarihten gelen bağlarla dost ve
kardeş kabul ettiği Afganistan için Türkiye Büyük Millet Meclisinin 10 Ekim
2001 tarihinde aldığı 722 sayılı Karar’la Hükûmete verdiği yetki temelinde en
başından itibaren ISAF Harekâtı içerisinde yer almıştır. 
Harekâtın
liderliğinin ülkeler tarafından dönüşümlü olarak yürütüldüğü dönemde Türkiye 2
kez tüm harekâtın liderliğini üstlenmiştir. Harekât bölgelere ayrıldıktan sonra
ise önce İtalya ve Fransa’yla dönüşümlü olarak sekiz aylık periyotlar hâlinde,
müteakiben 1 Kasım 2009 tarihinden itibaren de bugüne kadar Kabil Bölge
Komutanlığı görevini üstlenmiştir. 
Ülkemiz, yeni kurulan Afgan Ulusal Ordusu
ve Afgan Ulusal Polisi personeline gerek Afganistan’da gerekse Türkiye’deki
eğitim merkezlerinde çeşitli seviyelerde ve farklı konularda çok sayıda eğitim
vermiş, Afganistan’daki NATO Eğitim Misyonu’na personel katkısında bulunmuş ve
Gazi Askerî Eğitim Merkezini kurmuştur. 
Türkiye, Afganistan’da biri Kabil’e
yakın olan Vardak vilayetinde, diğeri Afganistan’ın kuzeyinde olan Mezar-ı
Şerif’e yakın Cevizcan vilayetinde olmak üzere, 2 adet bölgesel imar ekibi
kurarak Afgan halkının doğrudan yararına olacak sulama, bayındırlık, okul,
hastane inşası, kurs ve eğitim faaliyetleri hizmetlerinde bulunmuştur. Bu
dönemde, başta askerî, mali ve kültürel olmak üzere kalkınma alanlarında
verdiğimiz desteğin Afganistan halkının gönlünde ayrı bir yeri olmuştur. Söz konusu
katkılarımız, Afganistan’la tarihe dayanan köklü ilişkilerimizin yanı sıra
ittifak dayanışması ve Kuzey Atlantik Anlaşması’ndan kaynaklanan
yükümlülüklerimizle de uyum içerisinde gerçekleşmiştir. 
Afganistan’da gözlemlenen ilerleme
neticesinde Afgan askeri ve polisinin sorumluluk alabilecek seviyeye geldiği
değerlendirildiğinde, ülkenin güvenlik sorumluluğu, en istikrarlı olan bölgeden
başlamak üzere 2011 ila 2014 yılları arasında 5 aşamada Afgan güvenlik
kuvvetlerine devredilmiştir. Afgan ulusal güvenlik ve savunma güçleri,
Afganistan’ın tamamında güvenlik sorumluluğunu bugün itibarıyla üstlenmiştir.
Bu nedenle, ülkede yürütülen harekâtın karakterinin ve kapsamının
değiştirilmesi yoluna gidilerek ISAF Harekâtı 2014 yılı bitiminde sona
erdirilmiştir. 
Sayın Başkan, değerli milletvekilleri;
20-21 Mayıs 2012 tarihinde Chicago’da, 4-5 Eylül 2014 tarihinde Galler’de
gerçekleştirilen NATO Devlet ve Hükûmet Başkanları Zirvelerinde alınan kararlar
çerçevesinde, Afgan asker ve polisine bir müddet daha eğitim verilmesinin hem
asker ve polisin gelişiminin daha hızlı ve istenen seviyede olmasına katkı
sağlayacağı hem de Afgan halkı ve devletinin bu süreçte yalnız olmadığının
gösterilmesini teminen uluslararası toplum tarafından Afganistan’da yeni bir
görev üstlenilmesine karar verilmiştir. “Kararlı Destek Misyonu” adı verilen ve
NATO liderliğinde yürütülecek olan bu görev 1 Ocak 2015 tarihinde başlamıştır.
Görev kapsamında, herhangi bir muharip faaliyette bulunulmayacak, iki yıl
süreyle üst seviyeli birlik ve karargâhlar için eğitim, danışmanlık ve yardım
faaliyeti icra edilecektir. Bu süreçte de ülke genelindeki güvenlik sorumluluğu
bütünüyle Afgan güvenlik kuvvetleri tarafından üstlenilecektir. 
ISAF Harekâtı’nda olduğu gibi, bu yeni
görevde de NATO ülkelerinin yanı sıra NATO üyesi olmayan gönüllü ülkeler de
katılım sağlayacaktır. Türkiye yeni göreve de -ISAF Harekâtı’nda olduğu gibi-
Kararlı Destek Misyonu’na da katkıda bulunmayı planlamıştır. Bu kapsamda,
hâlihazırda 2009 yılından bu yana yürütmekte olduğumuz Kabil Bölge Komutanlığı
güvenlik sorumluluğunu Afgan güvenlik kuvvetlerine devrederek Kabil bölgesinin
çerçeve ülkesi olma sorumluluğunu sürdürecektir. Bu görev kapsamında eğitim,
danışmanlık ve yardım faaliyetlerimizi icra edeceğimiz gibi, Kabil bölgesinde yürütülecek
olan diğer ülke faaliyetlerinin de koordinasyonundan sorumlu olacağız. Misyon
çerçevesinde Afganistan’daki toplam personel mevcudumuz yaklaşık 900 kişi
olacaktır. 
Ayrıca, müteakip iki yıl boyunca,
Afganistan’ın dünyaya açılan en önemli kapısı olan Kabil Uluslararası
Havaalanı’nın işletilmesini de üstlenmiş bulunmaktayız. Kabil Uluslararası
Havaalanı’nın işletilmesi görevi kapsamında dost ülkelerden Azerbaycan,
Arnavutluk ve Makedonya’nın personeli de Türk Silahlı Kuvvetlerinin emir ve
komutasında görev yapacaklardır. Bu kapsamda, 90 Azerbaycan ve 30 Arnavutluk
personelinin maaşı dâhil tüm masrafları, 13 Makedonya personelinin ise lojistik
destek ihtiyaçları ülkemiz tarafından karşılanacaktır.
Sayın Başkan, değerli milletvekilleri;
Türkiye, Afganistan’daki yeni dönemde kuşkusuz çok önemli bir sorumluluk
üstlenmiş olmaktadır. Ancak bu sorumluluk, Türkiye’nin dost ve kardeş saydığı
bu ülke için memnuniyetle üstleneceği bir sorumluluktur. Unutulmamalıdır ki
üstlendiğimiz bu ve benzeri sorumluluklar, ittifakın önde gelen üyeleri
arasında yer alan ülkemizin uluslararası barışın sağlanması ve korunmasına
verdiği önemin vurgulamasının yanı sıra Türkiye’nin ittifakın gerek askerî
gerekse siyasi etkinliğinin muhafazası yönünde kararlılığını da göstermektedir.
Cumhuriyet tarihinin en büyük dış yardım programını Afganistan’da yürütmekte
olan ülkemizin söz konusu harekâta katkıda bulunmasının, Afganistan’la olan
ikili ilişkilerimizin ve bölgede izlemekte olduğumuz dış politikamızın doğal
bir uzantısını oluşturacağına inanmaktayız. Afganistan’da barış ve istikrarın
tesisi için sürdürülen çabalara başından beri katkıda bulunan Türkiye,
gelecekte de dostluk ve kardeşlik hisleri içerisinde, Afgan halkının talep
ettiği sürece Afgan halkının yanında bulunmaya devam edecektir. 
Burada söz alan hatiplerden birisi
“Afganistan’a güvenlik konusunda destek verilmesinden ziyade Afganistan’ın
kalkınmasına destek verilse yerinde olur.” tabirini kullandı, Türkiye de tam
olarak bunu yapmaktadır. Türkiye, başta eğitim, sağlık, ulaşım ve tarım olmak
üzere 790’dan fazla projeyi hayata geçirmiştir. Afganistan’da 2002 yılında
öğrenci sayısı 1 milyonun altındayken 2012 yılı itibarıyla 7 milyonun
üzerindedir ve bu 7 milyon öğrencinin 2,5 milyonu da kız öğrencidir. Yine, kara
yolu uzunluğu 2002 yılında 21 bin kilometreyken 2012 yılında 42 bin
kilometrenin üzerine çıkmıştır. Yine, kişi başına düşen sağlık merkezi 2002’de
her 100 bin kişiye 1 iken bugün 20 bin kişiye 1 sağlık merkezi düşmektedir. 
Muhakkak ki
Afganistan’daki kalkınma yolunda alınan bu mesafenin yeterli olduğu söylenemez
ancak kargaşanın olduğu yerde, kavganın olduğu yerde kalkınmadan bahsedebilmek,
yatırımdan bahsedebilmek, gelişmeden bahsedebilmek mümkün değildir. Kalkınma
olması için, refahın olması için, mesafenin alınabilmesi için ülke içinde
barışın olması lazım, huzurun olması lazım ve istikrarın sağlanması lazım.
İşte, Türk Silahlı Kuvvetlerinin Afganistan tezkeresindeki amaçlarından biri de
Afganistan’daki istikrarın kurulmasına katkıda bulunmaktır. İstikrarın sağlanması
hâlinde ülke kalkınması yolunda daha hızlı ve daha büyük mesafe alınacaktır.
Sayın Başkan, değerli milletvekilleri;
bu düşüncelerle, gereği, sınırı, kapsamı ve zamanı Hükûmetçe takdir ve tespit
olunacak şekilde Türk Silahlı Kuvvetleri unsurlarının NATO’nun Afganistan’da
icra edeceği Kararlı Destek Misyonu ve devamı kapsamında yurt dışında
konuşlandırılması, aynı amaçlara yönelik olmak üzere yabancı silahlı
kuvvetlerin söz konusu misyona katılmak için ülkemiz üzerinden Afganistan’a
intikali ile geri intikali kapsamında Türkiye’de bulunması -bu, hâlihazırda da
Afganistan’da mevcut ISAF çerçevesi içerisinde görev yapan silahlı kuvvetlerin
Türkiye üzerinden geri intikalinin sağlanmasının da bir devamı olacaktır; yeni
bir şey yaptığımız yok, gerek Almanya gerek Norveç gerekse diğer birçok ülke de
Trabzon Limanı üzerinden bu geri intikallerini sağlamaktadırlar- ve bunlara
imkân sağlayacak düzenlemelerin Hükûmet tarafından belirlenecek esaslara göre
yapılması için, Anayasa’nın 92’nci maddesi uyarınca, Hükûmete iki yıl süreyle
izin verilmesini yüce Meclisimizin takdirlerine sunar, tezkerenin hayırlara
vesile olmasını diler, bir kez daha yüce Meclisi saygıyla selamlarım. (AK PARTİ
sıralarından alkışlar)
BAŞKAN – Teşekkür ederiz Sayın Yılmaz.
Şahsı adına, Isparta Milletvekili Recep
Özel.
Buyurunuz Sayın Özel. (AK PARTİ
sıralarından alkışlar)
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. Türk Silahlı
Kuvvetleri unsurlarının Afganistan’da bulunma süresinin iki yıl süreyle
uzatılmasına dair Hükûmet tezkeresi üzerinde şahsım adına söz almış
bulunmaktayım.
Türkiye Büyük Millet Meclisinin almış
olduğu ilk kararlardan biri Kabil’de temsilcilik açmak olmuştur. Hatta ilk
temsilci, Afgan asıllı bir Türk subay olan Abdurrahman Samadan’dır. Böylece
1921 tarihli Türkiye-Afganistan İttifak Muahedenamesi’yle diplomatik ilişkiler
başlamış, büyükelçiliğimizin yerinin tapusu ise 1945 tarihinde o zamanki Afgan
Kralı Emanullah Han tarafından verilmiştir.
Kurtuluş Savaşı yıllarında Afganların
büyük maddi ve manevi destekleri olmuş, büyük zaferden sonra Afganlar dağlarda
ateşler yakmış, ülkelerinin en ücra köşelerinde büyük sevinç gösterileri
yapmışlardır. Büyük Türk zaferi dolayısıyla Emanullah Han, düzenlenen şölende
“Bu gece, bütün Afganistan, hatta bütün İslam dünyası için kutsal bir gecedir.
Burada onların zaferini kutluyoruz. Türkler ile Afganlar kardeştir; Türklerin
sevinci bizim sevincimiz, üzüntüleri bizim üzüntümüzdür.” demiştir.
“Cenabıhak’tan Türkler için büyük başarılar dilerim.” duasında bulunmuştur. 
Kendi bağımsızlıklarını 1919 yılında
kazanan Afganlar, yeni Türkiye Cumhuriyeti’ni tanıyan ilk Müslüman ülke
olmuşlardır. Türk-Afgan ilişkilerinin resmî olarak başladığı 1921 yılından
Sovyet işgali ve etkisine kadar olan dönemde, karşılıklı iyi niyetlerin
yanında, Türkiye Cumhuriyeti, Afganistan’a öğretmen, askerî uzman doktor ve
diğer uzmanlar göndermiştir. Sovyet işgalinin sona erdiği 1989 yılından sonra
da aynı iyi ikili ilişkiler devam etmektedir. 
Türkiye'nin Afganistan politikası, ilk
önce Afganların birlik ve beraberliğinin korunması, ülkedeki çeşitli grupların
terör örgütü faaliyetlerinin sona erdirilmesi amacıyla ülkede akan kanın
durdurulması ve Afganların huzura kavuşturulmasını amaçlamaktadır. Bu amaçlara
hizmet edecek olan bu tezkereye de olumlu görüş bildiriyor, hepinize saygılar
sunuyorum. (AK PARTİ sıralarından alkışlar)
BAŞKAN – Teşekkür ederiz Sayın Özel.
Şahsı adına Kırıkkale Milletvekili
Ramazan Can. 
Buyurunuz Sayın Can. (AK PARTİ
sıralarından alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Türk Silahlı Kuvvetleri, Türkiye Büyük
Millet Meclisinin 10 Ekim 2001 tarihli kararıyla Hükûmete verilen yetkiye
istinaden, Afganistan harekâtının başlangıcından beri görev almaktadır. Artık,
Afgan ulusal güvenlik güçlerinin, ülke genelinde güvenlik sorumluluğunu tamamen
üstlenici bir rol alması beklenmektedir. 
Afganistan’la tarihî, köklü kardeşlik
ve dostluk ilişkilerimiz vardır. Türkiye, Afganistan’ın millî birlik ve bağımsızlığını
desteklemiştir. Ülkemiz, cumhuriyet tarihinin en büyük dış yardım programını da
Afganistan’da yürütmektedir. Afganistan’da NATO bayrağı altında görev yapan
askerlerden, Afgan sokaklarında rahat rahat gezebilen Türk askerinden başkaca
da asker yoktur.
Bu arada, Afganistan ve Gazi Mustafa
Kemal’le ilgili hatıralardan bahsetmek istiyor, konuşmama son vermek istiyorum.
Kütahya-Eskişehir savaşını kaybetmişiz,
ordumuz Sakarya Irmağı’nın doğusuna çekilmiş. Bir askere, bir ere, bir kurşuna
ihtiyacımızın olduğu bir dönemde, Gazi Mustafa Kemal, Fevzi Paşa’ya talimat
verir, der ki: “Paşa, en seçkin 20 subayını seç.” “Hayırdır?” “Bu en seçkin 20
subayımızı Afganistan’a Afgan ordusunu İngilizlere karşı eğitmek üzere
göndereceğiz.” Ve bunun üzerine, bu zor süreçte, bu talimatı dönemin
Genelkurmay Başkanı Fevzi Paşa tereddütsüz yerine getirir. Buradan şuraya
gelmek istiyorum ki, Kurtuluş Savaşı’mızda Afgan halkı Türk milletine gereken
maddi, manevi desteği vermiştir, yardımlarda bulunmuştur. 
Yine, Medine müdafisi Fahrettin Paşa’yı
-biliyorsunuz Medine’yi müdafaa etmiş ve İslam camiasında da ciddi bir
etkinliği olan, manevi nüfuzu olan bir şahsiyet- ilk Kabil Büyükelçisi ve
olağanüstü delege olarak Afganistan’a büyükelçi tayin ederek Afganistan
halkının yanında olduğunu, İngilizlere karşı Afgan hükûmetini desteklediğini
Gazi Mustafa Kemal Atatürk burada teyit etmiştir. 
Arkadaşlarımız ve Sayın Bakanımız
tezkereyle ilgili konuşmaları yaptılar. Ben de bu hatırayı paylaşıp Genel
Kurulun tezkerenin kabulü yönünde oy vermesini diliyor, tekrar hepinizi
saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Can. 
Sayın milletvekilleri, Başbakanlık
tezkeresi üzerindeki görüşmeler tamamlanmıştır. 
Şimdi tezkereyi tekrar okutup
oylarınıza sunacağım.
Türkiye Büyük
Millet Meclisi Başkanlığına
Birleşmiş Milletler (BM) Güvenlik
Konseyinin 1368 (2001), 1373 (2001) ve 1386 (2001) sayılı kararları
çerçevesinde ve 5 Aralık 2001 tarihli Bonn Konferansı sonuçları uyarınca,
Afganistan Hükûmetinin güvenlik durumunun iyileştirilmesi ve kendi güvenlik
kabiliyetlerinin oluşturulmasına yardımcı olmak amacıyla 2001 yılında
Uluslararası Güvenlik ve Yardım Kuvveti (ISAF) oluşturulmuş; 2003 yılında bu
kuvvetin sorumluluk alanı 1510 (2003) sayılı BM Güvenlik Konseyi kararıyla
Kabil'in ötesine genişletilerek, stratejik komuta, kontrol ve eşgüdümü NATO
Daimî Konseyinin 16 Nisan 2003 tarihli kararıyla NATO tarafından
üstlenilmiştir.
Türk Silahlı Kuvvetleri, Türkiye Büyük Millet Meclisinin 10 Ekim 2001 tarihli ve
722 sayılı kararıyla Hükûmete verdiği yetki temelinde Afganistan'da ISAF
Harekâtı’nın başlangıcından beri görev almaktadır.
NATO liderliğinde icra edilmekte olan
ISAF Harekâtı 2014 yılı sonunda tamamlanacaktır. Bu tarihten sonra NATO'nun
Afganistan'la ilişkilerinin temel unsurlarından birini Kararlı Destek Misyonu
oluşturacaktır. 20-21 Mayıs 2012 tarihlerinde Chicago'da ve 4-5 Eylül 2014
tarihlerinde Galler'de gerçekleştirilen NATO Devlet ve Hükûmet Başkanları
Zirvelerinde alınan kararlar çerçevesinde, 1 Ocak 2015 tarihinde başlatılması
öngörülen Kararlı Destek Misyonu’nun muharip bir nitelik taşımaması ve Afgan
makam ve kurumlarına eğitim, danışmanlık ve yardım sağlamak amacıyla iki yıl
icra edilmesi planlanmakta; Afgan ulusal güvenlik güçlerinin ülke genelinde
güvenlik sorumluluğunu bütünüyle üstlenmesi hedeflenmektedir.
Afganistan'la köklü kardeşlik ve
dostluk ilişkileri bulunan Türkiye, Afganistan'ın millî birliği, bütünlüğü ve
bağımsızlığını her zaman desteklemiş; Afgan halkının barış, istikrar ve refah
içinde yaşamasını teminen, her alanda Afganistan'la dayanışma içinde olmuştur.
Cumhuriyet tarihinin en büyük dış yardım programını Afganistan'da yürütmekte
olan ülkemizin, anılan misyona katkıda bulunmasının, Afganistan'la ikili
ilişkilerimizin ve bölgede izlemekte olduğumuz faal dış politikamızın doğal bir
uzantısını oluşturacağı değerlendirilmektedir.
Bu yaklaşımdan hareketle, hudut, şümul,
miktar ve zamanı Hükûmetçe takdir ve tespit olunacak şekilde, Türk Silahlı
Kuvvetleri unsurlarının NATO'nun Afganistan'da icra edeceği Kararlı Destek
Misyonu ve devamı kapsamında yurtdışına gönderilmesi, aynı amaçlara yönelik
olmak üzere yabancı silahlı kuvvetlerin anılan misyona katılmak için ülkemiz
üzerinden Afganistan'a intikali ile geri intikali kapsamında Türkiye'de bulunması
ve bunlara imkân sağlayacak düzenlemelerin Hükûmet tarafından belirlenecek
esaslara göre yapılması için, iki yıl süreyle izin istenilmesini Anayasa’nın
92’nci maddesi uyarınca arz ederim.
 Ahmet
Davutoğlu
 Başbakan
BAŞKAN – Kabul edenler… Kabul
etmeyenler… Kabul edilmiştir. 
Şimdi de İç Tüzük’ün 37’nci maddesine
göre verilmiş bir doğrudan gündeme alınma önergesi vardır, okutup işleme
alacağım ve daha sonra oylarınıza sunacağım. 
D) Önergeler
1.- İstanbul Milletvekili
Mustafa Sezgin Tanrıkulu’nun, (2/1674) esas numaralı İfade Özgürlüğünün
Eksiksiz Sağlanması Bağlamında; Terörle Mücadele Kanunu ile Türk Ceza Kanununda
Değişiklik Yapılması Hakkında Kanun Teklifi’nin doğrudan gündeme alınmasına
ilişkin önergesi (4/225)
Türkiye Büyük
Millet Meclisi Başkanlığına
(2/1674) esas numaralı Kanun
Teklifi’min İç Tüzük’ün 37’nci maddesine göre doğrudan Genel Kurul gündemine
alınmasını saygılarımla arz ederim.
 Mustafa
Sezgin Tanrıkulu
 
İstanbul
BAŞKAN – Teklif sahibi olarak İstanbul
Milletvekili Mustafa Sezgin Tanrıkulu.
Buyurunuz Sayın Tanrıkulu. (CHP
sıralarından alkışlar)
MUSTAFA SEZGİN TANRIKULU (İstanbul) –
Sayın Başkan, değerli milletvekilleri; öncelikle, önceki gün yaşamını yitiren
değerli dostum, meslektaşım, ömrünü demokrasi, özgürlük ve adalet mücadelesine
adamış Adana Milletvekili Murat Bozlak’a Allah’tan rahmet diliyorum;
yakınlarına, ailesine, dostlarına ve HDP camiasına da buradan başsağlığı
diliyorum ve sabır diliyorum.
Değerli milletvekilleri, (2/1674) esas
numaralı ifade özgürlüğüyle ilgili kanun teklifimizin gündeme alınması
bakımından söz almış bulunmaktayım. Hepinizi saygıyla selamlıyorum.
Değerli arkadaşlar, Türkiye'nin iki
itibarı var: Bir, o itibar saraylar, binlerce odalı saraylar, şaşaalı ve taklit
atlı birlikler, turkuaz ve kırmızı halılar, Diyanet İşleri Başkanının altına
çekilen milyarlık araçlar var; bir de Türkiye'nin dünya nezdinde itibarsızlık
endeksi var. 
Bugün konuşuldu; Türkiye medya
özgürlüğünde en öndeymiş, ifade özgürlüğünde en öndeymiş. Tam da bu konuşmalar
yapılırken Diyarbakır’da Hollandalı bir gazeteci gözaltına alındı. 
Değerli arkadaşlar, bu tabloya iyi
bakmanızı istiyorum. 
Demokrasi endeksi bakımından Türkiye
2014 yılı itibarıyla 167 ülke arasında 89’uncu değerli arkadaşlar. On iki yılda
Türkiye’yi getirdiğiniz nokta.
Sivil özgürlükler bakımından değerli
arkadaşlar, Türkiye 2014 yılı itibarıyla 167 ülke arasında 132’nci. 
Keza, çok konuştuğumuz ifade özgürlüğü
konusunda Türkiye 180 ülke arasında 154’üncü değerli arkadaşlar, 154’üncü.
Basın özgürlüğü açısından Türkiye 197
ülke arasında 137’nci. Bu yıl ilk defa “Basını kısmen özgür olan ülkeler”
statüsünden “Basını özgür olmayan ülkeler” statüsüne geçti. 
İnternet özgürlüğü bakımından Türkiye
geçen yıl 6 puan birden geriye gitti. 
Keza, insan hakları ihlalleri riski
bakımından Türkiye dünya ortalamasında 78’inci ve geçen yıl en kötü duruma
giden 3 ülke arasından biri, diğer 2 ülke Ukrayna ve Tayland değerli
arkadaşlar. Tabii, bu konuşmaları ben bu kürsüden çok yaptım, ha AKP Grubuna
konuştum ha duvara konuştum, gerçekten de hiçbir duyarlılık göstermediniz. 
Bakın, değerli arkadaşlar, Uluslararası
Af Örgütü bir yıl önce Türkiye’de ifade özgürlüğüyle ilgili olarak “İfade
Özgürlüğünün Tam Zamanı” diye bir rapor yayınladı ve bu raporu milletvekili
arkadaşlarımızla beraber geçen yıl kanun teklifine dönüştürdük ve buraya
sunduk, şimdi bunu konuşuyoruz. Eğer gerçekten Türkiye’de demokrasinin
derinleşmesinden, özgürlüklerden yana iseniz Ceza Yasası’nın 215’inci
maddesinin, 220’nci maddesinin (6)’ncı fıkrası ile (8)’inci fıkrasının,
218’inci maddesinin, 285’inci maddesinin, 288’inci maddesinin, 301’inci
maddesinin ve 318’inci maddesinin yeniden ele alınıp düzenlenmesi lazım değerli
arkadaşlar, eğer ifade özgürlüğünden yana iseniz. Tabii, yana olmanızı da
beklemiyoruz çünkü 16 yaşındaki Mehmet Emin Altunses’i de Konya’da okulundan
alıp hapse gönderen sizlersiniz, Sedef Kavaş’ı da attığı “tweet”ten dolayı
evinden alıp götüren sizlersiniz. Ama unutmayın arkadaşlar, bu dönemleri çok
gördük, gün olur devran döner, bir gün sizin de demokrasiye ve ifade
özgürlüğüne ihtiyacınız olur, o zaman yanınızda kimseyi bulamazsınız ama en zor
zamanlarda sizleri savunurken yine bizi bulursunuz, sizlerin ifade özgürlüğünü
o zaman da savunuruz. O yüzden, o günlere kalmadan, gelin -bir kez daha sizlere
sesleniyorum- bugün bir doğruyu yapın, ifade özgürlüğü bakımından bu paketin
gündeme alınması için burada el kaldırın. Eğer eliniz cebinizdeyse sizden bir
şey beklemiyorum ama eliniz vicdanınızdaysa bugün bu yasa teklifinin gündeme
alınmasına “Evet.” deyin. 
Teşekkür ediyorum. (CHP sıralarından
alkışlar)
BAŞKAN – Teşekkür ederiz Sayın
Tanrıkulu. 
Manisa Milletvekili Özgür Özel… 
Buyurunuz Sayın Özel. (CHP sıralarından
alkışlar)
ÖZGÜR ÖZEL (Manisa) – Sayın Başkan,
değerli milletvekilleri; hepinizi saygıyla selamlarım. 
İç Tüzük’ün 37’nci maddesi uyarınca
komisyona sevk edilmiş ve ilgili sürede değerlendirilmediği için doğrudan
gündeme alınmasını önerdiğimiz bir teklifle karşınızdayız. 
Öncelikle, Adana Milletvekilimiz
rahmetli Murat Bozlak’ı bir kez daha buradan özlemle anıyoruz. Grubuna ve
sevenlerine de başsağlığı diliyoruz. 
Kanun teklifimiz ifade özgürlüğüne
yöneliktir. İfade özgürlüğünün Türkiye’deki sınırları özellikle Ceza Kanunu’nda
son derece belirsiz ve muğlaktır; iktidar partisinin kendisine ilişkin tehdit,
darbe, kumpas algısı veya kendi bünyesindeki korkuyu ölçme biçimine göre
değişmektedir ve yorumlanmaktadır. Zaman zaman da, iktidar partisi tarafından,
yargı paketleriyle bir geçen gün kapsamı genişletilen bir konunun, bir diğer
zaman da kapsamı daraltılmaktadır. Biz, kanun teklifimizde, son derece sorunlu
olan, sınırları net çizilmemiş Türk Ceza Kanunu’ndaki ilgili maddelerin
bazılarının değiştirilmesini, bazılarındaki ifadelerin netleştirilmesini,
bazılarının ise tamamen yürürlükten kaldırılmasını öneriyoruz. Kanun
teklifimizin temel hareket noktası, Uluslararası Af Örgütünün Türkiye’ye
yaptığı eleştiriler ve yayınladığı raporlardaki tespitler üzerinden ilgili
kanun maddeleri üzerinde değişiklik yapılması şeklindedir. Örneğin, TCK’nın
318’inci maddesi, halkı askerlikten soğutma -buradan zorunlu askerliği
savunduğumuz gibi bir şey anlaşılmasın ancak- son derece esnek olarak
yorumlanmakta. Bir yandan da 15 bin lira parayı verenin bedelli askerlik
yapabildiği, Başbakanın havaalanında, uçaktan inerken “Öyle bir şey yok.” deyip
Başbakanlık konutunun girişinde bedelli askerlik müjdesi verdiği bir ülkede kim
kimi askerlikten soğutuyor? Bu davranışlar askerliği yaklaşanlar ile kendileri
arasına buz dağı koyuyor zaten. Sahada ölçülen budur. Bundan dolayı kimsenin
ceza alması vicdanla bağdaşmaz. 
Suçu ve suçluyu övme konusu ise
herhâlde iktidar partisine mensup milletvekillerinin, yöneticilerin son
zamanlarda en çok iştigal ettikleri konudur. Geçen sene yaptıkları yolsuzluklar
çarşaf çarşaf yayınlanan, içeriğine itiraz edilmeyen, “Paraleller koydu.” denen
paraların faiziyle geriye talep edildiği bir süreçte, neredeyse 4 bakana
iktidar partisi İstiklal Madalyası verecek kadar meseleyi ileriye götürmüşken
suçluyu ve suçu övmenin suç olmasını TCK 215’te kabul etmemiz mümkün değil. 
Terör örgütü üyesi olduğu kanıtlanmadan
terör örgütü üyesiymiş gibi cezalandırma meselesi var. Cezaevi Komisyonunun bir
üyesi olarak cezaevine gittiğimizde özellikle öğrenciler, gençler, 18 yaş
altındaki kanunen çocuk durumundaki hükümlülerde ya da tutuklularda gördüğümüz
mesele, bir terör örgütüyle ilişkilendirilememiş ama onunla bir bağlantı
kurulmadan sanki üyesiymiş gibi cezalandırma. Bu, bir tek Türkiye’de olan ve
iktidar partisi eliyle yapılmış büyük bir haksızlık. Tabii, bu, kimleri
kapsıyor? Şu paragrafla birlikte değerlendirildiğinde –terör örgütlerinin
cebir, şiddet, tehdit içeren bildiri ve basın açıklamalarına iştirak etmek-
öyle bir noktaya geliyor ki Başbakanın ODTÜ ziyaretindeki öğrencilerden 1 Mayıs
basın açıklamasını dinleyenlere, 8 Mart Dünya Emekçi Kadınlar Günü’ndeki basın
toplantısına iştirak edenlerden Denizleri, Mahir’i, Ulaş’ı, İbrahim
Kaypakkaya’yı anma törenleriyle ilgili yapılan basın açıklamalarını örgütsel
faaliyete sokmaya kadar geniş bir yorumlama var.
İzmir’de, Kızlarağası Hanı’nda bir
derneğe gelip giden çocuk bir kapıdan giriyor çıkıyor ve onu izleyen polis
kamerası şöyle rapor tutmuş, diyor ki: “Derneğin yan tarafıyla ilişki
içindeler, zaman zaman elinde rulo şeklinde örgütsel doküman var.” Söylediği yerin
yanındaki kapı Kızlarağası’nın ortak tuvaleti, elindeki kâğıt da tuvalet kâğıdı
ama rulo şeklinde örgütsel doküman diye ceza alıyor öğrenciler, hiç olmazsa
iddianamelere giriyor. 
Soruşturmanın
gizliliği ilkesine gelince, askerî casusluk davalarından şimdi “kumpas”
dediğiniz o zaman “darbe planı” dediğiniz davalara kadar, bizler “soruşturmanın
gizliliği” derken sizler “Allah’ın bildiğini kuldan mı saklayacağız.” diye
bağırıyordunuz ya oradan veya bizler masumiyet karinesini ifade ederken sizler
“Ateş olmayan yerden duman çıkmaz, darbeci bunlar.” diyordunuz ya, sizler 3
partinin 8 milletvekilini terör örgütü üyesi olmakla suçlayıp Meclise
geldiğinde tebrik sırasına giriyordunuz ya, bir tutarlılığa davet etmekten
başka bir şey değil, vicdanlara sesleniyoruz, birbirimizi kandırmayalım. Bu
yönde oy kullanmanızı bekliyoruz.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Özel.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
18.30’a kadar
ara veriyorum.
Kapanma Saati: 18.08
İKİNCİ OTURUM
Açılma Saati: 18.31
BAŞKAN: Başkan Vekili Şükran Güldal
MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye
Büyük Millet Meclisinin 38’inci Birleşiminin İkinci Oturumunu açıyorum.
Gündemin “Özel Gündemde Yer Alacak
İşler” kısmına geçiyoruz.
Bu kısmın 1’inci sırasında yer alan,
İstanbul Milletvekili Aydın Ağan Ayaydın ve 56 Milletvekilinin; 2013 yılında
yapılan Seviye Belirleme Sınavı’nın iptaline ilişkin Ankara 18. İdare
Mahkemesinin kararını uygulamadığı ve bu eyleminin Türk Ceza Kanunu’nun 257’nci
maddesinde düzenlenen görevi kötüye kullanma suçuna uyduğu iddiasıyla
Anayasa’nın 100’üncü ve TBMM İçtüzüğü’nün 107’nci maddeleri uyarınca Millî
Eğitim Bakanı Nabi Avcı hakkında bir Meclis soruşturması açılmasına ilişkin
(9/11) esas numaralı önergesinin görüşmelerine başlıyoruz.
IX.- MECLİS SORUŞTURMASI
A) Ön Görüşmeler
1.- İstanbul Milletvekili
Aydın Ağan Ayaydın ve 56 milletvekilinin; 2013 yılında yapılan Seviye Belirleme
Sınavı’nın iptaline ilişkin Ankara 18. İdare Mahkemesinin kararını uygulamadığı
ve bu eyleminin Türk Ceza Kanunu’nun 257’nci maddesinde düzenlenen görevi
kötüye kullanma suçuna uyduğu iddiasıyla Anayasa’nın 100’üncü ve TBMM
İçtüzüğü’nün 107’nci maddeleri uyarınca Millî Eğitim Bakanı Nabi Avcı hakkında
bir Meclis soruşturması açılmasına ilişkin önergesi (9/11)
BAŞKAN - Bu
görüşmede sırasıyla, önergeyi verenlerden ilk imza sahibine veya onun
göstereceği bir diğer imza sahibine, şahısları adına üç üyeye ve son olarak da
hakkında soruşturma açılması istenmiş bulunan Millî Eğitim Bakanı Nabi Avcı’ya
söz verilecektir.
Konuşma süreleri onar dakikadır. 
Meclis soruşturma önergesi Genel
Kurulun 25/11/2014 tarihli 18'inci Birleşiminde okunmuş ve bastırılarak sayın
üyelere dağıtılmıştır. Bu nedenle soruşturma önergesini tekrar okutmuyorum.
Söz alan sayın milletvekillerinin
isimlerini okuyorum: Önerge sahibi olarak İstanbul Milletvekili Aydın Ağan
Ayaydın; şahıslar adına Mardin Milletvekili Erol Dora, Kütahya Milletvekili
Alim Işık, Muğla Milletvekili Yüksel Özden; hakkında soruşturma açılması talep
edilen Bakan Eskişehir Milletvekili Nabi Avcı.
Şimdi önerge sahibi olarak İstanbul
Milletvekili Aydın Ağan Ayaydın’ı kürsüye davet ediyorum.
Buyurunuz Sayın
Ayaydın. (CHP sıralarından alkışlar)
AYDIN AĞAN
AYAYDIN (İstanbul) – Sayın Başkan, değerli milletvekilleri; Anayasa’nın
100’üncü, İç Tüzük’ün 107’nci maddesi uyarınca, idari yargı kararını
uygulamayan Millî Eğitim Bakanı Sayın Nabi Avcı hakkında ben ve 56 arkadaşımın
vermiş olduğu soruşma önergesi üzerine söz almış bulunmaktayım. Bu vesileyle
yüce heyetinizi saygılarımla selamlıyorum.
Sözlerime
başlamadan önce, Adana Milletvekili Sayın Murat Bozlak’ı kaybetmenin derin
üzüntüsü içerisinde olduğumu, kendisine rahmet dilediğimi, HDP Grubuna ve
ailesine başsağlığı dileklerimi iletmek istiyorum.
Millî Eğitim Bakanı Sayın Nabi Avcı,
koltuğuna oturduğundan bugüne kadar yaptığı bütün sınavlarda skandal üzerine
skandal yaşatmıştır bu ülkeye; milyonlarca öğrenciye ve öğrenci velisine haksız
yere, hukuksuz yere çile çektirmiştir. Hiçbir sınav skandalsız olmamıştır Sayın
Nabi Avcı döneminde. 8 Haziran 2013 tarihinde 1 milyon 112 bin öğrencinin
katılmış olduğu Seviye Belirleme Sınavı sonuçları Millî Eğitim Bakanlığı
tarafından 12 Temmuz 2013 tarihinde açıklanmış, açıklamanın hemen ardından
Fransızca ve Almanca soru kitapçıklarının İngilizce cevap anahtarıyla ölçüldüğü
ortaya çıkmış. Ve hemen aynı gün ben, Sayın Bakan Avcı’yı telefonla arayıp bu
yanlışın düzeltilmesi talebinde bulunmak istedim ama Sayın Bakan sanki hiç
ulaşılmayacakmış gibi, kendisini oraya oturtan millî iradeyi, aynı millî
iradeyi, benim de burada bu soru önergesini vermeye ve kendisine o soruyu sorma
hakkımın olduğunu unutup, kendisi hiç hesap vermeyecekmiş gibi telefonlarımıza
da cevap verme ihtiyacını hissetmedi. Bunun üzerine 13 Temmuz 2013 tarihinde
Sayın Bakan Nabi Avcı’ya bu konuyla ilgili bir soru önergesi verdim. Soru
önergesine cevap vermedi, tenezzül etmedi. Bunun üzerine Ankara İdare
Mahkemesinden yürütmenin durdurulması talebiyle dava açtım ve bu davayı
açtıktan sonra Ankara İdare Mahkemesinden yürütmenin iptaliyle ilgili açmış
olduğum bu davada yürütmenin durdurulması kararı verildi. Yani Millî Eğitim
Bakanlığının açıklamış olduğu Seviye Belirleme Sınavı sonuçlarının hukuka uygun
olmadığı, yanlış olduğu ve bunun yürütülmesinin durdurulmasının kararını verdi.
Ama Sayın Bakan hemen televizyonların karşısına çıktı “Hiç kimse mağdur
olmayacak, merak etmesin, biz bunu düzelteceğiz.” dedi ama düzeltmedi. Millî
Eğitim Bakanlığı idari yargıya vereceği cevabı tam son gününe kadar tuttu ve
son gün itiraz etti. İtiraz ettikten sonra Nabi Avcı ne diyor? “Bakanlık olarak
biz bir üst mahkemeye itirazımızı yapıyoruz. Çocuklarımız rahat olsunlar,
aileleri rahat olsun. Öğretmenlerimiz ve veliler endişe etmesin; hiçbir
çocuğumuzun hak kaybı söz konusu olmayacaktır, biz gereğini yaptık.” diyor. 718
öğrencinin kâğıdında hatalı ölçüm var, hatalı puanlama vardır. Eğer onları
değiştiriyorsanız 1 milyon 112 bin öğrencinin sıralamasında değişiklik
olacaktır. Bunu göz ardı ediyor ve idari yargı kararını uygulamıyor. Almış
olduğumuz bu yürütmeyi durdurma kararına itiraz etti ve 18. İdare Mahkemesi
Millî Eğitim Bakanlığının bu itirazını reddetti, bizim haklı olduğumuza karar
verdi. Ve nihayet 31 Mart 2013 tarihinde Ankara 18. İdare Mahkemesi ana
kararını verdi. Ana kararda, Millî Eğitim Bakanlığının yapmış olduğu Seviye
Belirleme Sınavı sonuçlarının değerlendirmesindeki sıralamanın hukuka aykırı
olduğunu, yanlış olduğunu... Ve bunu iptal etti. 
Şimdi, bu bir yargı kararı, kesinleşen
bir yargı kararıdır. Bunun karşısında Millî Eğitim Bakanlığının yapacağı tek
işlem vardır, bu kararın gereğini yerine getirmek ama Sayın Millî Eğitim Bakanı
sanki günün birinde hesap vermeyecekmiş, her gün o koltukta oturacakmış gibi bu
kararı tanımıyor, hukuku tanımıyor, kanunları tanımıyor; “Ben Nabi Avcı’yım,
Millî Eğitim Bakanıyım, istediğimi yaparım. Ben Türkiye’de yargıyı margıyı
tanımıyorum.” diyor ve bu kararın gereğini yerine getirmedi, uygulamadı.
Karardan sonra Sayın Bakandan açıklama yok, kurumsal açıklama var, Millî Eğitim
Bakanlığı açıklama yapıyor. Ne diyor Millî Eğitim Bakanlığı? Millî Eğitim
Bakanlığı konuyla ilgili şu açıklamayı yaptı, diyor ki: “SBS hakkında yapılması
gereken yeni bir işlem yoktur. SBS hakkında 31 Martta verilen yürütmeyi
durdurma kararının ardından gereken işlemler yapılmıştır.” Bu doğru değildir, o
işlemleri yapmadınız Sayın Bakan. 718 öğrencinin sonuçları değişti, 1 milyon
112 bin öğrencinin sıralamasını değiştirmeniz gerekiyor. Bunu yapmadınız,
görevinizi kötüye kullandınız. (CHP sıralarından alkışlar) 
Aynı şekilde, Müsteşar bir açıklama
yapıyor, Bakanlık Müsteşarı, diyor ki: “Kimseyi mağdur etmeyeceğiz.” Peki, bu
karar uygulanmadı, 1 milyon 112 bin öğrenciyi mağdur etmek değil de bu nedir?
Milleti kandırıyorsunuz. Siz grup başkan vekilinize de demin bilgi ve belge
veriyordunuz, diyorsunuz ki: “Biz gereğini yaptık.” Gereğini yapmadınız, idari
yargı karar verdi, bu kararı uygulamadınız. Bu kararı uygulamadığınız için de
Türk Ceza Kanunu’nun 257’nci maddesindeki görevi kötüye kullanma suçunu
işlediniz ve sizin Yüce Divana gidip yargılanmanız gerekiyor. 
Ben bugün burada AKP’li milletvekili
arkadaşlarıma da sesleniyorum. Burada Sayın Bakan bu koltuğa oturduğundan bu
yana hiçbir sınavı hakkıyla yapmadı, hiçbir sınavın yargıya taşınmazlığı
olmadı, hepsi yargıya taşındı ve hepsinden de geri dönüş oldu. İçinizde
biliyorum ki bu işi çok iyi bir şekilde yapacak olan arkadaşlarım vardır ama
burada oturamayacak tek bir kişi vardır, o da Millî Eğitim Bakanı Sayın Nabi
Avcı’dır. (CHP sıralarından alkışlar)
Şimdi, gelelim TEOG sınavlarına. SBS
kalktı, yerine TEOG’u getirdi, isim değişikliği oldu, bundan sonra isim
değişikliği oldu. Bu kez TEOG’da yine hatalı sınav oldu. Tekrar soru önergesi
verdim, soru önergesine yine cevap vermedi. Bilgi Edinme Yasası’na göre dilekçe
verdim, dilekçeme cevap vermedi. Ankara Cumhuriyet Başsavcılığına suç
duyurusunda bulundum, Ankara Cumhuriyet Savcılığı sorumlular hakkında dava açılabilmesi
için Millî Eğitim Bakanlığından izin istedi, Millî Eğitim Bakanlığı izin
vermedi. Bana gönderdiği yazıda bakın ne diyor izin vermediği için, diyor ki:
“Siz Bilgi Edinme Yasası’na göre başvuruda bulunmuşsunuz İnternet aracılığıyla,
bunu da biz kayıtlarımıza almışız, kayıtlarımızda şu numaralı dosyaya
kayıtlıdır ancak biz verilen dilekçenin içerisindeki ekleri, dilekçeyi
bulamadık. Bulamadığımız için de soruşturmaya izin vermiyoruz.” Bir Millî
Eğitim Bakanlığı kendisine Bilgi Edinme Yasası gereğince verilen bir dilekçeyi
eğer kaybediyorsa, onu bulamıyorsa o Bakanın bir dakika orada oturmaması
gerekir. (CHP sıralarından alkışlar) Onun orada oturması Türkiye Cumhuriyeti’ne
hakarettir, Türkiye Cumhuriyeti vatandaşlarına hakarettir.
Sayın Bakanın Bakanlığı döneminde bütün
sınavlarda skandal yaşandı, orada oturmaması lazım. Ben, Sayın Bakana Serdar
Ortaç’ın bir dörtlüğünü hatırlatmak istiyorum ve bunu özellikle dinlemesini
istiyorum:
“Bu devirde kimse sultan değil,
Hükümdar değil, bezirgân değil,
Bu kadar güvenme hiç kendine,
Kimse şah değil, padişah değil.”
Sayın Nabi Avcı, sen de ne padişahsın
ne şahsın; sen de burada hesap vereceksin ve bugün olmasa bile günün birinde
Yüce Divanda yargılanacaksın, bu kanunu uygulamamanın hesabını vereceksin.
Hepinizi saygılarımla selamlıyorum.
(CHP sıralarından alkışlar)
BAŞKAN – Teşekkür ederiz Sayın Ayaydın.
Mardin Milletvekili Erol Dora.
Buyurunuz Sayın Dora.
EROL DORA (Mardin) – Sayın Başkan,
değerli milletvekilleri; Millî Eğitim Bakanı Sayın Nabi Avcı hakkında verilmiş
olan Meclis soruşturması önergesi hakkında Halkların Demokratik Partisi adına
söz almış bulunuyorum. Genel Kurulu saygıyla selamlıyorum.
Ben de konuşmama başlamadan önce 2015
yılının bütün insanlığa barış ve özgürlük getirmesini diliyor ve tekrar hepinizi
saygıyla selamlıyorum.
Millî Eğitim Bakanlığınca 2013 yılında
8’inci sınıflara yönelik yapılan Seviye Belirleme Sınavının sonuçlarının
açıklanması ve akabinde, sınava ilişkin açılan davalar neticesinde Ankara 18.
İdare Mahkemesi hukuka uygunluk bulunmadığı gerekçesiyle söz konusu sınav
sonuçlarının yürütmesinin durdurulmasına karar vermişti. Daha sonra, 4 Mart
2014’te aynı mahkeme söz konusu sınav sonuçlarının iptaline karar vermişti
ancak Millî Eğitim Bakanlığı verilen bu kararlara uymamış ve yargı kararlarını
hiçe saymıştır. Bu nedenle Cumhuriyet Halk Partili arkadaşlarımız Parlamentonun
denetim mekanizmalarından biri olan ve Anayasa’nın 100’üncü maddesiyle de
tanınan Meclis soruşturması açılması yönünde Meclis Başkanlığına
başvurmuşlardır.
Sayın Başkan, değerli milletvekilleri;
elbette soruşturma önergesi ve konusu incelendiğinde yine dönüp dolaşıp
parlamenter demokrasilerin olmazsa olmazı olan kuvvetler ayrılığı ilkesi
kavramının önemini vurgulamak durumunda kalıyoruz. Öyle ki bir yürütme erki
olan Millî Eğitim Bakanlığının kamu zararına yol açan bir sınav uygulamasına
ilişkin yargı erki bu sınavın usulsüz gerçekleştiği, dolayısıyla sonuçlarının
da geçersiz olduğuna hükmetmiştir. Buna karşın yürütme erki olan Millî Eğitim
Bakanlığı bu kararı tanımamıştır. Kuvvetler ayrılığı olan ülkelerde yürütmenin
böyle bir hakkı yoktur ancak Millî Eğitim Bakanlığı yargı kararlarını tanımama
hakkını kendisinde görebilmiştir.
Değerli milletvekilleri, muhtemelen
soruşturma önergesi de iktidar partisinin çoğunluk oylarıyla reddedilecek ve
yürütmenin denetlenmesine dönük bir talep daha Meclis Genel Kurulunda
reddedilmiş olacaktır. Soru önergeleri, araştırma önergeleri ve soruşturma
önergeleri yürütmenin denetlenebilmesini sağlamak maksatlı geliştirilmiş
mekanizmalar olmalarına karşın hepimizin bildiği gibi Türkiye Büyük Millet
Meclisi çatısı altında yürütmenin denetlenmesine dönük neredeyse hiçbir
mekanizma çalışmamaktadır, çalıştırılmamaktadır. Muhalefet partilerince verilen
hiçbir araştırma ve soruşturma önergesi kabul edilmemektedir. Verdiğimiz soru
önergelerinin büyük çoğunluğuna cevap dahi verilmemekte, verilen cevaplar ise
mümkün olduğunca yüzeysel bir tarzda hazırlanmaktadır. Dolayısıyla karşı
karşıya olduğumuz temel sorunlardan birisi iktidarın denetime açık olmamasıdır,
şeffaf olmamasıdır, hesap vermeye açık olmamasıdır. Bu mekanizma sayesinde her
türlü usulsüzlüğe âdeta prim verilmektedir. 
Değerli milletvekilleri, soruşturma
önergesine konu edilen seviye tespit sınavına dönecek olursak bu sınavlar
milyonlarca ilköğretim öğrencisinin gerek ortaöğretime geçişlerinde kriter
olarak alınan gerekse çocukların tüm eğitim ve akademik yaşamlarının kaderini
belirleyen, dolayısıyla sonuçları itibarıyla çocuklarımızın iş yaşamlarına
kadar etki edebilecek bir sınavdır. Elbette yurttaşlar arasında, çocuklar
arasında gerek ekonomik, gerek coğrafik ve gerekse kültürel ve inançsal bir
fırsat eşitsizliğinin yaşandığı Türkiye’de merkeziyetçi zihniyetlerin bir
yansıması olan merkezî sınavların hiçbirisi kabul edilemez. Zira bu merkezî sınavlar
fırsat eşitsizliklerini derinleştirmekte ve çocuklarımızın hiçbir özgürlüğünü
dikkate almamaktadır. Bu yönüyle çağın gerisindedir, çağdaş pedagojik ilkelerle
çelişmektedir.
Sayın Başkan, değerli milletvekilleri;
Türkiye eğitim sistemi mevcut yapısı, öngörüleri, kısa ve uzun dönemli
hedefleri, uygulamaları, ders kitapları, çocuğa ve bireye bakışı gibi
ölçütlerle değerlendirildiğinde zaten çağdaş dünyanın oldukça gerisinde mevzuat
ve uygulamalara sahiptir. Millî Eğitim Bakanlığından bu mevcut hâliyle başarılı,
çalışkan, özgür ve mutlu bireyler yetiştirmesi zaten beklenemez çünkü böyle bir
altyapısı mevcut değildir.
Millî Eğitim Bakanlığının mevcut
hâliyle son derece inanarak ve azimle uyguladığı her merkezî sınav yeni bir
skandal konusu olmaya devam etmektedir. Skandal konulardan birisi de sınav
sorularının sürekli çalınması meselesidir. En son geçtiğimiz hafta Sayın
Cumhurbaşkanı da Başbakan olduğu dönemde merkezî sınavlarda soruların
çalındığını net bir biçimde beyan etmişlerdir. Yalnızca bu soruların çalınması
meselesi bile Millî Eğitim Bakanlığının içinde bulunduğu adaletsiz, kayırmacı;
çocukların, gençlerin geleceğiyle oynanmasına izin veren çalışma
mekanizmalarına ne kadar açık olduğunun, çocukların geleceklerini, ebeveynlerin
emeklerini ne kadar hiçe saydığının kanıtı niteliğindedir. 
Değerli milletvekilleri, Millî Eğitim
Bakanlığının sonraki süreçte isim değişikliğine giderek TEOG adını verdiği
sınavlarda soruların çalınması gibi usulsüzlüklerin yanında bizatihi bu
sınavlara dâhil edilen dersler ve puan hesaplama yöntemleri çerçevesinde de
usulsüzlükler yaşanmıştır ve yaşanmaya devam etmektedir. Bu usulsüzlüklerin en
önemlilerinden birisi de zorunlu din dersi ve bu dersin TEOG sınavları
kapsamına sokulmasıyla yaşanmaktadır. Millî Eğitim Bakanlığınca tespit edildiği
üzere, merkezî sınav yapılacak olan dersler Türkçe, fen ve teknoloji,
matematik, inkılap tarihi, yabancı dil, din kültürü ve ahlak bilgisi
dersleridir. Bu derslerin hangi bilimsel kriterler ve pedagojik ihtiyaçlar
üzerinden belirlendiği belli değildir. Böylesine dayatmacı bir yaklaşımın
öğrencilerin dinî inancı, mezhebi ya da dünya görüşüne bakılmaksızın hayata
geçirilmesi kabul edilemez. 
Değerli milletvekilleri, Millî Eğitim
Bakanlığının bu sınavla ilgili yönergeleri incelendiğinde, azınlık okullarında
okuyan öğrenciler ile resmî devlet okullarında okuyup din dersinden muaf olan
öğrencilerin mevcut sınav puanı hesaplama yöntemleriyle puanlarının eksik
hesaplanması neticesinde sınava eşit fırsatlarda girme hakları engellenmiş,
kısa ve uzun dönemli hak kayıplarının önü açılmış ve mağduriyetlere sebebiyet
verilmiştir. Azınlık okullarında okuyan öğrenciler ile resmî devlet okullarında
okuyup din dersinden muaf olan öğrencilerin bu dersi alan öğrencilere göre
sınav puanları hesaplanırken dezavantajlı duruma düştükleri açık iken, Millî
Eğitim Bakanlığı durumla ilgili hiçbir resmî açıklama veya düzeltme
yapmamıştır. Konuyla ilgili bizzat şahsım adına vermiş olduğum 2 soru
önergesine Bakanlıkça hiçbir yanıt verilmediği gibi, mağduriyetleri giderici
hiçbir düzenleme de bugüne kadar yapılmamıştır. 
Sayın Başkan, değerli milletvekilleri;
merkezî sınavların gerek özgün öğrenci yapılarını dikkate almaması ve gerekse
sınavların içerik ve uygulamalarında yürütülen ayrımcı tutumlar ve ayrıca sınav
sorularının çalınması, satılması gibi usulsüzlükler öğrencilere yönelik
ayrımcılık uygulamalarını derinleştirmektedir. Öğrencilere negatif ayrımcılık
yapılmasına müsaade eden yöntemlerin bu çocuk öğrencilerde yaratacağı
dışlanmışlık, güvensizlik hislerine bağlı olarak ortaya çıkacak psikososyal
travmalar konusunda başta Sayın Bakan Nabi Avcı olmak üzere, Millî Eğitim
Bakanlığının karar alma süreçlerinde etkili olan tüm birimleri birinci derecede
sorumludur. Millî Eğitim Bakanlığı öğrencilerimizin genelinin kariyerlerini
etkileyecek sınavlarda öğrencilere yönelik sistematik olarak eşitsiz sonuçlara
yol açan bürokratik, politik ve pratik uygulamaları gerçekleştirmekten bir an
önce vazgeçmelidir.
Değerli milletvekilleri, Türkiye’de
eğitim sisteminin ilköğretimden üniversiteye kadar kelimenin tam anlamıyla
sınav merkezli hâle geldiği bilinmektedir. Üniversite yaşamından sonra
gençlerimizin KPSS adı altında mecbur edildikleri ve âdeta işkence hâlini almış
uygulamalar hepimizin ve tüm halkımızın malumudur. Türk eğitim sistemi,
çocukların zihinsel, sosyal ve bedensel gelişmelerini desteklemek ve çocukların
yetenekleri doğrultusunda gelişmelerini sağlamak yerine, her yıl milyonlarca
öğrenciyi merkezî sınavlara girmek zorunda bırakmaktadır. Merkezî sınavların
artmasıyla özel ders, dershane, kurs ve benzeri uygulamalar daha da artmış,
bunun sonucunda öğretmen, öğrenci ve veli ilişkilerinde ciddi olumsuzluklar
yaşanmaya başlamıştır. Özel okul ve özel ders uygulamalarının Bakanlıkça teşvik
edilmesi ekonomik açıdan da aileler üzerinde ciddi yükler oluşturmaktadır.
Öğrencilerin sınava hazırlanırken yaşadıkları stres ve diğer sorunlar, pek çok
öğrenci ve öğrenci velisinin psikolojik bir baskı yaşamasına neden olmaktadır.
Değerli milletvekilleri, bu çerçevede,
yürütme organı ve idari bir makam olarak Millî Eğitim Bakanlığının ve
Bakanlığın 1’inci derecede temsilcisi olan Sayın Bakanın görevinin gereklerine
aykırı hareket etmek suretiyle çocuklarımızın, gençlerimizin mağduriyetine ve
kamunun zararına olacak biçimde bir kısım kişilere haksız çıkarlar sağlayacak
uygulamalara müsaade etmesi gerekçesiyle verilen soruşturma önergesini
destekliyor, bu duygu ve düşüncelerle Genel Kurulu saygıyla selamlıyorum. (HDP
ve CHP sıralarından alkışlar) 
BAŞKAN – Teşekkür ederiz Sayın Erol
Dora.
Kütahya Milletvekili Alim Işık. 
Buyurunuz Sayın Işık. (MHP sıralarından
alkışlar)
ALİM IŞIK (Kütahya) – Teşekkür ederim
Sayın Başkan.
Sayın Başkan, değerli milletvekilleri;
Cumhuriyet Halk Partisi İstanbul Milletvekili Sayın Aydın Ağan Ayaydın ve
arkadaşlarının vermiş olduğu soruşturma önergesi üzerinde söz aldım. Bu
vesileyle yüce Meclisi saygıyla selamlıyorum.
Öncelikle, SBS sonuçlarında yaşanan
sıkıntılar ve mahkeme kararlarının uygulanmaması sebebiyle verilen bu önergenin
neden suç unsuru taşıdığını Anayasa’nın ilgili maddesinin yani 138’inci
maddesinin son fıkrasını aynen okuyarak sizlerle paylaşmak istiyorum.
Anayasa’nın söz konusu 138’inci maddesinin son fıkrası: “Yasama ve yürütme
organları ile idare, mahkeme kararlarına uymak zorundadır; bu organlar ve idare,
mahkeme kararlarını hiçbir suretle değiştiremez ve bunların yerine
getirilmesini geciktiremez.” amir hükmüne rağmen, benden önceki değerli
konuşmacıların da ifade ettiği gibi, yürütmenin durdurulması yönünde 18. İdare
Mahkemesinin vermiş olduğu karar daha sonra onanmasına rağmen maalesef hukuk
yok sayılmış, bu kararın gereği Millî Eğitim Bakanlığı tarafından yerine
getirilmemiştir. Dolayısıyla Anayasa’nın bu amir hükmü gereğince Sayın Millî
Eğitim Bakanı ve Bakanlık bürokratları anayasal suç işlemiştir. Bu suçun
sorumlusu elbette ki Sayın Millî Eğitim Bakanıdır ve Yüce Divanda yargılanma
zorunluluğu mutlaka, er ya da geç önüne çıkacaktır. O nedenle, verilmiş olan
Meclis soruşturması önergesi yerinde bir önergedir. Bu fikrimi baştan paylaşmak
istiyorum. 
Ancak iki dönemdir bu yüce Mecliste
değişik konularda soruşturma önergesi verilmiş olmasına rağmen sadece bir
konuda soruşturma komisyonunun kurulmasına karar verilmiştir. O da hepinizin
çok yakından bildiği gibi 17-25 Aralık yolsuzluk ve rüşvet operasyonlarının
soruşturulmasıyla ilgili Komisyondur ancak ne yazık ki bu Komisyon, uzun süren
çalışmalardan, tartışmalardan ve yapılan çalışmalardan sonra nihayet 5 Ocak
2015 tarihinde, adı geçen bakanları aklama komisyonu olarak Meclis tarihine
geçmiştir. Ama ne zaman kimin aklanacağını tabii ki huzuru mahşerde insanların
nasıl bir sorgulamadan geçeceğini inanıyorum ki bu oyu kullananlar ve
kullandıranlar kendi vicdanlarında mutlaka, er ya da geç tartacaklardır. 
Değerli milletvekilleri, 17-25 Aralık
operasyonlarından sonra 3 Mart 2014 tarihinde zamanın Başbakanı Sayın Recep
Tayyip Erdoğan’ın Muğla’da yaptığı bir konuşmada aynen şu ifadeleri
kullandığını “Biz merhamet için varız gazap için değil, bizim rahmetimiz
gazabımızı aşacaktır inşallah.” sözleriyle haşa şirke varan bir konuşmanın
ardından bu komisyonda görev alan değerli milletvekillerinin 22 Aralık
tarihinde verecekleri kararı on beş günlük rehabilitasyon ve ikna sürecinden
sonra nihayet dün 5 Ocak tarihinde aklama yönünde vermelerinin tesadüfi
olmadığını da ifade etmek istiyorum. Dolayısıyla bu soruşturma önergesinin de
akıbeti bellidir. Oy çoğunluğuyla açılmaması yönünde karar verilecek, velev ki
vicdanlar doğrultusunda gizli oylama sonucunda böyle bir komisyon kurulmuş olsa
dahi yine bir gazabı büyük, rahmeti büyük ses “Bakanımızı koruyun, bakanımızı
yedirtmeyiz.” mesajını verdiği andan itibaren, değerli milletvekilleri dün
nasıl karar verdilerse bu konuda da aynı kararı vereceklerdir, bundan kimsenin
şüphesi olmasın, zaten beklenti de budur. 
Gelelim Sayın Başbakana. Sayın Başbakan
“Yolsuzluk yapan kim olursa olsun kolunu keseriz.” dedi. Ama dünden itibaren
Sayın Başbakanın kolu kesilmiş, tek kollu bir başbakan olarak tarihe geçmiş bir
kişi olacağını da herhâlde ileride yazılacak tarih kitapları mutlaka gelecek
nesillere aktaracaktır. 
Değerli milletvekilleri, yapılan
tamamen suçtur, Anayasa’ya aykırıdır, mahkeme kararlarına uyulmayan bir
fiildir, bunun başka türlü izahı da mümkün değildir, Sayın Bakan bunun hesabını
mutlaka vermek zorundadır. 8 Haziran 2013 tarihinde yapılan sınav sonuçları 12
Temmuz 2013 tarihinde açıklandıktan sonra, 718 öğrencinin Almanca ve Fransızca
test sonuçlarının İngilizce test sonuçlarıyla, cevap anahtarıyla
karıştırılmasının sonucunda sınav sonuçlarında değişiklik olacağı nedeniyle konu
yargıya taşınmış, dolayısıyla, Ankara 18. İdare Mahkemesi de oy birliğiyle 10
Ocak 2014 tarihinde bu itirazı haklı bulmuş ve sınav sonuçlarının
değiştirilmesi ve sınav sonuçlarının iptali yönünde karar vermiştir. Bu
yürütmeyi durdurma kararına karşılık Millî Eğitim Bakanlığının yapmış olduğu
itiraz da 31 Mart 2014 tarihinde reddedilmiş, dolayısıyla, yapılan sınavda
yanlış kodlamalar nedeniyle ortaya çıkan sonuçların 1 milyon 112 bin öğrenciyi
etkileyeceği, bundan dolayı da sınavın iptali ya da yeniden değerlendirilmesi
durumu ortaya çıkmıştır. Ancak Sayın Bakanlık bunun gereğini yapma yerine,
âdeta sınava giren milyonları yok sayarak, ailelerini yok sayarak “Hiç kimse
mağdur olmayacak, merak etmeyin, gerekenler yapılacak.” demiş, bunun üzerine
yatmıştır. Milyonlarca öğrenci ufacık bir puan değişikliğinde sıralaması
değişeceği için özlediği okula gidemezken, belki yeniden düzenleme yapılmış
olsaydı, sonuçlar tekrar değerlendirilmiş olsaydı daha iyi bir okula kaydetme
imkânı bulacakken bu imkân ellerinden alınmış, dolayısıyla tüm öğrenciler
mağdur edilmiştir. O nedenle, yapılan iş ve eylem hukuka aykırıdır, suçtur,
gereğini yüce Meclis yapmak zorundadır. 
Peki, sadece bunlar mı? Sayın Bakanın
28-29 Kasım 2013 tarihinde yapılan 1’inci dönem TEOG sınavlarında yine 4
sorunun hatalı çıkması nedeniyle yargıya intikal eden konuda, yargının, Ankara
13. İdare Mahkemesinin 1 Temmuz 2014 tarihli yürütmeyi durdurma kararı ve
arkasından da yine söz konusu kararı onamasına rağmen, nasıl bir düzenleme
yapıldığı, bu TEOG sonuçlarının nasıl değerlendirildiği bir muamma olarak
kalmıştır. Ayrıca, 28-29 Nisan 2014 tarihinde yapılan 2’nci dönem TEOG
sınavlarında da ikili kopya hikâyesi ortaya çıkmıştır. Yüz binlerce öğrenci
mağdur edilmiştir. Buna yönelik yapılan itirazlar ve 8 Temmuz 2014 tarihli
gündem dışı konuşmamızda konuyu gündeme taşımamızın ardından Millî Eğitim
Bakanlığı 2’nci TEOG sınavlarındaki yanlışlığın düzeltilmesiyle ilgili
beyanatta bulunmuş, bazı öğrencilerin mağduriyetleri ortadan kaldırılmış ama
sınava giren tüm öğrencilerin mağduriyetleri yine yok edilmemiştir. Burada da
bir sıkıntı yaşanmıştır. 
Diğer taraftan, yine Sayın Bakanın
döneminde hukuk hiçe sayılmış, 1.709 şube müdürünün ataması yargı kararına
rağmen hâlâ gerçekleştirilememiş, buraya da bir kanun değişikliği şeklinde
getirilerek, yargının iptal ettiği atamada, yine Meclis kullanılarak kanun
çıkartılıp aynı kişilerin göreve getirilmesi yönünde bir girişimde
bulunulmuştur. Neyse ki Hükûmet adına o günkü Sağlık Bakanının da bu konuya
yapılan itirazlara kulak vermesinin ardından bu geri çekilmiş, bu sorun
şimdilik ötelenmiştir. 
Ayrıca, Sayın Bakanın döneminde bazı
okullarda -terör örgütü tarafından okullar gasbedilmiş, buna ses çıkarılmamış-
binlerce müdür, müdür yardımcısı bir gecede görevinden alınmış, yerine, sadece
sarı sendikanın onayıyla atamalar yapılmış, bunların hepsi hukuksuzluk
örnekleri olarak maalesef Sayın Bakanın karnesine iyi not olarak geçmemiştir. 
Dolayısıyla
önergenin lehinde olduğumuzu ifade ediyor, soruşturma önergesinin işleme alınmasının
gerekli olduğunu son söz olarak söyleyerek tekrar saygılar sunuyorum. (MHP
sıralarından alkışlar) 
BAŞKAN –
Teşekkür ederiz Sayın Işık.
Muğla
Milletvekili Yüksel Özden.
Buyurunuz Sayın
Özden. (AK PARTİ sıralarından alkışlar)
YÜKSEL ÖZDEN
(Muğla) – Sayın Başkan, değerli milletvekili arkadaşlarım; ben de Millî Eğitim
Bakanı Nabi Avcı hakkında verilmiş olan soruşturma önergesi üzerine söz almış
bulunuyorum. Bu vesileyle yüce heyetinizi saygıyla selamlıyorum. 
Sözlerime
başlarken, 2015 yılının bu ilk oturumunda bu yılın hepimize, ülkemize,
insanlığa sağlık, huzur, mutluluk getirmesini, Meclisimizin de daha huzurlu,
daha sağlıklı, daha verimli toplantılarla geçmesini temenni ediyorum. Ayrıca,
vefat eden milletvekilimize de Allah’tan rahmet diliyor, ailesine, sevenlerine,
yakınlarına da başsağlığı diliyorum. 
Şimdi, yaklaşık
kırk dakikadır konuştuğumuz konuyla ilgili ne olduğunu bir kez de ben söylemek
istiyorum: Evet, 2013 yılında yapılan SBS sınavında Fransızca ve Almanca cevap
anahtarı olarak yanlışlıkla İngilizce cevap anahtarı kullanılmıştır. Bu, 718
öğrenciyi ilgilendirmektedir ilk etapta. Sınav sonuçları açıklandığı gün, 12
Temmuz 2013 gününde idare bunu fark etmiş ve gerekli düzenlemeyi anında
yapmıştır. Burada söz konusu olan 718 öğrenci iken esasen sınavı tartışmalı
hâle getirdiğinizde, sınavı sorgular ve biraz belirsizlik ortamı oluşturmaya
çalıştığınızda etkilenecek olan öğrenci sayısı ise, biraz önce de söylendi, 1
milyon 112 bin kişi. 
Şimdi,
yapılanları tek tek sıralayalım: Evet, bir yanlışlık var ve idarenin
davranışına bakalım. İdare, gereğini anında yapmış. 718 öğrencinin puanını
tekrar düzenlemiş ama haklı bir itiraz var; o itiraz da şu: Şimdi, 718
öğrencinin puanı değişince geri kalan 1 milyon 112 bin öğrencinin puanı da
değişecektir. Özellikle puanlar standardize edildiği için burada bir değişiklik
olacaktır. Bakanlık da bu çalışmayı yapıyor çünkü bunları yapmak çok kolay, an
meselesi, düğmeye bastığınızda çıkarabileceğiniz bir şey ve bu çalışma
yapıldığında Bakanlığın değerlendirmesinde öğrencilerin puanlarının virgülden
sonraki 3’üncü hanelerinde birer, ikişer basamaklık değişme oluyor. Ne oluyor?
Bir öğrencinin puanı 372,126 iken 372,129 oluyor, evet, değişiyor. Bir
başkasınınki 361,534 iken 539 -virgülden sonraki kısmını söylüyorum- 410,545
410,547’ye çıkıyor. Böylesine bir değişikliğin nelere yol açabileceğinin de
hesaplaması yapılıyor ve evet, söylediğiniz gibi, Bakanımız defalarca söylüyor,
diyor ki: “Müsterih olun, kimse mağdur olmayacak, öğrencilerimizin kafası
karışmasın, veliler asla kuşkuya düşmesin çünkü biz bu sistemi işleteceğiz ve
bu çark dönecek. Öğrencilerimizin, sınav stresinden yeni çıkan öğrencilerimizin
tekrar bu kaygıya düşmesini istemiyoruz ve buna mahal vermeyeceğiz.” 
Şimdi, bir tarafta, burada söz konusu
olan davranışlar içinde baktığımızda, idarenin davranışı. Burada açıklık var,
burada şeffaflık var, burada hesap verebilirlik var, burada 1 milyon 112 bin
öğrenciyi, onun annesini, babasını ve önceki, sonraki, bu sistemden etkilenecek
olan öğrencileri düşünmek var, hesaba katmak var. 
ALİM IŞIK (Kütahya) – Yüksel Hocam, fen
lisesine gitmesi gereken öğrenci gidemedi. Kaç kişi var?
YÜKSEL ÖZDEN
(Devamla) – Arkadaşlarımız sık sık şunu söylüyorlar, diyorlar ki: “Efendim, her
bir sınav kaosa dönüştü, her bir sınav sistemi, işte, şöylesine, böylesine
olaylarla geçti.” Evet, şimdi, buna bakalım; burada bir şey var, her bir sınavı
kaosa dönüştürmek isteyenler var, bu kesin. Bu durum karşısında bir beraberce
bakalım. Yani burada bu çocuklar üzerine konuşuyoruz ama önce bu çocukların
davranışına bakalım. Kim davranıyor? Çocukların davranışı var, idarenin
davranışı var, yargının davranışı var ve siyasetin davranışı var. Öğrencilerin
davranışına bakalım. Toplam 103 öğrenci, en son mahkemenin istediği değişiklik
yapıldıktan sonra standart puanlar da yani 1 milyon 112 bin öğrencinin puanı
değiştikten sonra 99 kişinin gidebileceğinden daha yüksek puanlı okula gittiği
tespit ediliyor. Burada bu çocuklara yönelik olarak geriye dönük aleyhlerinde
bir işlem yapma mahkeme kararı da olsa kimseyle ilgili yapılacak bir şey değil
artık. 4 tane öğrenci için de daha yüksek puanlı bir okula gidebileceği tespit
ediliyor. Şimdi, bakalım, öğrenci davranışı çok anlamlı, bu 4 öğrenciye teklif
ediliyor, deniliyor ki: “Siz bu okula girmişken, yeni puanınızla bir üst
puandaki şu okula gidebilirsiniz.” O okula da yazı gönderiliyor “Kontenjan
varsa kullanın, yoksa yaratın, ek kontenjan çıkarın.” 4 öğrencinin hepsi de
diyor ki: “O iş bitti, biz onu geçeli çok oldu, artık biz önümüze bakıyoruz,
derslerimize bakıyoruz, ben üniversiteye çalışıyorum, beni rahatsız etmeyin.” 
Bir gecede, bir
günde, bir haftada karar veren mahkeme 1 milyon 112 bin öğrenciyi ilgilendiren
konuda temmuz, ağustos, eylül, ekim, kasım, aralık, ocağın 10’unda karar veriyor.
Şimdi, öğrenci davranışını koydum, mahkemenin davranışı da burada. Yılın ortası
olmuş, o zamandan sonra ne yaparsınız? Ki yapılması geren şeyi de Bakanlık gene
yapıyor. Çıkardığı şey ne? Diyor ki: “Bunlar bunlar olacak.” ve yapılmış.
Diğer tarafta,
bu sefer siyasetin yaptığına gelecek olursak… Üstünden bir buçuk yıl geçmiş. Bu
çocukların derdi artık üniversite. Bırakın, rahatsız etmeyelim. Çocukları artık
kendi hâllerine bırakalım, okullarında mutlu olduklarını derslerinde
gösteriyorlar ve lütfen çocuklar üzerinde bunları konuşuyorken… Ben öncelikle
bu çocuklarımızın daha yüksek puanlı okula gidebilecek iken hiç kılını
kımıldatmayan, ben okuluma alıştım, öğretmenlerime alıştım, önüme bakıyorum
diyen öğrenciler sadece bununla mı konuşuyor? Diyorsunuz ki her bir sınav
sistemi… Evet, Türkiye büyük bir ülke, Türkiye'de sınava giren öğrenci birçok
Avrupa ülkesinin nüfusundan çok çok fazla. Onun için her bir seferinde biz bu
işi titizlikle yapıyor olmamıza rağmen, evet, bazen engeller çıktığında gereği
yapılıyor ve sınav değiştiriliyor. 
Şimdi diyorsunuz ki: “Çocukları
düşünmüyorsunuz.” Değerli milletvekili arkadaşlarım, biz hepimiz burada sınav
söz konusu olduğunda hep şunu söyledik: “Bir eğitim sistemini sınav üzerinden
konuşmak kadar yanlış bir olay yok.” Çocukların kazanımları, bireysellikleri,
sosyallikleri, kendi kişisel gelişimleri, hiçbirisini konuşmuyoruz; sadece
sınav üzerinden konuşuyoruz. İşte, Bakanlığımız bunu değiştirmeye çalışıyor; bu
sınavı böylesine bir sınav olmaktan, yılda 1 defa olan, 2 defa olan ve
-herkesin- mazeret sınavının olmadığı, çocuklar için böylesine bir baskı
olmaktan çıkaralım ve diyor ki: “TEOG’u getirelim.” Kalan sürem içerisinde… 
Diyorsunuz ki: “Öğrenciler bu kadar
mağdur, öğretmenler bu kadar mağdur.” Daha birinci dönemin sonunda bununla
ilgili yapılan çalışmaların sonucunu sizinle paylaşayım. 
İlki, bakın en önemlisi: Soruluyor TEOG
sınavı, okulu ve öğretmenleri ön plana çıkarmakla ilgili görüşler. Burada 1.526
öğretmenimizin görüşü var ve daha ilk uygulama yani ilk dönem, bir dönem
uygulamanın arkasından öğretmenlerimizin yüzde 57’si diyor ki: “Sınav, okulu ve
öğretmenleri ön plana çıkarmıştır. Bu sonuç bize yeter.” Eğer öğretmenlerimiz
bugün Türkiye’de okulun ve öğretmenlerin ön plana çıkmaya başladığını
söylüyorsa bu bizim gurur duymamız için yeterli.
Bununla kalmıyor, ikincisi, yine,
öğretmenlerimiz diyor ki: “TEOG sınavı öğretmenleri müfredatın takibinde daha
çok disipline etmiştir.” Kim söylüyor? Öğretmenlerimiz söylüyor. Ne kadarı?
Gene yaklaşık yüzde 55’i, diyor ki: “Artık, müfredat takibine disiplin
gelmiştir.”
Üçüncüsü: Öğretmenlerimize soruyoruz
kanaatlerini, diyorlar ki yaklaşık yüzde 58,32’si: “TEOG sınavıyla okula
devamlılık daha fazla sağlanmıştır.” Biz bunun derdindeyiz ve bu ülkenin
çocuklarının önüne bakarken sınavın bir stres malzemesi olmaktan çıkmasını
istiyoruz. 
Öğrencilerimize de sorduk,
öğrencilerimizin yüzde 50’si şu kanaatte: “TEOG sınavıyla öğrencinin dersi
derste öğrenmesi sağlanmıştır.” Bu, bir eğitimci için ve bu iktidar partisinin
bir milletvekili için, benim her zaman gurur duyacağım bir tablodur. Hemen
arkasından “Okula devamlılık sağlanmıştır.” diyor öğretmen ve öğrencilerimizin
yüzde 60’ı. Evet, daha söylenecek belki çok şey var ama tablo budur.
(Mikrofon otomatik cihaz tarafından
kapatıldı) 
YÜKSEL ÖZDEN (Devamla) - Ben
huzurlarınızda, Bakanımızla ilgili verilen soruşturma önergesinin gerçekten
lüzumsuz yere olduğunu söylüyor, görüşümüzün bu soruşturmanın aleyhinde
olduğunu belirtiyor ve hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederiz Sayın Özden. 
Son söz, hakkında soruşturma açılması
istenen Millî Eğitim Bakanı Sayın Nabi Avcı’ya aittir.
Buyurunuz Sayın Avcı. (AK PARTİ
sıralarından alkışlar) 
MİLLÎ EĞİTİM BAKANI NABİ AVCI
(Eskişehir) – Sayın Başkan, değerli milletvekilleri; öncelikle 2015’in hepimiz
için, milletimiz için, memleketimiz için hayırlara vesile olmasını diliyorum. 
Sayın Murat Bozlak’a Allah’tan rahmet
diliyorum; ailesine, arkadaşlarına başsağlığı diliyorum. 
Şimdi, biraz
önce konuşan arkadaşımız işin özünü gayet veciz bir şekilde anlattı ama biz
daha önce, ilk defa bu konular konuşulmaya başladığı günden itibaren müteaddit
açıklamalarla gerçek durumun ne olduğunu, SBS’nin ne olduğunu, o süreçte
yapılan yanlışın ne olduğunu, buna ilişkin idarenin aldığı tedbirin, düzenlemenin
ne olduğunu muhtelif vesilelerle anlattık. En son bütçe görüşmelerinde de bu
konu gündeme geldi, orada da kısaca özetledik. Biraz önce Yüksel Bey de gayet
güzel özetledi ama hâlâ anlaşılmadığını düşünerek, anlaşılmayabileceğini
düşünerek, anlamamakta ısrar edileceğini düşünerek, kayıtlara girmesi açısından
ben olup biteni, soruşturma önergesine konu olan olayın gerçekte ne olduğunu,
nasıl yaşandığını sizlere kısaca özetleyeyim. 
Biliyorsunuz, SBS yılda bir kere
yapılan bir sınavdı ve hepimiz bu sınavdan şikâyetçiydik, “Çocuklarımızı yarış
atına çeviriyor, bir tek sınavla çocukların dört yıllık, hatta daha uzun vadeli
eğitim hayatları belirleniyor.” diye şikâyet ediyorduk. Biz bunu değiştirdik
ama değiştirmeden önce yapılan son SBS sınavında… SBS sınavı, Seviye Belirleme
Sınavı, onun için “SBS sınavı” demek de doğru değil, sondaki “S” sınav çünkü.
Seviye Belirleme Sınavı 8’inci sınıflarda yapılıyor. 8 Haziran 2013 Cumartesi
günü biz bu sınavı yapmışız, sonuçlarını da 12 Temmuz 2013 tarihinde açıklamışız,
bir ay sonra sonuçları açıklamışız. Sonuçların açıklandığı gün vahim bir
yanlışlık olduğunu fark etmişiz. Fransızca ve Almanca sorularına ilişkin cevap
anahtarının İngilizce anahtarıyla karıştırıldığını görmüş ve aynı gün, o akşam
saat 17.00’de kamuoyundan ve öğrencilerimizden de özür dileyerek bu yanlışımızı
fark ettiğimizi, Almanca ve Fransızca sorularının da kendi anahtarlarıyla
okunmasını sağladığımızı ve sonuçları da bu doğrultuda açıkladığımızı ilan
etmişiz. Burada bir yanlışımız var, bu yanlışımızı hemen o gün, sınavın
açıklandığı gün, sonuçların açıklandığı gün fark etmişiz ve düzeltmişiz. 718
öğrenci, bu durumda olan 718 öğrenci. Bunlar için ikinci kez yapılan
değerlendirme işlemiyle… Bu işlemi neye göre yapmışız? “Sınav Sonuçlarının
Değerlendirilmesi” başlıklı 8’inci maddeye göre, Öğrenci Yerleştirme
Yönergesi’nin 8’inci maddesine göre bu düzeltmeyi yapmışız. Peki, bu düzeltmeyi
yapmışız da ne olmuş, öğrenciler bundan nasıl etkilenmiş? Bu değerlendirme
sonucunda yani doğru okuma sonucunda standart sapmada oluşan kayma, onda değil,
yüzde değil, binde 3 düzeyinde. Yeni hesaplanan standart sapma esas alınarak
yapılan hesaplama sonucunda 4,8 olan test ortalamasında bir değişim olmuyor.
Dolayısıyla, 718 adayın da onların yeniden değerlendirilmesi sonucunda 1 milyon
112 bin adayın da sonuçlarında dramatik bir değişiklik olmayacağını söylemişiz.
Buna rağmen Sayın Ayaydın ve bir öğrenci adına bir veli idare mahkemesinde dava
açmışlar sınavın iptaliyle ilgili. Sayın Ayaydın’ın açtığı dava yetkisizlik yönünden
reddedilmiş. 
MİLLÎ SAVUNMA BAKANI İSMET YILMAZ
(Sivas) – Ehliyet yönünden…
AYDIN AĞAN AYAYDIN (İstanbul) – Hayır,
yürütmenin durdurulmasına karar verildi.
MİLLÎ EĞİTİM BAKANI NABİ AVCI (Devamla)
– Neticeyi söylüyorum. 
AYDIN AĞAN AYAYDIN (İstanbul) – Baştan
istediğiniz gibi de konuşmayın. 
MİLLÎ EĞİTİM BAKANI NABİ AVCI (Devamla)
– Ankara 18. İdare Mahkemesi 31/3/2014 tarihinde…
AYDIN AĞAN AYAYDIN (İstanbul) – Ondan
önce…
MİLLÎ EĞİTİM BAKANI NABİ AVCI (Devamla)
– …Sayın Ayaydın’ın açtığı davayı ehliyet yönünden ret kararı vermiş. Öğrenci
adına açılan dava da ne zaman açılmış? 31 Temmuz 2013 tarihinde açılmış. Temmuz
ayı geçmiş, mahkemeden bir ses çıkmamış; ağustos ayı geçmiş, mahkemeden bir ses
çıkmamış; eylül ayı geçmiş, mahkemeden bir ses çıkmamış; ekim geçmiş, kasım
geçmiş, aralık geçmiş, ocağın 10’ununa gelmişiz yani bir sömestir bitmiş,
öğrencilerin beş gün sonra karne almasına sıra gelmiş ve 1 milyon 112 bin
öğrenciyle ilgili bu 18. İdare Mahkemesi 10 Ocak 2014 tarihinde yürütmeyi
durdurma kararı vermiş. Ben de o gün demişim ki: “Merak etmeyin, hiçbir
öğrencimiz mağdur olmayacak, 1 milyon 112 bin öğrenciyi ve ailelerini tedirgin
edecek bir durum yok. Biz zaten 718 öğrenciyle ilgili işlemi yaparken de gördük
ki öğrenciler açısından ve velileri açısından dramatik değişikliklere yol
açacak bir durum söz konusu değil.” Gerekeni yapacağımızı o tarihte de
söylemişiz ve Millî Eğitim Bakanlığı olarak şu kararı vermişiz, mahkeme her ne
kadar yürütmeyi durdurma kararı verdiyse de yani esastan henüz bir karar
vermediyse de, bir gün bu mahkeme esastan karar verdiği takdirde ne yapmamız
gerekirse şimdiden onu yapalım en kötü durum senaryosuyla çünkü sonuçların
değişmeyeceğini, çok dramatik bir değişiklik olmayacağını daha önceki
hesaplamalarımızdan biliyoruz ve dolayısıyla yürütmeyi durdurma kararı üzerine
esas kararı beklemeden biz bu işlemi yapmışız yani kâğıtları yeniden okumuşuz,
yeniden değerlendirmişiz, mahkeme esastan karar verdiği takdirde bizden ne
isteyecekse biz onu yürütmeyi durdurma kararı verildiği zaman zaten yapmışız.
Bunun sonucunda ne olmuş? Bunun sonucunda 99 öğrencinin bir alt veya daha düşük
puanla öğrenci alan bir okula gidebileceği ortaya çıkmış ama biz demişiz ki:
Hiçbir öğrenciyi mağdur etmeyeceğiz, o 99 öğrencimiz yerleştikleri okullarda
eğitimlerine devam edecekler, edebilirler, ediyorlar, ettiler. 
1 milyon 112 bin öğrenci içerisinde 4
öğrencinin isterlerse yeni hesaplamaya göre o binde 1’lik değişiklik sonucunda
farklı bir okula gidebilme ihtimalleri ortaya çıkmış, onlara da tek tek Millî
Eğitim Bakanlığı olarak yazı göndermiş hatta il millî eğitim müdürlerimizi
görevlendirmişiz ve demişiz ki: Bakın, sizin yeni hesaplamaya göre puanınız şu,
isterseniz bu puanla şu şu okullara gidebilirsiniz. Bu 4 öğrencinin hiçbiri
mevcut okullarını değiştirmediler kendi iradeleriyle, 4 öğrenci. Burada söz
konusu olan 1 milyon 112 bin öğrenci. Biz idare olarak 1 milyon 112 bin
öğrenciyi ve velilerini tedirgin etmeyecek, mağdur etmeyecek, hakka, hukuka,
adalete uygun uygulamanın ne olduğuna bakmışız ve bunu yapmışız. Bunu büyük bir
gönül rahatlığıyla söylüyorum. Herhangi bir hesaplama sonucunda bu 1 milyon 112 bin öğrenciden bu 4
öğrenci dışında durumu değişebilecek… Hatta mahkemeyi açan, Sayın Ayaydın’ın
bütçede söylediğine göre kendi yönlendirmesiyle davayı açan öğrencinin de
durumunda herhangi bir değişiklik olmamış. Yani mahkemeye müracaat eden o
öğrencimizin yeni hesaplamalar sonucunda puanında bir başka okula tercih imkânı
verecek bir değişiklik olmamış, bir mağduriyet söz konusu değil, orada da bir mağduriyet
söz konusu değil. 
Dolayısıyla, yaptığımız -yanlışımız- belki şu: Mahkemenin
nihai kararını beklemeden bizden ne isteyecek idiyse onu önceden yapmış
olmamız, yürütmeyi durdurma kararı verildiği zaman yapmış olmamız. Yani şimdi
mahkeme kararını uygulamamakla suçlanmamızın nedeni mahkeme kararını erken
uygulamış olmamız. Mahkemenin kararını öngörmüşüz ve ona göre de tedbirimizi
almışız, bunu da kamuoyuna açıklamışız. Dolayısıyla, burada bir yanlışlık yok. 
(Mikrofon otomatik cihaz tarafından kapatıldı) 
MİLLÎ EĞİTİM BAKANI NABİ AVCI (Devamla) – Bana biraz süre
verebilir misiniz.
BAŞKAN – Bir dakika daha süre veriyorum size selamlamanız
için.
Buyurunuz Sayın Avcı.
MİLLÎ EĞİTİM BAKANI NABİ AVCI (Devamla) – Ama bu tekrar
açıklamak için iyi bir vesile oldu. 
Sayın Ayaydın o gün yani sınav sonuçlarının açıklandığı gün
ikaz etmek üzere beni aradığını söylüyor. Bizim Özel Kalemle ilgili hatamız
olabilir. Bu telefondan haberim yok, olmadı, olsaydı geri dönerdim, olmadı,
gerçekten olmadı. Bunun bu kadar ağır bir psikolojik tepkiye neden olacağını
bilseydim daha sonra da arardım ama hakikaten haberim olmadı, onu da bilmenizi
istiyorum. 
Şimdi, şube müdürleriyle ilgili, Alim
Bey’in söylediği şeyle ilgili kısa bir bilgi notunu hemen hızlıca arz edeyim:
Evet, 1.709 şube müdürüyle ilgili, bu atamalarla ilgili yargıda sürüp giden
davalar var. Bunlardan, bugüne kadar açılan 284 davadan 136 dava hakkında
yürütmenin durdurulmasının reddi kararı yani Bakanlık lehine karar verilmiş,
284 davadan 136’sı reddedilmiş; 2’si hakkında davanın reddi kararı verilmiş, 29’u hakkında
yürütmenin durdurulması kararı verilmiş, 30’u hakkında iptal kararı verilmiş.
(Mikrofon
otomatik cihaz tarafından kapatıldı) 
MİLLÎ EĞİTİM
BAKANI NABİ AVCI (Devamla) – Dolayısıyla, 138’i Bakanlığımız lehine, 59’u
Bakanlığımız aleyhine. Bakanlığımız aleyhine olanları da uyguladık. Yani,
mahkemelerden bizim aleyhimize “Bunu durdur.” dediğini durdurmuşuz, “İptal et.”
dediklerini iptal etmişiz. Orada mahkeme kararlarıyla ilgili bir sorun yok Alim
Bey.
FARUK BAL
(Konya) - Sarı sendikanın kararını uyguluyorsunuz Sayın Bakan ya, sarı
sendikanın ya!
MİLLÎ EĞİTİM
BAKANI NABİ AVCI (Devamla) – Ayrıca, bu çapraz kopya davasıyla ilgili de
Danıştayın aynı dairesinin, 8. Dairesinin aynı konuda, “Ne çapraz kopya
sayılır, ne sayılmaz?” konusunda verdiği 180 derece zıt 2 tane karar var.
BAŞKAN – Evet,
herhâlde bir dakika daha süre verdim.
MİLLÎ EĞİTİM
BAKANI NABİ AVCI (Devamla) – Evet, maalesef süre yetmiyor.
Çok teşekkür
ediyorum.
Hepinize
saygılar sunuyorum, iyi yıllar diliyorum. (AK PARTİ sıralarından alkışlar) 
BAŞKAN –
Teşekkür ederiz Sayın Avcı.
AYDIN AĞAN
AYAYDIN (İstanbul) – Sayın Başkan…
BAŞKAN –
Buyurunuz Sayın Ayaydın.
AYDIN AĞAN
AYAYDIN (İstanbul) – Sayın Bakan konuşmasında ismimi de zikrederek benim
açtığım davanın yetkisizlikle sonuçlandığını belirtti. Bu doğru değildir, bunu
düzeltmek istiyorum.
BAŞKAN –
Yetkisiz…
AYDIN AĞAN
AYAYDIN (İstanbul) – Benim açtığım davanın yetkisizlikle… 
MİLLÎ EĞİTİM
BAKANI NABİ AVCI (Eskişehir) – “Ehliyet yönünden ret kararı” deniliyor.
AYDIN AĞAN
AYAYDIN (İstanbul) – Yetkim olmadığını söyledi, ondan önceki durumdan
bahsetmedi, onu düzeltmek istiyorum.
BAŞKAN –
Buyurunuz Sayın Ayaydın.
X.- SATAŞMALARA İLİŞKİN
KONUŞMALAR
1.- İstanbul Milletvekili
Aydın Ağan Ayaydın'ın, Millî Eğitim Bakanı Nabi Avcı’nın (9/11) esas numaralı
Meclis Soruşturması Önergesi üzerinde yaptığı konuşması sırasında şahsına
sataşması nedeniyle konuşması
AYDIN AĞAN AYAYDIN (İstanbul) – Sayın
Başkan, değerli milletvekilleri; biraz evvel Sayın Millî Eğitim Bakanı Nabi Avcı’nın
o babacan tavırlarıyla konuşmasını büyük bir keyifle izledim. Keşke bu babacan
tavırlarını uygulamalarında da gösterebilse. Sayın Bakan, açıklamayı yaparken
davayı benim açtığımı ancak ocak ayında benim ehliyet yönünden talebimin
reddedildiğini söyledi. Doğrudur ama Sayın Bakanın atladığı bir konu vardır.
Benim idari yargıya açtığım davanın… 18. İdare Mahkemesinde benim talebim
üzerine yürütmenin durdurulması kararının da verildiğini söylemesi gerekiyordu,
onu söylemedi. Ancak ana kararda benimle birlikte bire bir aynı müracaatta
bulunan bir öğrencinin müracaatı olduğu için 2 davayı birleştirdi. Ben öğrenci
velisi olmadığımdan dolayı ehliyet yönünden reddi ama aynı davayı diğer
öğrenciyle aynı olduğu için de davanın... Yani Millî Eğitim Bakanlığının
uygulamasının yanlış olduğu yönünde karar verdi.
Şimdi, Sayın Bakan burada bir sürü
teferruat anlattı, dedi ki: “Bunları yaptık, bunları yaptık, bunları yaptık.”
Sanki kaybetmişiz gibi... “Biz yaptık bunları.” Bu, doğru değildir.
Sayın Bakanlık bu uygulamasını yaparken 718 öğrencinin kâğıtlarındaki
değerlendirme sonucunda puanları değişti. 718 öğrencinin puanı değişince 1
milyon 112 bin öğrencinin sıralamasında değişiklik olur. On binde 1 puan bile
olsa o öğrencinin girebileceği okul değişir. Nitekim yargı, ana kararında bunu
söylüyor, diyor ki: “Siz her ne kadar bunu söylüyor iseniz de sizin yaptığınız
bu uygulama, standart sapmaları hesapladığınızda öğrencilere haksızlık olduğu
yönündedir kararımız.” Ortada bir karar vardır, Bakanlık bu kararı uygulamamıştır.
Sayın Bakan görevini kötüye kullanmıştır.
Teşekkür ediyorum, saygılar sunuyorum.
(CHP sıralarından alkışlar) 
BAŞKAN – Teşekkür ederiz Sayın Ayaydın.

IX.- MECLİS SORUŞTURMASI
(Devam)
A) Ön Görüşmeler (Devam)
1.- İstanbul Milletvekili
Aydın Ağan Ayaydın ve 56 milletvekilinin; 2013 yılında yapılan Seviye Belirleme
Sınavı’nın iptaline ilişkin Ankara 18. İdare Mahkemesinin kararını uygulamadığı
ve bu eyleminin Türk Ceza Kanunu’nun 257’nci maddesinde düzenlenen görevi
kötüye kullanma suçuna uyduğu iddiasıyla Anayasa’nın 100’üncü ve TBMM
İçtüzüğü’nün 107’nci maddeleri uyarınca Millî Eğitim Bakanı Nabi Avcı hakkında
bir Meclis soruşturması açılmasına ilişkin önergesi (9/11) (Devam)
BAŞKAN - Meclis soruşturması önergesi
üzerindeki görüşmeler tamamlanmıştır.
Şimdi, Millî Eğitim Bakanı Nabi Avcı
hakkında Meclis soruşturması açılıp açılmaması hususunu oylarınıza sunacağım.
Anayasa'nın 100'üncü maddesi hükmü gereğince oylamayı gizli oylama şeklinde
yapacağız.
Oylamaya başlamadan önce oylamanın
yöntemiyle ilgili olarak bazı açıklamalarda bulunacağım.
Gizli oylamanın ne şekilde yapılacağını
arz ediyorum: Komisyon ve Hükûmet sıralarında yer alan kâtip üyelerden komisyon
sırasındaki kâtip üye, Adana'dan başlayarak Denizli'ye kadar, Denizli dâhil ve
Diyarbakır'dan başlayarak İstanbul'a kadar, İstanbul dâhil, Hükûmet sırasındaki
kâtip üye ise İzmir'den başlayarak Mardin'e kadar, Mardin dâhil ve Mersin'den
başlayarak Zonguldak'a kadar, Zonguldak dâhil, adı okunan milletvekillerine
biri beyaz, biri yeşil, biri de kırmızı olmak üzere 3 yuvarlak pul ile mühürlü
zarf verecek ve pul ve zarf verilen milletvekilini ad defterinde
işaretleyecektir. Milletvekilleri, Başkanlık kürsüsünün sağında ve solunda yer alan kabinlerden
başka yerde oylarını kullanmayacaklardır. 
Bildiğiniz üzere -yineliyorum- bu pullardan beyaz olanı
kabul, kırmızı olanı ret, yeşil olanı ise çekimser oyu ifade etmektedir. 
Oylama gizli olacağından vekâleten oy kullanılamayacağını
belirtmek isterim.
Oyunu kullanacak sayın üye, kâtip üyeden 3 yuvarlak pul ile
mühürlü zarfı aldıktan ve adını ad defterine işaretlettikten sonra kapalı oy
verme yerine girecek, oy olarak kullanacağı pulu burada zarfın içine koyacak,
diğer 2 pulu ise ıskarta kutusuna atacaktır. Bilahare, oy verme yerinden
çıkacak olan üye, oy pulunun bulunduğu zarfı Başkanlık Divanı kürsüsünün önüne
konulan oy kutusuna atacaktır. 
Oylamada adı okunmayan milletvekiline pul ve zarf
verilmeyecektir. 
Yığılmanın olmamasını özellikle rica ediyorum.
Şimdi, gizli oylamaya Adana ilinden başlıyoruz.
(Oylar toplandı)
BAŞKAN – Oyunu kullanmayan sayın üye
var mı? Yok.
Oylama işlemi bitmiştir. 
Kupaları kaldırıyoruz.
(Oyların ayrımı yapıldı)
BAŞKAN – Sayın milletvekilleri, (9/11)
esas numaralı, Millî Eğitim Bakanı Nabi Avcı hakkında bir Meclis soruşturması
açılmasına ilişkin önergenin gizli oylama sonucu:



“Kullanılan Oy Sayısı


:


314





Kabul


:


62





Ret


:


240





Çekimser

Boş

Geçersiz 


:

:

:


10

1 

1







Kâtip Üye
Mine Lök Beyaz
Diyarbakır


Kâtip Üye
Dilek Yüksel
Tokat”



Böylece Meclis soruşturması açılması
kabul edilmemiştir.
On dakika ara veriyorum.
Kapanma Saati:
20.06
ÜÇÜNCÜ OTURUM
Açılma Saati: 20.23
BAŞKAN: Başkan Vekili Şükran Güldal
MUMCU
KÂTİP ÜYELER:
Dilek YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye
Büyük Millet Meclisinin 38’inci Birleşiminin Üçüncü Oturumunu açıyorum.
Sayın Gök, sisteme girmişsiniz,
buyurunuz.
VI.- AÇIKLAMALAR (Devam)
29.- Ankara Milletvekili
Levent Gök'ün, CHP Grubu olarak İstanbul Sultanahmet’te polis karakoluna
yapılan saldırıda şehit olan polise Allah’tan rahmet, yaralı polise de acil
şifalar dilediklerine ilişkin açıklaması
LEVENT GÖK (Ankara) – Teşekkür ederim
Sayın Başkan.
Sayın Başkan, akşam saatlerinde
İstanbul Sultanahmet’te Turizm Şube Karakoluna bir canlı bomba saldırısı
gerçekleşmiş. Bu saldırıda canlı bomba hayatını kaybettiği gibi, karakolda
görevli bir polis şehit olmuş ve bir polis arkadaşımız da yaralanmış. Bu haberi
biz de üzüntüyle basından öğrendik.
Cumhuriyet Halk Partisi olarak, nereden
gelirse gelsin bir terör faaliyetinin asla müsamaha gösterilmeden ülkemiz
gündeminden çıkartılması gerektiğine inanıyoruz ve karakolda görev yapan ve
şehit olan polis kardeşimizin ailesine ve polis camiasına başsağlığı diliyoruz.
Yine, yaralı polisimize de acil şifalar diliyoruz.
Anlaşılıyor ki ülkemizin bu içinde
bulunduğu atmosferde İstanbul gibi hassas korunan yerlerde dahi böyle bir
saldırı gerçekleşebiliyor. Bu konuda, emniyetin, güvenlik güçlerinin kendi
karakolunu dahi korumasının mümkün olmadığı bir ortama doğru sürükleniyorsak bu
Türkiye açısından da talihsiz olur, demokrasimiz açısından da talihsiz olur. 
Böyle bir olayı şiddetle kınadığımızı
söylemek ve polis camiasına başsağlığı dileklerimizi ve geçmiş olsun
dileklerimizi iletmek için söz aldım.
Teşekkür ederim.
BAŞKAN – Teşekkür ederiz Sayın Gök.
V.- OTURUM
BAŞKANLARININ KONUŞMALARI (Devam)
2.- Oturum Başkanı TBMM
Başkan Vekili Şükran Güldal Mumcu'nun, Başkanlık Divanı olarak, şehit olan
polise Allah’tan rahmet dilediklerine ilişkin konuşması 
BAŞKAN – Biz de başsağlığı
dileklerimizi iletiyoruz ve Allah rahmet eylesin diyoruz.
Sayın Vural, buyurunuz.
VI.- AÇIKLAMALAR
(Devam)
30.- İzmir Milletvekili Oktay
Vural'ın, MHP Grubu olarak İstanbul Sultanahmet’te polis karakoluna yapılan
saldırıda şehit olan polise Allah’tan rahmet, yaralı polise de acil şifalar
dilediklerine ilişkin açıklaması
OKTAY VURAL (İzmir) – Teşekkür ederim
Sayın Başkan.
Biz de Milliyetçi Hareket Partisi Grubu
olarak Sultanahmet’te polis karakoluna yapılan bu saldırı neticesinde Hakk’ın
rahmetine kavuşan, şehit olan polis memurumuza Cenabıhak’tan rahmet diliyoruz,
yaralı polisimize acil şifalar diliyoruz.
Türkiye’nin terör örgütleriyle mücadele
edecek gücü vardır. Terör örgütleri hiçbir zaman amaçlarına ulaşamayacaktır. Bu
konuda Hükûmeti daha duyarlı olmaya davet ettiğimizi ifade etmek istiyorum. 
Bir başka konu daha var. Biraz önce bir
vatandaşımız aradı. Burada bakan var mı, yok mu bilmiyorum ama Türkiye’de bakan
var mı, onu da bilmiyorum. Ancak, Samsun Ondokuzmayıs ilçesi Düzköy’de bir
haftadan bu yana elektrik olmadığını ifade ediyor, “Perişan bir vaziyetteyiz.”
diyor. Eğer duyarlı olan bir bakan varsa, bu sözlerimizi dikkate alarak bununla
ilgilenirse çok memnun olurum.
Teşekkür ederim. 
BAŞKAN – Teşekkür ederiz Sayın Vural.
Şimdi, 2’nci sırada yer alan, Tokat
Milletvekili Orhan Düzgün ve 54 milletvekilinin, İstanbul Atatürk
Havalimanı’nda bekletilen 1,5 ton altının bulunduğu bir uçağın sahte belge ve
beyanlarla Dubai’ye gönderilmesine imkân sağlayarak altın kaçakçılığı ile
ilgili suç delillerini ortadan kaldırdığı, olayla ilgili sorumlulukları bulunan
üst düzey kamu görevlileri hakkında hiçbir işlem yapmadığı, olayın etkin
soruşturulmasını engelleyerek denetim görevini yerine getirmediği, altın
kaçakçılığı ile rüşvet ve yolsuzluk olaylarının kapatılmasına olanak sağladığı
ve bu eylemlerinin Türk Ceza Kanunu’nun 257’nci maddesinde düzenlenen görevi
kötüye kullanma suçuna uyduğu iddiasıyla Gümrük ve Ticaret eski Bakanı Hayati
Yazıcı hakkında bir Meclis soruşturması açılmasına ilişkin (9/12) esas numaralı
önergesinin görüşmelerine başlıyoruz. 
IX.- MECLİS SORUŞTURMASI
(Devam)
A) Ön Görüşmeler (Devam)
2.- Tokat Milletvekili Orhan
Düzgün ve 54 milletvekilinin; İstanbul Atatürk Havalimanı’nda bekletilen 1,5
ton altının bulunduğu bir uçağın sahte belge ve beyanlarla Dubai’ye gönderilmesine
imkân sağlayarak altın kaçakçılığıyla ilgili suç delillerini ortadan
kaldırdığı, olayla ilgili sorumlulukları bulunan üst düzey kamu görevlileri
hakkında hiçbir işlem yapmadığı, olayın etkin soruşturulmasını engelleyerek
denetim görevini yerine getirmediği, altın kaçakçılığı ile rüşvet ve yolsuzluk
olaylarının kapatılmasına olanak sağladığı ve bu eylemlerinin Türk Ceza
Kanunu’nun 257’nci maddesinde düzenlenen görevi kötüye kullanma suçuna uyduğu
iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
Gümrük ve Ticaret eski Bakanı Hayati Yazıcı hakkında bir Meclis soruşturması
açılmasına ilişkin önergesi (9/12)
BAŞKAN – Bu
görüşmede, sırasıyla, önergeyi verenlerden ilk imza sahibine veya onun
göstereceği bir diğer imza sahibine, şahısları adına 3 üyeye ve son olarak da
hakkında soruşturma açılması istenmiş bulunan Gümrük ve Ticaret eski Bakanı
Hayati Yazıcı’ya söz verilecektir.
Bildiğiniz üzere, konuşma süreleri onar
dakikadır. 
Meclis soruşturması önergesi Genel
Kurulun 9/12/2014 tarihli 24’üncü Birleşiminde okunmuş ve bastırılarak sayın
üyelere dağıtılmıştır. Bu nedenle soruşturma önergesini tekrar okutmuyorum.
Söz alan sayın milletvekillerinin
isimlerini okuyorum: Önerge sahibi, Tokat Milletvekili Orhan Düzgün, Mersin
Milletvekili Ertuğrul Kürkcü, Konya Milletvekili Faruk Bal, Tokat Milletvekili
Zeyid Aslan; hakkında soruşturma açılması talep edilen Gümrük ve Ticaret eski
Bakanı Rize Milletvekili Hayati Yazıcı. 
İlk olarak önerge sahibi Tokat
Milletvekili Orhan Düzgün’ü kürsüye davet ediyorum. 
Buyurunuz Sayın Düzgün. (CHP
sıralarından alkışlar) 
ORHAN DÜZGÜN (Tokat) – Sayın Başkan,
değerli milletvekilleri; eski Gümrük Bakanı Sayın Hayati Yazıcı hakkında Meclis
soruşturması açılmasıyla ilgili şahsım ve arkadaşlarımın vermiş olduğu
önergeyle ilgili söz almış bulunuyorum ve hepinizi saygıyla selamlıyorum. 
Değerli arkadaşlarım, bu konu aslında
hepinizin bildiği Rıza Sarraf’ın kaçak altın yüklü uçağıyla ilgili. Gana’dan
kalkan ve normalde İstanbul Sabiha Gökçen Havaalanı’na inmesi gereken uçak
havaalanında bu kadar kasa bulunmadığı gerekçesiyle Atatürk Havalimanı’na iniş
yapıyor. Aslında, bu kasa işini bizim bakanların çocuklarına söyleselerdi
hallolurdu herhâlde ama düşünememişler sanırım. 
Evet, değerli arkadaşlarım, uçak havaalanına
indiğinde uçaktaki yükün Gana’dan Türkiye’ye tahlil amacıyla gönderilen doğal
taş olduğu ve bunun ekonomik değerinin sadece 1.898 dolar olduğu beyan edilir.
Ancak, Havaş görevlileri uçağın yükünü indirmek için gittiklerinde, uçağın
konşimentosunun bulunmadığını görürler. Tabii, konşimentosu bulunmayan bir
uçağın da Gana’dan nasıl havalandığı zaten apayrı bir muamma. Havaş görevlileri
bu tablo üzerine gümrük görevlilerine bilgi verirler ve gümrük görevlileri
uçağa geldiklerinde 30 kasa içerisinde 1.500 kilo altın olduğunu tespit ederler
ve uçağı mühürlerler. Bunun üzerine, altını getiren arkadaşlarımız bu uçaktaki
altının 500 kilosunun İstanbul’daki Duru Döviz’e, geri kalanının da Tahran’daki
Sorinet Holdinge gönderilmek üzere getirildiğini gösteren belgeler ibraz
ederler. Telefonla aranan ve altınların kendisine ait olduğunu söyleyen Duru
Döviz havaalanına gelip işlerin sarpa sardığını, uçağın belgelerinin doğru
dürüst düzenlenmediğini görünce altının kendisine ait olmadığını söyler ve bunu
noterle beyan altına alır. Bu arada, uçakta gümrük memurlarının ikinci kez
yaptığı tespitte de uçaktaki 1.500 kilo altın, herhâlde beklemekten
buharlaşması nedeniyle 300 kilo eksik çıkar, 1.208 kiloya düşer. 
Değerli arkadaşlarım, bakın, bu
Rıza’nın babaannesinin bizim siyasi tarihimize geçmiş artık ünlü bir sözü var,
diyor ki, affınıza sığınarak söylüyorum: “O… ile memurun bahşişini peşin
vereceksin.” Biz bu mantığı bir yerden daha hatırlıyoruz. Meydanlarda “Ey memur
Kemal!” diye bağıran birisi vardı, aklınca Kemal Kılıçdaroğlu’nu küçük
düşürmeye çalışıyordu, bunu yaparken bu ülkedeki milyonlarca memuru da
beraberinde küçük düşürüyordu. 
Yirmi üç yıl devlete hizmet etmiş bir
babanın oğluyum, kendim de devlete yirmi yıl hizmet ettim memur olarak. Bizim
babalarımız, “Oğlum, paraları sıfırla.” diyen Başbakan olacağına, “Oğlum, kaç,
Bakanlığa sığın, polis geliyor.” diyen Bakan olacağına varsın memur olsunlar.
Biz onlarla gurur duyuyoruz. (CHP ve MHP sıralarından alkışlar) İleride hep
beraber göreceğiz, bakalım onların çocukları da babalarıyla gurur duyacaklar
mı.
İşte, bu süreç içerisinde, Sayın
Bakanın Müsteşarının İstanbul’a yaptığı bütün baskılara rağmen, oradaki bir
memur çıkıyor, diyor ki: “Bu doğru bir iş değildir, bu bir kaçakçılıktır, ben
bu uçağın kalkışına izin vermem.” Ve böylece herkese bir ahlak dersi veriyor,
tabii müdür olarak da sürülmeyi hak ediyor. 
Değerli arkadaşlarım, maalesef,
İstanbul Gümrük ve Ticaret Bölge Müdürü Tevfik Usta aynı cesareti ve duruşu
sergileyemiyor ve bütün belgelerin sahte olduğunu görmesine rağmen uçağın
havalanmasına izin veriyor. Bütün bu olayları Mısır’da sağır sultan bile
duymuşken Sayın Bakan uçağın kalkışından tam yirmi dokuz gün sonra olayı
denetlemek üzere bir müfettiş gönderiyor. Müfettiş, raporunda uçağı gönderen
Gana’daki Omanye Gold firmasının bu yıllık ticaret hacminin 1 ila 5 milyon
dolar olduğunu söylüyor, Gana’da düzenlenen belgelerin gelişigüzel
düzenlendiğini ve inandırıcı olmadığını söylüyor, şirketin adresinin üstünde
tabela bulunmayan metruk bir ev olduğunu söylüyor. Yine, aynı müfettiş,
raporunda “Olaya kambiyo ve kaçakçılık mevzuatı açısından bakıldığında
altınların kısmen ya da tamamen Türkiye'ye açıkça sokulmak istendiği
bellidir." diyor, raporuna not ediyor. Fakat, müfettiş her nedense uçakta
kaybolan 300 kilo altından hiç bahsetmiyor, bununla ilgili hiç kimseye soru
sormuyor. İşin ilginç tarafı, altının sahibi de bu 300 kilo altının nereye
gittiğini hiç merak etmiyor. Tabii, bütün bunları gören müfettiş bu sahte
belgeleri düzenleyen kişilerle ilgili herhangi bir suç duyurusunda bulunmuyor,
görevini ihmal ediyor, topu savcılığa atıyor. Ayrıca, soruşturmanın kaçakçılık
mevzuatından değil, Türk Parasının Kıymetini Koruma Hakkında Kanun’a
muhalefetten değerlendirilmesini istiyor, hâlbuki kendisinin böyle bir yetkisi
bile yok. 
Değerli arkadaşlarım, bu arada, tabii
ki Rıza’nın saatine göre Ankara’da zamanını ayarlayanlar ve Rıza’nın önüne
yatmaya pek hevesli olanlar da boş durmuyorlar. Ne yapıyorlar biliyor musunuz?
Buraya gelen bir torba kanun içerisinde 5607 sayılı Kaçakçılık Kanunu’nun
3’üncü maddesinin (11)’inci fıkrasını kaldırarak bu olayı suç olmaktan
çıkarıyorlar yani bu dalavereye yasal kılıf hazırlıyorlar ve buna Meclisi alet
ediyorlar. Şimdi, siz savunmanızda diyeceksiniz ki: “Altın ithalatı vergiye
tabi değil, onun için bu kaçakçılık sayılmaz.” Hâlbuki Kaçakçılık Kanunu çok
açık olarak diyor ki: “Vergiye tabi olsun ya da olmasın, ülkeye gümrüğe beyan
edilmeden sokulmak istenen her türlü mal ve eşya için kaçakçılık muamelesi
yapılır.” Bu olmadı mı; o zaman diyeceksiniz ki: “Paralelciler bize darbe
yaptı.” 
Bakın, size şunu söyleyeyim: Teğmen
Mehmet Ali Çelebi sırf Alevi olduğu için, sırf Atatürkçü olduğu için hayatı
karartıldı; beraberdiniz o zaman. Yarbay Ali Tatar’ın namusuna laf edildi ve
adam intihar etti; kanı hepinizin ellerinde duruyor, bunu açıkça söylüyorum, o
zaman da beraberdiniz ama iş yolsuzluğa gelince bir anda paralel oluverdiler. 
Şimdi, bu olayın bir uluslararası
boyutu da var arkadaşlarım. Bu işlemleri yapan kişilerin New York’taki Ziraat
Bankasında yaptıkları işlemlerden dolayı, Amerikan Merkez Bankası FED Ziraat
Bankasını incelemeye aldı, bunu hepiniz biliyorsunuz ve bankanın bireysel faaliyetleri
durduruldu. Söylenen o ki bankaya verilecek olan ceza, elimizde sata sata
bıraktığınız 2 bankadan 1’isi olan Ziraat Bankasını da batıracak büyüklükte.
Yani, Ziraat Bankasını da bu kafayla gidersek Rıza’ya feda etmiş olacağız. 
Şimdi, bütün bunlar yetmiyormuş gibi, yandaş basınınızı da
kullanarak Türk Bayrağı’nın önünde Rıza’yı kahraman ilan etmeye kalktınız.
Bakın, o bayrak rengini dolar yeşilinden almaz, bu ülkenin şehitlerinin kanının
kırmızısından alır. Yaptığınız kirli işlere Türk Bayrağı’nı alet etmeyin,
bundan vazgeçin. (CHP sıralarından alkışlar) 
Sayın milletvekilleri, Rıza’nın çocuğunun gözü yaşardı diye
neredeyse ulusal yas ilan edecektik. Hâlbuki, Gezi’de bizim çocuklarımızın
gözleri çıkarılırken İçişleri Bakanı oralı bile değildi. 
Şimdi, Rıza çıktı dedi ki: “Bu ülkedeki cari açığın dörtte
1’ini ben kapattım.” Vallahi bunu iyi ki Binali Yıldırım duymamış, yoksa
Davutoğlu’nun yerine Rıza’yı Başbakan yapardı Allah vermesin(!) 
Rıza’yı kahraman ilan edebilirsiniz, şimdi ellerinizi
kaldırıp bunu da akladığınızı zannedebilirsiniz ya da diyebilirsiniz ki: “Bizim
arkamızda halk desteği var.” Evet, size “Çalıyorlar ama çalışıyorlar.” diyen
bir yüzde 50 var ama “Zehir zıkkım olsun.” diyen bir yüzde 50 daha olduğunu bu
memlekette unutmayın. Bunu size hatırlatmak istiyorum. (CHP sıralarından
alkışlar)
Bilmenizi istiyorum ki bunları mutlaka, bu suçları işleyenleri
mutlaka yargının önüne çıkaracağız, hiç vazgeçmeyeceğiz. Korkmayın, adil
olacağız, merhametli olacağız, kimin kadar biliyor musunuz? Ali İsmail’in
kafasına son tekmeyi vuran kadar merhametli olacağız, Ethem Sarısülük’ün
kafasına kurşun sıkan polis kadar merhametli olacağız, Berkin’in annesini
meydanlarda yuhalatanlar kadar ve yuhalayanlar kadar merhametli olacağız. O gün
gelinceye kadar, hırsıza “hırsız” demeye devam edeceğiz.
Saygılarımı sunuyorum. (CHP sıralarından alkışlar)
BAŞKAN – Teşekkür ederiz Sayın Düzgün.
Mersin Milletvekili Ertuğrul Kürkcü.
Buyurunuz Sayın Kürkcü.
ERTUĞRUL KÜRKCÜ
(Mersin) – Sayın Başkan, sevgili arkadaşlar; eski Gümrük ve Ticaret Bakanı
Sayın Hayati Yazıcı hakkında Meclis soruşturması açılmasına ilişkin önerge
üzerine Halkların Demokratik Partisi adına konuşacağım.
Bugün, doğrusu,
köydeki defin töreninde dostları, sevenleriyle birlikte sevgili yoldaşımız
Murat Bozlak’ın yasını tutmak isterdim, ne var ki… Sanırım yerimde olsa ve bir
seçim yapmak zorunda kalsa o da benim gibi yasını içine gömmeyi ve tüyü
bitmedik yetimin vekili olarak hak arama görevinin başında olmayı tercih
ederdi. Sevgili vekilimizi bir kere daha huzurunuzda hasret ve minnetle
anıyorum.
Sayın Orhan
Düzgün ve CHP’li vekiller Sayın Yazıcı’ya şu suçlamaları yöneltiyorlar: Yetki
ve gücünü kötüye kullanarak Reza Zarrab başta olmak üzere gayrimeşru
uluslararası altın ticareti elemanlarının çalışmalarını kolaylaştırmak, onları
cezai sorumluluktan kurtarmak maksadıyla kamuyu zarara uğratan yasa
değişikliklerine önayak olmak, Bakanlık müfettişlerini baskı altına alarak
suçluları aklayan raporlar hazırlatmak, bu yasa dışı ticaretten doğan
milyarlarca dolarlık gayrimeşru gelirin şahsi çıkar sahipleri arasında
paylaşılmasına imkân tanımak ve benzeri. 
Önergede suçlamaların
maddi dayanakları gösterilmiş; zaman, mekân ve olay akış sırası mantıklı bir
biçimde açıklanıyor. Çoğunluğu hak ve adalet peşinde koşan bir Genel Kurul bu
önergeyi benimsemekten başka bir şey yapamazdı. Ama, ne tuhaf değil mi, hepimiz
aslında AKP çoğunluğunun bunu yapmayacağını biliyoruz, buna iddiaya girsek
hiçbirimiz kaybetmeyiz. Hak ve adalet bir zamanlar bu çatı altında gezinmiş ise
eğer, bugün Türkiye Büyük Millet Meclisi çoğunluğunu terk etmiş olmalı. Bugün
AKP’ye yol gösteren ilke; her ne pahasına olursa olsun iktidar, her ne pahasına
olursa olsun servet ve güç. 
Öte yandan, Sayın Yazıcı’ya yöneltilen
suçlamalar esasen dün Meclis Soruşturması Komisyonunun AKP’li çoğunluğunca
aklanan dosyanın bir uzantısı. Çuvala sığmayan mızrak gün ışığına buradan
çıkmıştı. Ama, AKP’lilerin dün “Hukuki delil yok.” gerekçesiyle yok saydıkları
yolsuzluk ve soygun zincirinin varlığını bugün burada kabul etmelerini beklemek
bir ham hayal olurdu.
İki yıl önce bir bahar günü Roboski
katliamını yok saymıştınız, bu yılbaşında tarihin en büyük yolsuzluğunu yok
saydınız. Katliamla açtığınız parantezi hırsızlıkla kapattınız, kendinizle ne
kadar övünseniz az. (CHP sıralarından alkışlar) Ama, unutmayın arkadaşlar,
dosya daha kapanmadı, daha Genel Kurul var; Komisyonda olduğu gibi görüşmeleri
basına kapatamayacak, milletvekillerinin tartışmaya katılmasını önleyemeyecek,
muhalefetin bilgi ve belgelere erişmesinin yolunu kesemeyeceksiniz. Halkların
Demokratik Partisi, o Komisyondan bu sonucu öngörerek üç hafta önce çekildi,
gizli görüşmelerde helvacının bozacıyı aklamasını seyretmektense halkın önüne
çıkmayı seçti. Bu önergenin görüşülmesi, bu yolda atılmış ilk adım.
İstediğiniz kadar Komisyonun önüne
gelen fezlekeyi darbe girişimi sayın. Belge ve bilgiler, karşımızda
uluslararası bağlantılarıyla birlikte bir suç örgütü bulunduğuna kuşku
bırakmıyor. Uzağa gitmeye gerek yok, Sayın Erdoğan’ın kendisiyle övünmelerine
kulak kabartmak yeter. Başbakanken “Kriptolu telefonları bile dinlemişler.”
diye sirkatin söylememiş gibi, Cumhurbaşkanı sıfatıyla da konuşmaya devam etti.
“‘Kriptolu telefon yaptık.’ diyerek Cumhurbaşkanını, Başbakanı, Genelkurmay
Başkanını ve bakanları dinleyip bilgileri başka ülkelere servis ettiler.” Güya
bu kayıtların montaj olduğunu ileri sürüyordu ama Türkiye Büyük Millet Meclisi
Komisyonuna giren 29 Nisan 2014 tarihli Adli Tıp Kurumu raporu bu safsatayı
sona erdirdi: “Cümle eklemesi veya cümle çıkartması sonucu anlam bütünlüğünü
bozacak değişiklik tespit edilmedi.” Nokta, bizim için tartışma bitmiştir.
Erdoğan kayıtların kendi telefonundan yapıldığını itiraf etmiş, Adli Tıp Kurumu
bu kayıtların otantikliğini yani sahih olduğunu doğrulamıştır. Demek ki
milletçe işittiklerimiz gerçektir. “Senin evinde ne var ne yok, sen bunları bir
çıkar, tamam mı? Bende ne olabilir baba, senin paran var kasada.” Konuşma
buydu.
Evet, yasalar karşısında boğazına kadar
suça batmış bir iktidarla karşı karşıyayız. Türkiye'nin, kelimenin teknik
anlamında, uluslararası bağlantılarıyla birlikte bir suç örgütünün hâkimiyeti
altına girdiğini söylemek mübalağa sayılmaz. Her suçu bir başka suçla örtmek
üzere Anayasa, yasa, hukuk, idari kurallar, mali mevzuat, hepsinin yerle bir
edildiği ve zıvanasından çıkarıldığı, sadece yurttaşların değil, uluslararası
anlaşmalarla karşılıklı yükümlülükler altına girilmiş olan uluslararası
muhatapların da haklarının ihlal edildiği bir yönetime eğer henüz “haydut
devlet” denmiyorsa bunun biricik nedeni, iktidarın tamamının henüz tek elde
toplanmamış bir parlamenter denetim kabuğunun görünüşte muhafaza ediliyor olmasındandır.

Bu suç örgütünün başında bulunanlar,
yapıp ettiklerini Türkiye için yaşamsal bir enerji kaynağı saydıkları doğal
gazın İran’dan ithal edilmesi önündeki Amerikan ambargosunun aşılması
zorunluluğuyla meşrulaştırılabilmeyi ummuşlardı. Zarrab gibileriyle girdikleri
utanç verici ilişkileri, uluslararası engellerin arkasından dolaşmanın gereği
olan kaçınılmaz bir kötülük olarak sineye çekmemizi beklediler. Hiçbir şeyi
sineye çekecek değiliz. Enerji akışını sürdürmek için yaratıcı önlemler bulmak
her hükûmetin sorumluluğudur ama bunun yolu uluslararası suç şebekeleriyle
ortaklık kurmak, halkın öz kaynaklarını uluslararası dolandırıcılık
şebekeleriyle paylaşmak değildir. Bu, hiç kimseye, halkın parasını, kendi nefsi
için ayakkabı kutularına, valizlere, torbalara, kasalara istifleme hakkını
vermez. Biz buna “tamahkârlık” diyoruz. Altına tamah eden iflah etmez!
Britanya’nın büyük yazarı Shakespeare
büyük eseri Atinalı Timon’da, bu tamahkârlığın insanlığı nasıl insanlıktan
çıkarttığını bundan yüzyıllar önce sanki bugünün dünyasını yaşıyormuşçasına
bakın nasıl anlatıyordu: 
“Altın ha...
Sapsarı, pırıl pırıl, değerli altın,
Karayı ak, çirkini güzel, yanlışı
doğru, alçağı soylu, yaşlıyı genç, korkağı yiğit yapmaya yeter şu kadarı. 
Ah, tanrılar, neden bu, niçin bu, ey
tanrılar!
Rahiplerinize, uşaklarınıza yüz
çevirtir bu sizden, ölüm döşeğine yatırır dipdiri bir insanı.
Bu sarı köle, dinler kurar, sonra
yıkar, lanetliği kutsar, cüzzamlının eteğine yüz sürdürür, hırsızı alıp üne,
unvana boğar, aynı sıraya oturtur soylu kişilerle.
Budur işte kocaya kavuşturan kırk
yıllık dulu.
Merhemler, kokularla beleyip kapanmaz
yaralarını, en onulmaz hastayı bir nisan gününe çeviren de bu.
Git, lanet olası maden, insanlığın orta
malı, sen, milletleri sürüye çevirip birbirine saldırtan.”
Anlıyorsunuz değil mi Shakespeare’in
kimlerden, nelerden, niçin söz ettiğini? (CHP sıralarından alkışlar)
İnsanlığın servet ve kudret
sahiplerinin hâkimiyetinden kurtuluş mücadelesinin en büyük zaferlerinden biri,
büyük Ekim Sosyalist Devrimi’nin ertesi yılında Lenin, altının insanlığın
geleceğinde olsa olsa bir tuvalette işe yarayacağından söz etmişti, demişti ki:
“Dünya çapında muzaffer olduğumuzda altını dünyanın en büyük kentlerinde umumi
helalar yaptırmak için kullanacağımızı düşünüyorum. Böylece altın, adına güya
‘büyük özgürlük savaşı’ denilen 1914-1918 savaşında nasıl uğruna 10 milyon
insanın öldürülüp 30 milyonunun sakat bırakıldığını henüz unutmamış kuşakların
yararına en adil ve eğitici şekilde kullanılmış olacaktır.” Bunu hâlâ umuyoruz
ama bugün altını bu şekilde değerlendirebileceğimiz koşullardan ve güçten
yoksun olabiliriz. Gene de inanın AKP’li arkadaşlar, altının bugünkü adil
kullanımı konusunda bilmeden bize büyük bir yardımda bulundunuz. Kendinizi
“Reza Zarrab” namında bir uluslararası mücrime altından zincirlerle bağlayarak
altından bir kelepçenin bir halkasını kendi bileğinize kendiniz taktınız.
Halkların Demokratik Partisi kelepçenin öbür halkasını öbür bileğinize
bağlayacak, adil bir yargılanma için elinden geleni ardına koymayacaktır.
Saygılar. (HDP ve CHP sıralarından
alkışlar)
BAŞKAN – Teşekkür ederiz Sayın Kürkcü.
Konya Milletvekili Faruk Bal. 
Buyurunuz Sayın Bal. (MHP sıralarından
alkışlar)
FARUK BAL (Konya) – Sayın Başkan,
değerli milletvekilleri; bu soruşturma önergesinde Sayın Bakana isnat edilen
suç, İran petrolüne uygulanan Birleşmiş Milletler ambargosunu delerek
pazarlayan ve İran’da tutuklanan Babek Zencani’nin kiraladığı uçağın, Babek
Zencani ve Rıza Zarrab’a ait 1,5 ton kaçak altınla yüklü uçağın 1 Ocak 2013
tarihinde İstanbul Havalimanı’na inmesi ve faturasının ve konşimentosunun
bulunmaması nedeniyle mühürlenmesiyle ilgilidir. Bundan sonra kirli eller iş
başına gelmiştir. 1,5 ton altını, uçağı ve Reza ile Reza’nın rüşvete boğduğu
dostlarını kurtarmak için sahte konşimento ve faturalar düzenlenmiştir. On yedi
gün havaalanında bekletildikten sonra uçak, düzenlenen bu sahte fatura ve
belgelerle, kaçak altınlarla birlikte Dubai’ye gönderilmiştir. Bu şekilde
gelişen olaylarda Bakan Yazıcı’nın bir, uçak ve kaçak altın Türkiye’de iken
yasal işlem yapmamak; iki, yapılan kaçakçılığa kılıf hazırladıktan ve kaçak
uçak gittikten yirmi dokuz gün sonra olayın incelenmesi için soruşturma
talimatı vermek ve bu talimatta uçağın taşıdığı eşyanın transit eşya olduğunu,
Dubai’ye gittiğini, akaryakıt ikmali için Türkiye’ye indiğini belirterek
soruşturmanın bu yönde yapılmasını ve bir ay içerisinde tamamlanmasını
müfettişi yönlendirerek istemek ve böyle yönlendirilmiş müfettişin raporuyla da
bu suçun kapatılmasını sağlamak. Bu suçlarla suçlanmaktadır Sayın Bakan.
Ayrıca, gereğini yapmış gibi görünmeye çalışarak bir, göstermelik olarak alt
düzey görevlileri hakkında soruşturma yapıp asıl suçu işleyen üst düzey
bürokratları hakkındaki dosyaları kapatmak; iki, bu suçun gerçek faili ULS
Havayollarına para cezası kesmek yerine, suçla ilgisi olmayan firmalara para
cezası keserek verilmiş olan bu para cezalarının mahkemelerce kolayca iptal
edilmesine zemin hazırlamak ve üç, Bakanlığın kontrol ve denetim görevini
gereği gibi yerine getirmemekle suçlanmaktadır. Dahası, altın kaçakçılığının
ilerleyen süreçte Kaçakçılık Kanunu’nun 3’üncü maddesinin (11), 4’üncü
maddesinin (1), (2) ve (5)’inci fıkraları kapsamında gün gelir, bir örgüt
faaliyeti kapsamında değerlendirilerek yeniden soruşturulabileceğini bildiği
için Zencani ve Zarrab’a ağır cezaların verilmesinin önüne geçilebilmek
amacıyla suçun işlenmesinden seksen yedi gün sonra, 6455 sayılı
Kanun’da,-Kaçakçılık Kanunu ve gümrük kanunlarında- düzenleme yaparak bu
suçları kabahat olmaktan çıkarmış ve suçun işlendiğini bilerek göz yumanlar
hakkındaki “Suçlular gibi cezalandırılır.” hükmünü kanundan çıkarmıştır. Altın
kaçakçılığının yapıldığı görüntüler, “tape”ler ve inkâr edilemeyecek belgelerle
sabittir. Bunu Türk milleti gördü, biz gördük, siz gördünüz, hepimiz gördük, en
önemlisi Cenab-ı Allah gördü. Bakan Yazıcı’nın bu suçu işlediği bu bilgilerle,
bu delillerle sabittir ve hakkında soruşturma açılması gerekmektedir.
Değerli milletvekilleri, Allah’ın
bildiğini, Türk milletinin gördüğünü, sizin, bizim gördüğümüzü, sizin
siyasallaştırmış olduğunuz ve biat etmek üzere görevlendirdiğiniz savcılar
görmedi. Asıl suçlular, altın kaçakçıları bavullardaki, sırt çantalarındaki,
kasalardaki, kutulardaki milyon dolarları, euroları cukkalarken hakkında
takipsizlik kararı verildi. Bu karar, Türk hukuk tarihine kara bir leke olarak
geçmiştir. Bunu soruşturan Komisyonun milyon dolarları cukkalayanların AKP
Hükûmetinde uzantısı olan 4 bakanı aklaması da gazi Meclisin üzerine kara bir
leke olarak düşmüştür.
Değerli
milletvekilleri, 1960 ve 1980 darbelerinde,12 Mart 1971 ve 28 Şubat 1997
muhtıralarında yargı nasıl silah olarak kullanılmışsa siz de AKP olarak 2010
tarihinde, Anayasa değişikliğinden sonra yargıyı silah olarak kullandınız.
Şimdi de yargıyı yolsuzlukları kapatmak için silah olarak –katmerlisini-
kullanıyorsunuz. AKP, yargıyı aklama makamı olarak görmüyor. AKP, 17 üyesinden
12’sini seçtiği Anayasa Mahkemesini vesayet makamı olarak görüyor yani AKP,
yargıyı yargı olarak tanımıyor. Bunun adı yargıdan kaçmak, bunun adı yargısız
bir demokrasi, daha açıkçası bu bir postmodern diktatörlüktür.
25 Aralık MİT ve
yolsuzluk operasyonları ortaya çıkınca AKP Hükûmeti, suç delillerinden
kurtulmak için önce delilleri ele geçiren polislere, savcılara, hâkimlere
jimnastik yaptırdılar -dosyayı al ver, sağa sola sür- daha sonra kanunlara
takla attırdılar. Bu takla atmaktan HSYK, Yargıtay, Danıştay, Adalet Akademisi,
Ceza Kanunu, Ceza Muhakemesi Kanunu ve torba kanunlar nasibini almıştır. Altın
kaçakçılığından kuyruğu kurtarmak için Kaçakçılık Kanunu’nun 4’üncü maddesi de
sizlerin oylarıyla değiştirilmiştir. Değiştirilen bu maddeyle, Sayın Bakan
Yazıcı gibi, kaçakçılık fiillerini önlemekle görevlilerin kaçakçılık
yapılmasına kasten göz yumması hâlinde işlenen suçun müşterek faili olarak sorumlu
tutulmasına ilişkin bu madde yürürlükten kaldırılmıştır. Bu maddeyi yürürlükten
kaldırırken minareyi çalanlar kılıfını AKP milletvekillerine hazırlatmıştır.
Değerli
arkadaşlarım, bu yolsuzluk olayları dinen günahtır, ahlaken ayıptır, kanunen
suçtur ve bundan kurtuluşu da vardır. Dinen tövbe edeceksin, ahlaken istifa
edeceksin ve hukuken, kanunen de mahkemede hesap vereceksin. Haksızlık
karşısında susan, dilsiz şeytandır. AKP iktidarında bu suçlardan kurtulmanın
yolu yukarıda anlattığım şekilde iken bunun yerine, yargıyı tanımayan AKP’nin
postmodern diktatörlüğünün ilanı hayra alamet değildir. 
Değerli milletvekilleri, Meclis
Soruşturma Komisyonuna da birkaç cümle etmek isterim. Bu Komisyon 5 Mayıs
tarihinde kuruldu. AKP, altmış dört gün üye vermemek suretiyle oyaladı. 7
Temmuzda ilk toplantı yapıldı ve Sayın Hakkı Köylü üye seçildi. Sayın Köylü’nün
üye seçileceği iki gün önce kulislerde basın mensupları tarafından konuşuldu,
ben duydum, biz duyduk, hepimiz duyduk. İlk kurada isminin çıkması çok şaşırtıcı
ama çıktı! İlk toplantı yapıldı, Sayın Köylü Başkan seçildi, Komisyonu
toplamadan dosyaları dertop etti, İstanbul’daki savcıya gönderdi. Niçin? Dizi
pusulası yaptırmak için. 
Değerli arkadaşlarım, Komisyon Bakanlar
Kurulunun yetkilerinin tümünü kullanmayı haizdir, bu Anayasa hükmüdür. Dizi
pusulası yapmaya muktedir olamaz mı bir komisyon? Olur ama işin içerisinde iş
var. Niçin? Fezlekeleri tanzim eden savcılar jimnastik nedeniyle sağa sola
gitmişti, onun yerine yenileri gelmişti, bu dosyaları yeni savcıların yeniden
dizayn etmesi gerekirdi. Nitekim, basının verdiği bilgiye göre, ilk geldiğinde
64 olan dosya sayısı, Komisyona geldiğinde 33 dosyaya inmiş, Komisyon Başkanı
Hakkı Köylü Bey tarafından gönderilmesinden sonra bu 33 dosya da 11 dosyaya
inmiştir. Uranyum gibi dosya yarılanıyor!
Değerli arkadaşlarım, bunun bizim
zihnimizde olduğu gibi, sizin zihninizde de çok ciddi şüpheleri yaratması
gerekmektedir. Ancak, Komisyon karar vereceği günü açıkladı “22 Aralık tarihi,
saat 14.00, Pazartesi günü” diye, her ne hikmetse o gün toplanmadı; saat
“15.00” dediler, toplanamadı; “15.30” dediler, toplanamadı; “18.00” dediler,
toplanamadı; dünkü tarih itibarıyla toplandı. Bu Komisyonunun toplantısının 4
defa ertelenmesinin bir tek sebebi vardı, o da yüksek tepe ile alçak tepeden
gelen talimatlara karşı Komisyonun hangisine uyacağını şaşırmasıydı. İşte,
yolsuzlukla ilgili…
(Mikrofon otomatik cihaz tarafından
kapatıldı)
FARUK BAL (Devamla) - …“Kim yaparsa
kolunu keserim.” diyen Sayın Başbakanın en sonunda, Komisyon kararıyla
anlaşıldı ki kendisinin sesi kesilmiş oldu. Yani, Türkiye Büyük Millet
Meclisinin, gazi Meclisin huzurunda 17-25 Aralık yolsuzluk operasyonu, 9 AKP
milletvekilinin ikna edilmesi veya tehdit edilmesi veya bir şekilde razı
edilmesiyle aklanmış oldu. Tabii, bu aklanma burada bitmeyecek diyor, hepinizi
saygıyla selamlıyorum. (MHP sıralarından alkışlar) 
BAŞKAN – Teşekkür ederiz Sayın Bal.
Tokat Milletvekili Zeyid Aslan. (AK
PARTİ sıralarından alkışlar) 
Buyurunuz Sayın Aslan. 
ZEYİD ASLAN (Tokat) – Sayın Başkan,
değerli milletvekilleri; öncelikle, önceki gün akşam vefat eden Halkların
Demokratik Partisi Adana Milletvekili Sayın Murat Bozlak’a ve bugün akşam
saatlerinde Sultanahmet’te bir karakola yapılan saldırıda şehit düşen değerli
polisimize Allah’tan rahmet diliyorum, ailelerine ve sevenlerine başsağlığı
diliyorum.
Değerli arkadaşlar, bugün, Cumhuriyet
Halk Partisi Tokat Milletvekili Orhan Düzgün ve arkadaşlarının, Gümrük ve
Ticaret eski Bakanı Sayın Hayati Yazıcı hakkında altın kaçakçılığını önleme
noktasında yetersiz kaldığı ve bu noktada gümrük görevlileriyle ilgili gerekli
takibatı yapmadığı ve aynı zamanda da bu yapılan altın kaçakçılığı sebebiyle bu
kaçakçılığı yapanların daha az ceza alabilmesi için kanunda değişiklik
yapılmasına öncülük yaptığı iddiasıyla cezalandırılması, Yüce Divana
gönderilmesinin ön aşaması olan soruşturma önergesini vermişlerdir. 
Öncelikle, soruşturma önergesinde geçen
olayı arkadaşlarımız özetlediler ama ben de kısaca şöyle bir özetlemek
istiyorum: 1 Ocak 2013 tarihinde Gana’dan yola çıkan, Gana’dan çıkış
belgelerinde içerisinde “mineral samples” yani numune olduğu belgelerde
belirlenen ama çıkışta, gümrükte, içinde altın olduğu ifade edilen bir kargo
uçağı 1 Ocak 2013 günü Atatürk Havalimanı’na iniş yapar. İnişle birlikte kaptan
pilot, gümrük idaresine, içerisinde altın olduğunu ifade ettiği kargo yükü
bulunduğunu belirtir ama buna dair belgeleri ibraz edilemediğinden dolayı
gümrük memurları şüpheli bir durumdan bahisle uçağın belgelerini ister ama
belgeler gelmemesi üzerine uçağı mühürlerler ve bir kenara çekerler. Aradan
geçen zaman içerisinde ilgili uçak yetkilileri ve altının Gana’dan yola
çıkışında kendisine ait olduğu taşıma sözleşmesini imzalayan İranlı bir
firmanın yetkilileri, bu süreç içerisinde birtakım konşimentoları ve belgeleri gümrük idaresine ibraz
ederler ama ibraz edilen belgelerin asıllarının olmaması, fotokopi olması
sebebiyle asılları beklenir. Belirlenen süre içerisinde de asıllarının
gelmemesi üzerine, uçağa ilgili şahısların girişine ve altının Türkiye’ye
bırakılmasına gümrük memurları ve gümrük idarecileri müsaade etmezler. Bunun
üzerine, ilgili firma yetkilileri ve havayolları 8 Ocakta yeni bir konşimento
düzenleyerek uçağın Dubai’ye transit geçişini isterler ve buna dair evraklarını
gümrük memurlarına, gümrük idaresine ibraz ederler. İbraz edilen bu belgeler
muvacehesinde, gümrük idaresinin yaptığı inceleme ve araştırmanın sonucunda 17
Ocak tarihinde ilgili uçağın içindeki kargo yüküyle beraber Dubai’ye kalkmasına
izin verilir. Olayın ana teması bu yöndedir. 
Şimdi, burada gerek soruşturma
önergesinin içerisinde yer alan gerekse konuyu incelediğimizde 1 Ocaktan 17
Ocağa kadar geçen süreç içerisinde yapılan işlemlere göre Gana’dan yola çıkan
ve Türkiye’den transit yoluyla Dubai’ye geçen altın bir kaçakçılık suçunun
gerekçesi midir? O altının ithali sebebiyle burada uygulanacak olan cezai
hükümlerin ya da hukuk hükümlerinin neler olduğu hususu bir tartışma konusu
olmaktan öte aslında çok nettir. 
Özellikle önerge sahipleri adına
konuşan değerli Tokat milletvekili arkadaşım, birlikte Tokat’ta siyaset
yaptığımız arkadaşım, belki hukukçu olmaması hasebiyle hukuk
nitelendirmelerinde birtakım eksiklikler yaptı. Öncelikle, elbette ki gümrüğe
tabi olan ve gümrükte muayene edilmesi gereken ama gümrük muayenesi yapılmadan
geçirilmek istenen her işlem bir kaçakçılık suçunun gerekçesini oluşturur. Ama
özellikle külçe altın ve benzerlerinin ithalatında –diğerlerini saymayacağım-
ithalat vergisine tabi olmaması, KDV’den istisna bulunması sebebiyle vergiye
tabi olmayan ve KDV’den istisna edilmiş olan her türlü girişlerin kaçakçılık
hükümleri içerisinde değerlendirilmesi mümkün değildir. Çünkü kaçakçılık
suçunun ana unsurunu oluşturan şey, kaçakçılıktaki ana amaç, getirilen
emtianın, malın vergisinden kaçmak ya da vergisini daha az ödemek, KDV’sinden
kurtulmak gibi ana unsurlar taşır. Bu unsurların taşınmaması sebebiyle,
özellikle de Gümrük Kanunu’nda belirtildiği üzere külçe altının Türkiye’ye
girişi herhangi bir vergiye tabi değildir, KDV’ye tabi değildir, başkaca
herhangi bir harca tabi değildir. Bu nedenle, altın ithaline ilişkin yapılmış
olan her bir işlem, kaçakçılık suçu içerisinde değerlendirilmesi mümkün olmayan
işlemlerdir. Ama eğer burada yapılmış olan bir usulsüzlük varsa, belge ibraz
edilememişse veya belgeler eksik ibraz edilmişse elbette ki gümrük idaresinin
yapması gereken işlemler vardır, bu da Gümrük Kanunu’nun içerisinde yer alan
239’uncu maddedeki hükümlerdir. Ki dosyayı incelediğimizde, gümrük memurlarının
239’uncu madde gereğince gerekli işlemleri yaptıklarını ve cezai işlemlerin,
özellikle -çünkü bu madde kapsamında değerlendiriliyor- bu madde kapsamında
gerekli idari para cezalarının yapılan inceleme ve araştırma sonucunda
uygulandığını görüyoruz. Özellikle bu ithalat süresi içerisinde belgelerde ismi
geçen 3 firmaya 239’uncu maddenin gereği olarak belirtilen emtia değerinin onda
1’i oranında her birine ayrı ayrı idari para cezalarının uygulandığını, bunun
dışında da ayrıca Türk Parasının Kıymetini Koruma Kanunu’nun 3’üncü maddesinin
birinci ve üçüncü fıkralarına dair de işlem yapıldığını dosyayı incelediğimizde
görüyoruz. Yani, burada Gümrük ve Ticaret Bakanlığının ve dolayısıyla gümrük
memurlarının kendi üzerine düşen yükümlülükleri sonuna kadar uyguladıklarını ve
bu nedenle de herhangi bir şekilde bir soruşturmaya tabi olmalarının mümkün
olmadığını görüyoruz. 
Kaldı ki bu süreç içerisinde, biraz
önce ismi geçen “Reza Zarrab” denen şahsın teknik takip altında olduğunu da
daha sonradan, dosyada, savcılık incelemelerinde görüyoruz. Bu süreç
içerisinde, on yedi günlük süreç içerisinde, gerek Reza Zarrab ya da onunla
bağlantılı olduğu iddia edilen tüm kişilerin gümrük memurlarıyla yaptıkları
görüşmelerde ya da gümrük memurlarıyla yapılan görüşmeleri birbirlerine
aktarmalarında görüyoruz ki Atatürk Havalimanı’ndaki gümrük memurları yapılmaya
çalışılan usulsüzlüğe sonuna kadar direnmişler ve Gümrük Kanunu’nun, gümrük
mevzuatının gereklerini yerine getirmişler. 
Şimdi, burada, gerek Sayın Bakanımızın
ya da “üst düzey bürokrat” denilen kişilerin hangi talimatı, hangi yazılı
talimatı ya da şifahi talimatı nasıl verdikleri, ne zaman verdikleri, hangi
belgeyle ya da hangi konuşmayla ilettiklerine ilişkin, ben, bu soruşturma
önergesinin içerisinde hiçbir şey göremedim. Buna rağmen, savcılıktan bir
şekilde elde edilmiş dosyaları, tüm “tape”lerini de başından sonuna kadar
inceledim ama buna dair hiçbir şey görmedim. 
Kaldı ki savcılığın, 17 Aralık sürecini
yürüten Celal Kara’nın -ki bu soruşturmayı da yürütendir- kendisinin tayin
ettiği ve 18 Ocak 2013 tarihinde savcılığa iletilen bilirkişi raporunda da
bilirkişinin, özellikle gümrük memurlarının, Atatürk Havalimanı’ndaki gümrük
muayene ve muhafaza memurlarının tüm işlemleri hukuka uygun bir şekilde yerine
getirdikleri ve kendilerine bu suretle isnat edilebilecek herhangi bir suç
bulunmadığına dair o dosyayı, o savcının eline de bu bilirkişi raporunu
vermişler. Şimdi, bir yanda savcılığın yürüttüğü bir soruşturma dosyasının
içerisinde “17 Aralık savcısı” dediğimiz savcıların bilirkişisinin kendi
verdiği raporun içerisinde gümrük memurlarının herhangi bir suç işlemedikleri
ve bir suç isnadı mümkün olmadığı ifade edilecek hem de bundan dolayı Bakan
suçlanacak. Gerçekten bunu anlamak mümkün değil. 
Bu nedenle, gerek altın kaçakçılığı
yapıldığına ilişkin mevzuatın buna uygun olmaması gerekse gümrük memurlarının
görevlerini yerine getirmediklerine dair iddianın altının tamamıyla boş ve
savcılık dosyasıyla da bertaraf edilmiş olması sebebiyle, bu soruşturma
önergesinin aslında iyi hazırlanmamış, üzerinde iyi çalışılmamış ve hukuki mevzuattan
ve hukuki mesnetten uzak bir önerge olduğunu görüyoruz. Elbette bu önerge
sadece şu amaçla verilmiş olabilir: 17 Aralıkta başlayan ve Türkiye’nin gücünü
kırmaya, Türkiye’nin itibarını sarsmaya ve bölgesinde bölgesel güç olma
yolculuğunu engellemeye çalışan algı operasyonuna “Acaba buradan da bir katkı
verebilir miyiz, bunu bir tartışma konusu yapıp gündemde tutabilir miyiz?”in
dışında hiçbir altyapısının olmadığını düşünüyorum. 
Bu vesileyle, bu soruşturma önergesine
kişisel olarak “hayır” oyu vereceğimi beyan ediyor, hepinizi sevgi ve saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Aslan.
Son söz, hakkında soruşturma açılması
istenen Gümrük ve Ticaret eski Bakanı Hayati Yazıcı’ya aittir.
Buyurunuz Sayın Yazıcı. (AK PARTİ
sıralarından alkışlar) 
HAYATİ YAZICI (Rize) – Sayın Başkan,
değerli milletvekilleri; hakkımda verilmiş bulunan soruşturma önergesine
ilişkin kanaatlerimi, görüşlerimi ifade etmek üzere huzurlarınızdayım. Hepinizi
saygıyla selamlıyorum. 
Anayasa’nın
98’inci maddesi yasama organının yürütmeyi denetlemesine ilişkin prosedürleri
düzenlemiştir: Genel görüşme, Meclis araştırması, sözlü-yazılı soru önergeleri
ve gensoru, soruşturma önergesi. Bir defa, Meclis araştırması, genel görüşme,
sözlü ve yazılı soru önergeleri bir kuşkuya, bir duyuma, inandırıcı bir algıya
dayalı olarak bilgi edinmeyi amaçlar. Ama soruşturma önergesi, gensoru, bir
kişiyi veya kişileri hedef alır, onun kişilik haklarına ilişkin iddialar öne
sürer, çok ciddidir. Bir insanın soruşturma önergesi ya da gensoru önergesi
hazırlarken kişi haklarına, hukukun en temel kuralı olan kurallara öncelikle
riayet etmesi gerekir. Bu perspektifte baktığımız zaman, bu soru önergesi,
gerçekten, nesnel olgulardan uzak, öznel amaçlarla hazırlanmış bir önerge.
Bunları şimdi sırasıyla, madde madde ortaya koyacak, paylaşacağım. 
Değerli
milletvekilleri, bir defa, bu önergeyle altın kaçakçılığının delillerini
ortadan kaldırdığım iddia ediliyor. Hangi delili ortadan kaldırmışım? Ne varmış
ki ben onu yok etmişim? Bu olayla ilgili ne varsa uçağın Türkiye’ye geliş
anından itibaren çıkışına kadar bütün işlemler, prosedürler hâlen dosyasında
mevcuttur. Ha oradan bir şey bulabilip de “Şunu yok ettiniz.” diyebiliyor
musunuz? Gerçek dışı bir iddia.
İkinci bir
iddia: Yasal kılıf hazırlamak için yirmi dokuz gün sonra, işte uçağın taşıdığı
eşyanın transit eşyası olduğu, Dubai’ye gittiği, akaryakıt ihmali için
Türkiye’ye geldiği şeklinde sınırlama yaparak müfettişi görevlendirdiğim iddia
ediliyor. Bu da tamamen gerçek dışı şu kısmı itibarıyla, gerekçesi itibarıyla:
Bir defa, burada alıntısı yapılan ibare benim soruşturma talimatımın ön
kısmıdır. Soruşturma talimatım şu: “Havayollarına ait kargo uçağının Atatürk
Havalimanı’na indiği andan itibaren Türkiye’den ayrılıncaya kadar yapılan bütün
işlem ve aşamalar dikkate alınarak konunun tüm yönleriyle, gizlilik esasına
riayet edilerek bir ay içerisinde incelenip soruşturulması ve makama bilgi
verilmesi” şeklinde yazılı talimat vermişim. Burada eksik ne var? Ha işine
gelmiyor bunu almıyorsun giriş paragrafını alacaksın. Bu, hak ve hukuk değil. 
Bir ay süreyle
sınırlamışım. Ne yapacakmışım? Süreyi siz mi öngöreceksiniz? Bakan olduğumda,
2008 yılında bir gazetede manşet: “70 Tır Buhar Oldu.” Allah Allah ne oldu da
buhar oldu? Konuyu inceledim; daha önce işlenmiş bir gümrük olayı yeni haber
konusu oluyor. Müfettiş yeni rapor vermiş. Hemen bütün denetim birimlerinin
elindeki dosyaların özet listesini istedim; kimde var, konusu ne, ne aşamada ve
bunları iki klasör hâlinde topladım, bir heyet oluşturdum, incelettim ve orada
gördüm ki üç dosya gizlenmiş. Bir tanesi çok meşhur, özellikle o bankaların
battığı dönemlere ilişkin, on yıllık zaman aşımına uğratmışlardı. O müfettişin
denetim yetkisini disiplin kurulu kararıyla aldık. Almamalı mıydım? Ve bana
ders oldu bu. O günden itibaren arkadaşlarıma verdiğim talimat: “Mutlaka işin
niteliğine göre denetim, soruşturma sürelerini takvime bağlayacaksınız.” Ha,
süre yetmez, dönüyor, binlerce örneği var, şu sebeple yurt dışı yazışması var,
şu araştırma var, süre yetmiyor; yeniden süre isterler, biz o süreyi de
veriyoruz, çalışmayı böyle yapıyoruz. 
“Yirmi dokuz gün sonra” diyorsunuz.
Nereden biliyorsunuz, niye bakmıyorsunuz evraka? Ben, içinizden pek çok
arkadaşım yazılı soru yöneltti, hepsine cevap verdim. Önergeyi de onlar
hazırlamamış, bu da tuhaf bir çelişki. Efendim, işlemler bitiyor. Olayı öğrenir
öğrenmez arkadaşlarıma verdiğim talimat şu: Kesinlikle yanlış bir iş
yapılmasın, her şeyi hukukun içerisinde hem yazılı hukukun hem etik kuralların
içerisinde yürüteceksiniz. Ben mi gidip icra edeceğim? Ve arkadaşlarım da bu
hassasiyet içerisinde süreçlerdeki işlemleri icra etmişler ve sonuçta evrakları
istemişiz, ilk verdiğim talimata göre, 13 Şubat 2013 tarihinde bana geliyor.
Ben talimatı ne zaman vermişim? 15 Şubatta. Ee, bir gün de müsaade edin ben
inceleyeyim. Müfettiş raporu yazmış getirmiş, ne demiş sonucunda? “Memurların
bir suçu yok, işlemler tamam.” Ama 3 firmayla alakalı Gümrük Kanunu’nun
239’uncu maddesindeki yaptırımı önermiş: 11 milyon 400 bin. Gereği yapılsın
demişiz ve gereği yapılmış, 3 firmaya ayrı ayrı 11 milyon 400 bin… Efendim,
sahtecilik olabilir, savcılık değerlendirsin demiş ve Bakırköy Savcılığına
göndermişiz. O evraklar değişti vesaire falan. 
Efendim, “Türk
Parasının Kıymetini Koruma Kanunu’na muhalefet var.” Savcının görevi oraya
göndermişiz ve o savcılık da bir gerçek kişi bir tüzel kişiye 57 milyon TL ceza
kesmiş, hukukun içerisinde.
Değerli
arkadaşlar, çok enteresan…
MEHMET GÜNAL
(Antalya) – Cezayı niye kesmiş Sayın Bakan?
HAYATİ YAZICI
(Devamla) – Çok enteresan bir iddia…
ÜNAL KAÇIR
(İstanbul) – Dinle dinle!
MEHMET GÜNAL
(Antalya) – Cezayı niye kesmiş? Bir usulsüzlük var da ona kesmiş herhâlde.
HAYATİ YAZICI
(Devamla) – Ne yapacaktı?
MEHMET GÜNAL
(Antalya) – Onu söyleyin, orayı bir anlatın.
HAYATİ YAZICI
(Devamla) – Ne yapacaktı? O onun görevi. Türk Parası Kıymeti Koruma Kanunu’na
göre idari yaptırım cezası uygulama yetki ve görevi savcıya aittir, idare
yapamaz. Kanunu açıp bakarsanız, öğrenirsiniz.
Efendim, arkadan
diyorsunuz ki: “Kamu görevlilerini akladın.” Kimi aklamışım, kim suç işlemiş de
ben onu aklamışım?
MEHMET GÜNAL
(Antalya) – Soruşturma izni vermedi valilik.
HAYATİ YAZICI
(Devamla) – “Üst düzey görevliler.” diyorsunuz.
MEHMET GÜNAL
(Antalya) – Memur memur!
HAYATİ YAZICI
(Devamla) – Kim var içinde, üst düzey görevli kim var?
MEHMET GÜNAL
(Antalya) – Gümrük görevlisinin soruşturma iznini vermedi valilik.
HAYATİ YAZICI
(Devamla) – Benim o zaman ki İstanbul’daki bölge müdürüm hakkında Kaçakçılık
Kanunu’na muhalefetten soruşturma açılmış ve onun hakkında takipsizlik kararı
verilmiştir. 
Değerli
arkadaşlar…
MEHMET GÜNAL
(Antalya) – İlgili memura valilik soruşturma izni vermedi!
HAYATİ YAZICI
(Devamla) – Bak, ben savunma yapıyorum.
MEHMET GÜNAL
(Antalya) – Verdinse söyle.
HAYATİ YAZICI
(Devamla) – Bak, savunma hakkı kutsaldır, savunma hakkı kutsaldır Sayın Günal.
MEHMET GÜNAL
(Antalya) – Tam söyle o zaman Sayın Bakan.
HAYATİ YAZICI
(Devamla) – Sen beni dinleyeceksin.
MEHMET GÜNAL
(Antalya) – Madem suç yok da niye soruşturtmuyorsunuz?
MEHMET ALTAY
(Uşak) – Ya bir dinle ya Allah aşkına!
HAYATİ YAZICI
(Devamla) – “Gümrük Kanunu’nda, Kaçakçılık Kanunu’nda yaptığımız değişiklikle
ben bu eylemin ileride soruşturulmasını önlemişim.” Ya vahim yani çok
üzülüyorum. İçinizde çok değer verdiğim hukukçular var, bazı arkadaşlarım da
imzalamış bu önergeyi. Ya bu kadar hukuki garabet olabilir mi? Bakın, fiil 1
Ocak 2013’te, müfettiş raporunun tarihi 18 Mart 2013 yani müfettiş, raporunu
verdiğinde değişmeyen Kaçakçılık Kanunu yürürlükte, o tartışmayı da yapmış,
5607 sayılı Kanuna girer mi? Girmez ve sizin sözünü ettiğiniz kanun 11 Nisan
2013’te yürürlüğe girmiş; bir, bu.
İki: Bakın, Kaçakçılık Kanunu ile
Gümrük Kanunu arasındaki en belirleyici uygulama ölçütü şudur: Vergiye tabi mi
değil mi? Sayın Aslan kardeşim burada çok güzel izah etti. Vergiye tabiyse,
işlemlerde bir eksiklik varsa, teşebbüs varsa Kaçakçılık Kanunu’na girer;
vergiye tabi değilse Gümrük Kanunu’na girer. 
Gene, ithali yasaksa ne olursa olsun bu
Kaçakçılık Kanunu’na girer. Altının ithali yasak değil, ticareti yasak değil,
hiçbir vergiye tabi değil katma değer vergisine tabi değil, ne zamandan beri?
1984 yılından bu yana. ÖTV’ye tabi değil 1990 yılından bu yana. Gümrük
vergisine tabi değil 1996 yılından bu yana. Dolayısıyla, vergiye tabi olmayan
bir ürünün…
MEHMET GÜNAL (Antalya) – Yanlış beyan
vermek ne peki? Cezayı neyden aldı? Yanlış beyan vermek gümrükte suç değil mi?
HAYATİ YAZICI (Devamla) – İşte, oraya
geliyoruz.
MEHMET GÜNAL (Antalya) – Cezayı niye
yemiş, onu söyle.
HAYATİ YAZICI (Devamla) – Gümrük
Kanunu’nun 239’uncu maddesi -demin ifade ettim- uygulanmış, Türkiye’ye ithal
edilmeye çalışıldığı kanaatiyle Gümrük Kanunu’nun 239’uncu maddesi uygulanmış.
(Mikrofon otomatik cihaz tarafından
kapatıldı)
HAYATİ YAZICI (Devamla) – Bu maddeyi
tutanaklara geçmesi bakımından aynen okumak istiyorum. “İthalat veya ihracat
vergilerinden muaf eşyayı 33’üncü madde hükümleri gereğince…”
FARUK BAL (Konya) – Süre verin Sayın Bakana.
BAŞKAN – Bir dakika süre veriyorum.
HAYATİ YAZICI (Devamla) – Teşekkür
ediyorum.
“…belirlenen gümrük kapıları dışında
başka yerlerden izinsiz olarak ithal veya ihraç veya bunlara teşebbüs
edenlerle, bu tür eşyayı gümrük işlemlerini yaptırmaksızın yurda sokanlar veya
çıkaranlar…” İşte ithal olursa CIF değeri, ihraç olursa FOB değerinin onda 1’i
oranında idari yaptırımı uygulanır. Bu uygulanmış, olay bu.
Değerli arkadaşlar, bu olayda kamunun,
Bakanlığın yapması gerekip de yapmadığı, uygulamadığı hiçbir prosedür yoktur.
Dolayısıyla, biz kül yutmadık bu olayda ama siz önergenizde çiğ köfte
yapmışsınız; içine de benim şahsiyetimi, kişilik haklarımı koymaya
çalışıyorsunuz. Ben bu çiğ köfteyi yemem, size de yedirmem!
Hepinizi saygıyla selamlıyorum. (AK
PARTİ sıralarından alkışlar)
BAŞKAN –
Teşekkür ederiz Sayın Yazıcı. 
ORHAN DÜZGÜN (Tokat) – Sayın Başkan…
BAŞKAN – Buyurunuz Sayın Düzgün.
ORHAN DÜZGÜN (Tokat) – Sayın Başkan,
Sayın eski Bakan benim kendisine, kişilik haklarına hakaret ettiğimi iddia
etti. Bu durumu düzeltmek için söz istiyorum. 
BAŞKAN – Buyurunuz Sayın Düzgün. 
X.- SATAŞMALARA İLİŞKİN
KONUŞMALAR (Devam)
2.- Tokat Milletvekili Orhan
Düzgün'ün, Rize Milletvekili Hayati Yazıcı’nın (9/12) esas numaralı Meclis
Soruşturması Önergesi üzerinde yaptığı konuşması sırasında şahsına sataşması
nedeniyle konuşması
ORHAN DÜZGÜN (Tokat) – Sayın Başkan,
değerli milletvekilleri; öncelikle şunu açıkça söylemek isterim ki Sayın
Bakanın benimle hiçbir kişisel husumeti yoktur, benim de onunla yoktur. Ben
burada kendisiyle ilgili bir tek…
ÜNAL KACIR (İstanbul) – Özür dile!
ORHAN DÜZGÜN (Devamla) – Konuşmam
belli, gevezelik etme! (AK PARTİ sıralarından “Aa” sesleri, gürültüler)
ORHAN DÜZGÜN (Devamla) – Konuşmam
belli, konuşmam belli. 
OSMAN AŞKIN BAK (İstanbul) – Sen
gevezelik etme!
BAŞKAN – Lütfen sakin olunuz, lütfen!
ORHAN DÜZGÜN (Devamla) – Konuşmam
belli.
OSMAN AŞKIN BAK (İstanbul) – Tehdit
etme!
ORHAN DÜZGÜN (Devamla) – Sayın Bakanın
şahsına yönelik bir tek hakaret cümlesi bulabilirseniz…
OSMAN AŞKIN BAK (İstanbul) – Demin ki
konuşmanda da söyledin!
ORHAN DÜZGÜN (Devamla) – …kendisinden
memnuniyetle özür dilerim; bir. 
İkincisi: Sayın Aslan benim için
dersimi çalışmadığımı söyledi. Sayın Aslan’la ben Tokat’ta beraber siyaset
yapıyoruz, bu kadarını söyleyecek hukukumuz vardır ancak Sayın Aslan beni
Tokat’tan da bilir dersimi iyi çalışırım. 
Bir diğer mevzu: Sayın Bakan, dediniz
ki: “Bu soruşturma doğru yürütülmüştür, yerinde yürütülmüştür.” Size sadece şu
soruyu soruyorum; bakın, bu kürsüde konuştunuz, bir tek kelime söylemediniz: Bu
kayıp olan 300 kilo altın nereye gitti? Bunu bize izah edin. Vazgeçtim ondan,
“Müfettiş incelememiş.” diyorsunuz. Peki, Sayın Bakan, siz bu raporu gördünüz,
incelediniz, ortada 300 kilo altının olmadığını gördünüz, peki siz bu müfettişe
“Kardeşim, bu 300 kilo altın nereye gitmiş, siz bunu niye soruşturmadınız?”
diye neden sormadınız? (CHP sıralarından alkışlar) Bunu cevaplayın, ben sizden
başka bir şey istemiyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederiz Sayın Düzgün. 
Siz?
HAYATİ YAZICI (Rize) – Müsaade edin de
bir noktayı açıklığa getireyim.
BAŞKAN – Tabii, buyurunuz. (AK PARTİ
sıralarından alkışlar) 
3.- Rize Milletvekili Hayati
Yazıcı'nın, Tokat Milletvekili Orhan Düzgün’ün sataşma nedeniyle yaptığı
konuşması sırasında şahsına sataşması nedeniyle konuşması
HAYATİ YAZICI (Rize) – Değerli
milletvekilleri, bakın ben hukukçuyum; tevazu göstermeyeceğim, iyi bir
hukukçuyum, bunu iddia ediyorum. 
Sizin soruşturma önergenizde o konu
yok, onu siz bana soramazsınız.
İLHAN CİHANER (Denizli) – Şimdi
soruyoruz. 
HAYATİ YAZICI (Devamla) – Ceza
hukukunun, usul hukukunun temel kuralı bu ama gene de cevap vereceğim şu
milletvekilliğinin mehabeti için. 
Bakın, gelen eşyayı altın olarak
taşıyıcı beyan ediyor. Siz hani “Taşıyıcıya niye ceza vermediniz?” diyorsunuz. 
TANJU ÖZCAN (Bolu) – Peki, niye fazla
beyan eder? 
HAYATİ YAZICI (Devamla) – Taşıyıcı
beyan ediyor, taşıyıcı beyan etmese belki bu araştırma, inceleme yapılmayacak,
“mineral samples” diye geçecek. Onun beyanı önemli, etkin. 
ORHAN DÜZGÜN (Tokat) – Yol geçen hanı
mı orası?
HAYATİ YAZICI (Devamla) – Niye o ceza
almadı? Onun için ceza almıyor. Dolayısıyla, fiziki arama yapılıyor, kontrol
yapılıyor, fiziki kontrol sonucu ne varsa o çıkıyor. Uçak 3 defa mühürlenmiş,
geldiği gün sabah mühürlenmiş, 4 kişi 3 yerde mühür yapmış, dördünde 2 defa
mühürleme yapılmış, anahtar olmadığı için açılamamış; sonra fiziki kontrol,
tespit yapılmış, yol verilmiş. Dolayısıyla, 292 kilo altının Türkiye’ye girip
girmediğine ilişkin bir veri yok ama biz idari para cezasını 1.5 ton altın
gelmiş gibi o miktarı dikkate alarak uygulamışız. 
MALİK ECDER ÖZDEMİR (Sivas) – O da
haksızlık, o da adaletsizlik Sayın Bakan. 
MEHMET GÜNAL (Antalya) – Nereden
gitmiş?
HAYATİ YAZICI (Devamla) – Ha, öyle. (AK
PARTİ sıralarından alkışlar) 
BAŞKAN – Teşekkür ederiz Sayın Yazıcı. 
IX.- MECLİS SORUŞTURMASI
(Devam)
A) Ön Görüşmeler (Devam)
2.- Tokat Milletvekili Orhan
Düzgün ve 54 milletvekilinin; İstanbul Atatürk Havalimanı’nda bekletilen 1,5
ton altının bulunduğu bir uçağın sahte belge ve beyanlarla Dubai’ye
gönderilmesine imkân sağlayarak altın kaçakçılığıyla ilgili suç delillerini
ortadan kaldırdığı, olayla ilgili sorumlulukları bulunan üst düzey kamu
görevlileri hakkında hiçbir işlem yapmadığı, olayın etkin soruşturulmasını
engelleyerek denetim görevini yerine getirmediği, altın kaçakçılığı ile rüşvet
ve yolsuzluk olaylarının kapatılmasına olanak sağladığı ve bu eylemlerinin Türk
Ceza Kanunu’nun 257’nci maddesinde düzenlenen görevi kötüye kullanma suçuna
uyduğu iddiasıyla Anayasa’nın 100’üncü ve TBMM İçtüzüğü’nün 107’nci maddeleri uyarınca
Gümrük ve Ticaret eski Bakanı Hayati Yazıcı hakkında bir Meclis soruşturması
açılmasına ilişkin önergesi (9/12) (Devam)
BAŞKAN – Sayın milletvekilleri, Meclis
soruşturması önergesi üzerindeki görüşmeler tamamlanmıştır.
Gümrük ve Ticaret eski Bakanı Hayati
Yazıcı hakkında Meclis soruşturması açılıp açılmaması hususunu oylarınıza
sunacağım. Anayasa'nın 100'üncü maddesi hükmü gereğince oylamayı gizli oylama
şeklinde yapacağız.
Bildiğiniz üzere, pullardan beyaz olanı
“Kabul”, kırmızı olanı “Ret” yeşil olanıysa “Çekimser” oyu ifade etmektedir.
Oylama gizli olarak yapılacağından vekâleten oy kullanılamayacağını belirtmek
istiyorum. Oylamada adı okunmayan milletvekiline pul ve zarf verilmeyecektir. 
Şimdi, gizli oylamayı Adana ilinden
başlatıyorum. 
(Oylar toplandı)
BAŞKAN – Oyunu kullanmayan sayın üye
var mı? Yok.
Oylama işlemi bitmiştir. 
Kupaları kaldırıyoruz.
(Oyların ayrımı yapıldı)
BAŞKAN – Sayın milletvekilleri, (9/12)
esas numaralı Gümrük ve Ticaret eski Bakanı Hayati Yazıcı hakkında bir Meclis
soruşturması açılmasına ilişkin önergenin gizli oylama sonucu: 
“Kullanılan Oy sayısı: 319
Kabul: 59
Ret: 251
Çekimser: 7
Boş:  1
Geçersiz:  1
 Kâtip Üye Kâtip
Üye
 Mine Lök Beyaz Dilek
Yüksel 
 Diyarbakır Tokat”
Meclis soruşturması açılması bu
sonuçlarla kabul edilmemiştir. 
Sayın milletvekilleri, Danışma
Kurulunun bir önerisi vardır, okutup işleme alacağım ve oylarınıza sunacağım. 
XI.- ÖNERİLER
A) Danışma Kurulu Önerileri
1.- Danışma Kurulunun, Genel
Kurulun 7 Ocak 2015 Çarşamba günkü birleşiminde sözlü soruların görüşülmemesine
ilişkin önerisi
6/1/2015
Danışma Kurulu
Önerisi
Danışma Kurulunun 6/1/2015 Salı günü
yaptığı toplantıda aşağıdaki önerinin Genel Kurulun onayına sunulması uygun
görülmüştür.

 Cemil
Çiçek 
 
Türkiye Büyük Millet Meclisi 
 Başkanı

 Mihrimah Belma Satır Levent
Gök
 Adalet ve Kalkınma Partisi  Cumhuriyet
Halk Partisi
 Grubu Başkan Vekili Grubu
Başkan Vekili
 Oktay Vural İdris
Baluken
 Milliyetçi Hareket Partisi Halkların
Demokrasi Partisi
 Grubu Başkan Vekili Grubu
Başkan Vekili
Öneri:
Genel Kurulun 7/1/2015 tarihli Çarşamba
günkü Birleşiminde sözlü soruların görüşülmemesi önerilmiştir.
BAŞKAN – Kabul edenler… Kabul
etmeyenler… Kabul edilmiştir. 
Alınan karar gereğince, kanun tasarı ve
teklifleriyle komisyonlardan gelen diğer işleri sırasıyla görüşmek için, 7 Ocak
2015 Çarşamba günü saat 14.00’te toplanmak üzere birleşimi kapatıyorum. 
Kapanma Saati:
21.52



