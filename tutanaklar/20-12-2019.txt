



TBMM Tutanak Müdürlüðü




 TÜRKİYE
BÜYÜK MİLLET MECLİSİ
 TUTANAK DERGİSİ

 39’uncu
Birleşim
 20
Aralık 2019 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı Mustafa Şentop, Türkiye Büyük Millet
Meclisinin millî meselelerin yegâne çözüm yeri ve görüşülen bütçenin de yeni
hükûmet sistemindeki esaslara göre hazırlanan ilk bütçe olduğuna, gerek
komisyon ve gerekse Genel Kurul bütçe müzakerelerine katkı yapan Meclis Başkan
Vekilleri, Divan üyeleri, Grup Başkan Vekilleri, milletvekilleri, Bakanlar ve
bürokratlar ile emeği geçen herkese teşekkür ettiğine ilişkin konuşması
2.- Oturum Başkanı TBMM Başkanı Mustafa Şentop’un, bütçe hakkının
parlamentoların ortaya çıkış sebepleri arasında yer aldığına ilişkin konuşması
3.- Oturum Başkanı TBMM Başkanı Mustafa Şentop’un, ABD Temsilciler
Meclisinin 30 Ekimdeki kararının reddedilmesi ve yok hükmünde sayılmasına dair
aldığımız karar ile yine ABD Senatosu kararının reddedilmesi ve yok hükmünde
sayılmasına dair 13 Aralıkta aldığımız kararın Parlamento kararı olduğuna
ilişkin konuşması

IV.- KANUN TEKLİFLERİ İLE KOMİSYONLARDAN GELEN DİĞER İŞLER 
A) Kanun Teklifleri 
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) 
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) 

V.- AÇIKLAMALAR
1.- Çanakkale Milletvekili Bülent Turan’ın, Mersin Milletvekili Fatma
Kurtulan ile İstanbul Milletvekili Hakkı Saruhan Oluç’un 129 sıra sayılı 2020
Yılı Bütçe Kanunu Teklifi ile 130 sıra sayılı 2018 Yılı Kesin Hesap Kanunu
Teklifi’nin tümü üzerinde HDP Grubu adına yaptığı konuşmalarındaki bazı
ifadelerine ilişkin açıklaması
2.- İstanbul Milletvekili Ali Şeker’in, bütün yetkilerin tek adama
verilmesi hâlinde ülkede istikrarın olmayacağını ve kimsenin gelip yatırım
yapmayacağını söylediklerine, Barış Anneleri ile Diyarbakır Annelerinin
yarıştırılmaması gerektiğine ilişkin açıklaması
3.- Mersin Milletvekili Fatma Kurtulan’ın, kadını öldürmenin kahramanlık
sayıldığı bir ülkede yaşandığına, kayyum atamalarının izah edilmediğine ve
edilemeyeceğine, Anayasa ile Belediye Kanunu’nun çiğnendiğine ve artık
demokrasiden, adaletten kaçılmaması gerektiğine ilişkin açıklaması
4.- İstanbul Milletvekili Engin Altay’ın, Ankara Milletvekili Mehmet
Naci Bostancı’nın 129 sıra sayılı 2020 Yılı Bütçe Kanunu Teklifi ile 130 sıra
sayılı 2018 Yılı Kesin Hesap Kanunu Teklifi’nin tümü üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
5.- Ankara Milletvekili Mehmet Naci Bostancı’nın, İstanbul Milletvekili
Engin Altay’ın yaptığı açıklamasındaki bazı ifadelerine ilişkin açıklaması
6.- İstanbul Milletvekili Engin Altay’ın, Mustafa Kemal Atatürk’ün
cumhuriyetin tek kurucusu olduğuna ve 1923’ten 1950’ye kadar olan süreçte
Cumhuriyet Halk Partisi devlet partisiyken AK PARTİ’nin şimdi parti devleti
olduğuna ilişkin açıklaması
7.- Ankara Milletvekili Mehmet Naci Bostancı’nın, İzmir Milletvekili
Dursun Müsavat Dervişoğlu’nun 129 sıra sayılı 2020 Yılı Bütçe Kanun Teklifi ile
130 sıra sayılı 2018 Yılı Kesin Hesap Kanunu Teklifi’nin tümü üzerinde İYİ
PARTİ Grubu adına yaptığı konuşmasındaki bazı ifadelerine ilişkin açıklaması
8.- İzmir Milletvekili Dursun Müsavat Dervişoğlu’nun, Ankara
Milletvekili Mehmet Naci Bostancı’nın yaptığı açıklamasındaki bazı ifadelerine
ve Parlamentonun bu bütçeyi onaylamaması durumunda bunun siyasi sonucunun ne
olacağını öğrenmek istediğine ilişkin açıklaması
9.- Manisa Milletvekili Özgür Özel’in, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine, parlamentoların ve
parlamenter demokrasilerin bütçe hakkından doğduğuna ilişkin açıklaması
10.- Ankara Milletvekili Mehmet Naci Bostancı’nın, Afyonkarahisar
Milletvekili Gültekin Uysal’ın 129 sıra sayılı 2020 Yılı Bütçe Kanun Teklifi ile 130 sıra sayılı 2018 Yılı Kesin Hesap Kanunu
Teklifi’nin tümü üzerinde yaptığı konuşmasındaki bazı ifadelerine ilişkin
açıklaması
11.- Cumhurbaşkanı Yardımcısı Fuat Oktay’ın, “HDP Türkiye’nin partisi
olduğunu gösterememiştir.” ifadesini kullandığına ilişkin açıklaması
12.- Ankara Milletvekili Mehmet Naci Bostancı’nın, İstanbul Milletvekili
Hakkı Saruhan Oluç’un sataşma nedeniyle yaptığı konuşmasındaki “Ermeni
soykırımı iddialarına ilişkin Mecliste görüşme yapılmadığı için başka meclisler
bu kararları alıyor.” ifadesini kabul etmediklerine ilişkin açıklaması
13.- İstanbul Milletvekili Hakkı Saruhan Oluç’un, Ankara Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
14.- İstanbul Milletvekili Engin Altay’ın, Cumhurbaşkanlığı hükûmet
sistemini en az kavrayanın yürütme organı ile AK PARTİ Grubu olduğuna ilişkin
açıklaması
15.- Ankara Milletvekili Mehmet Naci Bostancı’nın, İstanbul Milletvekili
Engin Altay’ın yaptığı açıklamasındaki ifadelerine itiraz ettiklerine ilişkin
açıklaması
16.- İstanbul Milletvekili Engin Altay’ın, Ankara Milletvekili Mehmet
Naci Bostancı’nın yaptığı açıklamasındaki bazı ifadelerine ilişkin açıklaması
17.- İstanbul Miletvekili Hakkı Saruhan Oluç’un, Ankara Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
18.- Ankara Milletvekili Mehmet Naci Bostancı’nın, Sakarya Milletvekili
Engin Özkoç’un 129 sıra sayılı 2020 Yılı Bütçe Kanun Teklifi ile 130 sıra
sayılı 2018 Yılı Kesin Hesap Kanunu Teklifi’nin tümü üzerinde şahsı adına
yaptığı konuşmasındaki bazı ifadelerine ilişkin açıklaması
19.- Sakarya Milletvekili Engin Özkoç’un, Ankara Milletvekili Mehmet
Naci Bostancı’nın yaptığı açıklamasındaki bazı ifadelerine ilişkin açıklaması
20.- Cumhurbaşkanı Yardımcısı Fuat Oktay’ın, Sakarya Milletvekili Engin
Özkoç’un 129 sıra sayılı 2020 Yılı Bütçe Kanun Teklifi ile 130 sıra sayılı 2018
Yılı Kesin Hesap Kanunu Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
21.- Sakarya Milletvekili Engin Özkoç’un, Cumhurbaşkanı Yardımcısı Fuat
Oktay’ın yaptığı açıklamasındaki bazı ifadelerine ilişkin açıklaması

VI.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde yürütme
adına yaptığı konuşması sırasında Halkların Demokratik Partisine sataşması
nedeniyle konuşması

VII.- OYLAMALAR
1.- 2020 Yılı Merkezi Yönetim Bütçe Kanun Teklifi’nin oylaması
2.- 2018 Yılı Merkezi Yönetim Kesin Hesap Kanunu Teklifi’nin oylaması
20 Aralık 2019 Cuma
BİRİNCİ OTURUM
Açılma Saati: 14.03
BAŞKAN: Mustafa ŞENTOP
KÂTİP ÜYELER: Bayram ÖZÇELİK (Burdur), İsmail OK (Balıkesir)
-----0-----
BAŞKAN
– Türkiye Büyük Millet Meclisinin 39’uncu Birleşimini açıyorum. 
Toplantı
yeter sayısı vardır.
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı Mustafa Şentop,
Türkiye Büyük Millet Meclisinin millî meselelerin yegâne çözüm yeri ve
görüşülen bütçenin de yeni hükûmet sistemindeki esaslara göre hazırlanan ilk
bütçe olduğuna, gerek komisyon ve gerekse Genel Kurul bütçe müzakerelerine
katkı yapan Meclis Başkan Vekilleri, Divan üyeleri, Grup Başkan Vekilleri,
milletvekilleri, Bakanlar ve bürokratlar ile emeği geçen herkese teşekkür
ettiğine ilişkin konuşması
BAŞKAN
– Sayın milletvekilleri, gündeme geçmeden önce birkaç hususu ifade etmek
istiyorum. 
Plan
ve Bütçe Komisyonumuz, 2020 yılı bütçesini ve 2018 yılı kesin hesabını 24 Ekim-29
Kasım tarihleri arasında görüşerek kabul etmişti. Genel Kurulumuz ise 9 Aralık
Pazartesi günü başladığı görüşmeleri bugün sonlandıracak inşallah. On bir gün
boyunca gece gündüz aralıksız devam eden çalışmalarda, milletvekillerimiz, Komisyon
üyelerimiz, yürütmeden bakan ve görevli arkadaşlarımızın yoğun bir gayretiyle
bu son güne geldik. Bugün yapacağımız kapanış görüşmeleri sonrasında bütçeyi ve
kesin hesabı Genel Kurulun oyuna sunacağım. 
Sayın
milletvekilleri, malumunuz olduğu üzere bu yıl Türkiye Büyük Millet Meclisinin
açılışının 100’üncü yılıdır. Millî egemenliğin kayıtsız şartsız tecelli ettiği
Meclisimiz en zorlu Kurtuluş Savaşı ortamında cumhuriyeti kurmuş, geliştirmiş
ve bugünlere getirmiştir. Milletimizin müreffeh geleceği için çalışan Meclisimiz,
millî meselelerin yegâne çözüm yeri olmuştur, olmaya devam edecektir. 
Bütün
partilerimize mensup sayın milletvekillerinin bilhassa bütçe görüşmeleri
sürecinde bu kürsüden dile getirdikleri görüş ve önerileri aziz milletimiz
büyük bir merak ve ilgiyle izlemektedir. Millet iradesinin tecelli ettiği
Türkiye Büyük Millet Meclisi çatısı altında yaptığımız görüşme ve çalışmaların
bugüne kadar olduğu gibi bundan sonra da büyük bir olgunlukla devam edeceğine
olan inancım tamdır. 
24
Haziran genel seçimleriyle 16 Nisan 2017’de halkımızın kabul ettiği Anayasa
değişikliği yürürlüğe girmiş ve hükûmet sistemimiz değişmiştir. Bu bütçe yeni hükûmet
sistemi döneminin 2’nci bütçesidir ama yeni hükûmet sistemindeki esaslara göre
hazırlanan ilk bütçedir. Yeni hükûmet sisteminin zaman içinde ve
iyileştirmelerle daha da güçlenerek yerleşeceğine inanıyorum. 
Bugüne
kadarki çalışmalarda gerek komisyon ve gerekse Genel Kurul müzakerelerine katkı
yapan bütün Meclis Başkan Vekillerimize, Divan üyelerimize, Grup Başkan
Vekillerimize, milletvekillerimize, bakanlarımıza ve bürokratlarımıza, bütün
Meclis çalışanlarımıza, emeği geçen herkese özverili çalışmalarından dolayı
teşekkür ediyorum.
Bu
düşüncelerle, 2020 yılı merkezî yönetim bütçe görüşmelerinin milletimiz ve
devletimiz için hayırlı olmasını temenni ediyorum. 
Görüşmelere
başlıyoruz.
Sayın
milletvekilleri, gündemimize göre 2020 Yılı Merkezi Yönetim Bütçe Kanun Teklifi
ile 2018 Yılı Merkezi Yönetim Kesin Hesap Kanunu Teklifi’nin tümü üzerindeki
son konuşmalar yapılacaktır.
IV.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (x) 
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (x)
BAŞKAN
– Komisyon? Yerinde.
Sayın
milletvekilleri, alınan karar gereğince bütçe görüşmelerinin sonunda siyasi
parti gruplarına ve İç Tüzük’ün 62’nci maddesi uyarınca, istemi hâlinde,
görüşlerini bildirmek üzere yürütmeye altmışar dakika söz verilecektir. Bu
süreler birden fazla konuşmacı tarafından kullanılabilecektir. İç Tüzük’ün
86’ncı maddesine göre yapılacak lehte ve aleyhteki kişisel konuşmaların ise
onar dakika olması kararlaştırılmıştır. 
Bilgilerinize
sunulur.
Şimdi,
siyasi parti grupları, yürütme ve şahısları adına söz alanların adlarını
sırasıyla okuyorum:
Milliyetçi
Hareket Partisi Grubu adına, Konya Milletvekili Sayın Mustafa Kalaycı ile
İstanbul Milletvekili Sayın İsmail Faruk Aksu; Halkların Demokratik Partisi
Grubu adına, Grup Başkan Vekilleri Mersin Milletvekili Sayın Fatma Kurtulan ile
İstanbul Milletvekili Sayın Hakkı Saruhan Oluç; Cumhuriyet Halk Partisi Grubu
adına İstanbul Milletvekili Sayın İlhan Kesici; Adalet ve Kalkınma Partisi
Grubu adına, Grup Başkanı ve Ankara Milletvekili Sayın Mehmet Naci Bostancı ile
Malatya Milletvekili Sayın Bülent Tüfenkci ve Kocaeli Milletvekili Sayın Fikri
Işık; İYİ PARTİ Grubu adına, Bursa Milletvekili Sayın İsmail Tatlıoğlu ile Grup
Başkan Vekili ve İzmir Milletvekili Sayın Dursun Müsavat Dervişoğlu. 
Şahsı
adına, lehinde Büyük Birlik Partisi Genel Başkanı ve Ankara Milletvekili Sayın
Mustafa Destici. 
Yürütme
adına Cumhurbaşkanı Yardımcısı Sayın Fuat Oktay.
Şahsı
adına, aleyhinde Grup Başkan Vekili ve Sakarya Milletvekili Sayın Engin Özkoç.
Ayrıca,
tarafımca uygun görülmesi ve gruplarca mutabakat bulunması sebebiyle, emsal
teşkil etmemek üzere, Türkiye Büyük Millet Meclisinde temsil edilen ancak grubu
bulunmayan siyasi parti temsilcilerine beşer dakika söz vereceğim. Bu kapsamda,
Türkiye İşçi Partisi Genel Başkanı ve İstanbul Milletvekili Sayın Erkan Baş, Saadet Partisi adına Konya
Milletvekili Sayın Abdulkadir Karaduman, Demokrat Parti Genel Başkanı ve
Afyonkarahisar Milletvekili Sayın Gültekin Uysal ile Büyük Birlik Partisi Genel
Başkanı ve Ankara Milletvekili Sayın Mustafa Destici’ye söz vereceğim. 
Şimdi,
Milliyetçi Hareket Partisi Grubu adına ilk söz Konya Milletvekili Sayın Mustafa
Kalaycı’ya ait. 
Buyurun
Sayın Kalaycı. (MHP ve AK PARTİ sıralarından alkışlar)
Süreniz
otuz dakikadır. 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi’nin tümü üzerine Milliyetçi Hareket Partisi Grubu
adına söz aldım. Bu vesileyle yüksek heyetinizi ve ekranları karşısında bizleri
izleyen aziz milletimizi hürmetle selamlıyorum.
Öncelikle,
20-27 Aralık tarihlerini kapsayan, Mehmet Akif Ersoy’u Anma Haftası’nın
hayırlara vesile olmasını diliyor, bağımsızlığımızın manifestosu, millî
varlığımızın manzum ifadesi olan İstiklal Marşı’mızın yazarı millî şairimizi
rahmet, minnet ve şükranla anıyorum. Ruhu şad, mekânı cennet olsun.
Bütçe,
yasama organınca yürütme organına izin ve yetki verilmesini düzenleyen bir
kanun olup bu izin ve yetkinin mevzuata ve bütçeye uygun şekilde kullanılıp
kullanılmadığının izlenmesi ve denetlenmesi gerekir. Sayıştay, Türkiye Büyük
Millet Meclisinin denetim görevini yerine getirmesine ve bütçe hakkının
kullanımına katkı sunan anayasal bir kurumdur. Kamu idarelerinin 2018 yılı
kesin hesaplarıyla ilgili Sayıştay denetim raporlarında çok sayıda bulgu yer
almaktadır. Bu bulguların önemli bir kısmının önceki yıllara dair raporlarda da
yer aldığı görülmektedir. Denetim raporlarında yer alan Sayıştay önerilerine
mutlaka riayet edilmelidir. Yetkiyi aşan ödenek aktarımı ve ödenek üstü
giderler gibi bütçe hakkını zedeleyen uygulamalara meydan verilmemelidir.
Cumhurbaşkanlığı hükûmet sisteminde yasamanın yürütme üzerindeki denetim
görevinin daha da önem kazandığı dikkate alınarak kesin hesapların ve Sayıştay
denetim raporlarının, birçok ülkede olduğu gibi, oluşturulacak ayrı bir
komisyon tarafından görüşülmesi için Meclis İçtüzüğü’nde gerekli düzenleme mutlaka yapılmalıdır. 
Değerli
milletvekilleri, gerek içinde yaşadığımız bölge gerekse de bölgemizin
eklemlendiği küresel zemin ve sınır hatları uzun süreden beri kaynamaktadır.
Karmaşıklaşan, kaotik bir görüntü çizen, aynı zamanda geleneksel ilişki ve
ittifak anlayışlarının aşınıp erimeye başladığı bir dünya tablosuyla karşı
karşıyayız. İkinci Dünya Savaşı’ndan sonra tesis edilen uluslararası düzen her
anlamda iniş halindedir. Yeni dünya düzeninin kapıları karmaşa ve kaos dönemine
açılmıştır. Küresel istikrarsızlık günden güne derinleşmektedir. Silahlanma
yarışı hız kazanmıştır. Terör ve asayişsizlik vakaları patlamıştır. Etnik,
dinî, mezhebi hassasiyetler kışkırtılmakta, kanlı terör örgütleri, gelişmiş ve
güç sahibi egemen devletlerin yeni ortakları olarak öne çıkmaktadır; küresel
emperyalizmin doymak bilmeyen iştahıyla zulüm saçmaktadır. Paylaşım ve bölüşüm
kavgaları, güç ve egemenlik kutuplaşmaları sertleşmiş, âdeta seriye bağlanmış
durumdadır. Karşımızdaki dünya tablosu alarm verici düzeydedir. Küresel adalet,
uluslararası hukuk, insanlık vicdanı, insan hakları ve demokrasi ölümcül
yaralar almıştır. İnsanlık derin bir huzursuzluk sarmalındadır. Biraz hak,
biraz demokrasi, biraz özgürlük hedef ve talebinde olan masum ve mazlumların
karşısında daha çok petrol, daha çok servet, daha çok şöhret, daha fazla kuvvet
peşinde koşan emperyalist ülkelerin açık cephe almaları insani felaketlerin
yegâne sebeplerinden biridir. Bir diğeri, belki de en etkili sebebi, inanç
temellidir. 
Bugün
küresel çatışma haritasına bakıldığında kriz ve gerilimlerin ana arterinde
özellikle Türk ve İslam coğrafyalarının bulunduğu çok net bir şekilde görülebilecektir.
İnsanlığın ağır bir kutuplaşma eşliğinde sıcak savaşa doğru sürüklendiğini
görmek, mutlak ortak akılda buluşup ülkeler arasında dürüst, kalıcı ve yapıcı
ilişkileri geliştirmek acil bir zorunluluktur. Mutlaka bir şeyler yapmak
gerekmektedir. Giderek daha da acımasızlaşan küreselleşme olgusu insani bir
nitelik kazanmalı, adaletsizlik azaltılmalı ve milletlerarasındaki dayanışma
artırılmalıdır. İnsanlık, ortak akıl ve küresel vicdan etrafında buluşmalıdır.
Milliyetçi Hareket Partisi Genel Başkanı Liderimiz Sayın Devlet Bahçeli, yerel
seçimler öncesinde bu duruma özellikle dikkat çekmiş ve Birleşmiş Milletlerin
bunu başaramadığını, İnsanlığın Huzuru Projesi’ni dünya milletleri ve
aydınlarının geliştirmesi gerektiğini söylemiştir. Sayın Genel Başkanımız
İnsanlığın Huzuru Projesi konusunda Milliyetçi Hareket Partisi AR-GE birimini,
alanlarında yetkin ve yetişmiş bilim insanları ve uzmanlardan teşkil edilmiş
bir komisyon marifetiyle çalışması ve hazırlık yapması hususunda
görevlendirmiştir. 
Bütün
insanlığın barış ve mutluluk içinde, insanca yaşayacağı bir dünya idealinin
Türkiye merkezli yeni bir medeniyet inşasıyla mümkün olabileceğine, bunun lider
ülke Türkiye hedefimize ulaşarak gerçekleşebileceğine inanıyoruz; tarih bunun
şahididir. “Lider ülke Türkiye” ülküsü, kökleri Türk milletinin tarihine
dayanan, manevi temelini yüce dinimizden, kültürel temellerini ise kadim
değerlerimizden alan ve geleceği kucaklayan bir yaklaşımın ifadesidir. Biliyor
ve inanıyoruz ki geride bıraktığımız yüzyılın başında Mustafa Kemal Atatürk’ün
önderliğinde verdiği Millî Kurtuluş Mücadelesi’yle yeniden dirilişe geçen
Türkiye, aynı ruh, azim ve heyecanla “lider ülke Türkiye” ülküsüne mutlaka ve
en kısa sürede ulaşacaktır.
Değerli
milletvekilleri, üzerinde yaşadığımız coğrafyayı tarih şuuruyla okuyup
yorumladığımızda geçmişten bugüne kökleşip büyüyen düşmanlık salgınının etki ve
dağılım sahalarını anlamlı şekilde analiz etmemiz de mümkündür. Dikkatlerinizi
çekmek isterim ki saldırgan niyetli gelişmelerin özünde Türk ve İslam değerlerine
yönelik hınç, hırs, öfke ve nefret yatmaktadır. Medeniyetler ve dinler arasında
dokuz asırdır süren yani ilk Haçlı Seferi’nden bugüne kadar dinmek bilmeyen bir
hesaplaşma aleni şekilde varlığını göstermektedir. Türkiye’nin İslam
ülkelerinin lideri seviyesine çıkma potansiyeli ise her seferinde
engellenmekte, ülkemizin önü iç ve dış blokajlarla kesilmektedir. 
İslam
toplumlarının adalet, huzur ve istikrar içinde nasıl yaşadığı, bunun tarihin
hangi dönemlerinde ortaya çıktığı, aklı, vicdanı ve basireti olan her insanın
malumudur. Korkulan, tarihin tekerrürüdür. Bu amaçla da Türkiye durdurulmak
istenmektedir. İslam’ın her değerine cephe alan emperyalist ülkeler,
Türkiye’nin bölgede sözünün geçmemesi amacıyla her yola ve kirli yönteme
başvurmaktadır.
Türkiye,
kendisine biçilen rolü sorgulayıp bağımsız kararlar aldıkça yeni sorunlara
zincirleme muhatap kalmaktadır. Vesayetçi baskıların, siyasi ve ekonomik
dayatmaların bir nedeni, belki de en önemlisi bize göre budur. Bölgesel ve
küresel ilişki ağlarında sesi daha çok duyulan, iradesi daha çok hissedilen,
müdahalesi daha çok görülen Türkiye, elbette malum çevreleri ürkütmektedir. 
Ülkemizin
yine önünü kesmek amacıyla son yıllarda şiddetli bir operasyon sürecinin adım
adım icra edildiği her vicdan sahibi insanımız tarafından bilinmektedir.
Türkiye’yi teslim almayı hedefleyen odaklar, hem masa başında hem de maşaları
vasıtasıyla hesaplaşmak için adı konulmamış bir savaş başlatmışlardır. Siyasi
kumpaslar, Gezi Parkı provokasyonu, hendek terörü, isyan denemeleri, darbe
teşebbüsü, terör eylemleri, güney sınırlarımız boyunca terör koridoru oluşturma
girişimi, ekonomik saldırılar alçakça projelendirilmiş ve sahneye sürülmüştür. 
FETÖ,
15 Temmuz 2016 gecesi darbeye heveslenerek Türkiye’yi işgal etmeye
kalkışmıştır. Elbette bu hain kalkışmanın bedeli teröristler ve destekçileri
için çok ağır olmuştur. Türk milleti kendi kaderine yine kendisi yön vermekte,
geleceğin istikametini irade ve irfanıyla çizmektedir. 
Milletimiz
16 Nisan 2017 tarihinde Cumhurbaşkanlığı hükûmet sistemine geçilmesine dair
Anayasa değişikliğini kabul etmiştir. Yeni sistemle parlamenter sistemin kusur
ve eksiklikleri bertaraf edilmiş, millî bekamız daha da sağlam esaslara
bağlanmıştır. Cumhurbaşkanlığı hükûmet sistemi Türk devlet geleneğine en uygun
sistemdir. Güçlü devlet, güçlü yönetim ve demokratik istikrar yeni sistemin ana
omurgasıdır. Cumhurbaşkanlığı hükûmet sistemiyle millî birlik ve beraberlik çok
güçlü bir şekilde teyit edilmiş, iç ve dış mihraklara, terörizme, terör
örgütlerine, aynı zamanda yerli ve yabancı destekçilerine karşı muazzam bir
mücadele cephesi açılmıştır. Terörle mücadelede önemli ve büyük bir başarı
sağlanmıştır. Teröristlerin yuvalandığı alanlara pençe darbeleri indikçe,
operasyonlar kıran kırana büyüdükçe, yurt içinde ve sınır ötesinde Türkiye
üzerinde plan yapan canilerin Allah’ın izniyle tümüyle imhaları kaçınılmaz
olacaktır. Fırat Kalkanı, Zeytin Dalı, Barış Pınarı ve Pençe Harekâtlarıyla
yüzyıllık terör devleti projesi çöpe atılmıştır. 
Libya’yla
imzalanan mutabakat zaptıyla Doğu Akdeniz’de Türkiye’yi saf dışı bırakmaya
çalışanların oyunları bozulmuştur. Türkiye, tarihinin en büyük ekonomik
saldırılarına karşı da dik durmuş, spekülatif saldırılarla ekonomimizi çökertme
girişimlerini etkisizleştirmiştir. Bu süreç zarfında Cumhurbaşkanlığı hükûmet
sistemi başlıca gücümüz ve millî duruşumuzun kuvvet kaynağıdır. Terör
örgütleri, ekonomik baskılar, yaptırım tehditleri, siyasi oyunlar, diplomatik
şantajlar Türk milletini haklı davasından geri döndüremeyecektir. 
Cumhurun
kendi eseri olan Cumhurbaşkanlığı hükûmet sistemi millî bekamızın sigortası,
husumet ve hıyanete karşı güvencedir. Ne Türkiye eski Türkiye ne de dünya eski
dünyadır. Cumhur İttifakı, şuurla meseleleri kavramış, Türkiye'nin ve dünyanın
gerçeklerini idrak etmiştir. Cumhur İttifakı, Türk milletinin tarihî uzlaşması,
istiklal ve istikbalimizin teminatı, kutlu bir diriliş ve yükseliş hamlesidir.
Sevdamız Türkiye’dir. Cumhur İttifakı, lider ülke Türkiye'nin inşası için
çalışmaktadır. İnanıyoruz ki Cumhurbaşkanlığı hükûmet sisteminin güçlü yönetim
yapısıyla millî birlik ve dayanışma ruhu içinde, kök değerlerimiz esasında Türk
milleti kadim ve kutlu yürüyüşünü devam ettirecektir. Cumhur İttifakı, muasır
medeniyeti aşma hedefini yakalama iradesi, Türk devletini ve Türk milletini
ilelebet yaşatma ülküsü, dünyaya vurulacak Türk mührünün müjdecisidir. (AK
PARTİ sıralarından alkışlar) 
Değerli
milletvekilleri, biraz önce ifade ettiğim gibi ülkemiz 15 Temmuz alçak hain
darbe girişimi ve terör saldırılarıyla birlikte ekonomik kuşatmaya da maruz
kalmıştır. Bu saldırılar sonucu döviz kurundaki yükselişle başlayan finansal
dalgalanma, faizlerden enflasyona, ekonomide daralmadan işsizliğin artışına
kadar pek çok zincirleme etkiye yol açmıştır. Ekonomide yaşanan sorunlarda bu
saldırıların etken olmadığını söyleyenler bir defa samimi ve dürüst
değillerdir. Siyasetten ekonomiye karamsarlık aşılamaya çalışanlar mazruftan
daha çok zarfla ilgilenmektedir. 
Son
yıllarda yaşanmadık bir şey kalmamıştır. Türkiye çok yönlü saldırılara maruz
kalmıştır. Öncelikle, ülkemizi hedef alan saldırılar karşısında millî bir duruş
sergilemek herkes için ahlaki ve vicdani bir zorunluluktur, vatanseverliğin
asgari bir icabıdır. Bu saldırıların uzun süreli belirsizliğe yol açtığı, güven
ve istikrar ortamına zarar verdiği, Türkiye ekonomisine önemli bir maliyet
yüklediği ortadadır. Soruyorum: Darbe girişimi olan, terör olayları yaşanan,
şehirlerinde bombalar patlayan bir ülkede yatırım olur mu? Bırakın yatırımı
turist bile gelmez. Nitekim bunlar hep yaşanmıştır. Hamdolsun tüm saldırılar
etkisiz hâle getirilmiştir. Ekonomik teröristler de püskürtülmüş, alınan
isabetli tedbirlerle döviz kuru ve faiz inmiş, enflasyon düşmüştür. Türkiye
ekonomisi üç çeyrekteki daralmanın ardından 2019 yılının üçüncü çeyreğinde yüzde
0,9 büyümüştür. 2019 yılında yüzde 0,5 bir büyüme beklenmektedir. Daha yedi
sekiz ay önce Türk ekonomisinin 2019 yılında önemli oranda küçüleceğini
söyleyen IMF, OECD, Dünya Bankası ve Avrupa Birliği Komisyonu ile uluslararası
kredi derecelendirme kuruluşları son raporlarında pozitif büyüme olacağını
kabul etmişlerdir. (AK PARTİ sıralarından alkışlar) Ülkemizin 2020 ve 2021
büyüme tahminlerini de yükseltmişlerdir. Türkiye’de ekonominin beklenenden daha
hızlı bir şekilde toparlandığı ve Türkiye’nin zor bir ekonomik dönemden çıktığı
bu uluslararası kuruluşların raporlarına da yansımıştır. 
Ekonomik
göstergeler önümüzdeki dönem için umut vermektedir. 2018 yılının Ağustos
ayından itibaren daralan sanayi üretimi bu yıl eylül ayında yüzde 3,4, ekim
ayında ise yüzde 3,8 artmıştır. Ekonomiye olan güvende de önemli düzeyde artış
görülmektedir. Ekonomi yönetiminin sağlam ve kararlı mücadelesi sonuç
vermiştir. Şunun bunun yıkım edebiyatı boşunadır. Makroekonomik göstergeler
düzelmektedir. İşsizlik sorunu da mutlaka aşılacaktır.
Bilindiği
üzere, son zamanlarda bölgemizde ve dünyada sokaklar kışkırtılmakta,
kutuplaşmalar tırmandırılmaktadır. Çeşitli ülkelerde farklı taleplerle
sokaklarda başlayan gösteriler, bilinen sebeplerden ziyade siyasi bir amaca
hizmet etmek üzere yıkıcı bir hâle dönüştürülmektedir. 
Türkiye
de çok tehlikeli, barbar senaryoların hedef ülkesidir. Basit, arızalı ve
gayrimillî anlayışta olanların Türkiye’yi de bu uçuruma itme sinsiliklerinin
farkındayız. “Siyasi iktidarı devirelim de ne olursa olsun, Türkiye batacaksa
batsın.” diyen, hırsı akıllarını aşmış, gözlerini kin bürümüş, hiçbir ilke,
ahlaki kural, ortak bakış açısı tanımayan ve bir yıkım ekibi gibi çalışanlar
âdeta paylaştırılmış görevlerini titizlikle yerine getirmektedir. 
Demokrasi
dışı arayışlar sürmekte, sokaklardan medet uman sorumsuz gruplar bulunmaktadır.
Ülkemizde yaşanan her olayı, her olumsuzluğu, sosyal ve ekonomik
memnuniyetsizlikleri toplumsal infiale dönüştürme çabaları gözlemlenmektedir.
Ancak, Türk milleti sağduyulu, asil ve alicenap bir millettir.(MHP ve AK PARTİ
sıralarından alkışlar) Kirli hesapların, karanlık senaryoların farkında olan
milletimiz oyuna gelmez, algı operasyonlarına prim vermez. Türkiye’den Suriye
çıkarmaya, Türkiye’yi Irak’a çevirmeye, Bolivya’yı Türkiye’ye taşımaya niyet
edenler bunun bedelini çok ağır ödeyeceklerini bir an olsun akıllarından
çıkarmamalıdır. (MHP ve AK PARTİ sıralarından alkışlar)
Değerli
milletvekilleri, konuşmamın bu bölümünde bazı ekonomik hedefler ve sosyal
kesimlerin talepleriyle ilgili görüşlerimizi ve önerilerimizi paylaşmak
istiyorum. 2020 yılında hedeflenen yüzde 5 büyümenin temel belirleyicisinin
yurt içi talep olacağı öngörülmektedir. Özel tüketimin ertelenmiş talep, kredi
ve güven kanalının desteğiyle büyümeye en yüksek katkı veren kalem olması
beklenmektedir. Yurt içi talebin istenilen düzeyde artması için sadece
ertelenmiş talebin yetmeyeceği, borç yükünün talebin yeterince artmasına engel
oluşturabileceği, o nedenle gelirde artış sağlanması gerektiği unutulmamalıdır.
Daha fazla üretim, daha fazla ihracat, daha fazla istihdam ve daha fazla gelir
için daha fazla yatırıma ihtiyaç vardır. Yatırımı, üretimi ve istihdamı sürekli
kılmayı öngören üretim ekonomisi hızla tesis edilmelidir. 
Türkiye
ekonomisinin yapısal sorunları bulunmaktadır. Önümüzdeki dönemde dış riskler de
göz önüne alındığında bir taraftan sıkı para politikası ve etkili maliye
politikaları uygulanırken diğer taraftan başta üretim, tasarruf, vergi, iş gücü
piyasası, eğitim ve tarım gibi temel alanlarda yapısal önlemlerin büyük bir
ciddiyetle hayata geçirilmesi önem arz etmektedir. 
Türkiye,
bir teknolojik dönüşüm yaşamakla birlikte hâlen millî yenilik sistemi zayıf,
katma değeri yüksek ürün üretmekte zorlanan, dolayısıyla yüksek teknolojili
ürün üretim ve ihracatında geri kalan, katma değeri orta-yüksek ve düşük
teknolojilerde sıkışmış bir ülke görünümündedir. Programda da hedeflendiği
üzere yüksek katma değerli ürün üretim ve ihracatının artırılması,
yerlileştirme yoluyla ithalata olan bağımlılığın azaltılması büyük önem taşımaktadır.
Kamu destekleri küresel düzeyde rekabetçi, AR-GE ve yenilik yapabilme
kabiliyeti yüksek, sermaye yapısı güçlü, ölçek ekonomisinden azami düzeyde
faydalanabilecek üretim yapılarını oluşturacak şekilde kullanılmalıdır.
2020
yılında bütçe açığının yaklaşık 139 milyar lira olacağı tahmin edilmektedir.
Bütçe hedeflerinin tutturulması hiç şüphesiz yüzde 5’lik büyüme hedeflerinin
tutturulmasıyla doğrudan ilgilidir. Ayrıca, bütçe açığı hedeflerine ulaşılması
için kamu harcamalarında tasarruf ve vergi reformuna ihtiyaç bulunmaktadır.
Kamuda etkili bir idare ve iş bölümüyle kaynak israfı önlenmeli, devletten
başlayarak tüm toplumda tasarruf bilincinin oluşturulması yönünde çalışmalar
yapılmalıdır. Bir an önce adil, tabana yayılmış ve hakkaniyetli bir vergi reformu
gerçekleştirilmelidir. Vergi ve SGK primi teşvikleri tüm iktisadi ve sosyal
etkileriyle birlikte değerlendirilmeli, verilen teşvikler gözden geçirilerek
etkin olmayanlar kademeli olarak kaldırılmalıdır. 
Kayıt
dışılık önemli bir sorundur. Kayıt dışı ekonomi ve kayıt dışı istihdamla
mücadelede daha etkili yöntemler benimsenmeli, kayıtlı ekonomiye geçişin
özendirilmesine yönelik yeni tedbirler uygulamaya konulmalıdır. Vergi
denetimine daha fazla önem verilmeli, kaçakçılık ve kara parayla mücadele daha
etkin hâle getirilmelidir. Ayrıca, döviz bağımlılığını azaltıcı önlemler bütçe
dengesi açısından önemli olup sermaye piyasalarında derinlik oluşturma ve halka
açılmanın kolaylaştırılması da bütçeye yeni kaynaklar sağlayabilecektir. 
Değerli
milletvekilleri, KOBİ’ler sayıları ve sağladıkları istihdam, üretim ve katma
değerle Türk ekonomisinin lokomotifidir. KOBİ’lerin katma değeri yüksek mal ve
hizmet üretmeleri desteklenmeli, AR-GE yatırımı yapmaları ve araştırmacı
istihdam etmeleri özendirilmeli, markalaşmaları, kurumsallaşmaları ve yenilikçi
iş modelleri geliştirmeleri sağlanmalıdır. 
Ekonomik
sıkıntılardan dolayı ticaret ve meslek erbabımız, esnafımız ciddi sorunlarla
karşı karşıyadır. KOBİ’lerin takipteki kredi borcu yüzde 9,6 olup genel
ortalamanın yaklaşık 2 katıdır. KOBİ’lerin ve esnafın finansman ihtiyacını
karşılayacak, borç sıkıntısını giderecek önlemler alınmalı, vergi ve prim
oranlarında indirim yapılmalı, piyasayı canlandıracak, rekabet gücünü artıracak
yeni programlar uygulamaya konulmalıdır. Esnaf ve sanatkârımızı yok olma
tehlikesiyle karşı karşıya bırakan AVM ve büyük market zincirlerinin şehir
merkezinde şube açmaları, adil rekabet şartlarını bozmayacak şekilde kurallara
bağlanmalıdır. Esnafımızın sosyal güvenlik sistemindeki eşitsizliklerinin
giderilmesi hususunda haklı talepleri bulunmaktadır. Esnafın prim gün sayısında
ve emekli aylıklarında eşitlik sağlanmalıdır. Geçmişte esnaf olarak çalışılmış
süreler, daha önce kayıt ve tescil şartı aranmadan hizmete sayılmalı, geçmiş
hizmetlerin borçlanılmasına imkân verilmelidir. Çıraklık ve staj süreleri de
hizmetten sayılmalı, bu süreler sigortalılık başlangıç tarihi olarak esas
alınmalıdır. 
Çiftçimiz
kur artışı ve gelen zamlarla artan girdi maliyetleri nedeniyle zor durumdadır.
Üreticinin temel girdilerini ucuza alabilmeleri sağlanmalıdır. Tarımsal
destekler üretici refahını artıran, girdi maliyetlerini azaltan, üretim
maliyeti ve ürün fiyatı dengesini gözeten, verimliliği artıran bir anlayışla
belirlenmeli ve uygulanmalıdır. Çiftçimiz ve üreticimizin kredi borçlarının
yüzde 5’i oranında 5,2 milyar liralık kısmı takiptedir. Seçim bölgem Konya’da
çiftçilerimiz icra uygulamalarından muzdariptir. 
(Uğultular)
BAŞKAN
– Sayın Kalaycı, bir saniye…
Değerli
arkadaşlar, çok büyük bir uğultu var. Lütfen, Genel Kurul salonunda
konuşmayalım, sükûneti sağlayalım. Hatibin sesini duyamıyoruz.
Buyurun
Sayın Kalaycı. 
MUSTAFA
KALAYCI (Devamla) – Çiftçiye ve üreticiye yönelik icra uygulamaları
durdurulmalı, Ziraat Bankası ve Tarım Kredi Kooperatiflerine olan borçlarına
ödeyebilecekleri bir yapılandırma imkânı verilmelidir.
Güçlü
bir bitkisel üretim sektörü, güçlü bir tohumculuk sektörüyle mümkündür. Bu
nedenle, Türkiye'de tarımın güçlenmesi için tohumculuk sektörü daha fazla
desteklenmelidir. Üreticilerin daha çok kazanması ve tüketicilerin daha ucuza
gıda tüketimi için tarımsal üreticilerin en kısa zincirle pazara ulaşımı
sağlanmalıdır. 
Elektrik
faturaları önemli bir maliyet kalemi hâline gelmiştir. Çiftçinin enerji
maliyetleri düşürülmezse İç Anadolu’da, Konya’da sulu tarımdan hızlı bir kaçış
olacaktır; bu da ülke üretimini azaltacak ve ithalatı artıracaktır. Tarımda
kullanılan elektrik için daha düşük tarife belirlenmelidir. Hâlen 6 ilde
çiftçiye elektrikte sağlanan destek İç Anadolu çiftçisine de verilmelidir. Ayrıca,
elektrik fatura bedellerinin hasat sonrası fatura edilerek tahsili
sağlanmalıdır. Esasen, elektrik faturalarındaki vergi, fon, pay gibi kesintiler
ve kayıp kaçak bedeli ve sayaç okuma bedeli gibi ücretlendirmeler gözden
geçirilerek çiftçinin, sanayicinin, esnafın ve ailelerin elektrik faturası yükü
hafifletilmelidir.
Değerli
milletvekilleri, iş gücü piyasası ve çalışma hayatıyla ilgili bir reform
ihtiyacı bulunmaktadır. Toplumun tüm kesimlerine insana yaraşır iş
fırsatlarının sunulduğu, iş gücünün niteliğinin yükseltilip etkin kullanıldığı,
iş sağlığı ve iş güvenliği şartlarının iyileştirildiği bir iş gücü piyasası
oluşturulmalıdır. Çalışma hayatı, işçi ile işveren haklarının dengeli bir
şekilde korunması yanında, işin korunmasını da dikkate alan politikalar
çerçevesinde tanzim edilmelidir. Eğitim istihdam planlaması yapılmalı, mesleki
eğitim güçlendirilmeli, istihdamı caydırmayan bir sosyal yardım sistemi
kurulmalı ve sendikal haklar çağdaş normlara uygun hâle getirilmelidir.
Net
asgari ücret mutlaka açlık sınırının üzerinde belirlenmeli ve asgari ücretliye
büyükşehirlerde ulaşım desteği verilmelidir. Asgari ücretten vergi alınmamalı
ve çalışanların asgari ücret kadar geliri vergi dışı bırakılmalıdır. İşçi,
esnaf ve çiftçi emekli aylıkları 2020 yılı Ocak ve Temmuz aylarında önceki altı
aylık enflasyon oranında artırılacaktır. Memur maaşları ve memur emekli
aylıklarıysa 2020 yılı Ocak ve Temmuz aylarında yüzde 4 oranında artırılacak,
ayrıca geçmiş altı aylık enflasyon farkları buna ilave edilecektir. Emeklilerimizin
yıllarca hizmet verdikten sonra, geçim kaygısı duymadan, onuruna yaraşır bir
hayat sürmesini temin etmek devletin önemli ve öncelikli görevlerinden biridir.
Emekli aylıkları arasındaki eşitsizlikler giderilmeli, emeklilere büyümeden pay
verilmeli ve sağlık hizmetlerinden alınan bazı katılma payları emeklilerden
alınmamalıdır. 
Gazilerimize
ve şehitlerimizin emanetlerine sahip çıkmak ve toplumda kendilerine yaraşır bir
hayat seviyesi sağlamak devlet ve millet olarak hepimizin vazifesidir.
Şehitlerin ve gazilerin ana ve babalarına bağlanan aylık, her biri için asgari
ücretin net tutarından az olmamak üzere artırılmalıdır. Şehit çocuklarının
hepsine iş imkânı verilmelidir. Gazilerimize ikinci istihdam hakkı
tanınmalıdır.
Geçtiğimiz
günlerde 227 gazimizin maluliyet aylığı sehven bağlandığı gerekçesiyle
kesilmiştir. Gazilerimizin bu mağduriyeti mutlaka giderilmeli,
maluliyetlerinden dolayı çalışma ortamında sıkıntı çeken gazilerimize üç bin
altı yüz günde emekli olabilme hakkı tanınmalıdır. Terörle mücadelede gazi
olanlara da ÖTV’siz araç alma imkânı verilmelidir. 
Kore
ve Kıbrıs gazilerimizin gelir ve iş durumuna bakılmaksızın hepsine aynı tutarda
şeref aylığı bağlanmalı, madalyaları verilmeli ve diğer haklardan
yararlandırılmalıdırlar. 
Terörle
mücadelede büyük kahramanlık gösteren, malul sayılmayan gazilerimize öncelikle
gazilik madalyası verilmelidir. Kimseye muhtaç olmadan hayatlarını devan
ettirebilmeleri sağlanmalı, özellikle de sağlık hizmetlerinde katılım muafiyeti
tanınmalıdır. 
Değerli
milletvekilleri, son olarak, gençlerimizin KYK kredi borçlarıyla ilgili
görüşlerimizi ifade edeceğim. Sayın Cumhurbaşkanımız “Bütçe müzakerelerinden
sonra masaya yatıracağız ve öğrencilerimizin lehine olacak bir adım atacağız.”
müjdesini vermiştir. Milliyetçi Hareket Partisi de gençlerimizin KYK öğrenim
kredisi borçlarının faizlerinin silinmesi ve ödeme kolaylığı getirilmesi
görüşündedir.
Bütçe
müzakereleri boyunca ifade ettiğimiz görüşlerimizin ve yapıcı önerilerimizin
karşılık bulacağını umuyor, 2020 yılı bütçesinin ülkemiz ve milletimiz için
hayırlı ve bereketli olmasını diliyorum. 
Milliyetçi
Hareket Partisi olarak bütçeye destek verdiğimizi belirtiyor, sizlere ve aziz
milletimize saygılarımı sunuyorum. (MHP ve AK PARTİ sıralarından alkışlar) 
BAŞKAN
– Teşekkür ederim.
Milliyetçi
Hareket Partisi Grubu adına ikinci söz, İstanbul Milletvekili Sayın İsmail
Faruk Aksu’ya aittir.
Buyurun
Sayın Aksu. (MHP sıralarından alkışlar) 
Süreniz
otuz dakikadır.
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi’nin tümü üzerine Milliyetçi Hareket Partisi Grubu
adına söz aldım. Sizleri ve ekranları başında bizi izleyen muhterem
vatandaşlarımızı saygıyla selamlıyorum.
Müzakereleri
24 Ekimde Plan ve Bütçe Komisyonunda başlayan ve elli sekiz günden bu yana
devam eden 2020 yılı bütçesinin milletimizin huzuruna, refahına, Türkiye’nin
lider ülke olma hedefinin gerçekleşmesine katkı sağlamasını temenni ediyorum.
Konuşmamın
başında, bugün 146’ncı doğum günü olan İstiklal Marşı’mızın yazarı millî
şairimiz Mehmet Akif Ersoy’u, ayrıca cumhuriyetimizin kurucusu Gazi Mustafa
Kemal Atatürk’ü, tüm kurucu kahramanlarımızı, Türk’ün gücünü ve adaletini
dünyaya göstermiş muhterem ecdadımızı ve aziz şehitlerimizi rahmet ve minnetle
anıyorum. Şu an vatan nöbetinde olan, terörle mücadele eden tüm kahraman
güvenlik güçlerimizi Milliyetçi Hareket Partisi adına selamlıyor, Cenab-ı
Hak’tan yâr ve yardımcıları olmasını niyaz ediyorum. 
Değerli
milletvekilleri, Anayasa’nın 161’inci maddesinde, kamu idarelerinin
harcamalarının yıllık bütçelerle yapılacağı belirtilerek, gelir ve gider
unsurları vatandaşlarımız için kanun yoluyla güvence altına alınmıştır. Türkiye
Büyük Millet Meclisi, bütçe kanunuyla yürütmeye gelir toplama ve harcama yapma
izni verirken bunları yapacak olan kurumları belirlemekte, aynı zamanda da
Anayasa’nın 160’ıncı maddesi uyarınca kamu idarelerinin gelir ve giderlerini
Sayıştay aracılığıyla denetlemekte ve kesin hükme bağlamaktadır. Ekonomik ve
sosyal politikaların temel amacı toplumsal refahı yükseltmektir. Bunu mümkün
kılmak için ise kaynakların artırılması kadar, mevcut kaynakların bütçe yoluyla
adil bir şekilde dağıtılması da önem arz etmektedir. O sebeple, bütçe, hem ülke
yönetiminde hem de millet hayatında önemli bir yer işgal etmektedir. Zira,
yetimin, işsizin, öğrencinin, işçinin, memurun, emeklinin, çiftçinin, esnafın,
sanayicinin, kısacası her bir vatandaşımızın bütçede hakkı ve payı vardır. Bu
nedenle, temsilcisi olduğumuz aziz Türk milleti adına beklentimiz, kaynak
tahsisinden uygulanmasına kadar bütçenin her aşamasında, yürütmenin, bu gerçek
doğrultusunda hareket etmesidir. 
Değerli
milletvekilleri, bütçe teklifinin 2020-2022 dönemini kapsayan Orta Vadeli
Program’da çerçevesi çizilen hedeflerle uyumlu olduğu görülmektedir. Bütçe
gelir ve gider tahminleri yapılırken 2020 yılında gayrisafi yurt içi hasılanın
yüzde 5 büyüyeceği, TÜFE’nin yüzde 8,5 olacağı, ihracatın 190 milyar dolar,
ithalatın ise 231 milyar dolar düzeyinde gerçekleşeceğine ilişkin Orta Vadeli
Program hedefleri esas alınmıştır. 2020 yılında merkezî yönetim bütçe gelirinin
956,6 milyar lira, harcamaların ise 1 trilyon 95,5 milyar lira olması
hedeflenmiştir. Söz konusu gelir tahmini ve öngörülen harcama büyüklüğü
sonucunda, bütçe açığının 2019 yılındaki 125 milyar lira seviyesinden 138,9
milyar liraya çıkması, gayrisafi yurt içi hasılaya oranının ise yüzde 2,9
olması öngörülmüştür. 2019 yılında millî gelire oranla yüzde 3,2 olması
beklenen kamu kesimi borçlanma gereğinin 2020 yılında yüzde 3’e gerilemesi ve
program dönemi sonunda yüzde 2,6’ya düşmesi beklenmektedir. Bu şekilde, mali
disiplinden taviz vermeden orta vadede sürdürebilir büyüme hedefinin
gerçekleşmesi öngörülmektedir. Vergi gelirlerinin yüzde 17,5 oranında artarak
784,6 milyar liraya çıkması, vergi gelirinin gayrisafi yurt içi hasılaya
oranının ise yüzde 16,1 olması beklenmektedir. 
Anayasa’mıza
göre vergi yükünün adaletli ve dengeli dağılımı maliye politikasının sosyal
amacıdır. Az kazanandan az, çok kazanandan çok vergi alınması ve kayıt
dışılığın önlenmesi vergi adaletinin temeli prensibi olsa da vergi sisteminin
bu hususta çözülmesi gereken önemli sorunları hâlen devam etmektedir. Vergiye
ilişkin düzenlemelerde kamu finansmanıyla ilgili önceliklerin yanı sıra,
verginin üretim ve istihdam üzerindeki etkileri ile sosyal yönü mutlaka
birlikte değerlendirilmelidir. İnanıyoruz ki, basit, açık, düşük oranlı ve adil
uygulamalarla vergi gelirlerini artırmak mümkün olabilecek, herkesin mali
gücüne göre vergi ödediği adaletli bir vergi sistemi beklentisi de gerçekleşmiş
olacaktır. 
Kayıt
dışılıkla mücadele için kamu kuruluşlarının, özel sektörün ve meslek
teşekküllerinin içinde olacağı toplumsal bir seferberlik başlatılmalıdır. Yasa
dışı gelirler ve kara para faaliyetleriyle mücadele edilmesi için kurumlar
arası iş birliği ve koordinasyon güçlendirilmelidir. 
Kalkınma
hedeflerine ulaşabilmek için Türkiye’nin yatırıma daha fazla kaynak ayırma
mecburiyeti vardır. Yüksek oranlı yatırımların yapılabilmesi içinse, başta kamu
olmak üzere, tasarruf oranlarının artırılması gerekmektedir. Bilindiği gibi,
kamu tasarrufları bütçe disiplininde de önemli bir yer tutmaktadır. Bununla
birlikte tasarrufların kompozisyonu da önem taşımakta, yatırımlar yerine tüketim
ağırlıklı bir kamu tasarrufu arzu edilmektedir. 
Görüştüğümüz
bütçede 56,6 milyar lirası sermaye giderleri olmak üzere, toplam yatırım
harcamaları için 64,9 milyar lira ödenek ayrılmıştır. Buna göre yatırım
ödeneklerinin bütçe içindeki payı yüzde 5,9’a, gayrisafi yurt içi hasılaya
oranı ise yüzde 1,3’e gerilemiştir. Beklentimiz, ekonomide sağlanacak iyileşme
ve kaynaklardaki artışla birlikte, yatırımlar için ayrılacak payın da
artırılmasıdır. 
Sayın
Başkan, değerli milletvekilleri; Türkiye, küresel güçlerin rekabet ve çatışma
alanı hâline gelen Avrasya’nın orta yerinde, stratejik bir kavşakta
bulunmaktadır. Bir yandan AB ve ABD, diğer yandan Rusya ve Çin olmak üzere,
küresel seviyede nüfuz sahibi olan ya da olma arzusu taşıyan ülkeler,
çıkarlarını korumak adına, dünyanın birçok yerinde tüm insanlığı sarsacak çapta
sorunlara yol açmaktadır. Kimi zaman ticari hırslar, kimi zaman da siyasi
ihtiraslar yüzünden dünya her geçen gün yeni krizlere maruz kalmaktadır.
Jeopolitik gerginliklerin yanı sıra uluslararası ekonomik ve ticari iş
birliğinin geleceğine yönelik belirsizliklerdeki artış, yatırımcı güvenliğini
ve küresel ticari gelişmeleri olumsuz etkilemiştir. Nitekim, 2018 yılında
başlayan iktisadi faaliyetteki yavaşlamanın ardından, ticaret savaşlarıyla birlikte
küresel ticaret hacmi de yavaşlamıştır. 
Diğer
taraftan, insani ve ahlaki değerleri hiçe sayan bazı gelişmeler, evrensel
düzeyde kabul gören değer ve kavramların bir araç olmaktan öte anlamını
yitirdiğini; iyi ve kötünün, doğru ile yanlışın birbirine karıştığını
göstermektedir. Demokrasi adına yapılan işgal girişimleri, eli kanlı terör
örgütlerinin desteklenmesi, zulümlere ve insanlık dramlarına sessiz kalınması
bunlardan sadece bazılarıdır. 
Diğer
yandan, göz kamaştıran zenginliklerin yanında, açlıktan, susuzluktan ve göç
yolunda ölen çocukların acısı, dünya kamuoyunda, özellikle de gelişmiş
ülkelerin vicdanlarında yeterince karşılık bulmamaktadır. Bilhassa İslam
coğrafyasında yaşanan iç çatışmalar ve vekâlet savaşlarından kaynaklı dramların
sonu gelmemektedir. Uluslararası kuruluşların ve gelişmiş ülkelerin kör ve
sağır kaldığı bu trajediler karşısında Türkiye, yürüttüğü insani diplomasiyle
insanlığın refahı için çaba sarf etmekte ve katkı vermektedir. Nitekim,
Türkiye'nin insani yardımlarda dünyada ilk sırada yer alması ve 2018
verileriyle Birleşmiş Milletlerin çok yüksek insani gelişme kategorisine
girmeyi başarması bir tesadüf değildir. 
Bununla
birlikte, kapsamlı protestolar ve sokak eylemlerinin bir yenisine, dünyanın
farklı yerlerinde, her gün şahit olunmaktadır. Küresel istikrarsızlık günden
güne derinleşmekte, ekonomik ve sosyal sorunlara, kitlesel infiallere yol
açmakta, toplumsal protestolara ilişkin dinamiklerin altında siyasi hesaplar ve
dış etkiler olduğu gözden kaçmamaktadır. Bu gelişmelerin çoğu, Türkiye'nin
jeopolitik etki alanında egemenlik haklarımızı tehdit eder şekilde cereyan
etmekte ve ülkemizi yakından ilgilendirmektedir. Uluslararası sistemdeki bu
çalkantılı gidişat, hiç kuşku yok ki, Türkiye’ye, güçlü bir devlet ve
bölgesinde lider ülke olma sorumluluğunu yüklemektedir. 
Küresel
ölçekte bunlar yaşanırken ülkemizde de önemli gelişmeler olmuştur. Bunların
başında, şüphesiz, Türkiye'nin, 15 Temmuz 2016’da tarihinin en büyük
ihanetlerinden biriyle karşılaşması, işgal edilmek ve demokrasisine darbe
yapılmak istenmesi gelmektedir. Ardından, FETÖ terörüyle eş zamanlı olarak
PKK/YPG, DEAŞ terör örgütleri eylemlerini artırmış, Suriye’de baş gösteren iç
çatışmalar ve istikrarsızlık sebebiyle kitlesel göçle karşı karşıya kalınmış ve
4 milyona yakın Suriyeli ülkemize gelmiştir. 
Türkiye’ye,
Ağustos 2018’de, adı konulmamış bir ekonomik savaş açılmış, kur ve faiz
üzerinden siyasi operasyon yapılmak istenmiştir. Ekonomi üzerinden ülkenin
istikrarsızlaştırılması çabası, kuşkusuz ki beka meselesinin önemli bir
boyutudur. Millî beka söz konusu olduğunda, ülkemizin ekonomik gücü, kaynak ve
imkânları da elbette yakın mercek altında tutulmalıdır. Ülkemizin birtakım
ekonomik sorunlar yaşadığına şüphe yoktur. Ekonominin bazı alanlarında yapısal
reformlar yapılmasına ihtiyaç duyulduğu da aşikârdır. Nitekim, Hükûmet,
zamanında attığı adımlarla önce ekonomik saldırıları durdurmuş, ardından da
oluşan tahribatın onarılmasına yönelik programı ortaya koymuştur. Bununla
birlikte, ekonomideki en küçük olumsuzlukları yeni bir kriz sinyali olarak
yorumlamak, zaten güç durumda kalan toplumsal kesimleri siyasi çarpışmaların
motoru ve muharrik kuvveti hâline getirmeye çalışmak, ülkemizin ekonomisine de,
millî birliğine de hizmet etmeyecektir. İyi niyetle yol gösteren, çözüm üreten
ve öneren görüş sahipleri, elbette, ülkenin millî birliğine katkı yapmaktadır.
Ancak ajitasyondan beslenen ve âdeta ülkenin batması için davulla, zurnayla
kehanet savuran odakların angaje oldukları yabancı mahfillere karşı da daima
hazırlıklı ve uyanık olunması gerekmektedir. Zira, bölgemizde yaşanan kaos ve
kargaşayla beraber Türkiye’ye yönelik tehditlerin de ardı arkası kesilmemiştir.

Bununla
birlikte, Cumhurbaşkanlığı hükûmet sistemine geçilmesinin ardından sisteme uyum
düzenlemeleri gerçekleştirilmiş, kurumlar yeniden yapılandırılmış, demokratik
süreç içerisinde yeni yönetim sistemi sorunsuz olarak devreye girmiştir.
Cumhurbaşkanı, milletvekili ve mahallî idareler genel seçimlerinde
vatandaşlarımız demokratik tercihlerini ortaya koymuştur.
Türkiye;
Fırat Kalkanı, Zeytin Dalı, Pençe ve Barış Pınarı Harekâtlarını
gerçekleştirerek bölgesinde oluşturulmak istenen terör koridoruna izin
vermemiştir. Güvenli bölge görüşmeleri kapsamında ABD ve Rusya’yla imzalanan
mutabakatlar, Türkiye'nin tezlerinin kabul edildiği önemli bir başarı olmuştur.
Başta FETÖ ve PKK’ya yönelik olmak üzere, terörle mücadeleye etkili biçimde
aralıksız devam edilmektedir. Türkiye, bu süreçte aynı zamanda dünyanın en
büyük projelerine de imza atma başarısını göstermiştir. İçeride ve dışarıda
yaşanan bu gelişmeler, Türkiye'nin âdeta yedi düvelle mücadele ettiği bir
dönemi ifade etmektedir. Bir yandan terör örgütleri, bir yandan ekonomi
üzerinden girişilen saldırılar, Türkiye'nin de askerî, siyasi ve ekonomik
olarak teyakkuz hâlinde olmasını gerekli kılmıştır. Bu nedenle, Milliyetçi
Hareket Partisi olarak 2020 Yılı Bütçe Teklifi’ni değerlendirirken temel
ilkemiz; öngörülen ekonomik, mali ve sosyal politikalarla birlikte, Türkiye'nin
maruz kaldığı beka düzeyinde ekonomik saldırılar ile bölgesel ve küresel
gelişmelerin ülkemize yüklediği ağır sorumluluğun da göz önünde bulundurulması
olmuştur.
Değerli
milletvekilleri, bütçe kaynaklarının ne yönde ve hangi amaçlara yönelik olarak
kullanıldığı, bütçelerin hedefini göstermesi bakımından önemlidir. Yıllar
itibarıyla bütçeden ayrılan paylara bakıldığında, eğitim, sağlık, sosyal
güvenlik, sosyal yardımlar, ekonomik destek ve teşviklerin oranının istikrarlı
bir artış içinde olduğu görülmektedir.
2020
yılı bütçesinde de ekonomik sınıflandırmaya göre, giderlerin yüzde 24,1’ini
personel giderleri, yüzde 43,2’sini ise cari transferler oluşturmaktadır. Cari
transferlerin gayrisafi yurt içi hasılaya oranı yüzde 9,6; personel
giderlerininki ise yüzde 5,8’dir. Eğitime ayrılan pay yüzde 16,1; gayrisafi hasılaya
oranı yüzde 3,6’dır. Sağlığa ayrılan pay yüzde 17,7; gayrisafi yurt içi
hasılaya oranı yüzde 3,9’dur. Sosyal harcamalara ayrılan pay ise 2003 yılındaki
yüzde 1,6’lık seviyesinden yüzde 6,3’e yükselmiştir.
Türkiye,
bütçeden, eğitim başta olmak üzere, sağlık, sosyal güvenlik ve sosyal destek
ödemelerine, çiftçi, esnaf ve sanayici teşviklerine giderek daha çok pay
ayırmıştır. Bu veriler ışığında, Türkiye'nin kaynak tahsisinde yoksullukla
mücadele ve sosyal adalet ilkesini öncelediği ve üretimi desteklediği
anlaşılmaktadır.
Diğer
taraftan, sorunlarımız bitmemiş olsa da izlenen politikalarla ekonomide önemli
başarılar da elde edilmiştir. Nitekim, güncel makroekonomik göstergeler buna
işaret etmektedir. Ağustos 2018’den itibaren yerinde ve zamanında alınan
kararlarla, Türkiye’de ekonominin önemli bir kırılma yaşamadan toparlanması
sağlanmıştır.
2019
yılı Ekim ayı itibarıyla yüzde 8,55’e gerileyen Tüketici Fiyat Endeksi, kasım
ayında yüzde 10,56 olarak gerçekleşmiştir. 2019 yılının üçüncü çeyreğinde
ekonomimiz, finansal şartlardaki belirginleşen iyileşme ve enflasyondaki
düşüşle birlikte yüzde 0,9 oranında büyüyerek üç çeyrek sonra yeniden pozitif
yönlü ivme yakalamıştır. 
Sanayi
üretimi, eylülde aylık bazda yüzde 3,2; ekimde yüzde 3,8; yıllık bazda ise yüzde
3,4 artmıştır. Aynı zamanda, imalat sanayi genelinde kapasite kullanım oranı
kasım ayında bir önceki aya göre 0,8 puan artarak yüzde 77,2 seviyesinde
gerçekleşmiştir. Ekonomik Güven Endeksi kasım ayında 91,3’e yükselmiştir. Cari
işlemler fazlası ekim ayında 1 milyar 549 milyon dolar olmuş, on iki aylık
dönemde 4 milyar 336 milyon dolara yükselmiştir. İhracatın ithalatı karşılama
oranı yüksek düzeylere ulaşmıştır. Bununla birlikte, dönemsel farklılık
gösterse de işsizlik oranı henüz beklenen seviyelere düşmemiştir. 2019 Eylül
ayı itibarıyla işsizlik oranı yüzde 13,8 olmuştur. Üçüncü çeyrekte üretimde
görülen pozitif yönlü eğilime bağlı olarak işsizlik oranı bir önceki aya göre
az da olsa azalmış, genç işsizlik de yüzde 1,3 oranında gerilemiştir. Ancak hâlâ
yüksek düzeyde seyreden işsizliğin, ekonomide sağlanacak büyümeyle birlikte
uygulanacak istihdam teşvik politikalarıyla azaltılması mümkün olabilecektir. 
Değerli
milletvekilleri, bu veriler de göstermektedir ki ekonomideki toparlanmayla
birlikte üretim çarkları dönmeye başlamış, bu süreçte mali disiplin de göz ardı
edilmemiş ve ekonomiye olan güven giderek artmıştır. Uluslararası ekonomik
kuruluşlar, küresel büyüme beklentisini negatif yönde revize ederken Türkiye’ye
yönelik büyüme ve diğer makroekonomik tahminlerini olumlu yönde revize
etmiştir. Bununla birlikte, Türkiye ekonomisinde yaşanan dönemsel sıkıntılar en
çok dar gelirli vatandaşlarımızı etkilemiş, onların hayat şartlarını zora
sokmuştur. Başta işçi, çiftçi, memur, emekli, esnaf gibi dar ve sabit gelirli
vatandaşlarımız olmak üzere, toplumun tüm kesimlerinin durumlarının giderek
iyileştirilmesini ve daha fazla refah beklentisinin karşılanmasını mümkün
kılacak önlemlerin ve desteklerin hayata geçirilmesi gerekmektedir. Bu
kapsamda, ekonomide sağlanacak iyileşmeye de paralel olarak, önümüzdeki
dönemde, kamu çalışanlarımızın 3600 ek gösterge talebinin karşılanması,
emeklilerimizin gelir düzeyinin yükseltilmesi; çiftçi, esnaf ve sanayicimizin
girdi maliyetlerinin düşürülerek üretimin teşvik edilmesi, eş zamanlı olarak da
sağlıklı bir yatırım, üretim, istihdam ve ihracat zincirinin oluşturulması için
sürdürülebilir yapısal önlemlerin devreye konulması zorunlu bulunmaktadır.
Ülkemizin
uluslararası ilişkilerde söz ve itibar sahibi, kudretli bir devlet konumuna
gelmesi için gerekli bütün şartların hazırlanması partimizin stratejik
hedefidir. Türkiye, iddialarını sürdürmek, çevresinde yaşanan ekonomik, sosyal
ve siyasi gelişmelerde söz sahibi olmak için kendi jeopolitik hafızasında
küresel oyunları boza boza kararlı bir şekilde yoluna devam etmek durumundadır.
Bunun için Türkiye'nin başkalarının ortaya koyduğu bölgesel ve küresel
projelerin uygulayıcısı değil, millî menfaatlerine uygun kararların senaristi,
yönetmeni ve başrol oyuncusu olması gerekmektedir. Nitekim, Türkiye, bugün,
bölgesel ve küresel gelişmelerin önemli bir aktörü durumuna gelmiştir.
Cumhurbaşkanlığı
hükûmet sistemiyle daha etkin kararlar alarak caydırıcılığını artırmış, devasa
sorunlarla baş etme ve küresel meydan okumalara karşı koyma kabiliyetini
güçlendirmiştir. Bunun yanında, devlet kurumlarını ahtapot gibi saran FETÖ’nün
büyük ölçüde temizlenmesi terörle mücadele başta olmak üzere, kamu
politikalarının millî çıkarlar doğrultusunda tanzim ve icrasının da önünü
açmıştır. Devletin FETÖ’den tüm unsurlarıyla arındırılması ve Türk yargısı
önünde hesap vermesinin sağlanması süreci hukuk içinde devam etmektedir.
Bununla birlikte siyaset kurumunun da bu illetten temizlenmesi şarttır ve ancak
bu hâlde mücadelenin kamuoyu vicdanında tam olarak karşılık bulması
sağlanabilecek ve mücadeleye güvenin artması da mümkün olacaktır.
Sayın
Başkan, değerli milletvekilleri; Milliyetçi Hareket Partisi olarak Türk
milliyetçiliği ve demokrasiyi ikiz kardeş olarak görüyor, milliyetçiliğimizin
manevi temelini “yaşa ve yaşat” ilkesine dayandırıyoruz. O sebeple, kalkınma
süreçlerinde ne tok ve esir ne de aç ve hür insanların olduğu bir düzeni değil;
hür fert, mutlu millet ve güçlü devlet ilkesini esas alan, ekonomik büyümeye,
sosyal gelişmeye ve millî bütünleşmeye dayalı bir kalkınmayı esas alıyoruz.
Gayretimiz ve beklentimiz, insanlarımızın mutlu, huzurlu ve gelecekten daha
umutlu olduğu; devleti, ülkesi ve milletiyle bir ve bütün olarak daha güçlü bir
Türkiye'nin birlikte inşasıdır. Ülkemizin neresinde yaşarsa yaşasın, yüksek
standartlı kamu hizmetlerinin her vatandaşımız bakımından erişilebilir olmasını
eşitlik ve hakkaniyetin gereği olarak görüyoruz. 
Seçim
beyannamemizde, ekonomi politikasının merkezine insanı koyan, eşitlik, ahlak ve
adalet ilkelerini gözeten bir yönetim anlayışıyla toplumsal refahın ve huzurun
artırılmasını öngörmekteyiz. Kaynak dağılımında adalet ve etkinliğin, kamu
hizmeti üretiminde ise verimliliğin sağlanmasını; hukuk normlarında,
vergilemede ve bürokratik işlemlerde her bakımdan öngörülebilir, istikrarlı ve
güvenilir bir ortam oluşturulmasını; yerli ve yabancı yatırımcı için, bütünüyle
kurumsal hâle gelmiş bir yatırım ortamının teşekkül ettirilmesini gerekli
görüyoruz. Bu doğrultuda, yedi temel alanda, reform niteliğinde yapısal
tedbirlerin kısa vadeli acil önlemlerle birlikte devreye alınmasını ekonomide
kalıcı istikrar sağlanması bakımından önemli görüyoruz. Bunlar; üretimin
artırılması ve ithalat bağımlılığının azaltılması, yurt içi tasarrufların ve
yatırımların artırılması, verginin, harcamanın, gelirin adil bölüşümü ve
yoksullukla mücadele, tarım ve hayvancılık, iş gücü piyasası ve çalışma
hayatına ilişkin reformlardır. 
Ayrıca,
herkesin üretime katılmasını ve ürettiği değerden katkısı ölçüsünde adil pay
almasını sağlamayı, ihtiyaç sahiplerinin sosyal devlet ilkesinin gereği olarak
devlet tarafından desteklenmesini öngörüyoruz. Ülkemizin kendi imkân ve
şartları ile doğal ve beşerî kaynaklarını dikkate alan bir üretim ekonomisini
hayata geçirmesini; bu şekilde, dünyada Türk markalı ürünlerin artırılmasını
istiyoruz. Bilime, bilimsel düşünceye, yenilikçiliğe ve teknoloji kullanımına
dayanan üretim yöntemlerinin rekabetçi düzeye çıkarılmasını gerekli görüyoruz.
Kadının
konumunun ve aile kurumunun güçlendirilmesini, kadınların kalkınma sürecinde ve
karar alma mekanizmalarında daha fazla rol almasını -kimden gelirse gelsin-
kadın ve çocuğa karşı şiddetin ve istismarın bütünüyle önlenmesini
gelişmişliğin en önemli göstergeleri olarak değerlendiriyoruz. 
Tarım-sanayi
entegrasyonunu sağlayacak, bölgesel gelişmişlik farklarını azaltacak ve göçün
önlenmesine katkı verecek kırsal kalkınma politikalarının uygulamaya
konulmasını önemsiyoruz. Çiftçimizin, esnaf ve sanatkârımızın desteklenmesini,
her ailenin mutlaka yeterli ve sürekli gelire sahip olmasını, toplumsal yapının
temel direği olan bu kesimlerin ekonomik şartların yarattığı olumsuzluklardan
etkilenmemesi bakımından gerekli görüyoruz.
Değerli
milletvekilleri, inanıyoruz ki Türkiye, bölgesel ve küresel gelişmelerin
dayattığı risk ve tehditleri bertaraf ettiği, fırsat ve imkânları
değerlendirdiği, millî kaynaklarını harekete geçirdiği takdirde 2023, 2053 ve
2071 hedeflerini gerçekleştirebilecek lider ülke ve küresel bir güç olacaktır.
Bunun için, Türk milleti ortak paydasında buluşarak enerjimizi Türkiye'nin
kutlu geleceğinin inşasına odaklamak, Türkiye’yi rekabet üstünlüğüne sahip bir
ülke hâline getirmek için ortak bir gayret içine girmek yeterli olacaktır. Bu
farkındalıkla her zaman, Genel Başkanımız Sayın Devlet Bahçeli Bey’in “Önce
ülkem ve milletim.” düsturuyla hareket edecek, devletin ve milletin bekasını
her şeyin önünde tutmaya devam edeceğiz. Aziz milletimizin huzur ve refahı için
gayret edecek; dik baş, tok karın ve mutlu yarın için çaba göstereceğiz.
Vatandaşımızın sorunlarına ilişkin taahhüt, görüş ve önerilerimizin takipçisi
olmayı sürdüreceğiz. Millet yararına olmayan hiçbir işin içerisinde
olmayacağız. Varsa uygulamaya dair aksaklıkları giderecek, Cumhurbaşkanlığı
hükûmet sisteminin kökleşmesi için gayret göstereceğiz. Türkiye'nin geleceğine
göz dikenlerin kirli emellerinin boşa çıkarılması için Cumhur İttifakı’nın
güçlü birlikteliğiyle Türkiye’yi istiklal içerisinde istikbale taşıyacağız.
Millî kimliğe ve millî varlığa her daim sahip çıkacak, devletimizi sıkıntıya
sokacak ve milletimizi hüsrana uğratacak şer girişimlere karşı millî vicdanın
sesi olmaya, ikaz ve uyarılarımızı yapmaya devam edeceğiz. 
Bu
düşüncelerle Misakımillî’nin ilanı ve Türkiye Büyük Millet Meclisinin açılması
gibi Türk tarihinde müstesna yerleri olan gelişmelerin 100’üncü yıllarını idrak
edeceğimiz 2020 yılının ve 2020 yılı bütçesinin ülkemiz ve milletimiz için
hayırlara vesile olmasını temenni ediyorum. 
Milliyetçi
Hareket Partisi olarak hem 2020 Yılı Merkezi Yönetim Bütçe Kanun Teklifi’nin
tümüne hem de 2018 Yılı Merkezi Yönetim Kesin Hesap Kanunu Teklifi’nin tümüne
kabul oyu vereceğimizi ifade ederek yüce Meclisin siz değerli üyelerini
saygıyla selamlıyorum.(MHP ve AK PARTİ sıralarından alkışlar)
BAŞKAN
– Teşekkür ederim. 
Şimdi,
Halkların Demokratik Partisi Grubu adına ilk söz, Grup Başkan Vekili ve Mersin
Milletvekili Sayın Fatma Kurtulan’a aittir. 
Buyurun
Sayın Kurtulan. (HDP sıralarından alkışlar)
Süreniz
otuz dakikadır.
HDP
GRUBU ADINA FATMA KURTULAN (Mersin) – Sayın Başkan, değerli milletvekilleri;
sizleri saygıyla selamlıyorum. 
Devlet-toplum
ilişkisini belirleyen en önemli nokta, yönetimin adaletli olup olmadığıdır.
Adaletle yönetilen bir ülkede devlet, toplumun kendi varlığını güvenle
sürdürmesinin de garantörüdür. Toplum ancak kendisinden üstün olmadığının ve
kendisine hizmet etme amacıyla var olduğunun bilinciyle devleti kabul eder. Bu
etkileşim arasında âdeta bir birleştirici görevi gören ise anayasalardır.
Toplumun devlete güvenmesi, devletin varlığını toplumun tüm değerlerini,
haklarını koruyup yüceltmek üzerinden sürdürmesi ancak güçlü, demokratik,
kapsayıcı bir anayasaya bağlıdır. Devlet, sağlam bir anayasayla şekillenir.
Siyasal erk, bu sağlam anayasayla yetkisini, sınırlarını bilir ise o ülke güçlü
olur; o toplum eşit, özgür, adil bir biçimde yaşar. Aksi hâlde o toplumda
eşitlik, adalet, özgürlük, hak arayışları, itirazlar bitmez; yürürlükte olan
anayasalar dahi uygulanmaz hâle gelir. Türkiye tarihi işte bu konuda en iyi
örneklerden biridir, üzerine örnek verilebilecek kadar çok anayasa ve
değişikliği içermektedir. Şu an yaşanan toplumsal krizler belki de en iyi bu
konu üzerinde açıklanabilir. 
Değerli
arkadaşlar, Osmanlı’nın 1900’lü yılların başında çözülmesiyle birlikte kurulan
Türkiye Cumhuriyeti’nin kuruluş yıllarında kabul edilen 1921 Anayasası önemli
ve tarihî bir dönüm noktasıdır. 1921 Anayasası’nın ruhu, Anadolu ve
Mezopotamya’da Kürtler ve Türklerin bir arada yaşayabilmesinin anahtarıydı;
Kürtlerin varlığı bu Anayasa’yla kabul edildi, bu Anayasa’yla devletin isminde
etnik vurgu yer almadı. Türkiye devletinde Kürtlerin de kendilerini
yönetebilecekleri idari bir sistemin uygulanması amaçlandı. 23 maddelik
Anayasa’nın 14 maddesi Türkiye’nin idari sistemine ayrıldı. İdari birimlerde
oluşturulan şûralara özerklik verildi, halkın kendi kendisini yönetmesi yani
doğrudan demokrasi amaçlandı. 
20-22
Ekim 1919 Amasya protokolleri tutanağının 1’inci maddesi “Osmanlı Devleti’nin
düşünülen ve kabul edilen sınırları Türk ve Kürtlerin oturdukları yerleri
kapsamaktadır.” şeklinde başlamaktadır. Bu protokollerde ayrıca, Kürtlerin
serbest, özgürce gelişmelerini sağlayacak şekilde sosyal ve geleneksel haklar
yönünden imtiyazlara nail olmaları, desteklenecekleri güçlü bir şekilde
vurgulanmıştır.
Sadece
bu kadar değil; Mustafa Kemal’in 23 Nisan 1920’de toplanan Birinci Mecliste “Bu
sınır içinde Türkler olduğu kadar Kürtler de vardır. Bu unsurlar birbirlerinin
haklarına daima saygılıdır.” demiştir.
1921
Anayasası görüşmeleri sırasında Mustafa Kemal, Büyük Millet Meclisine yaptığı
konuşmada “Türkiye halkı” kavramını kullanmış, ortak kader ve çıkara dikkat
çekmiştir. Eğer 1921 Anayasası hayata geçirilebilseydi Türkiye tarihinde bu
ülkedeki insanların bir arada yaşayabilecekleri tarihî bir temel kurulabilirdi,
güçlü yerel yönetimin temelleri oluşturulabilirdi, birtakım düzenlemelerle
merkez ve yerel arasındaki ilişki hakkaniyetli bir taahhüde dönüştürülebilirdi;
işte, o zaman gerçek anlamda Kürt ve Türk kardeşliğinden söz edilebilirdi.
Ancak hayata geçirilmediği gibi, ilk fırsatta umut vadeden maddeler bir çırpıda
çıkarıldı. Ortak vatanda Türklerin ve Kürtlerin kader birliğini esas alan 21
ruhu terk edildi; o kader birliği, taraflardan birinin aleyhine olarak
görmezden gelindi. Özellikle, inkârcı, tekçi 1924 Anayasası’na geçişle birlikte
çoğulculuğun, ilericiliğin, gelişmenin, ademimerkeziyetçiliğin önü tıkandı.
Kürtleri ve haklarını yok sayan hukuki, idari ve sert fiilî uygulamalara
girişildi. Varlıklarının ortadan kaldırıldığını gören Kürtlerin bugün hâlâ
süren itiraz ve hak taleplerinde ısrarı işte böyle başladı. Koçgiri’yle başlayan
yok etme politikası, ağzına kadar cesetlerle doldurulan Zilan Deresi’yle devam
etti, her adımda kemiklerin ortaya çıktığı mağaralarda gazlara boğulan
Dersim’le devam etti. 
Sayın
Başkan, değerli milletvekilleri; 1924’ten bu yana devlet aklı, Kürtlerin hak
talebine katliam, inkâr, imha ve asimilasyon politikalarıyla karşılık verdi.
Sadece Kürtlere değil, farklı tüm inanç, kültür ve etnik farklılıklara verilen
cevap Türkiye tarihi boyunca hep aynı oldu. Kimlikler, diller, inançlar
reddedildi; tekleştirilmeye çalışıldı, kurucu ortaklık yok sayıldı. Demokratik,
çoğulcu ulus yerine tekçi ulus anlayışına geçilerek yüz yıldır bu ülkeye
ekonomik, siyasal, sosyal, kültürel olarak çok ağır bedeller ödetildi. Ne yazık
ki kuruluş sürecinde bu farklılıkları görmezden gelmeyi tercih eden bu akıl
hâlâ canlıdır. Bu akıl, bir asırdır Kürt meselesini askerî yöntemlerle
çözebileceğini sanmaktadır. Her gelen iktidar “Bu meselenin sonu geliyor.”
demekte, söyleyenler gitmekte, sorun ise yerli yerinde durmaktadır. Tarihî,
siyasal, sosyal, kültürel bir sorunu siyasetin çözüm alanından çıkartarak
askerî güvenlik bürokrasisine havale etme anlayışı, yarattığı çözümsüzlük
nedeniyle âdeta ülkeye siyasî havale yaşatmaktadır. 
Bugün
yaşadığımız tüm krizlerin temelinde Kürt sorunu ve demokrasi sorununun
çözümsüzlüğü yatmaktadır. Oysa bu meselenin demokratik çözümü, bütün sorunların
çözümünü beraberinde getirecektir. Artık uluslararası bir mesele olan Kürt
sorununun çözümünün ilk adımı 1921’in ruhunu anlamak, o doğrultuda hareket
etmek olmalıdır. 
Kürt
halkının ve bütün kimliklerin, inançların varlığının anayasal düzeyde kabulü,
çoğulcu demokrasinin bir gereğidir. Bugün de ihtiyacımız olan tam da bu esası
anlamak, bu esasa geri dönmek, bu yöntemle yüz yıllık sorunları çözmektir. Bunu
reddeden bir anlayış, sadece kimlikleri inkâr edilen halklara değil tüm topluma
zarar vermekte, bedel ödettirmektedir. 
Unutmayınız,
Kürt sorunu önünde sonunda kendi muhatabını yaratacak ve çözümünü bulacaktır;
bundan kaçış yoktur. 1993 ile 2003 yılları arasında tam 9 kez, dönemin iktidar
temsilcileri PKK liderleriyle temasa geçip çözüm yolları aramış, ateşkes ilan
edilmesi koşulları yaratılmıştır. Barış yolunu deneyen girişimler, mevcut
iktidar döneminde dahi birçok kez ortaya çıkmıştır. Bugünkü iktidar da bu sorunu
çözme vaadiyle iktidara geldi, 2013-2015 arasında bir süreç yürüdü. O dönemde
çatışmasızlık ve bu sorunun artık barışçıl yollarla çözüme kavuşması umuduyla
Türkiye âdeta rahat bir nefes aldı. Cenazeler gelmedi, annelerin gözyaşları
durdu; savaşa, savunmaya, güvenliğe ayrılan harcama kalemlerinde büyük düşüşler
yaşandı. Kürtler ve Kürt sorununun barışçıl yollarla çözüme kavuşmasında
ısrarcı olan bütün çevreler, iktidarın ana dilde eğitim, kültürel hakların
yasal güvenceye kavuşturulması, idari ve siyasi reformlar, cezaevlerinde 650
hasta tutuklunun serbest bırakılması konusunda hiçbir adım atmamasına rağmen,
barışta ısrar etmeye devam etti.
Dönemin
Başbakanı Erdoğan, Meclisin ilk zabıtlarında kürdistanın da geçtiğini,
lazistanın da geçtiğini partisinin grup toplantısında söyledi; âdeta
kelimelerden korkar hâle gelmiş olan bugünkü durumlarına işaret eder gibi
“Kelimelerden, kavramlardan korkanlar; kendi icat ettiği tabulardan, kendi imal
ettiği kabuslardan korkanlar büyük devlet inşa edemezler.” demiştir. 
Hükûmeti
sözünü tutmaya çağırmak için “Hükûmet, adım at!” mitingleriyle, kalekol
protestolarıyla alanlara çıktı ancak iktidara gelenler iktidarını
pekiştirmekten, yandaşlarını büyütmekten başka bir şey yapmadı. 
İktidar,
oy kaybettiğini fark ettiği ilk andan itibaren çözüm masasını devirdi; Kürt
sorununda askerî ve güvenlikçi yöntemlere geri dönüldü. Roboski hâlâ
hafızalarda tazeyken Cizre bodrumlarında insanlar diri diri yakıldı; onlarca
yerleşim yerindeki yüz binlerce insan yerlerinden edildi; şehirler tanklarla,
toplarla dümdüz edildi. 
Bugün,
Sur yasağı dört yıl on sekizinci gününde; hâlâ devam ediyor. “Bütün bunlar
darbe mekanizmasını harekete geçirecek.” diye uyardığımızda, kulak tıkandı. 
Bugün
hâlâ siyasi ayağı açığa çıkmaya muhtaç, araştırma komisyonu raporu dahi halka
açıklanmayan 15 Temmuz darbesinde 251 insan hayatını kaybetti. 
Seçim
dönemlerinde “OHAL’i biz kaldırdık.” diye övünen AKP, kendi getirdiği OHAL
rejimiyle birlikte yasama, yürütme ve yargıyı ele geçirdi; ordu, polis, medya,
sermaye örgütlerini iktidarın birer kolu hâline getirdi; demokratik toplumsal
muhalefeti tasfiye etme süreci başlatıldı. 
Sayın
milletvekilleri, ne yazık ki seçme ve seçilme hakkının, demokratik siyaset
hakkının ortadan kaldırılmaya çalışıldığı günlerden geçiyoruz. Partimizin eski
eş genel başkanları, milletvekilleri, yöneticileri, belediye eş başkanları,
üyeleri, çalışanları dâhil neredeyse yarısı cezaevlerindedir. Demokratik
siyaset, dört duvar arasında esir alınmaya çalışılmaktadır. Eş genel
başkanlarımızı ve milletvekillerimizi âdeta intikam alırcasına tutuklayan
iktidar, yargı eliyle görülmemiş kararlara imza atmaktadır. Bugün partimizi
yargılamaya çalışan mahkemeler, hukuk mahkemeleri değil AKP mahkemeleridir, AKP
yargısıdır. İktidarın yargısı, Suruç’un, Diyarbakır’ın, Ankara’nın, Tahir Elçi
cinayetinin esas sorumlularını bulmak için çaba sarf etmek yerine fezleke
rekorları kırmakta; cezaevlerini HDP’lilerle, muhaliflerle doldurmaktadır. Aynı
yargı “Gerçekler dile getirilmesin.” diye, “Halk haberdar olmasın.” diye,
gazeteleri, televizyonları, radyoları kapatmakta; gazetecileri bir bir
cezaevlerine atmaktadır. 
Anayasa’nın,
hukukun askıya alındığı böylesi bir süreçte yerel yönetimlere âdeta siyasi
darbe yaparcasına bir bir el konulmaktadır. İktidar, seçimle kazanamadığını
kayyum atayarak ele geçirmeyi bir gelenek hâline getirmektedir. 2016 Eylülünden
itibaren 94 belediye bu iktidar eliyle gasbedilmiştir. Kayyumlar âdeta Şark
Islahat Planı, umumi müfettişlikler ve OHAL valiliğinin ardılı olarak
uygulanmaktadır. 
AKP
iktidarı, ittihatçı zihniyetin uygulamalarını sistemli bir şekilde takip
etmekte ve kendi politikası olarak hayata geçirmektedir. Bir lokma, bir hırka
ilamlarını şatafat ve israf düzenine dönüştürenlerin iktidarına ellerindeki
bütçe yetmiyor olacak ki halkın belediyelerini de peyderpey ele geçirmektedir.
Halkın sandıklarda verdiği her türlü uyarıya kulak tıkayanlar, el koydukları
belediyelerimizde gözler önüne serilen şatafattan dahi utanmadan Kürt halkının
iradesine yeniden el koymaya devam etmektedir. Sayıştay raporlarına da yansıyan
usulsüzlükler, yolsuzluklar öyle bir hâl aldı ki kayyumlar 17-25 Aralık
yolsuzluk ve rüşvet sisteminin yereldeki ayakları olarak karşımıza çıkmaktadır.
31 Mart sonrasında, 1 Nisan sabahında belediyelere operasyon için kolları sıvayanlar
19 Ağustostan bugüne 31 belediyemizin eş başkanlarını görevden aldı yani
yaklaşık 4 milyon kişinin seçme, seçilme hakkı elinden alındı. Biz şu an bu
konuşmayı yaparken bile, Sur Belediye Eş Başkanımız Filiz Buluttekin evi
basılarak gözaltına alındı. Eve giren kolluk, Buluttekin’i, eşini ve 10
yaşındaki oğlunu yere yatırıp kafalarına silah dayadı. “Kürt düşmanlığı”
dediğimizde buna tepki gösterenler bir kez daha söylüyoruz: Bu, Kürt
düşmanlığıdır. Kürt düşmanı damgasını, alnınıza yapıştırıyoruz. (HDP
sıralarından alkışlar) 
Aday
gösterdiğimiz ve YSK tarafından aday olmasında hiçbir sorun bulunmayan 6
belediye eş başkanı arkadaşımızın seçildikten sonra mazbataları ellerinden
alındı yani seçilme hakları ellerinden alındı. YSK eliyle açıkça tuzak kuruldu.
Görevden alınan eş başkanlarımızın biri bile belediyelerdeki görevinden dolayı
suçlanmadı. Neredeyse tamamı, HDP kimlikleriyle düşüncelerini ifade ettiği
için, bu düşünceleri ve HDP’li olmaları iktidarı rahatsız ettiği için âdeta
cezalandırıldı.
Hukuksuzluğun
hangi birini sayalım: Kadın eş başkanların kendi adaylıklarının tanıtım
toplantısına katılmaları dahi suç olarak gösterildi. İki yüz gün açlık grevinde
kalan Leyla Güven’in açlık grevinde olduğunu söylemek suç sayıldı. Karakola
dönüştürülen belediyeler için “Belediyeler karakola dönüştürülmüştür.” demek de
tutuklama gerekçesi yapıldı. Nefes alıp vermek dahi suç hâline getirildi. Daha
birkaç gün önce çıktıkları ilk duruşmada tahliye edilen Kulp Belediye Eş Başkanlarımız,
nükleer silahla dahi suçlanıp halkla âdeta alay edilircesine tutuklanmıştı.
Daha niceleri yalan yanlış suçlamalarla, gizli tanık beyanlarıyla görevlerinden
uzaklaştırıldı. Belediye meclisinin kendi içinde seçim yapmasına dahi izin
verilmedi. Devletin valileri, kaymakamları halkın iradesinin karşısına dikildi,
bu Meclis de sadece izledi. Kayyumlar, o belediye binalarını ele geçirmiş
olabilir ama halkın iradesini asla ele geçiremeyecekler, halkın iradesini
teslim alamayacaklar. O kayyumlar binaların kayyumudur, halkımızın iradesi ise
dimdik ayaktadır ve ilk seçimlerde kayyumcu zihniyete gereken cevabı en güçlü
şekilde verecektir. 
Kayyum
atamaları, aynı zamanda eş başkanlık sistemimize yani kadın iradesine,
kadınların eşit temsiliyetine ve kazanımlarına bir saldırıdır. Bu iktidar
kadınların iradesinden, kadınların güçleniyor olmasından açıkça korkmaktadır,
kadınların yükselen mücadelesini kendi iktidarının sonu olarak görmektedir; bu
nedenle kadın karşıtı politikalara ısrarla sarılmaktadır. Ne yaparsanız yapın
biz kadınlar mücadelemizden de eş başkanlık sistemimizden de asla
vazgeçmeyeceğiz. (HDP sıralarından alkışlar) Her yerde “Tek adam değil çok
insan, tek başkanlık değil eş başkanlık” demeye devam edeceğiz. 
Sayın
milletvekilleri, sadece içeride değil sınırın dışında da Kürt’e düşman anlayışın
politikaları tezahür etmeye devam etmektedir. “Sınırın öbür tarafından 2 roket
attırıp savaş gerekçesi çıkartırız.” diyen zihniyet, kuzey ve doğu Suriye’de
halkların bir arada yaşamını ve demokratik geleceğini hedef almakta, IŞİD
karanlığına yeniden alan açmaktadır. 
Dünyanın
gözleri önünde barbar çetelere karşı duranların yerleşim yerleri barbar
çetelerin artıklarına teslim edilmektedir. Bu çetelerin başı olan Bağdadi,
Türkiye’nin 12 gözlem noktasından nasıl olduysa görünmeden geçerek çetelerin
yerleştiği bu topraklara kadar gelebildi; sınırın sadece 5 kilometre ötesinde
öldürüldü. Hâlen Afrin’de, İdlib’de bu çetelerin artıkları cirit atıyor. 
Sınırın
bir tarafına bir çakıl taşının bile gelmediği Serekaniye ve Gire Spi, yine bu
çete artıklarına teslim edilmek üzere işgal edildi. Sivillerin üzerine bombalar
yağdırıldı; kadınlar, çocuklar, yaşlılar, işgalden kaçanlar hava
bombardımanıyla paramparça edildi. Rojava’da Kürtlerin, Arapların, Ermenilerin,
Sünnilerin, Hristiyanların, Ezidilerin hep birlikte tesis ettiği birlikte yaşam
modeli, maşa olarak kullanılan barbar çetelerin saldırısına maruz bırakıldı.
Yüz binlerce insan yerlerini, kendi öz topraklarını terk etmek zorunda kaldı.
Demografik yapıyı değiştirmeyi hedefleyen bu saldırı planı, ne yazık ki tüm
Suriye ve Orta Doğu halklarına ve Türkiye halklarına kaybettirmektedir. Mermi
hesabıyla halka aç kalmayı salık veren zihniyet, kuzeydoğu Suriye’de insanları
âdeta savaş silahlarına denek yaptı. Yandaşlar savaş üzerinden cebini
doldururken kuzeydoğu Suriye’ye yapılan işgale “işgal” dememiz, savaşa “savaş”
dememiz burada engellenmek istendi ama biz gerçekleri haykırmaya, savaşa karşı
çıkmaya devam edeceğiz. Bizler Suriye’deki sorunlar, Suriye sınırları içinde,
Suriye halklarının iradesiyle çözülmeli derken iktidar, korsan bir orduyla
Suriye’yi istediği şekilde dizayn etme gayretine durmadan devam ediyor,
çetelerin insanlık suçlarına âdeta ortak oluyor. IŞİD ve El Kaide unsurlarını
da içinde barındıran bu çetelerin maliyeti olan milyon dolarlar da halkın sırtına
yüklenmeye hâlen devam etmektedir.
Sayın
Başkan, değerli milletvekilleri; sadece bugün değil, yıllardır halkın bütçesi
güvenlikçi politikalara ve savaşa harcanıyor. Yıllardır, toplumun her kesimini
kıvrandıran sorunların çözümü, siyasi iktidarlar tarafından bir zaruret olarak
görülmüyor. Bununla birlikte Parlamentonun müdahale yetkisi elinden alındı.
Özellikle de Parlamentonun işlevsizleştirilmesiyle, halkın parasının halka
harcanmamasına âdeta seyirci kalınıyor.
Bakınız,
bütçe, parlamenter rejimlerin temel varoluş sebeplerinden biridir. Meclisin en
asli görevlerinden biri, halkın parasının halka hizmet olarak dönmesini
sağlamaktır. Bizler bu amaca hizmet edelim diye halk tarafından bu Parlamentoya gönderildik. Ancak bugün
üzerinde konuştuğumuz bütçe, halkın çıkarlarını gözetmekten ziyade saraya
hizmet eden, sermayenin cebini doldurmaya hizmet eden bir hâle getirildi.
Haftalarca parlamenterlerin üzerinde konuştuğu bütçe kalemlerinde herhangi bir
değişiklik yapılamadı. Halkın bütçesinin güvenlikçi politikalar ve savaşa
aktarılan büyük payının eğitime, sağlığa, refaha, özgürlüğe, adalete, kadına,
tarıma, işçiye, EYT’liye, öğrenciye harcanması engellenmektedir. Çünkü bu bütçe,
Parlamentodan ve denetimden uzak bir süreç içerisinde, sarayda hazırlandı; bir
noter gibi, onaylasın diye de Meclisin önüne konuldu. Daha da önemlisi, bütçe
hakkı, halkın temel hassasiyetlerini, yönetenlerden beklentilerini karşılayacak
bir olgu olmaktan çıkarıldı.
Özellikle bütçedeki eşitsizlik, kadınlar açısından çok daha vahim bir noktadadır.
Her alanda olduğu gibi, bütçede kadının adı yok. Kadınlar her gün sokak ortasında
öldürülmeye devam ediliyor. Kadın cinayetleri, kadını mücadelesinden, kamu
alanından ve hatta yaşamdan uzaklaştırma politikalarının bir tezahürü olarak
yaşanmaktadır. Kadını öldürmek kahramanlık hâline geldi. İşte, bu bütçe de bunu
desteklemektedir. 
Her gün en az 1 kadın öldürülürken bütçe kalemleri kadınların lehine
düzenlenmedi; her gün ortalama 5 işçi iş cinayetlerinde hayatını kaybederken
bütçe, işçi ve emekçileri gözetir bir anlayışla düzenlenmedi; eğitimde son
sıralarda olduğumuz da görmezden gelindi; sağlık harcamalarının pahalılığı da
görmezden gelindi; çiftçinin borç harçtan elinde geçinecek parası kalmadığı da
görmezden gelindi; pırıl pırıl gençlerin işsizlikten kırıldığı da görmezden
gelindi; insanların geçinememekten toplu ölümleri seçtiği de artık adalete
inançlarının kalmadığı da görmezden gelindi. Bütün bu kalemlere harcanmayan her
kuruşun, bizleri içinden çıkılmaz bir sarmala soktuğu açıktır. Halk geçinemediği
için toplu intihar ederken halkın bütçesi, sınır içinde ve sınır dışında savaşa
ve güvenlikçi politikalara harcanmaktadır.
Sayın milletvekilleri, bu ülkede yıllardır, Kürtler yaşadığını,
Ermeniler öldüğünü, Aleviler bir inanç olduğunu, kadınlar var olduğunu,
emekçiler sömürüldüğünü; doğa, insan kadar hak sahibi olduğunu kanıtlamaya
çalışmaktadır. Artık bu gerçeklere kulak tıkamanız imkânsızdır. Bu çatı altında
Türk, Kürt, Ermeni, Ezidi, Süryani, Arap, Laz varken, bu topraklarda bu etnik
kökenden halklar yokmuş gibi yaparak bu meseleyi çözemeyiz. Bu Meclis çatısı
altında Alevi, Sünni, Hristiyan vekillerimiz varken, bu topraklarda bu
inançlara mensup halkların olduğunu görmezden gelemeyiz.
Halkı tek tip gören, yönetimde, idarede tek tipçiliği dayatan bir akılla
varlık sürdüremeyiz. Halkları bir arada tutacak, birlikte yaşamalarını
sağlayacak yol ve yöntemler, yüz yıldır uygulanan ve sonuç vermeyen
politikalardan çok farklıdır.
Kimlikleri tek tipleştiremezsiniz, demokratik çoğulculuğu
tüketemezsiniz, artık bunu anlamanız gerekir. Atılması gereken ilk adım;
tarihle, geçmişle kararlılıkla yüzleşmektir. Türkiye’yi bu krizler sarmalından
ancak yüzleşme ve demokratik çözümde ısrarla kurtarmak mümkündür. İşte bu
yüzleşme, tam da burada, bu Meclis çatısı altında başlamalıdır. Bu Meclis, eşit
yurttaşlığı önüne vazgeçilmez şart olarak koymalı, adalet ve özgürlüğü düstur
edinmelidir. Bu devasa sorunu ABD, Rusya ve dış güçlerle değil, kendi içimizde
diyalog kanallarıyla çözmeliyiz. Elbette ki bunun en önemli koşulu; demokratik,
özgürlükçü bir anayasadır. Böyle bir anayasayla iktidarın sınırları çizilir, iktidar
denetlenebilir hâle getirilir, temel insan hakları güvence altına alınabilir.
Toplumun acil olarak yeni bir anayasaya ihtiyacı vardır. Toplumun bütün
dinamikleri böyle bir Anayasa’nın yapılmasında hemfikirdir. Ülkedeki demokrasi
krizinin çözülmesi, Kürt sorununda eşitlikle güçlenmiş, adaletle bezenmiş,
barışçıl bir çözüm, halkın bizden beklentisidir. “Bizden” diyoruz, zira halkın
iktidardan bir beklentisi kalmamıştır. Bizler, herkes için, her kesim için kapsayıcı olabilecek, hak ve özgürlükleri
koruma altına alan, çoğulcu demokratik yerel yönetimleri ve güçlü bir
parlamenter sistemi önceleyen, eş başkanlığı her yönetim kademesinde tanıyan,
kadını koruyan, ekolojik, hayvan dostu bir anayasa yapılması için öncü olmak
durumundayız. Uzun zamandır HDP olarak yürüttüğümüz demokratik anayasa
çalışmasının ortam ve şartlarının hazırlanması sürecinin başarıyla sonuçlanması
için çaba sarf etmekteyiz. 20 Kasımda Ankara’da geniş katılımlı bir toplantıyla
bir deklarasyonla bunu yayımladık "Hodri meydan." dedik, iktidarı
erken seçime çağırdık çünkü bu iktidar artık miadını çoktan doldurmuş, toplumun
sırtında bir kambura dönüşmüş. Toplumun büyük kesimi bu kayyum zihniyetini
artık kabul etmemektedir. Kürt ve muhalif düşmanlığı, kadın karşıtlığı
etrafında kenetlenmiş olan bu iktidarın topluma zarar vermeden varlığını
sürdürmesi artık mümkün değildir. Savaşta ısrara karşı Kürt sorununda barışı
kararlılıkla örmeye devam ederken, savaşa karşı halkın bütçesinde de ısrarcı
olmaya devam edeceğiz.
Bu
bütçe kadın bütçesi olmadığı, işçinin bütçesi olmadığı, gençlerin, öğrencilerin
bütçesi olmadığı, çiftçinin, emekçinin bütçesi olmadığı, EYT'linin bütçesi
olmadığı için kabul etmiyoruz. Yoksulluğu savaşla gölgelemeye çalışanların
bütçesini kabul etmiyoruz. Halkı açlıktan kırılırken, şatafat ve israftan
halkın vaziyetini görmeyenlerin bütçesini kabul etmiyoruz. Dün ölüm yıl dönümü
olan Taybet anayı öldüren politikalara karşı olduğumuz için bu bütçeyi kabul
etmiyoruz. Dün yine ölüm yıldönümü olan ve 32 kişinin hayatını kaybettiği
hayata dönüş operasyonunun talimatını veren zihniyetin tezahürüne karşı
olduğumuz için bütçeyi kabul etmiyoruz. Alevi yurttaşlarımızın her gün yeni bir
Maraş katliamı endişesiyle yaşamasına karşı olduğumuz için bütçeyi kabul
etmiyoruz. Birkaç gün sonra yıl dönümü olan, 17’si çocuk 34 kişinin F-16’larla
bombalanarak öldürüldüğü Roboski’yi unutmadığımız için bu bütçeyi kabul
etmiyoruz.
Demokrasi,
özgürlük ve barış mücadelesini dört duvar arasında da olsa kararlıca savunan
başta Selahattin Demirtaş ve Figen Yüksekdağ olmak üzere, yol arkadaşlarımız
adına bir kez daha bu bütçeyi kabul etmediğimizi ifade ediyor, hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim.
BÜLENT
TURAN (Çanakkale) – Sayın Başkanım…
BAŞKAN
– Sayın Turan…
BÜLENT
TURAN (Çanakkale) – Sayın Başkanım, konuşmacı kelime ve kavramlardan
korktuğumuz, AK PARTİ'nin agresif olduğu gibi sataşmalarda bulundu. İzin
verirseniz cevap vermek istiyorum Sayın Başkanım. 
BAŞKAN
– Sayın Turan, gruplar adına yapılan konuşmaların sonunda bunu yapalım;
bekleyelim, bir konuşmacımız daha var. 
BÜLENT
TURAN (Çanakkale) – Peki Sayın Başkanım. 
Teşekkür
ediyorum.
BAŞKAN
– Halkların Demokratik Partisi Grubu adına ikinci söz, Grup Başkan Vekili ve
İstanbul Milletvekili Sayın Hakkı Saruhan Oluç’a aittir. 
Buyurun
Sayın Oluç. (HDP sıralarından alkışlar) 
Süreniz
otuz dakikadır.
HDP
GRUBU ADINA HAKKI SARUHAN OLUÇ (İstanbul) – Sayın Başkan, sayın milletvekilleri;
hepinizi saygıyla selamlıyorum. 2020 Yılı Merkezi Yönetim Bütçe Kanun
Teklifi’nin kapanış konuşmasını yapmak üzere partim adına söz almış
bulunmaktayım. Hazırlanmış olan bu bütçeye “hayır” oyu verecek olmamızın bazı
nedenlerine değinmek istiyorum.
2019
bütçesini geçtiğimiz yıl yine bu Mecliste tartışırken makroekonomik öngörülerin
doğru olmadığına dair eleştirilerde bulunmuştuk. Nitekim şimdi 2020 bütçesini
konuşurken bütçe açığı, büyüme oranı, işsizlik sayıları ve enflasyon gibi
öngörülerin hepsinde ağır sapmaların olduğu açık bir şekilde ortaya çıktı.
Büyük ihtimalle gelecek yıl sonunda iktidarın bu ekonomi, iç ve dış politika
anlayışıyla devam edilirse yine ağır öngörü sapmalarının yaşanacağını hep
birlikte göreceğiz ve konuşacağız. 
2020
bütçesi de yoksulluğun, işsizliğin, hayat pahalılığının, zamların, artarak
devam edecek olan yolsuzluğun, yeni çatışma ve savaş hamlelerinin habercisidir.
Bu aslında bir kriz bütçesidir. Yalnızca ekonomik bir krizden söz etmiyorum,
siyasal ve toplumsal krizin bir belgesidir bu bütçe aynı zamanda. İktidarın bu
bütçesi aslında demokratik meşruiyet yitiminin de bir belgesidir. Bu bütçe,
toplum için hem güvenlik sorunu yaratmakta hem de herkesi iktidarın toplum
mühendisliğine maruz bırakmaktadır. 
Toplum
mühendisliği, bildiğiniz gibi, sizlerin muktedir olmadan önce ısrarla şikâyetçi
olduğunuz, toplumu ve insanları tek bir potada eritme demektir; herkesi
kendinize benzetmek, herkesi kendi istediğiniz kimliğin içerisine hapsetmek,
homojen ve aynı yapmaya çalışmak demektir; tüm toplumu, Adalet ve Kalkınma
Partisinin ideolojisi kapsamında düşünmeye ve davranmaya zorlamak demektir. Ama
göreceksiniz, Türkiye bu toplum mühendisliğinizi kabul etmeyecek, bu tutum
toplumda güçlü bir desteği kesinlikle bulmayacak. 
Sayın
Başkan, sayın milletvekilleri; tüm bütçe tartışmaları sırasında, gerek Plan ve
Bütçe Komisyonunda gerekse Genel Kurulda sürdürdüğümüz tartışmaların toplamı,
bir yandan adına “Cumhurbaşkanlığı hükûmet sistemi” dediğiniz sistemsizliğin ve
bunun yarattığı çok katmanlı krizin sonuçlarının eleştirisidir; diğer yandan
ise demokrasiyi kazanmak için yeni bir toplumsal sözleşme çağrımızdır. Elbette
bu çağrı, esasen iktidar karşısındaki tüm toplumsal ve siyasal muhalefete
yöneliktir ama aynı zamanda, iktidar blokunu da uyarma hedeflidir. Şu çok açık
ki tek adam rejimi, meşruiyet dairesinin dışına çıkmıştır, demokratik
meşruiyeti yoktur. Toplumsal kutuplaştırma, ayrımcılık, gerginlik, kriz ve
baskı, iç ve dış politikada fiyaskolar, savaş ve çatışma hevesi üreten iktidar
bloku karşısında, toplumsal uzlaşmayı ve toplumsal barışı sağlama arzusu
güçlüdür ve tam bir demokratik meşruiyete sahiptir. 
Hep
söylüyoruz, Adalet ve Kalkınma Partisi iktidarı döneminde Türkiye ağır bir
demokrasi krizi içine girmiştir. Kuvvetler ayrılığının ortadan kalktığı ve
kuvvetlerin tek kişide birleştirildiği, denge denetlemenin işlemediği, yargının
bağımsız ve tarafsız olmadığı, her türlü kararın tek kişi tarafından verildiği,
iktidara yönelik yolsuzluk iddialarının soruşturulmadığı, basın özgürlüğünün
bulunmadığı, tüm muhalif seslerin bastırıldığı, eğitimin bilimden koparıldığı,
üniversitelerin iktidarın emrine sokulduğu, her özerk olması gereken kurumun
yürütmeye bağlandığı, devletin partileştiği, kadın-erkek eşitliğinin bulunmadığı, özgürlüklerin ise sadece ve sadece
siyasal iktidardan yana olanlar için çizilen çizgiler içinde kullanılabildiği
bir ülkenin demokrasiyle yönetildiğini söylemek mümkün değildir. Bu bir mutlak
iktidar yaratma durumudur. Yurttaşın, sadece seçmen ve vergi ödeyen olarak
görüldüğü bir devlet anlayışıdır bu. Bu anlayış, korku imparatorluğu ve kötülük
üretmektedir; bu anlayış, resmî ideolojiye karşı “Yaşasın mazlumların
dayanışması.” diyerek yola çıkıp zalimleşen, muktedirleşen, firavunlaşan bir
koltuk sevdasına kapılmıştır. Türkiye’nin otoriterleşmesinin açık görünümü, yürütmenin
her düzlemde aşırı güçlenmesidir. Otoriterleşmenin engellenmesi ve
demokratikleşmenin sağlanması için yürütmenin kısıtlanması kaçınılmaz bir
gerekliliktir. 
Türkiye’nin
bu demokrasi krizinden çıkması için umut uyandıracak ve güven verecek bir
demokrasi mücadelesi ve projesi topluma sunulmalıdır. İnsanların kendilerini
içinde hissedecekleri ve benimseyebilecekleri bir demokrasi hamlesi, bu baskı
rejiminin önünü kesebilir ve demokratik değişimi yaratabilir. Adalet ve
Kalkınma Partisi, iktidarını sürdürmek için toplumu kutuplaştırmakta, hamasetçi
bir milliyetçilik söylemiyle toplumda, iç ve dış düşmanlarla çevrili olunduğu
ve bunların ancak otoriter bir liderin önderliğinde verilecek bir savaşla
yenilebileceği gibi gerçek olmayan bir algı dünyası yaratmaktadır. İktidara
statükoyu değiştirme iddiasıyla geldiniz, siz yeni bir statüko yarattınız, eski
sisteme benzediniz ve bugünkü durum maalesef budur. Hatırlatalım size, 28 Şubat
döneminde taşra kebapçıları bile iç düşman gibi değerlendiriliyordu; siz ise
patates, soğan ve ekonomi teröristlerini icat ettiniz. Tüm muhalifler iç düşman
gibi algılanmaya ve anlatılmaya başlandı. Savaş ve çatışma çıkarmadan,
gerginlik ve kutuplaştırma yaratmadan ayakta duramayan bir iktidar sürecini
yaşıyoruz; Afrin, kuzey ve doğu Suriye, şimdi de doğu Akdeniz. İçişleri içeriyi
karıştırmaktadır, Dışişleri dışarıyı karıştırmaktadır, Hazine ve Maliye
ekonomiyi karıştırmaktadır; e, olmuşsunuz ayrıştırma ve karıştırma partisi.
Devlet partileşti, o nedenle iktidara muhalefet etmek devlet düşmanlığı olarak kabul edilmektedir ve muhalif
olanlara gayrihukuki yaptırımlar uygulanması haklı görülmektedir. Valilerin
Adalet ve Kalkınma Partisi il başkanı, yargıçların Adalet ve Kalkınma Partisi
hukuk bürosu elemanı gibi çalıştığı, ihalelerin adrese teslim ticari bir
oligarşiye dönüştüğü bir dönemi yaşıyoruz. Türkiye’de siyasetin bu eksenden
çıkarılarak barış ve çoğulculuk eksenine oturtulması önde gelen bir amaç
olmalıdır. 
Sayın
Başkan, sayın milletvekilleri; gerçekleri konuşmamız sizi rahatsız ediyor
biliyoruz ama bizim üzerinde durduğumuz sorunlar kişisel sorunlarımız değil,
her biri toplumsal sorunlar. Canınızı acıtsa bile dinlemek durumundasınız.
Dinleyin ve tefekkür edin diyoruz. Bugün bizim söylediklerimizi artık sizin mahalledekiler
de söylüyor ama duymak istemiyorsunuz. Telaşınız ve öfkeniz, tek adam rejimini
sürdürme imkânının daraldığını görmenizden ve toplumsal, siyasal muhalefetin
moral ve öz güveninde yükseliş yaşıyor olmasındandır. Tek adam rejimi karşısında
demokratik bir duruşu olan toplumsal ve siyasal muhalefetin başarısı, ancak ve
ancak demokrasiyi yeniden kazanma yönünde olursa anlamlı bir sonuca
ulaşacaktır. İktidarın demokratik meşruiyeti ortadan kaldıran bir çizgide inat
ediyor oluşu, ele geçirdiği tüm devlet aygıtlarını ve kurumlarını kendi
çıkarları için kullanmaktaki kararlı tutumu, evrensel demokrasi ve hukuk
ilkeleri zemininde bir araya gelen toplumsal ve siyasal muhalefetin önemini de
büyütmektedir. Tek adam rejiminin değiştirilip dönüştürülmesi ancak toplumsal
adaleti esas alan, gerçek bir demokrasiyle mümkündür. Yani çoğulcu, hukukun
üstünlüğüne dayanan, insan hak ve özgürlüklerini temel alan, vatandaşın
haklarını ve demokratik katılımını esas alan, yerel yönetimler üzerindeki
merkezî vesayeti kaldıran, yargı bağımsızlığı ve basın özgürlüğüyle demokrasiyi
güçlendiren ve güvenceye alan bir demokratik cumhuriyet seçeneğinin ve
hedefinin temayüz etmesi bugünün temel ihtiyacıdır. 
Gerçek
bir demokrasi için, katılımcı bir demokrasiye ihtiyaç vardır. Katılımcı
demokrasinin öznesi ise halktır. Halk, beş yılda bir oy veren, ondan sonra
siyaset sahnesinde olup bitenleri seyreden pasif bir seyirci olmaktan
çıkarılarak siyasetin ana aktörü olmalıdır. Barışa, demokrasiye, adalete kanal
açılmalıdır. 
Kanal
deyince aklınıza Kanal İstanbul gelmesin; sözünü ettiğim kanal, İstanbul
halkının 31 Mart ve 23 Haziranda açtığı kanaldır, demokrasi ve adalet
kanalıdır. Bunun unsurlarına 9 maddede kısaca değinmek istiyorum.
Birincisi:
Ekonomik krizin aşılması için iktisadi adalete ve barışa ihtiyaç vardır. Bugün
bütün dünya, bütün kamuoyu araştırmaları da göstermektedir ki halkın 1’inci ve
2’nci sorunu hayat pahalılığı ve işsizliktir. İktidar kabul etmese de
yaşanmakta olan ekonomik krizin aşılması en temel beklentidir. Ülkeyi ve halkı
yoksullaştıran bu ekonomik krizden çıkış, iktidarın yaptığı gibi dar
gelirlilere, ücretli çalışanlara, emekçilere, işçilere, esnafa, küçük
üreticiye, çiftçiye yeni dolaylı vergilerle yüklenmekle ve sermayenin
çıkarlarını eksen alan bir yerden olamaz. Yapılması gereken, üretimi artırıcı
bir planlama ve toplumsal adaleti, adil bir bölüşümü sağlayacak
düzenlemelerdir. Tek adam rejiminin ülke kaynaklarını kendi çıkarları için
yağmalaması ve yayılmacı hayallerle gerçekleştirilen silahlanma ve savaş
harcamaları, askerî-sınai kompleks üzerinde geliştirilmeye çalışılan ekonomi
karşısında toplumsal barış politikaları çıkış yoludur. 
İkincisi:
Yeni Osmanlıcı anlayıştan vazgeçilmelidir. İktidarın Suriye’ye ve Libya’ya
askerî müdahalesi ve Doğu Akdeniz’deki maceracı politikalar, yayılmacı bir dış
politikanın unsurlarıdır ve Türkiye’yi ağır bir mülteci sorunuyla, uluslararası
gerilimlerle, ağır silahlanma ve savaş harcamalarıyla yüz yüze bırakmaktadır.
Bu politikalar “Emevi Camisi’nde namaz kılacağız.” anlayışı, “stratejik
derinlik” zırvalığının tarihsel sığlığa dönüşmüş olması, “Komşularımızla sıfır
sorun.” derken sıfır komşuya varılmış olması, komşularımızda yaşanan
felaketlerden nemalanma anlayışı ülke için büyük sorunlar yaratmaktadır.
İktidar, dış politika için “Artık, oyun kuran bir Türkiye var.” diyor. Doğrusu
şudur: Oyun kuran değil, kurduğu oyuna kendisi düşen, içinden çıkamayan ve
küresel güçlerin kurduğu oyunların uygulayıcısı durumuna gelmiş bir Türkiye
vardır. İktidar, asıl oyunu bu ülkenin yurttaşlarına kurmaktadır. Yanlış dış
politikanın yarattığı ağır maliyeti karşılayabilmek için zamlarla, vergilerle,
seçmen iradesinin gasbıyla, halkın vergilerini yandaşlara peşkeş çekmeyle,
doğayı tahrip etmekle asıl bu ülkenin yurttaşlarına karşı oyun kuruyorsunuz.
Yurtta ve cihanda savaş, yurtta ve cihanda kutuplaşma, yurtta ve cihanda
gerginlik anlayışı bir an önce terk edilmelidir. 
Türkiye,
bölgesindeki komşularına ancak güçlü bir demokrasi ve ekonomiyle örnek
olabilir. Güçlü ve sağlıklı ilişkilerin temeli budur ve bu olmalıdır, askerî
güç ve tehdit politikaları değil. Güçlü demokrasi, evrensel demokrasi ve hukuk
ilkelerine sahip çıkmakla olur. Avrupa’yla güçlü, istikrarlı ve sağlıklı
ilişkiler demokrasinin güçlenmesini sağlayabilir. 
Üçüncüsü:
Kürt sorununun çözümü için eşit ve özgür yurttaşlık, güçlü yerel demokrasi
temelinde adım atılmalıdır. Kültürü, ana dili, varlığı yok sayılan, inkâr
edilen, asimilasyona tabi tutulan Kürt halkı, yüz yıllık bir mücadeleyle
kendisine bir yer açmaktadır, “Buradayım.” demektedir, “Biz varız.” demektedir,
“Eşit koşullarda, demokratik bir ortamda birlikte yaşayalım.” demektedir,
“Varlığımı ve kültürümü yok saymadan, üstünlük taslamadan ortak bir geleceği
ortak vatanda kuralım.” demektedir. Bu, kendisine, büyük bedeller ödeyerek
açtığı yeri yok etmeye, kapatmaya çalışan zihniyete ve yapılara karşı da
direneceğini göstermektedir. “Milyonlarca Kürt yurttaşın hakkını, hukukunu,
varlığını, iradesini, ana dilini çiğnemeye, gasbetmeye hakkınız yok.”
demektedir. Bu tutum ve çağrı çok açıktır. Bu aynı zamanda bir eşitlik ve
demokrasi teklifidir. 
Kürt
sorunu görmezden gelinerek Türkiye’nin yönetilmesi de kalkınması da
demokratikleşmesi de mümkün değildir. Cumhuriyet tarihinin de gösterdiği gibi,
bastırma yöntemleri sorunu ortadan kaldırmamakta, aksine, tüm ülkeyi ve
ilişkileri çürütmekte ve bölmektedir. Evrensel hukukun gereği olarak, Kürt
sorununun müzakereler yoluyla; kültür, ana dil ve kimliğin saygı görmesi, eşit
yurttaşlık ve yerel demokrasinin güçlendirilmesi temelinde çözüm adımlarının
atılması hem mümkün hem de zorundadır. 
Bu
amaçla, bu Parlamentoya ve Parlamentodaki partilere çağrımız ve teklifimiz
açıktır. Gelin, bu tarihsel sorunun çözümü doğrultusunda adımlar atabilmek için
bütün partilerin eşit olarak katılacağı bir komisyon kuralım; birlikte
tartışalım, müzakere edelim, hangi adımların atılacağına dair konuşalım,
toplumsal barış ve toplumsal uzlaşma için adım atalım, Meclis çatısı altında
demokratik bir cumhuriyetin inşası için çalışmalar yapalım. Çağrımızın değerlendirilmesini
ve bu Meclisin inisiyatif almasını kaçınılmaz tarihsel bir sorumluluk olarak
gördüğümüzü bir kez daha vurgulayalım. Konuşmak, müzakere etmek, diyaloğu
geliştirmek bir çıkış yoludur. Konuşarak çözemeyeceğimiz bir sorunumuz yoktur
ve olmamalıdır. 
Barış
içinde yaşama hakkı temel bir insan hakkıdır. Barış, tüm insan haklarının
gerçekleşmesinin ön koşuludur. Barışın ve barışmanın sağlanmadığı bir toplumda
ve ülkede, başta yaşam hakkı olmak üzere hiçbir insan hakkı güvence altında
değildir. Barış, toplum içinde diyaloğa, karşılıklı anlayışa, müzakereye
dayanan bir kültürdür aynı zamanda. Türkiye’de, çatışma kültürüne son vererek
barış kültürünü yeşertecek, savaş politikalarını sona erdirecek, toplumsal
uzlaşıyı sağlayacak bir ortama ihtiyaç vardır. Yurttaşların devletten barışın
sağlanmasını talep etme hakkı vardır ve biz bu hakkı kullanmakta kararlıyız.
Barış, aynı zamanda, savaş ve çatışma nedenlerinin de ortadan kalkması
demektir. Birlikte yaşam iradesini güçlendirecek demokratik ve adil bir düzenin
kurulması ancak eşitler arasında ve özgür bir diyalogla olur.
Dördüncüsü:
Çoğulculuk, demokrasiyi yok eden çoğunlukçuluğun panzehridir. Çoğulculuk
ilkesi, demokrasinin en temel unsurudur. Çoğulculuk, farklı kimlik ve
kültürlerin tanınması, kamusal alanda farklılıklara yer açılması ve bireylerin
farklılıklarıyla birlikte eşit olarak yaşayabilmesi olanağını sağlar. Çoğulcu
bir toplumdaki eşitlik anlayışı farklılıkları görmezlikten gelen değil,
farklılıkları kabul eden bir eşitlik anlayışıdır. Farklılıkların tanınması ve
anayasal güvence altına alınması gerekir. Birlik, bütün farklı kimlikleri
asimile eden tek bir kimlikle sağlanamaz. Farklı kimliklere saygı gösterilmesi
gönüllü birliği sağlar ve güçlendirir. Farklı kimliklere sahip toplumların
birlikte yaşaması, aralarında güçlü iletişim sağlanmasıyla mümkün hâle gelir.
İletişimin amacı, birbirini zorla değiştirmek değil, birbirini tanımak ve kabul
etmektir. Yürütmeyi dengelemek için katılımcılık, demokratik bir toplum için
vazgeçilmezdir. Bizler katılımcılık derken sizler kayyum diyorsunuz. Yerel
idareyi ve seçmen iradesini çiğniyorsunuz. Katılımcı bir demokrasinin
gerçekleşmesi için Türkiye’de bir ademimerkeziyetçilik reformuna gidilmesine,
merkez-yerel ilişkisinin yeniden tanımlanmasına ihtiyaç vardır. Bizler “Hizmet,
yerindelik ilkesi uyarınca daha etkin bir biçimde verilmeli, halk karar alma
sürecine katılmalı.” derken siz merkezden vali ve kaymakamları kayyum olarak
atıyorsunuz. Merkezin baskıcı vesayetini artırıyorsunuz. Kayyum, başkasına ait
bir işi görmek için tayin edilen kimsedir. Yani iradeye el koyan, ipotek koyan,
gasbeden bir anlayıştır. Kayyum atadığınız yerlerde Kürt halkının iradesi yok
sayılmaktadır. Belediye binalarına el koyabiliyorsunuz evet; halkın
kaynaklarını talan edebilirsiniz evet; ihale şampiyonları yaratabilirsiniz
evet; yetimin, yoksulun hakkını çereze, kadayıfa, tespihe, hediyelere
verebilirsiniz evet ama asla kalıcı olamazsınız, asla bir halkın iradesine el
koymayı başaramazsınız. (HDP sıralarından alkışlar) Bu tutumla Kürt halkının
gönlüne giremeyecek, Kürt halkının onayını alamayacaksınız, bu çok net. Güçlü
yerel demokrasi üzerinde yükselen güçlü parlamenter sistem yürütme gücünün
paylaşılmasına yol açar, sizin yarattığınız sistemde ne yazık ki böyle bir
olanak yoktur. 
Beşincisi:
Demokrasinin vazgeçilmez ilkesi din ve vicdan özgürlüğü ve laikliğin
güçlendirilmesidir. Yurttaşların farklı inançlarından dolayı ayrımcılık
yaşaması, kendilerini güven ve huzur içinde hissetmemeleri ciddi bir toplumsal
sorundur. Alevi toplumu da Hristiyanlar da son derece kaygılıdır ve
haklıdırlar. Devlet, tüm inançsal kimlikler karşısında eşit mesafede durarak
eşitliği sağlayarak farklı inanç ve kültürlere, anayasal güvencenin
uygulayıcısı olmalıdır. İnançlardan birine özel destekler sunmak -ki bugün Diyanetin
durumu budur- inanç özgürlüğünün güvencesini ortadan kaldırır. Türkiye’nin
inançlar ve halklar çeşitliliği, iktidar politikaları sebebiyle aşınmakta ve
halklar arasında ayrışma yaşanmaktadır. Toplumsal barışın sağlanabilmesi için
ilk elden atılması gereken adım inanç, ibadet, dil ve kültür alanlarında
eşitliğin ve özgürlüğün sağlanmasıdır. Bu kapsamda, tüm inanç merkezleri
gecikmeden yasal statüye kavuşturulmalıdır. 
Altıncısı:
Kadına yönelik ayrımcılık ve şiddet son bulmalıdır. Toplumsal cinsiyete yönelik
ayrımcılık ortadan kaldırılmalı, toplumsal cinsiyet eşitliği her alanda
sağlanmalıdır yani kadınlar ve erkekler eşit haklara sahip olmalıdır. Kadına
yönelik şiddetin son bulması için Türkiye’nin ilk imzacısı olduğu İstanbul
Sözleşmesi’yle ilgili yükümlülükler yerine getirilmelidir. 
Eş
başkanlığa ve eşit temsiliyete ideolojik karşıt yaklaşım, kadınlar üzerinde
erkek egemenliğinin devam edebilmesi için kullanılmaktadır. Eş başkanlık
sistemi, toplumun yarısını oluşturan kadınların eşit temsili demektir.
Kotalarla değil, eşit temsille kadınlar kendi sorunlarına sahip çıkabilir ve
erkeklerin egemenlik kurmasını engelleyebilir.
Yedincisi;
Hukuk devleti yeniden yapılandırılmalı, yargı tarafsızlığı ve bağımsızlığı
sağlanmalıdır. Adalete inancın sarsıldığı ve toplumda adalete güvenin inanılmaz
azaldığı günümüz Türkiyesinde adil yargılanma ve savunma hakkının sağlanması
son derece acil bir ihtiyaçtır. 
Adaletin
temeli olan hukuk Türkiye’de her zaman sorunluydu. Ancak askerî müdahaleler ve
nihayet tek adam rejimi hukuku tümüyle işlevsizleştirdi. Yargı tümüyle bağımlı,
taraflı ve siyasal bir hâle geldi. Evrensel hukukla bağlarını kopardı. Hukukun
üstünlüğü yerini üstünlerin hukukuna bıraktı.
Bakın
“paralel yapı” diye adlandırdığınız dönemde yaşanan hukuk skandalları sonucunda
10 bin gözaltı ve tutuklu vardı. Sona erdirildiği söylenen bu dönemde, yaklaşık
5 bin hâkim ve savcının görevden ihraç edildiği son dört yıllık dönemde yine
yaklaşık 10-15 bin arası partilimiz gözaltına alındı ve yaklaşık 10 bine yakını
tutuklandı. Paralel yapıyı kuranların usulleri kalıcı oldu, hazin olan bir
durum budur esas itibarıyla. “Eğer bir ülkede adalet yozlaşırsa o memleketin
dibi oyulmuş demektir. Adaleti çökmüş bir milleti hiç kimse kurtaramaz.” der
Yaşar Kemal. 
Attığınız
adımlarla yargı, yasama ve yürütme işlemlerini denetleyebilecek bir kurum
olmaktan çıktı. Adalet dağıtmak için yargı tarafsız ve bağımsız olmalı,
Hâkimler ve Savcılar Kurulunun yapısı değişmeli, siyasal iktidarın baskı ve
yönlendirmelerine karşı güvenceye kavuşturulmalı, atamalarda sadece liyakat
ölçüt olmalıdır. 
Sekizincisi:
Yönetim biçiminin demokratik ve parlamenter bir hâle getirilmesi şarttır.
Demokrasi, iktidarın, yasama ve yargı gibi farklı kuvvetlerin tek elde ve
kişide toplanması kesinlikle değildir. Mutlak iktidarcı, tüm iktidarı tek elde
toplayan ve denetlenmeyi imkânsız kılan, denge denetleme mekanizmalarını
işlevsiz kılan mevcut ucube sistem Türkiye’nin sorunlarını artırmaktadır.
Halkın özgürce bilgilenme, kısıtlanmadan seçme, seçilme ve iktidarı denetleyebilme
hakkının her türden vesayet kurumundan kurtarılmasının sağlanması gerekir. Güç
yoğunlaşmasını önlemek, gücün paylaşılmasını sağlamak çoğulcu demokrasi için
elzemdir. Toplumsal uzlaşıyı sağlayacak bir tutum ancak böyle gelişebilir.
Parlamenter demokrasinin yerinden yönetim ilkesiyle güçlendirilmesi bugünün
ihtiyacıdır.
Değerli
vekiller, geniş tabanlı bir toplumsal sözleşme yapılmalıdır. Tüm bu temel
sorunların çözümü, tek adam rejimi inşası sürecinde daha da ağırlaşmış olan
Anayasa sorunuyla doğrudan bağlıdır. Türkiye’nin, hukukun üstünlüğüne dayalı,
katılımcı ve çoğulcu parlamenter demokrasiyi, kuvvetler ayrılığını, denge ve
denetleme mekanizmalarını, demokratik yerel yönetimleri güvenceye alacak bir
anayasaya ihtiyacı vardır. Yeni bir demokrasi projesinin aracı, yeni bir
anayasadır. Yeni bir anayasa yapılmadan bir demokratik Türkiye’yi hayata
geçirmek olanaksızdır. Bunlar için ilk adımda bir toplumsal sözleşmeye ihtiyaç
vardır. Bütün siyasi partilerin ve sivil toplumun katkısıyla tüm toplum kesimlerinin
katılabileceği bir süreç, demokratikleşmenin önünü açacaktır. Yeni bir anayasa
öncesinde, bir geçiş dönemi için bir ilkeler bildirisi üzerinde uzlaşı
sağlanması önemlidir. Yeni anayasa, herkesin farklı kimliği, kültürü, ana
diliyle eşit yurttaşlık haklarına kavuşacağı; eğitim, sağlık ve iş güvenliğine
sahip olduğu; devletin herkesin inancına ve yaşam tarzına, siyasi düşüncesine
karşı tarafsız ve saygılı olduğu; kadına yönelik şiddetin son bulduğu; tarihî
ve doğal varlıkların, diğer canlıların yaşam alanlarının ve kentlerin korunduğu
bir yaşamı; hukukun üstünlüğünü, evrensel hukuku ve sosyal devleti güvenceye
almalıdır. 
Bütün
halklarımıza bir kez daha çağrı yapıyoruz: Bugünkü rejimin halklarımıza
demokrasi, adalet, barış ve özgürlük getirmeyeceği kesindir. Demokratik
siyaset, dayanışma, toplumsal ve siyasal muhalefetin birlikte hareket etmesi bu
cendereden çıkışın yoludur. Emekten, demokrasiden, özgürlüklerden, adaletten,
eşitlikten yana olan tüm kesimlere çağrımızdır: Hep beraber demokrasi ve adalet
için mücadele edelim. Bu iktidarın siyasetinin ve uygulamalarının mağdur ettiği
kesimler olarak çok kalabalığız ve bizler her geçen gün daha da güçleniyoruz.
Çağrımız bu güçlenerek büyüyen bizleredir. 
Emeği
sömürülen işçiye, ürününün karşılığını alamayan çiftçiye, siftah bile yapamadan
dükkânını kapatan esnafa; hiç durmadan eriyen asgari ücretle yaşam mücadelesi
veren, borçlanmak zorunda kalan, kötü beslenmeye mecbur olan, işsizlik
belasıyla boğuşan halklarımıza nefes aldırmak için; adil bir vergi sistemi ve
israfları bitirerek oluşturacağımız kaynaklarla yoksulların gelirini artırmak
için; iş cinayetlerine son vermek, işsizlik ve kayıt dışı çalışmayı önlemek,
tüm güvencesiz çalışma biçimlerini kaldırmak için; savaşın, israfın ve
yönetememenin yol açtığı ekonomik krizin ağır yükünün halklar üzerine
yıkılmasını engellemek, ekmeğimizi adaletli bölüşmek için; erkek egemen
zihniyetle hayatın her alanında mücadele etmek için; kadınların bedenine, söz
ve yaşam hakkına sahip çıkabilmeleri için; eşit işe eşit ücret için; kadınların
eşit temsiliyetini güvence altına almak, eş başkanlığı her yerde var etmek
için; ev içindeki emeği görünür kılmak için; düşüncelerini özgürce ifade
edebilen nesiller yaratabilmek için; gençlerin geleceğe daha güvenle ve umutla
bakabilmeleri için; aktif düşünen, üreten, eleştiren ve topluma dair tasarıları
olan bir gençlik için; her bir çocuğun mutlu ve barış ortamı içinde
yaşayabilmesi için; ana dilinde bilimsel ve insan haklarına dayalı bir eğitim
sistemi için; çocuğa yönelik cinsel şiddet suçlarını önleyecek politikalar
geliştirebilmek için; Kürt sorununda onurlu ve kalıcı barışı sağlamak,
demokrasi ve diyalogla örülen bir toplumsal uzlaşma ve toplumsal barış yolu
için; geçmişle yüzleşmek ve geleceği sağlam kurabilmek için; savaştan, işgalden
ve şiddetten yana politikaları bitirmek için; demokratik, eşitlikçi ve özgürlükçü
bir yönetim anlayışını geliştirmek ve uygulamak için; ezilen ve dışlanan tüm
kimlik, inanç, kültür gruplarının ve cinsiyet kimliğinin üzerindeki baskıların
bitmesi için; ormanları, kıyıları, meraları, tarım arazilerini, sit alanlarını,
doğal, kültürel ve tarihsel zenginliklerimizi korumak için; doğa hakkını
savunmak ve kaynakları tahrip eden israf projelerini durdurmak için bu ülkenin
bütün ezilenlerine, yok sayılanlarına, görmezden gelinenlerine, mağdurlarına ve
mazlumlarına sesleniyoruz, bu çağrımız sizedir: Bu sistemin değişmesi için yan
yana gelelim. İktidar zayıflamıştır ve gidicidir. Bizler ise öz güvenli ve
moralliyiz. Halklarımızla her yerde, yan yana, omuz omuza olmakta ve demokratik
siyaset mücadelemizi büyütmekte; barış, adalet, özgürlük, eşitlik mücadelemizi
kararlı bir şekilde sürdürmekte kararlıyız. Bu şekilde de devam edeceğiz. Biz
ne kadar güçlü ve birlikte olursak, hep birlikte mücadelemizi ortaklaştırırsak bu
iktidar da o kadar hızlı değişecektir. 
Hepinizi,
bizleri izleyen halklarımız dâhil olmak üzere saygıyla selamlıyorum. Hepimizin
yolu açık olsun diyorum. (HDP sıralarından alkışlar) 
BAŞKAN
– Teşekkür ederim. 
Sayın
Turan…
BÜLENT
TURAN (Çanakkale) – Sayın Başkan, konuşmacıların -2’siyle beraber söylüyorum-
grubumuzu da ilzam ederek yapmış olduğu bazı ifadeler var. Onlara da ifade
etmiştim, ona ilişkin cevap vermek istiyorum isterseniz.
BAŞKAN
– Yerinizden açalım, olmaz mı? Daha rahat olursunuz. 
BÜLENT
TURAN (Çanakkale) – Sataşma kürsüden geldi Sayın Başkanım. 
ENGİN
ALTAY (İstanbul) – Yerinden daha uzun oluyor, kürsüden verin Başkanım. Yerinden
on dakika konuşuyor. 
Takdir
sizin tabii ki.
BAŞKAN
– Yo, on dakika olmaz. 
Buyurun.
ENGİN
ALTAY (İstanbul) – Aha, saat dördü beş geçiyor. 
V.- AÇIKLAMALAR
1.- Çanakkale Milletvekili Bülent Turan’ın, Mersin Milletvekili Fatma
Kurtulan ile İstanbul Milletvekili Hakkı Saruhan Oluç’un 129 sıra sayılı 2020
Yılı Bütçe Kanunu Teklifi ile 130 sıra sayılı 2018 Yılı Kesin Hesap Kanunu
Teklifi’nin tümü üzerinde HDP Grubu adına yaptığı konuşmalarındaki bazı
ifadelerine ilişkin açıklaması
BÜLENT
TURAN (Çanakkale) – Engin Bey, hoş geldiniz. 
Sayın
Başkan, değerli arkadaşlar; hepinizi saygıyla selamlıyorum. 
HDP’nin
2 konuşmacısını da yakinen takip etmeye çalıştım. Birkaç hususun altını çizmek
isterim: Bir tanesi, ısrarla ve tekraren “Bütçe sarayda hazırlandı. Bu rejimin
doğal sonucu bu.” gibi bir ifadede bulundular. Oysa hepimiz biliyoruz ki
parlamenter rejimde de, şu anki sistemde de bütçe hazırlama yetkisi
yürütmenindir. Daha önce Bakanlar Kurulunun olduğu yürütme erki bunu yaparken
bugün de Cumhurbaşkanlığı sisteminin gereği olarak, bu usule uygun olarak
yapılmakta. Dolayısıyla çok yersiz bir yaklaşım diye düşünüyorum.
Sayın
Başkan, bir diğer mesele, yine arkadaşlar “Bütçede kadın yok.” ifadesini çok
sık tekrar ettiler. Oysa, Kadının Güçlendirilmesi Strateji Belgemiz başta olmak
üzere 81 ilde yapılan çalışmalar, kadın kooperatifçiliğinin önünün açılması,
teşvikler, destekler gibi birçok alanda kadınlarımızla ilgili yapılan
çalışmalar aslında bütçemizde var. Bu konunun da tekrar bir gözden
geçirilmesinin faydalı olduğu kanaatindeyim.
(Mikrofon
otomatik cihaz tarafından kapatıldı)
ENGİN
ALTAY (İstanbul) – “Bütçemizde” değil, bütçe AK PARTİ bütçesi mi?
BAŞKAN
– Tamamlayalım lütfen Sayın Turan. 
BÜLENT
TURAN (Çanakkale) – Sayın Başkan, altmış dakikalık ithamın cevabı bir dakikayla
olmaması lazımdı, kürsüden olması lazımdı.
BAŞKAN
– Ama sizin sözcünüz konuşacak ya, orada da cevabın bir kısmı verilebilir. 
BÜLENT
TURAN (Çanakkale) – Sayın Başkan, bir de “Tek adam rejiminin meşruiyeti
yoktur.” gibi çok afaki bir ifade kullanıldı. 
ALİ
ŞEKER (İstanbul) – Tek seçmen rejimi. 
BÜLENT
TURAN (Çanakkale) - Bakınız, değerli arkadaşlar, bu ifadeyi kullanırken…
Hepimiz bu Parlamentonun birer mensubuyuz dolayısıyla aslında…
ALİ
ŞEKER (İstanbul) – İtiraz ettik. 
BÜLENT
TURAN (Çanakkale) – Ali Şeker, siz CHP’lisiniz, HDP’li değilsiniz, bir durun
Allah aşkına ya! HDP’ye cevap veriyorum, CHP’ye değil. 
ALİ
ŞEKER (İstanbul) – Biz de itiraz ettik bu sistemin yanlışları üzerine. 
ENGİN
ALTAY (İstanbul) – Gönderme mi yaptın aklın sıra!
BAŞKAN
– Sayın Turan, lütfen Genel Kurula hitap edin.
BÜLENT
TURAN (Çanakkale) – Değerli arkadaşlar, bir defa, tek adam rejimi değil,
Cumhurbaşkanlığı hükûmet sistemi.
İkincisi,
eğer bu sistem meşru değilse buradaki vekillik de meşru olmaz. Yürütme de,
yasama da direkt halkın seçimiyle, iradesiyle göreve gelmiş iki erktir. O
yüzden, yasama da meşrudur, yürütme de meşrudur. Bunu, böyle, sadece kendimizi
ayırarak yürütmenin meşru olmadığını ifade etmenin akla ziyan bir yaklaşım
olduğu kanaatindeyim Sayın Başkan.
Onun
dışında, kayyumlarla ilgili meseleyi çok tartıştık bütçe boyunca fakat bugün
tekrar gündem oldu. Bakınız, kayyum eleştirisi yapılabilir, buna anlayış
göstermeye çalışıyorum.
(Mikrofon
otomatik cihaz tarafından kapatıldı)
ENGİN
ALTAY (İstanbul) – Tamam, bitti. 
BAŞKAN
– Tamamlayalım lütfen. 
BÜLENT
TURAN (Çanakkale) – Fakat kayyum eleştirisi yaparken Kürt halkının iradesine el
konduğu ifadesini doğru bulmuyoruz Sayın Başkan. O sandıklarda Kürt olmayanın
da oyu var.
SERPİL
KEMALBAY PEKGÖZEGÜ (İzmir) – İnsaf!
BÜLENT
TURAN (Çanakkale) - Siz sandıklara giderken “Sen Kürt müsün, sen Türk müsün?”
tarzı bir ayrım yapmayız. Biz 82 milyonun eşit vatandaşlık hakkı olduğunu kabul
ederiz. Dolayısıyla bu ifadenin doğru olmadığı kanaatindeyiz.
Ayrıca,
yine “Kürt halkının iradesi” derken bu iradenin inkıtaya uğramasını -güya-
hukukun değil de AK PARTİ yargısının hayata geçirdiğini ifade ettiler.
Bakınız,
Sayın Başkan, kayyumluk meselesi anayasal bir tedbirdir.
MEHMET
RUŞTU TİRYAKİ (Batman) – Yanlış!
AYŞE
SÜRÜCÜ (Şanlıurfa) – Hiç alakası yok!
MAHMUT
TANAL (İstanbul) – Anayasa’da kayyum yok ya, ona dair düzenleme yok. 
BÜLENT
TURAN (Çanakkale) – Bir kimse durup dururken kayyum atanmasını talep etmez,
istemez fakat dünyanın hiçbir tarafında hem demokrat hem terörist olunmaz! Hem
demokrat eğilimli hem terörist eğilimli olunmaz! Hem halkın temsilcisi hem
Kandil’in temsilcisi olunmaz! (AK PARTİ sıralarından alkışlar) Dolayısıyla,
eğer böyle bir mesele varsa buna idarenin el koymasından daha doğal bir şey
olamaz diye düşünüyorum. 
Bakınız,
elimde birkaç örnek var, eğer kürsü hakkı verseydiniz ifade edecektim ama
bunlar belediye başkanlığı… 
(Mikrofon
otomatik cihaz tarafından kapatıldı) 
BAŞKAN
– Teşekkür ederim. 
BÜLENT
TURAN (Çanakkale) – Başkanım… 
FATMA
KURTULAN (Mersin) – Sayın Başkan… 
BAŞKAN
– Son olarak, lütfen, Sayın Turan. Dördüncü dakikaya giriyoruz. 
ENGİN
ALTAY (İstanbul) – Ben size dedim. 
İSMAİL
TATLIOĞLU (Bursa) – Sayın Başkan, bütçe bari böyle geçmesin. 
BÜLENT
TURAN (Çanakkale) – Sayın Başkan, elimde sayısız dosya var, belediye başkanlığı
makamıyla bağdaşmayacak birçok eylemin merkezi olmuşlar. Dolayısıyla, şehit
yakınlarını işten çıkarmaktan tutun da teröristleri götürürken yakalanmaya
kadar dünya kadar dosya var. 
EBRÜ
GÜNAY (Mardin) – Hepsi yalan! 
BÜLENT
TURAN (Çanakkale) - Eğer böyle bir şey varsa idare buna el koyacaktır tabii ki.
(HDP sıralarından gürültüler)
EBRÜ
GÜNAY (Mardin) – Baklavalar, fıstıklar nereden, sen onlardan bahset?
BÜLENT
TURAN (Çanakkale) - Sayın Başkan, Kürtlerin veya Türklerin büyümesi veya
küçülmesi diye bir mesele olmaz. Bin yıldan beri bu ülkede beraber yaşıyoruz.
Dolayısıyla, Türkiye büyürse Kürt de büyüyecek Türk de büyüyecek. Bu ayrımcı
dilin kimseye faydası olmadığı kanaatindeyim. 
BAŞKAN
– Teşekkür ederim. 
BÜLENT
TURAN (Çanakkale) – Kaldı ki PKK, bu topraklarda Kürtlerin hakkı için değil,
Türkiye'nin büyümesini engellemek isteyen emperyal güçlerin bir maşası olarak
kurulmuştur. (AK PARTİ sıralarından alkışlar) Bütün partilerin, bütün
temsilcilerin istisnasız “Dur.” demesini ve kınamasını bekleme hakkımız var
diye düşünüyorum. 
Kaldı
ki son on yılda… 
(Mikrofon
otomatik cihaz tarafından kapatıldı) 
BÜLENT
TURAN (Çanakkale) - Son bir dakika Sayın Başkan. 
ENGİN
ALTAY (İstanbul) – Başkan, biz bu saçları değirmende ağartmadık!
BAŞKAN
– Doğru. “On” dediniz ama daha var. 
Yani
tartışmaların toplamı bir gruba ait konuşma süresi kadar tutacak. 
İSMAİL
TATLIOĞLU (Bursa) – Sayın Başkan, bu başka bir konuşma oluyor ya!
BAŞKAN
- Sayın Turan, lütfen tamamlayalım.
BÜLENT
TURAN (Çanakkale) – Sayın Başkan, son on yılda Kürtler için yapılan, tüm
Türkiye’mizin vatandaşları için yapılan birçok yatırım, birçok hizmet, birçok
eşitlik açısından yapılan anayasal düzenleme herkesin malumudur. Kötü muameleye
son vermekten tutun da Kürtçe televizyon diline kadar birçok alanda adım
atılmıştır. Eğer, bu konuşmacının ayrımcı dili devam edecekse hiç kimseye
faydası olmadığı kanaatindeyiz. 
EBRÜ
GÜNAY (Mardin) – Ya zaten konuşacaksınız. Grup sözcüsüne gerek kalmadı,
saatlerce cevap veriyorsunuz. 
BÜLENT
TURAN (Çanakkale) - “Kürtleri seviyorsanız yakalarından düşün.” diyoruz Sayın
Başkan. Kürtleri seviyorsanız Diyarbakır Annelerinin yanında yer alın,
oğullarını dağa çıkaran insanlara “Dur” demekte yardımcı olun. (AK PARTİ
sıralarından alkışlar) 
Bu
vesileyle, herkesi daha hassas bir dile davet ediyorum Sayın Başkanım. (HDP
sıralarından gürültüler)
BAŞKAN
– Teşekkür ederim.
ALİ
ŞEKER (İstanbul) – Sayın Başkan…
FATMA
KURTULAN (Mersin) – Sayın Başkan…
BAŞKAN
- Bir dakika, yavaş, yavaş, teker teker.
ALİ
ŞEKER (İstanbul) – Sayın Başkan, sataşmadan söz istiyorum.
ENGİN
ALTAY (İstanbul) – Evet, Ali Şeker…
ÖZGÜR
ÖZEL (Manisa) – Doğrudan ismi anılarak yapıldı.
BAŞKAN
– Sayın Şeker, buyurun.
2.- İstanbul Milletvekili Ali Şeker’in, bütün yetkilerin tek adama
verilmesi hâlinde ülkede istikrarın olmayacağını ve kimsenin gelip yatırım
yapmayacağını söylediklerine, Barış Anneleri ile Diyarbakır Annelerinin
yarıştırılmaması gerektiğine ilişkin açıklaması
ALİ
ŞEKER (İstanbul) – Sayın Başkan, başkanlık rejimine geçerken ne sıkıntılar
yaşanacağını bir bir anlattık ve bu rejim değişikliğinin Türkiye'ye ne kadar
büyük sıkıntılar yaşattığını herkes biliyor; rekor işsizlik, gençlerin iş
bulamaması ve kaotik bir dönem. Bu kadar yüksek miktarda işsizliğin olduğu ve
bu kadar iflasın olduğu bir dönemin habercisiydik, dedik ki: “Burada eğer tek
adama bütün yetki verilirse bu ülkede istikrar olmaz, kimse gelip yatırım yapmaz.”
Tek adam rejimi, tek adam olmakla kalmadı, tek seçmen olmaya çalıştı ve
kayyumlar atadı.
Bugün
sabah 10 yaşındaki çocuğun kafasına silah dayanarak işlem yapılmasından MHP'li,
HDP'li, AKP'li, İYİ PARTİ'li herkesin de rahatsız olması gerekiyor. Bu konuda,
eğer siz bir yanlış söylüyorsanız “CHP'li buna itiraz etmeyecek.” gibi bir
söylemi kabul etmek mümkün değil.
(Mikrofon
otomatik cihaz tarafından kapatıldı) 
ALİ
ŞEKER (İstanbul) - Onun için diyoruz ki: Bu ülkede demokrasi olsun. Barış
Anneleri ile Diyarbakır Annelerini yarıştırmayın. (CHP ve HDP sıralarından
alkışlar) 
BAŞKAN
– Teşekkür ederim. 
Sayın
Kurtulan…
3.- Mersin Milletvekili Fatma Kurtulan’ın, kadını öldürmenin kahramanlık
sayıldığı bir ülkede yaşandığına, kayyum atamalarının izah edilmediğine ve
edilemeyeceğine, Anayasa ile Belediye Kanunu’nun çiğnendiğine ve artık
demokrasiden, adaletten kaçılmaması gerektiğine ilişkin açıklaması
FATMA
KURTULAN (Mersin) – Teşekkür ediyorum Sayın Başkan.
“Bu
bütçede kadının adı yok.” demiştik, bir kez daha söylüyoruz. Sizin lideriniz,
daha doğrusu Cumhurbaşkanının “Kadın ve erkek eşitliğine ben zaten
inanmıyorum.”undan başlayıp gelen bir baskı sarmalı tüm topluma yayılmış
durumda. Konuşmamda da şunu söyledim: Artık kadını öldürmenin bir kahramanlık
olarak sayıldığı bir ülkede yaşıyoruz. Artık kadınların -hepiniz bir düşünün,
bunun üzerine gerçekten düşünmenizi rica ediyorum- öldürülme biçimindeki vahşet
gitgide çok daha acımasız boyutlara ulaştı. Yani artık erkeklerin -özellikle
vekili olduğum kentte 2 kadın cinayeti, Özgecan ve onun kuzeni olan Cemile’nin-
öldürme biçimine, kemikle etin kemikten ayrılana kadar, makineden kıyma
yapılana kadar -bunu gerçekten söylemek vicdanen insanı üzüyor ama- kadını
öldürme biçimine bakarsanız…
(Mikrofon
otomatik cihaz tarafından kapatıldı) 
BAŞKAN
– Buyurun.
BÜLENT
TURAN (Çanakkale) – Hepimizi üzüyor Sayın Başkan bunlar.
FATMA
KURTULAN (Mersin) – Evet, insan olan herkes buna üzülüyor. Bunlar, sizin
politikalarınızın ürünüdür diyoruz.
BAŞKAN
– Yeni tartışma konuları açmayalım lütfen.
FATMA
KURTULAN (Mersin) – Sizin buna karşı tedbir almamanızın sonucudur diyoruz. Bunu
söyleyeyim.
Bakın,
Şili’de başlayan, dünyanın her yerinde kadınların, yaptıkları dansla kadına
yönelik şiddeti protestolarını saldırıya uğratan tek sizsiniz, kadınları polise
dövdürten sizsiniz arkadaşlar. (AK PARTİ sıralarından gürültüler) 
ARZU
AYDIN (Bolu) – Çünkü bu ülkenin kadınları polisine sahip çıkıyormuş. 
FATMA
KURTULAN (Mersin) - Parmak sallamayın oradan hanımefendi, çıkın kürsüde
konuşun. Parmak sallamayın, utanın biraz ya! Kadın olarak bu durumda bile
sataşıyorsunuz ya, insan bunu kaldıramıyor gerçekten ya! 
BAŞKAN
– Lütfen, lütfen… 
FATMA
KURTULAN (Mersin) – Kadın olarak destekleyeceğinize, bundan utanacağınıza bir
de bunları savunuyorsunuz. 
BAŞKAN
– Sayın Kurtulan, Genel Kurula hitap edelim.
FATMA
KURTULAN (Mersin) – Değerli arkadaşlar, diğeri, kayyumlarla ilgili… Bakın bir
örnek verdim size, bu sabah Sur Belediye Başkanımız Filiz Buluttekin’in evi
basıldı, eşiyle birlikte 10 yaşında… Bakın, Avrupa’da bir ev baskını olduğunda
polis aşağıda, asansörde küçük çocukların evden çıkmasını bekler. 
(Mikrofon
otomatik cihaz tarafından kapatıldı) 
BAŞKAN
– Buyurun. 
FATMA
KURTULAN (Mersin) – Okula gidiyorsa, okula gitme saatine kadar polis bekler,
ondan sonra… Yani çocukların gözünün önünde baskını yapmaz.
OYA
ERONAT (Diyarbakır) – Çocuklar dağa gidiyor, dağa; çocukları dağa
götürüyorsunuz.
BAŞKAN
– Sayın Eronat, lütfen…
FATMA
KURTULAN (Mersin) - Ama sizin polisiniz 10 yaşındaki çocuğun kafasına silah
dayıyor. 
Oya
Eronat yine oradan konuşuyor. 
İSMAİL
TAMER (Kayseri) – Doğru söylüyor, yalan mı söylüyor? Doğru söylüyor tabii.
FATMA
KURTULAN (Mersin) – 10 yaşındaki çocuğun ve Belediye Başkanının eşinin kafasına
silah dayıyor. Bunun terörizmle ne alakası var, bir açıklar mısınız? Bunu ne
yapacaksınız? Biraz sonra Süleyman Soylu’ya bağlanacaksınız, Süleyman Soylu’ya
“Böyle bir şey oldu mu?” diyeceksiniz; telefon kayıtlarından bazı
milletvekillerini arayacak “Böyle bir şey olmadı.” diyecek, bizim önümüze
sunacaksınız.
Buradan
şunu unutmayın: Bütçe görüşmeleri boyunca bunu söyledik, kayyumları izah
edemiyorsunuz, edemeyeceksiniz zaten. 
İSMAİL
TAMER (Kayseri) - Çocuklara ne olduğunu en iyi bilen Oya Eronat, unutmayın
bunu. Çocuğuna ne olduğunu siz de iyi bilirsiniz Oya Eronat’ın.
ALİ
KENANOĞLU (İstanbul) – Çok iyi biliriz!
FATMA
KURTULAN (Mersin) - Anayasa’yı çiğneyen, Belediye Yasası’nı çiğneyen bir
durumdasınız. Yargılanacaksınız, bunun hesabını vereceksiniz; bunu unutmayın. 
(Mikrofon
otomatik cihaz tarafından kapatıldı) 
FATMA
KURTULAN (Mersin) – Son bir şey söyleyebilir miyim Sayın Başkan.
BAŞKAN
– Buyurun. 
Tamamlayalım
lütfen.
FATMA
KURTULAN (Mersin) – Son olarak şunu söyleyeyim: “Diyarbakır Anneleri” dedikleri
anneler… Diyarbakır’da öyle 38 anne değil, 13 ailedir, 3’ü Diyarbakır’dan,
diğerleri, diğer illerden toplamadır. Sabahleyin polis servisi bunları alıyor,
akşamları Polis Okulu’na götürüp konaklatıyorlar, akşam sabah getir götür işi
yapıyor, öğlen yemekleri Emniyetten karşılanıyor -belki kayyum getiriyor, bilemiyoruz-
hatta orada yevmiye veriliyor. PKK’nin kaçırdığı askerin annesinin yevmiyesi
ile dağa gidenin annesinin yevmiyesi farklıdır. Olay da çıktı, aralarında kavga
da oldu, bunu biliyorsunuz. Hatta o sırada kapımızda otururken bir annenin
çocuğu, evladı dağda çatışmada öldürüldü ve o anne çocuğunun taziyesinde kurmak
için yine çadır bulamadı. İşte sizin annelere biçtiğiniz rol budur. 
(Mikrofon
otomatik cihaz tarafından kapatıldı)
BAŞKAN
– Buyurun.
FATMA
KURTULAN (Mersin) – O mesele, Diyarbakır’da binamızın önüne sizin bakanların da
boynunu bükerek gidip oturduğu, “merdivenlerinize kaç bakanımızın da oturduğu”
dediğiniz olay bundan ibarettir. Bütün bu politikalarınız sonuç vermeyecek
arkadaşlar. Burada mesajlarımızda da söylediğimiz gibi -biraz kulak verin-
artık demokrasiden, adaletten kaçmanın vakti değil. 
Teşekkürler.
(HDP sıralarından alkışlar)
BAŞKAN
– Arkadaşlar birleşime beş dakika ara veriyorum. 
Kapanma saati: 16.16
İKİNCİ OTURUM
Açılma Saati: 16.26
BAŞKAN: Mustafa ŞENTOP
KÂTİP ÜYELER: Bayram ÖZÇELİK (Burdur), İsmail OK
(Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 39’uncu Birleşiminin
İkinci Oturumunu açıyorum.
2020
Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin
Hesap Kanunu Teklifi’nin görüşmelerine kaldığımız yerden devam edeceğiz. 
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Komisyon yerinde. 
Şimdi,
söz sırası Cumhuriyet Halk Partisi Grubu adına İstanbul Milletvekili Sayın
İlhan Kesici’ye aittir. 
Buyurun
Sayın Kesici. (CHP ve İYİ PARTİ sıralarından alkışlar)
Süreniz
altmış dakikadır.
CHP
GRUBU ADINA İLHAN KESİCİ (İstanbul) – Sayın Başkan, sayın milletvekilleri; 2020
Yılı Bütçe Kanun Teklifi ve 2018 Yılı Kesin Hesap Kanunu Teklifi üzerinde,
Cumhuriyet Halk Partisi Grubu adına, görüşlerimizi arz etmek üzere
huzurlarınızda bulunuyorum. Yüce heyetinizi en yüksek saygılarımla
selamlıyorum.
Sözlerimin
başında, 2020 yılı bütçesinin yüce devletimize ve aziz milletimize hayırlar ve
güzellikler getirmesini temenni ediyorum. 
Sayın
milletvekilleri, 2020 yılı bütçesi Adalet ve Kalkınma Partisi’nin, AK PARTİ’nin
18’inci bütçesi. Bu, aynı zamanda, on yedi yıl kesintisiz ve tek başına bir AK
PARTİ Hükûmeti var demek. Bu, Türk siyasi tarihi bakımından tek örnektir,
bundan daha başka bir örnek yoktur. On yedi yıl, on sekiz yıl kesintisiz ve tek
başına iktidar olmayı olağanüstü bir siyasi başarı olarak da görüyorum ben. 
Şimdi,
siyasi başarının yanında, acaba, bu on yedi yılda bir de ekonomik başarı var
mıdır; bu siyasi başarı beraberinde bir ekonomik başarı getirmiş midir, onu arz
etmeye çalışacağım. 
Bu
işleri bilenler bakımından bunun birkaç tane kriteri var. Birincisi -daha çok
benim bir numaraya aldığım kriter- büyüme hızlarıdır. Ekonomi bu zaman dilimi
içerisinde yıllık ortalama ne kadar büyümüştür? 2003-2019 yılları arasında, on
yedi yılda ekonominin büyüme hızı, şimdiki, son millî gelir değişikliğiyle
birlikte yüzde 5,3 oldu. Bundan bir evvelki seri yani iki sene önceki seri
itibarıyla bakarsak, bu rakam yüzde 4,7 idi. Buna mukabil, ben çok partili
rejime geçtiğimiz tarihi esas alıyorum, 1946’dan 2002 yılına kadar yani AK
PARTİ iktidara gelmeden önceki elli yedi yıl içerisinde, yıllık ortalama büyüme
hızı bir evvelki seriye göre 5,1 idi. Yani AK PARTİ, aynı seriyle mukayese
edildiği zaman, ondan daha yüksek bir ekonomik performans sergilemişti ama
şimdiki seride ikisi de eşitlenmiş oldu. Öyle görülüyor ki eğer bir millî gelir
serisi daha yenilenmiş olursa, değiştirilmiş olursa, Allauhalem, belki AK
PARTİ’ninki eski dönemi geçmiş olabilir. Bunu bir münasebetle, arkadaşlarımızın
kayıtlarında olsun diye de arz etmiş bulundum.
Şimdi,
bir dönemler, özellikle 2007 ve 2008 yıllarında “büyük ekonomik efsane” olarak
adlandırılan birkaç kriter vardı, onların başında da kişi başına düşen millî
gelir vardı. Yani o sıralarda deniliyorduk ki: “Kişi başına düşen millî geliri
3 katına çıkardık, millî gelir büyümesini de 3 katına çıkardık.” Bu söylem
2006’nın ortalarında, 2007’de başladı, neredeyse 2014 yılına kadar devam eder
oldu ama son sıralarda tedavülden kalktı, artık böyle bir söylemle
karşılaşmıyoruz. Bunun sebebi şudur: Bu millî gelir seviyeleri, kişi başına
düşen millî gelir rakamları vesaire iki rakamla ifade edilir; bir, cari fiyatlar
dediğimiz fiyatlardır. Kafanızı çok meşgul etmek istemiyorum ama bunu
söylemezsek olmayacak, onun için söylüyorum. Cari fiyatlar o günün
fiyatlarıdır, amenna. Ama dönemleri ve birbiriyle mukayeseleri filan yapılacak
ise artık cari fiyatlar bir rafa kaldırılır, adına “sabit fiyatlar” dediğimiz
fiyatlarla çalışılır. Bu, 2007’deki “Millî geliri 3’e katladık.” lafı şuradan
kaynaklanıyordu: 2002 yılında kişi başına düşen millî gelir -o zamanki seri
itibarıyla söylüyorum bunu- 3.492 dolardır, 2007 yılında bu 9.247 dolar. Yani
buna bakanlar, bilmeyenler... Şimdi, daha doğrusu, devlet katında kullanan
arkadaşlarımız da oldu bunu. Bu arkadaşlarımız bazen bakan oldular, bazen
ekonomik işlerden sorumlu Başbakan Yardımcısı oldular, bazen diğer bakanlar
oldu; Ekonomi Bakanlığının dışındaki bakanlar da bunu kullandılar. Başka yani
bu ekonomi literatürüne yeteri kadar hâkim olmayan, vâkıf olmayan arkadaşlar
kullanırsa amenna. Yani 3 ile 9’u gördü; 2007’nin, 2002’nin başında 3’lü bir
rakam, 3 binli bir rakam, 2007’de de 9’lu bir rakam “Evet, güzel, bunu 3 katına
çıkardık.” diyebilir. Ama bilen insanlar, bilmesi icap eden insanlar bu işi
böyle kullanırlarsa bu, çok ayıp bir şeydir; bağışlamanızı dileyerek
söylüyorum. Kendisini herhâlde kandırıyor değildir ama milletimizi,
devletimizi, icap ediyorsa dünyayı belki böyle kandırma amaçlı olmuş olur, iyi
bir şey değildir. Zaten şimdi bu 3 katına çıkmış olan millî gelir çıkmış
olsaydı yani nerede olmuş olurdu? “Yani su vardı, su ne oldu? İnek içti. İnek
ne oldu? Dağa kaçtı. Dağ ne oldu? Yandı, bitti, kül oldu.” değil mi? Böyle 3
katına çıkmış olan bir millî gelir, ortadan tebahhur edecek, buharlanacak bir
hadise değildir. Hâlbuki sabit fiyatlarla bakıldığı zaman olan şudur: 2002 ile
2007 arasındaki kişi başına düşen millî gelir artışı yüzde 31’dir. Yani biri, 3
kat dediğiniz zaman yüzde 300 eder, öbürü normal, düzgün bir hesapla baktığınız
zaman yüzde 31 eder. Yani bunun aslını, esasını böyle görelim. Ama 2019’a kadar
olanına bakalım, yine bu sefer cari fiyatı kullanmaya gerek yok; normal, sabit
fiyatlarla 2002 ile 2019 arasında geçen on yedi yıl zarfında normal şartlarda
kişi başına düşen millî gelir artışı yüzde 90’dır yani 1 katı olmamıştır. Yani
100, 200 olmamıştır ancak yüzde 90 artmıştır; 0,90. Bu performansı ben millî gelir
büyümesi, kişi başına düşen millî gelir büyümesi olarak kuvvetli bir performans
olarak görmüyorum, zayıf bir performans olarak görüyorum. Kaldı ki bunun, bu
rakamların bir de hangi bedelle elde edildiğine de zaten ayrıca bakacağız. 
Değerli
milletvekilleri, şimdi, tam bu hesaba uygun, Sayın Cumhurbaşkanı Yardımcımızı
da aslında bu hesap dolayısıyla tenzih etmek istiyorum. Ama Sayın Cumhurbaşkanı
Yardımcımız, devletimizin 2 numaralı makamıdır; Genel Kurula yaptığı bütçe
sunuş konuşması var, bu konuşmanın 41’inci sayfası var -ilgili arkadaşlarımızın
elinde varsa bakabilirler- o 41’inci sayfada şunu diyor: “Aile yardımları dâhil
en düşük memur maaşı 2002’nin sonunda, Aralık 2002’de -bir rakam- 392 Türk
lirasıydı. Biz bunu on yedi senede, 2019 Ekim ayı itibarıyla 3.707 Türk
lirasına çıkardık, -makul- Artış yüzde 846’dır.” İşin yanlış olan yeri
burasıdır. Yani bu ikisi de biraz önce arz ettiğim gibi cari rakamlardır,
birbiriyle mukayese edilebilir rakamlar değildir. En azından burada kale
alınması, dikkate alınması lazım gelen rakam, enflasyondur. Hâlbuki enflasyon
sıfır gelmiş olsa bu iki rakamı beraber mukayese edebiliriz yani onu ona
böldüğümüz zaman bu rakam çıkabilir. Bu sene beklediğimiz enflasyon yüzde 12
civarındadır, geçen sene 20 küsur idi ama bu on yedi yılın ortalaması yüzde
11,1. Hiç olmazsa bu 392 rakamını -arkadaşlarımızın elinde cep telefonları var-
2009’a kadar yürütürlerse enflasyon miktarıyla, bu rakam 2.311 Türk lirası
eder. Demek ki 2.311 Türk lirasıyla teslim aldık, şimdi 3.700 lira oldu; bunu
buna bölersek çıkan rakam yüzde 60’tır yani yüzde 846’lık bir artış hiçbir hâl
ve şartta söz konusu olamaz. Zaten yüzde 846, yüzde 900 demek, on yedi senede
her yıl ortalama yüzde 50’lik bir artışa denk düşer ki hepimizin bayram etmesi
lazım, hepimizin alkışlaması lazım, davul zurna çalmamız lazım. 
Bunun
birazcık daha sofistike hesaplama hâli şudur: Yıllık ortalama -bu aile
yardımları dâhil- en düşük memur maaşındaki artış yüzde 2,8 eder yani düzgün
bir hesap yaparsak yüzde 2,8’lik bir memur maaş artışı olmuş; bu, çok iftihar
edilecek bir şey değil. Yani bunu bir tespit olarak böyle söylemek doğrudur
“Birazcık daha artırsak daha iyi olabilir.” denilebilir ama bununla böyle
“Yüzde 846’lık bir artış yaptık.” filan tarzında… Bir şey iyi gitmiyor, bu hesap
yanlış bir hesap.
Biraz
önce Osman Bak Bey söyledi -aziz dostumuz o, bizim NATO Parlamenter
Asamblesinin de Başkanı- onun ricası üstüne söylüyorum. Daha önce ben bu tür
hesaplarla ilgili bir Erzurum ağzı söylemiştim, o arzuyuumumi üstüne arz etmek
istiyorum tekrar. Bu bizde de yine var: Ettekraruahsen, tekrar iyidir; velev
kane yüz seksen, velev ki yüz seksen kere de tekrar olsa iyidir. Bu bakımdan
iyi. 
Erzurumlu
esnaf, tabii, bizim esnaf. Tüccar para kazandığı zaman gözünü hacca diker,
hacca gitmeye diker, Erzurumlu da bu dert içerisinde. Muhasebecisi işte hesap
kitap yaptı -biraz önce yüzde 846’lık artışa benzeyen bir hesap getirmişler
önüne- baktı, çok hoşuna gitti, dedi: “Hesaba bakirem, hac lazım olmuş, tamam.”
Bir de şimdi, benim gibi bir adam gelmiş olsun. “Efendim, ya bu işin aslı,
esası böyle değil, şöyledir.” O zaman dedi: “Cüzdana bakirem, zekete muhtaç.”
Cüzdana baktı, zekâta muhtaç. (CHP ve İYİ PARTİ sıralarından alkışlar) 
Şimdi
bu hesaplar, biraz böyle hesaplar.
OSMAN
AŞKIN BAK (Rize) – Ama Erzurumlu hacca gitti, sıkıntı yok!
İLHAN
KESİCİ (Devamla) – Elbette, Allah kabul etsin, Allah gitmeyenlere de nasibi
müyesser eylesin. 
Şimdi,
değerli arkadaşlar, bu yanlış ekonomi politiğin, politikanın yanlışlığının
belkemiği, adına “düşük kur, yüksek faiz” dediğimiz hadisedir. Bir ara çok
konuşuluyordu, şimdi yine o da çok konuşulmaz oldu her ne hikmetse. “Düşük kur,
yüksek faiz” bunun arkasından gelen şeyin adı “sıcak para” yani göreceğiz
şimdi, iliğimizi kemiğimizi emmiş olan -on yedi sene içerisinde- bu, hadisenin
aslı esası bu. 
Şimdi
somut bir örnek vereyim. Bu vereceğim örnekte, Merkez Bankasının Emeklilik Fonu
da var bunun içerisinde, ben onu basite indirgeyerek anlatacağım -Merkez
Bankası kayıtlarında da bulunabilir, Hazine Müsteşarlığı kayıtlarında da
bulunabilir vesaire- o da şu: AK PARTİ iktidarı ekonomi yönetimi bütün dünyayla
temaslarında, anlatımlarında demiş olmalı ki: “Bizim kur politikamız bu olacak,
faiz politikamız bu olacak.” Adına “dünya finans çevreleri” denilen çevreler -bunun
da nereler olduğunu çok bilmiyorum, bugünlerde yine konuşulacaktır bu başka
siyasi mahfiller itibarıyla- bunlar, AK PARTİ ekonomi yönetimine inandılar,
büyük paralarla geldiler, büyük fonlarla geldiler; mesela basit örneği 100
dolarlık bir fonla. Ben 100 dolar diyeyim, siz onu 100 milyon dolar olarak
algılayın. Zaten mesela o kayıtlarda 100 milyon dolarlık bir Emeklilik Fonu var
A ülkesinin. 100 dolarla geldi -2003 yılının ortalama kuru 1,49; bu 1,5 liraya
yakın, ben 1,4 olarak alayım, AK PARTİ’ye biraz daha torpil yapmış olayım-
bozdurdu, 140 Türk lirası. Faiz nispeti hem hazine tahvilleri itibarıyla hem
banka mevduat faizleri itibarıyla yüzde 20’nin üstünde, biraz indiriyorum,
yüzde 18 yaptım bir başka sebep dolayısıyla; yüzde 18’den hazine tahvilleri
veya mevduat faizi olarak koydum, mevduat getirisi olarak. 2008 yılı ortasına
kadar geldi, 2008 yılı ortasında bu 140 liranın bu faizlerle ulaştığı nokta 320
Türk lirası; iyi para. Bunu dolara böldü, o zamanki dolar fiyatı, kur 1,3 TL
idi; 1,3’e böldü, elde ettiği rakam 246 dolar. Başına dönelim lafın, 100
dolarla geldi, bir şeyler yaptı, çıkıp gidecek, 246 dolar oldu. Değerli
milletvekilleri, aziz milletvekilleri; bu, dolar üstünden ortalama yüzde 20’lik
bir getiri yapar. Dünyada, Allahualem, başka dünyalar varsa o dünyalarda da
2002’ler, 2003’ler, 2007’ler civarında böyle bir faiz getirisi yoktur. Bunu
uzatın, daha sonra, ben uzatacağım zaten; işte, Türk ekonomisinin iliğini
kemiğini emen, bizi hâlsiz hâlde bırakan, “tweet”lerle tehdit edilebilir ülke
hâline getiren hadisenin aslı, esası budur.
Şimdi,
benim aklımda bununla ilgili, rahmetli Maliye Bakanımız Kemal Unakıtan vardı,
ona ait olarak kalmış şimdi söyleyeceğim söz. Ama Google’a baktım,
eşleştiremedim, denkleşmedi laf. Eğer söyleyeceğim sözün aslı Kemal Unakıtan’a
aitse laf onundur -fikrî mülkiyet haklarına saygı sadedinde söylüyorum bunu-
eğer ona ait değil gibiyse mesela, şerefle ben kendi üstüme o lafı almak
istiyorum. O şu, Unakıtan Bey ayrıldıktan sonra Maliye Bakanlığından dedi ki:
“Yahu, bu yabancılar -sıcak parayı kastediyor, biraz önceki hesaba benzeyen bir
hesap- meğer bizi iki kere öpüyorlarmış. Hem Türkiye’ye gelişte öpüyorlar hem
Türkiye’den çıkışta öpüyorlar; bu nasıl iş anlayamadım.” (CHP ve İYİ PARTİ
sıralarından alkışlar) Olan budur. 
Değerli
milletvekilleri, o dönemler AK PARTİ ekonomi yönetimini yere göğe
sığdırmayanlar, davullar zurnalar eşliğinde bayram edenler, aslında işte bu
söylediğim düşük kur, yüksek faiz hesabıyla Türkiye’de iş yapmış olan
insanlardır. Bunun sonucunda şöyle bir şey oldu, bu düşük kur dolayısıyla… (CHP
sıralarından alkışlar) Dış ticaret bölümünde söylemem daha uygun olur.
OSMAN
AŞKIN BAK (Rize) – Erzurumlu hacdan geldi İlhan Bey.
İLHAN
KESİCİ (Devamla) – Evet.
Burada
bir şey var, buradan bir dış ticaret bölümüne doğru geleyim. O notlarım da
karışmış, aklımızda kaldığı kadarıyla… 
Bu,
düşük kurun kendisini en çok hissettireceği yer dış ticaret rejimi ve dış
ticaret, ithalat, ihracat ve diğer döviz getirici faaliyetler, döviz götürücü
faaliyetler. İhracatımız ile ithalatımız var. Ekonomiyle ilgili 5-6 bakanımız
varken mesela, tek bir ayın ihracatında küçük bir yüzde artış veya mevsimsel
hâle göre bir ihracat artışı olduğu zaman bakan seviyesindeki arkadaşlarımız
yeri göğü inletiyorlardı “İhracatta dünyanın 1’incisi olduk, Çin’i geçtik,
Maçin’i geçtik.” Mars’ta bir şey varsa mesela “Onu da geçtik.” falan diye…
Kars’ta bir laf var, bugünlerde de bu kaz muhabbeti vardır: “Kazın cücüğü güzün
sayılır.” diye. (İYİ PARTİ sıralarından alkışlar) Yani kaz, bahar da geldi, o
zaman “Kazın kaç tane cücüğü var?” “Bu kadar.” dersiniz ama süreç içerisinde
bir kısmını yel alır, bir kısmını sel alır, bir kısmını tilki kapar, bir
kısmını komşu bahçelerdeki çocuklar çalar. O yüzden, kazın cücüğü güzün
sayılır. Yani “Bir aylık ihracatı böyle ettik, Çin’i geçtik. Öbür aylık
ithalatı böyle ettik, Maçin’i geçtik.” Yok. Güz ne zaman oldu? Güz, şimdi,
bugün yani on yedi tam yıl AK PARTİ iktidarı. On yedi tam yılı tamamladık, güz
geldi -zaten güz mevsimindeyiz- şimdi kazın cücüğünü sayalım. 
İhracatımız ile ithalatımızın arasındaki fark 1 trilyon
50 milyar dolar. Ya, hafazanallah yani değil mi? Dış ticaret açığımız 1 trilyon
50 milyar dolar. Peki, ihracatımız ne kadarmış? 2 trilyon 100. İthalatımız ne
kadarmış? 3 trilyon 100, aradaki fark 1 trilyon. Dış ticaret açığı, ihracatının
tam yarısı kadar olan dünyada medeni tek bir tane ülke yoktur yani
gayrimedenisi de yoktur da yani biz bir onu oradan alalım. (CHP ve İYİ PARTİ
sıralarından alkışlar) Bir daha arz ediyorum -not karıştı, dolayısıyla Osman
Bey’in yüzünden oldu o- on yedi yılda Türk ekonomisi 1 trilyon 50 milyar dolar
dış ticaret açığı verdi. Bu açık, toplam ihracatımızın tam yarısıdır. Yani işte
o kur düşükken yediğimiz hurmalar şimdi güz geldi -2019’un güzünde- yavaş yavaş
tırmalayarak çıkmaya başladı. (CHP sıralarından alkışlar) Şimdi, bu dış ticaret
açığının bizi getireceği yer, adına cari işlemler dediğimiz rakamdır. Bu cari
işlemler yani mal ihracatı, ithalatının dışında döviz kazandırıcı
faaliyetlerimiz var, döviz harcamalarımız var, onların tamamı da bu işin içine
dâhil edildiğinde cari işlemler açığı ortaya çıktı; 575 milyar dolar. Bir daha
arz ediyorum: 575 milyar dolar. Bu şu demek: Hiçbir şekilde bizim olmayan bir
parayı harcamamız demek. 575 milyar doları, on yedi senede bizim olmayan bir parayı
harcadık. Yani elin parasıyla düğün yapmış olduk değil mi, el parasıyla düğün
yapıyoruz. Şimdi, bunu bize kara kaşımız, kara gözümüz nedeniyle yapmadılar,
işte karşılığında borç verdiler. Şimdi, bu borca bakalım, bizi yavaş yavaş asıl
konuya doğru getiriyor. 
Türkiye’nin
-elbette bütün dünyanın borcu var, harcı var, borç alır, yıllar itibarıyla
alır, derler, toplar- 2002 yılında bir dış borcu var. Yani bu, Türkiye’nin
2002’de dış borcu demek, aynı zamanda şu demek: Cumhuriyet, 2002’de tam 80
yaşında bir rejimdir. Cumhuriyetin seksen senede toplam birikimli dış borcu
yani 2002’de, Türkiye sathında, adına iktisadi kıymet diyebileceğimiz ne kadar
kıymet var ise -fabrikalar, yollar, hanlar, hamamlar vesaire- bütün bunları
elde edebilmek için yaptığımız toplam dış borç. Bu rakam 131 milyar dolar.
Bunun -bir kısmı- 44’ü özel, 87’si kamu olmak üzere neticede 131 milyar
dolarlık bir dış borcumuz var. Şimdi, bu rakamın bugünkü hâli 447 milyar dolar.
Fark yani sadece on yedi yılda yapılan, rakam ne? 316 milyar dolar. Şimdi bir
daha ben söyleyeyim: Seksen yılda Türkiye sathındaki bütün iktisadi kıymetlerin
karşılığı mahiyetinde olan dış borç 131 milyar dolar, on yedi yıl içerisinde
yapılmış olan dış borç 316 milyar dolar; bu çok fazla ve karşılığı yok. Buna
ilaveten bir de şunu eklememiz lazımdır: 70 milyar dolar da özelleştirme
yaptık. Bu ne demek? Ya başlangıçtaki 131’den düşmemiz lazım doğru düzgün bir
mukayese yapabilmek için, oradan düşmezsek bu 316’ya eklememiz lazım. Biz
316’ya ekleyelim, bu daha hafifletir konuyu. Demek ki 131 milyar dolar dış
borca eklenen rakamı söylüyorum, ulaştığı noktayı söylemiyorum: Eklenen, rakam
386 milyar dolar. Bu, iyi bir şey değil değerli arkadaşlar, değerli
milletvekilleri. Bütün bunları da ben -yani daha sonra söyleyecektim ama burada
da söyleyelim, ne olur ne olmaz, notlar yine karışabilir- sadece böyle bir
geçmişin muhasebesini yapmak tarzında değil, o amaçla değil, üzerinde
oturduğumuz zemin ne tür bir zemindir, bu zeminin üstünde artık ne tür hareket
etmemiz lazım gelir, o amaçla arz ediyorum. 
Şimdi,
bu borçlar oldu, dış ticaret açığı oldu, cari işlemler açığı oldu, borçlar
aldık, borçları ödedik, iyi, güzel; şimdi geldik bunun bedelini ödemeye; bedeli
faiz. Dış borca on yedi yılda ödediğimiz faiz rakamı 173 milyar dolar, tekraren
arz ediyorum, dış borca ödediğimiz faiz 173 milyar dolar. Bu çok, çoktan çok
daha doğrusu yani. İşte, o başta hurma vesaire falan dediğimiz işlerin bizi
getirdiği nokta bu. 
Buradan
bir de kamu sektörüne bakmak istiyorum, sadece kamuya, özel sektörü hiç dâhil
etmemek üzere arz etmek istiyorum. O da şu: Bu süreç içerisinde, sadece kamunun
dış ve iç borç ödemesi 460 milyar dolar. Bunun 80’i dış, 380’i iç olmak üzere
460 milyar dolar. Bu, çok olağanüstü bir rakam. Yani Türkiye tarihinin
geçmişinde, evveliyatında, Selçuklu’sunda, Köktürk’ünde, hiçbirinde buna
benzeyen bir şey bulabilmek söz konusu değil. İnşallah, bundan sonra da hiçbir
hâl ve şartta bizim böyle bir ekonomi durumumuz olmaz. 463 milyar dolar, ya,
460…
Değerli
arkadaşlar, biz bir Atatürk Barajı Projesi yaptık, iyi bir projedir, ben Devlet
Planlama Teşkilatında uzmanken onun hazırlıklarında da bulundum. 1992 yılında
açıldı Atatürk Barajı, açılışında da Devlet Planlama Teşkilatı Müsteşarı olarak
bulundum. Elbette dünya güzeli projelerimizden bir tanesi. Yirmi yedi sene
geçti, Atatürk Barajı’na biz 4 milyar dolar verdik. Demek ki bu faizi 4 milyar
dolara bölsek -bir gösterge için söylüyorum- 115 tane Atatürk Barajı yapar.
Devletin ödediği faiz 115 tane Atatürk Barajı yapar. Elbette sıfırlama söz konusu
olmaz. Allah sizi inandırsın, daha düzgün bir ekonomi yönetimi aynı sonuçlara
ulaşacak tarzda çalışmış olsa bu 115 Atatürk Barajı’nın sayısı yani 460 milyar
dolarlık rakam en az yarısına iner, bu da -115’in 50’si olsun- yani 50 tane
Atatürk Barajı eder. Yani bir Atatürk Barajı şu demek arkadaşlar; ben hafızalarınızı
da tazelemek sadedinde söyleyeyim: Maliyeti 4 milyar dolar, arkasında
biriktirdiği suyla her yıl 10 milyon dönüm arazi suluyor, 10 milyon dönüm;
yirmi yedi yılda elde ettiğimiz elektrik enerjisi 250 milyar kilovatsaat, 250
milyar kilovatsaat. Bütün bunun karşılığında elde ettiğimiz rakam 25 milyar
dolar yani 4 milyar dolar harcadık, yirmi yedi yılda 6 katı bir rakamı bize
getiri olarak getirdi. Proje dediğiniz budur, değil mi? Şimdi, bu on yedi
yılda, Allah rızası için bir tane böyle bir şey göstermek mümkün mü? Değil.
(CHP ve İYİ PARTİ sıralarından alkışlar) 
Şimdi,
bu faiz işinin farkına Sayın Cumhurbaşkanımızın 2015 yılı seçimlerinden önce
uyandığı kanaatindeyim ben çünkü 2015 seçimlerinden önce, Merkez Bankası
Başkanı, ekonomik işlerden sorumlu Başbakan Yardımcımız, muhtemelen Maliye
Bakanımızdan, onlardan müteşekkil bir heyetten köşkte, Külliye’de bir brifing
aldı, faiz brifingi aldı. Ben bunu şöyle yorumladım: Demek ki meselenin canının
bu olduğunun farkına varılmış fakat meselenin canı bu olmakla beraber asıl
odaklanılması gereken yer, Merkez Bankası faizleriyle mi yaklaşmaktır meseleye,
başka alanlarda mı yaklaşmaktır; bu, ayrı bir şey. Ama demek ki faizin önemi,
en yüksek katta yeteri kadar algılanmış olarak yorumladım 2015 yılında. Şimdi,
buraya kadar…
Şimdi,
değerli milletvekilleri, biraz bu faiz filan vesaire yani benim çalışırken de
canımı acıtıyor, burada size arz ederken de konuşurken de canımı acıtıyor;
Allah bilir, sizin de canınız bir yerlerde acımış olabilir. 
Bu
hadiseyi biraz yumuşatmak için küçük bir fıkra anlatmak istiyorum. 1990’lar…
Hâliyle, fıkranın taraflarından birisi Amerikalı olur; Amerikalı, zengin
birisi. 4 motorlu bir jetle bizim buralarda da dolaşıyor, altımızdaki Orta Doğu
coğrafyasında da dolaşıyor, Arap Yarımadası’nda da dolaşıyor. Diyelim ki Yemen
civarında bir yerde olmuş olsun; 4 motordan 1’i istop ediyor. Kuleyi arıyor,
kuleyi aradı: “Selamünaleyküm ey kule!” “Aleyna ve aleykümselam ey yankee!”
Muhabbet güzel, böyle yürüyor. Diyor ki: “Ya kule, benim 4 motorlu bir jetim
var; 1 motor istop etti. Ben bu işlerde huzursuz olurum. Mümkün olan en uygun,
en yakın havaalanına beni indir.” Kuleden cevap: “Sen merak etme, keyfine bak.”
Bunun İngilizcesi “Don’t worry, be happy.” Bob Marley diye melez bir şarkıcı
var 1990’larda; bu “Don’t worry, be happy” onun şarkısıdır, bütün dünyayı kasıp
kavuran bir şarkı. Amerikalının çok hoşuna gidiyor “Ya, biz Orta Doğu’daki bu
insanları küçümsüyoruz. Bak, adam hem teknolojiyi en son hâliyle kullanıyor;
kuleyi yönetiyor, uçakları yönetiyor, hava trafiğini yönetiyor hem de bizim Bob
Marley’in şarkısı ta buralara kadar gelmiş, adam bir de bunu biliyor.” Yani bu
çok hoşuna gidiyor. Neyse, bir müddet daha gitti, 2’nci motor istop etti; aynı
mükâleme. 3’üncü motor istop etti; aynı mükâleme. 4’üncü motor da istop etti;
kuleyi canhıraş tekrar aradı: “Ey kule, selamünaleyküm.” “Aleykümselam.”
“4’üncü motor da istop etti, beni acele yere indir.” Kuleden cevap, “Don’t
worry” bölümü tamam: “Merak etme…” Fakat burada “be happy” yok, onun yerine
başka bir laf var: “Repeat after me…” yani “Ben ne dersem onu tekrar et.”
“Olur.” “Eşhedü en la ilahe illallah…” (CHP ve İYİ PARTİ sıralarından alkışlar)

MUHAMMET
EMİN AKBAŞOĞLU (Çankırı) – Sonuç, öncülüne göre değişiyor Sayın Başkan. Sonuç,
öncüllerine göre değişiyor. 
İLHAN
KESİCİ (Devamla) – Evet. 
Şimdi,
eninde sonunda bu işlerin, 4’üncü motorun da sıkıntıya gireceği böyle bir
vadiden Allah korusun bizi. (CHP sıralarından alkışlar) 
Şimdi,
değerli milletvekilleri; işsizlik bu 21’inci yüzyılın en önemli meselesi. Biz,
şimdiye kadar ekonomi politikalarında -ben dâhil- bu işe gereken ehemmiyeti
vermiş sayılmayabiliriz, sayılmayız. Yani bizim önceliklerimiz başka öncelikler
idi ama işsizlik, şimdi 21’inci yüzyılda bütün önceliklerin başında. 21’inci
yüzyılın bu ekonomi politikalarıyla ilgili sadece bir satır, bir cümle edip bu
vadiden tekrar çıkmak istiyorum. 21’inci yüzyıl; dış politikanın tamamı dış
ekonomik ilişkilerdir. Yani zaten bütün tarih belki de dış ekonomik
ilişkilerdir. Biz onu, böyle bakmayı çok bilmeyiz. 21’inci yüzyıl
milliyetçiliği de ekonomik milliyetçiliktir. Yani 21’inci yüzyılda bütün
yapılacak milliyetçilik de ekonomiye odaklanmak durumundadır, böyle bakıyoruz. 
Şimdi,
işsizlik bunun, ekonomi politikalarının en uç noktası, ucu. Yani bir yığın iş
yapacağız; sonuçta imal etmemiz gereken şey, istihdam. Amerikan ekolü… Evet,
takdim tehir olsun, olabilir. Şimdi, istihdam… 
BÜLENT
TÜFENKCİ (Malatya) – Sen de hep 90’lı yılların fıkralarını anlatıyorsun.
İLHAN
KESİCİ (Devamla) – Bu 2002’ye gelindiğinde -bir rakam- işsiz stoku devraldı AK
PARTİ; 2 milyon 650 bin. 2002’deki bu rakam, değerli milletvekilleri, normal
bir yıl rakamı değil. Sebebi şu: Önünde, üç dört sene önce 1994 ekonomik krizi
var, daha sonra 1999 depremi var, millî gelir yüzde 3,5 daraldı, daha sonra
2001 yılı ekonomik krizi var, millî gelir yüzde 6 daraldı. Yani son dört beş
yıl içerisinde neredeyse ekonomi yüzde 15 civarında daraldı. Bütün bunların
ucu, işsizlik olarak ortaya çıktı. Ve o rakam, bu rakam; normal herhangi bir
yıl rakamının çok üstünde bir rakamdır; 2,650. Tamam, aradan on yedi sene
geçti. Deminki aldığımız bütün borçları harçları kullandık yani AK PARTİ
ekonomi yönetimi kullandı. Allahualem, ne olması icap eder? Bu 2,650 aşağı
doğru iniyor olabilir, değil mi? Olabilir veya yerinde sayıyor olabilir; ona
dahi razıyız, şükürler olsun. Bu rakamın şimdi ulaştığı rakam 4,600. Şimdi,
bunu büyümsediler. “4,600 değil; 4,556.” diye ben bir yerde kullandım. Bir
Ekonomi Bakanımız -biraz da endirekt cevabi mahiyette- “Ya 4,600 nereden çıktı,
bunun essahı 4,556’dır.” filan dedi. 4,600… Aslında bu bile bizim meramımızı
göstermez, içinde bulunduğumuz hâli göstermez. Bu, kayıtlı, müracaat etmiş,
işsizliğini takip eden, iş arıyor olduğunu takip eden. Bunun çok daha önemli
alt bölümü veya özü genç işsizlerin işsizliği, gençlerin işsizliği. 
Şimdi,
bizim en büyük varlığımız, istikbale ait, geleceğimize ait en büyük varlığımız,
en büyük insan sermayesi diyebileceğimiz toplum dilimi gençlerimiz. Yani 15 yaş
ile… Genç tanımı odur; 15 ile 29 yaş arasındaki grup. Bunun nüfusu 11-12
milyon; 11,5-12 milyon. 11,600 görünüyor; tamam. Bunun içerisinde bir 3,5
milyon var ki ne iş arıyorlar ne de herhangi bir okula gidiyorlar; eğitimde
değiller, işte değiller. Bunun kayıtlı hâli, bu kadar; 3,5 milyon olarak
görünmüyor ama kayıtlı hâlde görünmemesinin de sebebi, Allah bilir, devlete
olan güvenlerinin azalmış olması, bu kurumlara da olan güvenlerinin azalmış
olması. Bu 3,5 milyonun 600 küsur bini üniversite mezunu, yüksekokul mezunu;
600 küsur bini lise mezunu; 650 küsur bini teknik lise mezunu; ya 2 milyon.
Anneler babalar, yememişler yedirmişler, içmemişler içirmişler, giymemişler
giydirmişler, gezmemişler gezdirmişler; bu insanları, bu 2 milyon genci, lise
mezunu, teknik lise mezunu, üniversite mezunu hâline getirmişler ama bu
insanlara iş veremiyoruz.
Şimdi,
bu, şu demek: Bir ev için en sıkıntılı hâl, hepimizin… Yani aslında AK PARTİ’li
milletvekili arkadaşlarımızın bunu hepimizden çok iyi biliyor olduklarını
düşünüyorum ben; sebebi, bize, muhalefet partilerine iş talebiyle ilgili gelen
talep 1 ise AK PARTİ’li arkadaşlarımıza gelen talep en az 10’dur herhâlde yani
iktidar partisi olmaları hasebiyle, olmaları münasebetiyle. 
Bu
gençlerimizin işsizliği aynı zamanda şu demek: Bu gençlerin hayallerini
öldürüyoruz, yani hayal bırakmıyoruz. Üniversiteyi bitirmiş olan, liseyi
bitirmiş olan genç hayal ediyordu; işe girecek, işinde yükselecek, tayin
olacak, terfi olacak, yurt dışına gidecek, işte, ailesine ve Türkiye’ye çok
daha büyük hizmetler yapacak, evlenecek barklanacak, yurt yuva sahibi olacak
vesaire... Bütün bu hayallerin hiçbirini artık hayal edemez hâle geliyorlar,
onların hayallerini öldürmüş oluyoruz. İkinci bölümü: Toplum kendi geleceğini
çürütmüş oluyor. Kendi geleceğimiz bu gençler bizim, 15-29 yaş grubundaki
gençler; kendi geleceğimizi çürütmüş oluyoruz. 
Bu
bakımdan burada müthiş bir israf var. Bu israf, insan sermayesi, insan
israfıdır. Hepimiz daha çok böyle… Filan makamda, mevkide uçaklar var; israf.
Falan makamda, mevkide otomobiller var, makam arabaları var; israf. Doğrudur da
yani ben de bu israf bölümüne elbette katılıyorum ama… Bu, havaalanlarında
görüyoruz, belediye başkanlarımızın kuşe kâğıtlara bastırdığı, böyle tuğla
büyüklüğünde, kendisini öven, belediye başkanlığı hizmetlerini öven dergiler
var -nefret ediyorum onları görünce- falan; bunların tamamı israf ama bu
israfların en büyüğü, bu gençlerin işsizlik israfı. (CHP sıralarından alkışlar)
Bunun yerine bir şey koymamız da söz konusu değil. 
Şimdi,
bu yani yüksek katlarımızda, devlet yüksek katlarımızda bazen bununla ilgili
-ben mugalata diyorum- mugalata da dolaşıyor. Nedir o? “Ya, bu işsizlik böyle
ama malum, teknoloji çok gelişti, fabrikalarda artık insanlar neredeyse
çalışmaz hâle geldi. Bu teknoloji ve robot endüstrisi -işte, birazcık daha
bilimsel konuşmak istiyorsa- 4’üncü Sanayi Devrimi falan, 4’üncü Endüstri
Devrimi bunu böyle getirdi.” İlk nazarda insanın kulağına da hoş geliyor, “Ya
doğruluk payı da olabilir.” deniyor, değil mi? Ben de önce böyle doğruluğuna
inandım, sonra baktım; ya, bu, dünyanın en ileri teknolojilerini kullanan ülke
kim? Amerika. Dünyada fabrikalarında en çok robot istihdam eden ülke kim? O da
Amerika. Hatta fabrikalarda robotları istihdam etmiyorlar, robotları işçi
olarak çalıştırmıyorlar, fabrikaları robotlarla yönetiyorlar yani fabrikaların
yönetimi de robotlarda. Tamam, o zaman işsizliğin diz boyu olmuş olması icap
etmez mi Amerika’da? Eder. Hâlbuki, en son işsizlik rakamı ne? Bundan on beş
gün öncesi itibarıyla, Amerika’nın işsizlik rakamı son kırk dokuz yılın en
düşük rakamı. 
Şimdi,
başında bin türlü bela olan bir Amerika Başkanı var, değil mi, Sayın Başkan
Trump. Trump, işte, azil işleriyle filan da boğuşuyor, uğraşıyor. Amma, Allah
sizi inandırsın, yüzde yüze yakın katiyetle söylüyorum ki Trump hiçbir şekilde
azle filan uğramayacak. Sebebi, işte, bu, Amerika’da son kırk dokuz yıldaki
işsizlik seviyesinin en düşük seviyede olmuş olması. Bu bakımdan, devletimizi
yöneten arkadaşlarımızın yani “Teknolojinin getirdiği özellikler dolayısıyla
işsizlikle uğraşmakta sıkıntımız oldu, o bakımdan bizi mazur görün.” dememeleri
doğrudur. Eğer derlerse yine o “kişi başına düşen millî gelirin 3 katına
artırılması” gibi, önce kendilerini, sonra da bizi kandırmaya teşebbüs etmiş
olurlar. 
Demin
arkadaşımız “İşsizlikle ilgili bir söz var mı?” filan dedi, ben de dedim “Var.”
Ona da Bayburt’tan, bu sefer Bayburt’tan gelsin laf. Şimdi, Bayburtlu işsiz.
Çok daralır yani insanlar, evde otursan oturamazsın, çarşıya çıksan çıkamazsın
filan. Bayburtlu, bir arkadaşıyla dertleşiyor: “Ya çarşıya çıkırem, darlanirem;
eve dönirem, evde de horlanirem.” Yani çarşıya gidiyor daralıyor adam, kahvede
mi otursun, ne yapacağı da belli değil, oturamıyor; eve geliyor, hanımdan azar
işitiyor, hanım tarafından horlanıyor. O yüzden, evlerin huzuru, saadeti;
toplumun huzuru, saadeti...
Yani
burada bizim grup da -Allah bilir- konferans dinler gibi dinliyor, arada bir
çepik çalsalar olur yani. (CHP sıralarından alkışlar) 
BÜLENT
TÜFENKCİ (Malatya) – 90’lı yılların fıkralarını anlattığın için grup da
anlayamıyor; AK PARTİ dönemini anlat.
İLHAN
KESİCİ (Devamla) – Doğru.
Şimdi,
değerli milletvekilleri, mesela, bu işleri ilk defa ben mi söylüyorum? Bu işler
hiç mi söylenmedi? 2007 yılında, 14 Aralık 2007’de -bugün itibarıyla tam bir
hafta önce- ben yine bu kürsüdeyim, 2007’nin, en şaşaalı, en parlak dönemi
olarak kabul edilen ekonomi yönetimini yine eleştiriyorum. Aşağı yukarı,
2007’ye kadar olan rakamları ele alırsak, bugünkü söylediklerimin tıpatıp
aynısıdır çünkü yanlışlık, tam anlamıyla, böyle, bir format atılmış gibi
geliyor. 
Ben
söyledim, başka söyleyen yok mu, başka akıllı? Var, IMF. IMF, 2007 yılında...
AK PARTİ’nin çok anti IMF’ciliği filan vardır ama şimdi, IMF’yle son ikraz, son
borçlanma 2005 yılında yapılmıştır, AK PARTİ’nin 3’üncü yılı döneminde,
kapsadığı alan 2008’e kadar yani 2005-2008 döneminde. 
IMF,
her yıl -bizim de üyeliğimiz, ortaklığımız münasebetiyle- gelir, her ülkede
çalışır, sonra da rapor hazırlar: Türkiye Raporu. Şimdi, bunu da arkadaşlarımız...
Benim konuşmam, bir daha söylüyorum, 14/12/2007’de; Meclis zabıtlarında da var,
“ilhankesici.org” diye benim bir internet sitem var, orada da var;
ilgilenenler, meraklananlar buralara müracaat edebilirler. 
Öbürü
de IMF’nin 7 Kasım 2007 tarihli Türkiye Raporu. 7 Kasım 2007 tarihli Türkiye
Raporu’nda IMF diyor ki... Çeşitli ülkelerle ilgili kırılganlık göstergeleri
icat etmiş, 5-6 tane parametre var, 6-7 tane ülke var. Bunların içerisinde 2007
ekonomisi itibarıyla en kırılgan ülkenin adı Türkiye. Bu, 2007’de. Yani bütün
dünyanın AK PARTİ ekonomi politikalarını alkışladığı, çepik çaldığı diye
bildiğimiz, inandığımız, gördüğümüz, medyalarda şey yaptığımız şey; IMF raporu
da böyle diyordu. Bunu niye arz etmiş oldum? Bunu şunun için arz etmiş oldum ki
biraz daha akıllanmamız icap eder. Yani bu eleştirilerden, ister IMF tarzı,
kaynaklı uluslararası organizasyonlar olsun ister hakiki anlamda yerli ve millî
-İlhan Kesici gibi, işte başka arkadaşlarımız gibi- kaynaklar olsun, bunların
söylediklerine kulak vermek lazımdır, yoksa çok daha sıkıntılı bir hâle
geliriz. 
Şimdi,
buradaki arkadaşımız söyledi “1990’lı yıllara gidiyoruz, AK PARTİ dönemine
doğru gelelim.” diye. Tam AK PARTİ dönemine geldim, 2019, içinde bulunduğumuz
yıl. 
Sen
de dinle. 
BÜLENT
TÜFENKCİ (Malatya) – Fıkralar öyle dedim. 
İLHAN
KESİCİ (Devamla) – 2019 yılı bütçesi yani içindeyiz, daha henüz çıkmadı, bu
bütçe. Bu bütçeye bakarken 3 tane parametreye baktım ben.
Bir:
Bütçenin açığı neydi, ne oldu? Öyle bakılır. Bütçenin açığı 80 milyar liraymış.
Neyle gerçekleşti? 125; yüzde 50 fazla. Bu, çok fazla bir artış. Kaldı ki bu,
125 sayılmaz. Merkez Bankası Başkanı arkadaşımız da var. Plan ve Bütçe
Komisyonunda hem bizim arkadaşlarımız hem de muhalefete mensup arkadaşlarımız
-ben de katıldım toplantıların bir bölümüne- orada çokça ifade ettiler, bu
Merkez Bankası yedek akçesinin gelir irat edilmesiyle ilgili husus. Orada
40-45; galiba 45’in 40’ı, 41’i civarında bir rakam, efendim, gelir irat edildi
bütçeye. Demek ki onu da koyarsanız bu rakam, yani 2019 yılının, bu senenin
bütçesinin açığı, 80 yerine oldu 160 küsur; 2 katı. Bu ne demek? Ne bütçe var
ne bütçe disiplini var; hiç bir şey yapmasanız zaten anca böyle gider yani.
(CHP ve İYİ PARTİ sıralarından alkışlar) 
İkinci
açık; cari işlemler açığı. Türkiye’de bu on yedi yılda, deminki söylediğimiz
rakamı bölersek, 30-32 milyar dolar her yıl cari işlemler açığı veren bir
ekonomimiz var. 2019’da da buna benzeyen bir rakam koymuşlar, 26 milyar dolar;
iyi. Gerçekleşme, artı 1 milyar dolar. Yani bütün tarihimizde, bütün
tarihimizde demeyelim de -1999-2000’de var, 2002’de var- son yirmi yılda
diyelim, ilk defa cari işlem fazlası veriyoruz. Hepimizin candan alkışlaması,
tebrik etmesi icap eder ilk nazarda. Ben de o hissiyat içerisindeyim yani, bir
alkışlayayım falan diye. Fakat sonra, dibine doğru bir eşeleyelim değil mi yani
“Nasıl oldu bu, birden nasıl 1 milyar dolar fazlalık vermeye başladık?” diye.
İlk baktığım kalem ihracat kalemi, herhâlde ihracatımız kayda değer bir
nispette artmıştır. Allah Allah, ihracatımız azalmış, 10 milyar dolar. E,
ihracat artmadıysa nereden olacak yani, başka bir kalemden mi arttı? Başka
kalem de yok. E, ithalatımıza bakalım. Hah, rakamı yakaladık; ithalatımız 43
milyar dolar azalmış. Bu iyi mi, kötü mü? İyiyse, baştan o hedefi öyle koymak
lazım. Sonra kalemlerine baktım, lüks tüketim malları -işte bu 4x4’ler, 4
çekerli otomobiller, cipler, İstanbul’da o ilk dönemde yani kur sabitken,
herhangi bir hareketliliği yokken en ucuz ithalatla falan elde edilmiş olan
şeyler- eğer bunlar ihracat kaleminden düştüyse buna da şükürler olsun, bu da
iyidir. Hayır, 2019 yılı ithalat kalemlerini arkadaşlarımız takip ederlerse,
burada 43 milyar dolar olarak düşen kalemin adı “makine teçhizat alımları”.
“Makine teçhizat alımları” demek sanayi yatırımı demek, imalat sanayisi demek.
Yani biz bir cari işlem fazlası vermiş oluyoruz ama en kötü yerinden, kanatarak
vermiş oluyoruz. Bunu da arkadaşların huzuruna getirmek istedim. 
Üçüncü
şey büyüme, büyüme hedefi. Yüzde 2,3. Ya, bu 2,3 ne? Cumhuriyet Dönemi’nde
1923-2019 -ister 2002’yi alın ister 2019’u alın, aynı rakam- ortalama büyüme
hızı 4,7; içinde 1929 buhranı var, İkinci Dünya Savaşı var beş sene, daha
sonraki dönemlerde ihtilaller var -1960, 1970, 1980, Kıbrıs vesaire- bir yığın
iş var; ortalama büyüme hızı 4,7. Yani içinde bulunduğumuz yıl, bütün
cumhuriyet tarihinin ortalama hızının yarısını hedef olarak aldık kendimize;
vahim bir şey. 
Peki,
2,3’ü aldık da gerçekleştirdik mi? Hatırlayın, birinci çeyrek, 1’inci üç ay
eksi, 2’nci üç ay eksi, 3’üncü üç ay 0,9 oldu; zorlamalı bir rakamdır ama 0,9
oldu. Bu 0,9’a neredeyse bayramlar ve mitingler yaptık yani ilgili bakanlarımız
A memleketine gitti, B memleketine gitti, mitinglerle karşılanır gibi oldu;
işte, orada çok iddiayla söylendi ki: “Üçüncü çeyrek artık artı oldu.” filan...
Dördüncü çeyrek gelecek. Ne olacak yani? Hasılıkelam ne burada? Hasılıkelam,
işte, 2019 yılının tamamı muhtemelen 0,5 büyümüş olacak, buna bayram ediyoruz.
Ya, Allah’tan korkmak lazımdır, öyle değil mi? Yani şu kadar bütçe harcıyoruz,
bu kadar para harcıyoruz, bu kadar bilmem ne harcıyoruz; bütün bu faaliyetlerin
tamamı yüzde sıfır büyüme elde etmek için mi yani? 
Şimdi,
rahmetli anamın güzel bir lafı var buna benzeyen hâllerde; hem rahmetle anmış
olayım hem onu da arkadaşlarımıza intikal ettirmiş olayım, arz etmiş olayım:
“Kuru çula oturduk.” denir bu tür durumlarda yani sıfıra sıfır, elde var sıfır.
Ne yaptık? Kuru çula oturduk kaldık, kuru çulun üstünde kaldık yani, değil mi?
Sıfır büyüme o demek. Zaten o lafların başında bir yerinde söylemiştik o yüzde
5,3’lük büyüme bir essah büyüme midir, vasıflı bir büyüme midir değil midir?
İşte, sonuçları buradan belli oluyor. 
Şimdi,
deminki notların karışmasında bir… Bütçe, 2020. Bugünü de bıraktım, şimdi
yarına geldim artık. Yarından sonra, bu yarını da arz ettikten sonra
huzurlarınızdan herhâlde ayrılacağım. Yarınımız, 2020 yarınımız bir hafta on
gün sonrasından itibaren, bir de geleceğimiz. Fakat bu “geleceğimiz” dediğimiz
zaman şimdi laf biraz garip kaçabilir filan; o yüzden “geleceğimiz” bölümünü
çıkarayım, ya “istikbalimiz” diyeyim ya “yarınımız” diyeyim, orada kalayım ben.
(CHP sıralarından alkışlar) 
Bu
2020 yılında başka bir faktöre dikkatinizi çekmek istiyorum, o da şu:
Devletimizin gelirleri var bütün bu harcamaları yapmak için. Bu gelir kaleminde
hem maliyecileri hem bu ekonomiyle ilgilenen insanları -beni dâhil- böyle
usandıracak tarzda çetrefil kalemler var. Başında yazar “Devlet gelirleri.”
Tamam. Altında bir sütun “Vergiler.” Tamam. Onun altında başka bir alt başlık
“Gelir ve kazanç üzerinden alınan vergiler.” Tamam. Onun altında başka bir alt
başlık “Gelir vergisi.” Ha, yakaladım. Şimdi, bu gelir vergisi dediğimiz şey
şu: Bizim serbest meslek mensuplarımız var, serbest meslek işi yapan
arkadaşlarımız var; mühendislerimiz, doktorlarımız, avukatlarımız, başka
serbest meslek erbabı. Bunların tabi olduğu vergi mükellefliğine beyana dayalı
mükellefler, beyannameli mükellefler diyoruz. Sayıları 2 milyon civarındadır. 
Şimdi,
arkadaşlarımız bu bölüme -zaten çok dikkatli dinlediklerini görüyorum ben, çok
şükür ama- birazcık daha sanki konsantre olurlarsa çok iyi olur. Beyana dayalı
mükelleflerimizin, serbest meslek mensuplarının -vergilerinin rakamını
söylemeyeceğim- sayıları 2 milyon civarındadır. Biraz daha alt gelir grubu
-eskiden götürü usulle de diyorduk- basit usulle vergi mükellefi olan
vatandaşlarımız var. Bunların sayısı da 800 bin civarındadır. Bir de bana
benzeyen, maaşlı, ücretli gelirleri olan insanlar var. 3 milyon civarında
devlet memurumuz var; 14-15 milyon civarında da özel sektörde çalışanlarımız
var ücretli, maaşlı, asgari ücretliler dâhil olmak üzere. Bir de bunların
tamamından vergi alıyoruz biz. Bir de Hazine ve Maliye Bakanımızın da yine
Meclise sunuş konuşmasında Plan ve Bütçe Komisyonunda dağıttığı ve konuştuğu bir kitapçık var; bu. Şimdi, onun da 11’inci sayfasında
güzel şeyler var vergi dairelerinin nasıl güzelleştirileceğine dair. Hoş
kelimeler de var: “İnteraktif vergi danışmanlık hizmetlerini geliştireceğiz,
interaktif vergi dairelerini çoğaltacağız.” Böyle güzel laflar yani netice
itibarıyla. Bunları da yapalım. Bunlar için Maliye Bakanlığı ayrıca çok masraf
da ediyor yani bu insanlardan bu vergileri toplayabilmek için. Şimdi, hepsini
yaptık, bu insanlardan vergilerini topladık. Bunlar da ezayla cefayla -yani bu
beyannameleri doldurmak bir derttir, muhasebecilerle uğraşmak bir derttir,
götürüp vergini yatırmak bir derttir vesaire- bütün bu dertlere de katlandık,
yatırdık; bir rakam etti bu rakam, bir torba. 
Bunun
karşılığında… Bu kitap, 2020 Yılı Cumhurbaşkanlığı Programı. Bu kitabın 60
küsuruncu sayfasında böyle bir tablo var; bütçe. Benim de, tabii, üstünde…
Karmakarışık olmuştur, arkadaşlar görmeyebilir. Burada bir faiz kalemi var. O
faiz kalemi -şimdi öbür, eski faizi bıraktım bir kenara, yenisine geldim- 138
milyar 940 milyon yani 139 milyar lira. Bu bütçede, 2020 yılı bütçesinde faiz
kalemi 139 milyar lira. Bu, demin saydığım 20 milyon insandan; 3 milyon devlet
memurundan, 14-15 milyon ücretli çalışan insanların maaşlarından yapılan
kesintiler, 2 milyon serbest meslek, 800 bin basit usulle vergi mükellefi olan
arkadaşlarımızdan topladığımız rakam, vergi bunun altında. Şimdi yeni vergiler
de getiriyoruz; bu, kıymetli konutlar, değerli konutlar vesaire… Benim elbette
öyle bir konutum yok, İstanbul’da kirada oturuyoruz; Ankara’da da TOKİ
evlerinde, aldığımız, İncek’teki bir TOKİ evinde oturuyoruz. Beni doğrudan
ilgilendiren bir tarafı yok ama bu bilgiyi niye arz etmiş oldum? Burada büyük
bir delik var. Nasıl -uzay bilimleriyle ilgilenen arkadaşlarımız söylüyor- kara delik etrafında ne
görürse yutuyor; sağından solundan, yanından yöresinden geçen bütün gezegenleri
yani güneş sistemi gibi sistemler dâhil, o çaptaki bütün sistemleri böyle “hüp”
diye vantuzluyor, yutuyor. E, şimdi bu hazinenin dibi delik. (CHP sıralarından
alkışlar) Yani bu nereden geldi? Bu, elbette, bugünün meselesi değil; asıl
vurgulamak istediğim hususlardan biri de o yani 2020’nin, 2019’un da meselesi
değil, ta 2003 yılından itibaren gelen hadise.
Şimdi,
burada, Sayın Genel Başkanımız Kemal Kılıçdaroğlu bir münasebetle bu faizlerle
ilgili bir rakam söyledi. Benim de AK PARTİ’de tanığım çok çeşitli arkadaşım,
birden, ilk nazarda çok itiraz ettiler. Sayın Genel Başkan, yine bu bütçedeki
rakamı söylemek üzere- burada rakamı söylemedi sadece, o benim gibi anlatmadı-
dedi ki: “Devlet, her gün, her saat 2,6 milyon dolar faiz ödüyor.” Şimdi, bu
139 milyar lirayı üç yüz altmış beş güne bölelim ellerimizle, onu da yirmi dört
saate bölersek bulacağımız rakam aynen bu 2,6 milyon dolar. Onu da sonra dolara
çevirirsek -2019 yılının ortalama dolar kuru 6’dır- 6’ya bölersek bu rakam
çıkar.
Sayın
Başkan, bana çok mu vakit verirsiniz, az mı vakit verirsiniz? Ona göre kendimi
organize edeyim. Üç dakika buradan var, bir de verdiniz zaten, dört; olabilir,
evet. Onu birden çoğaltırsınız, biraz zam yapılabilir.
Şimdi,
değerli arkadaşlar, burada çözümle ilgili bir şey arz etmeden huzurlarınızdan
inmek istemiyorum. Çözüm şu: Yani bir kere, ben, bütün bu anlattığım şeyleri,
Allah bilir, belki de sadece şimdi kuracağım cümle için -altlık- anlatmış
oldum: Durum ciddidir. Yani Türk ekonomisinin içinde bulunduğu durum ciddidir.
Başka terminolojiler kullanan arkadaşlarımız var içeride, dışarıda. Ben “kriz”
kelimesini sevenlerden değilim, kullananlardan da değilim; ne şimdi ne başka
zamanlar. Ama onun yerine bir ciddiyet arz ediyorum. Bu durum ciddidir. Bir ara
bir deterjan reklamı vardı “beyazdan beyaz” diye, ben de ona benzeterek diyorum
ki: Bu, ciddiden de ciddidir. Yani devletimizi yönetenlerin bu meseleye böyle
bakmaları lazım.
İki:
Bu işlerde sihir yoktur, sihirbaz da yoktur. “Ya, en allamesini bulalım,
getirip oturtalım, bu işleri o halletsin.” Böyle bir şey de yoktur. Mesele, çok
ciddi bir şekilde bu işin de ele alınmasını icap ettiren bir hâldir. 
Şimdi,
bu “ciddiyet”in hemen yanında benim kendi kullandığım bir terminoloji var.
2001’in önünde kullandım bunu, 1994 krizinin önünde de kullandım bu tabiri.
Şimdi, bir hafta on gün sonra kışa gireceğiz, aslında mevsim olarak güya
kıştayız ama henüz girmedik, kışa gireceğiz. Her kıştan sonra bahar olmuyor,
bazen kıştan sonra kara kış geliyor. Ben 2001 ve 1994 öncesinde “kara kış”
tabirini kullandım. Şimdi, bundan endişe ediyorum, “kara kış” hafifime geliyor,
onun yerine literatürde bir İngilizce makalede yakaladığım bir laf var, “nükleer
kış.” Yani icaplarını yapmaz isek, içinde bulunduğumuz hâli küçümsersek,
üstesinden kolay gelebileceğimize inanırsak… 
İlgili
bakanlarımızın da bazen ifade ettiği bir laf var: “Kötüsü artık geride kaldı.”
Mesela cari işlemler 1 milyar dolar fazla mı verdi: “Yaşa, var ol! Artık kötü
günleri geride bıraktık, bundan sonra önümüz parlaktır -‘Geleceğimiz parlak!’
demeyelim ama- istikbalimiz parlaktır.” Veya yine, sıfır büyüme, 2018’in
dördüncü çeyreği -millî gelirde- eksi, 2019’un birinci çeyreği eksi, ikinci
çeyreği eksi ama üçüncü çeyrek artı, sıfır filan oldu, böyle “Hah, kötü günler
geride kaldı.”
(Mikrofon
otomatik cihaz tarafından kapatıldı) 
BAŞKAN
– Sayın Kesici, buyurun.
İLHAN
KESİCİ (Devamla) – Hayhay. Çok teşekkür ediyorum Sayın Başkan.
Bu
lafı da unutmak lazım. Yani sihir aramamak, sihirbaz aramamak, bu lafı “Kötü
günleri geride bıraktık artık, işi ona göre organize edelim.” hâlini de
bırakmak lazımdır. Ciddiyetle ama gerçekten, çok fazla ciddiyetle, çok ciddi
bir program hazırlamak lazımdır, çok ciddi. Biz bunun altında “kapsamlı” gibi
süslü laflar filan da kullanırız yani “kapsam”lı laflar, süslü, “kapsamlı
program”, “ciddi program” vesaire ama essahtan ciddi bir program hazırlamak
lazım.
Sayın
Cumhurbaşkanımız yaklaşık bir ay önce bir televizyon programında seçimlerin
Haziran 2023’te yapılacağını, normal zamanda yapılacağını söyledi. Milliyetçi
Hareket Partisi Genel Başkanı Sayın Devlet Bahçeli Bey de seçimlerin zamanında
yapılacağını söyledi. Bu iyi. Bu ne demek, niye “iyi” diyorum yani? Bu ne
demek? Önümüzde üç buçuk yıllık bir zaman dilimi var. Son altı ayını seçim
kampanyalarına bırakalım, üç yıllık bir zaman dilimi var. Bu hazırlanacak olan
program, plan üç yıllık bir program olsun, hakiki anlamda bunu kullanalım.
(Mikrofon
otomatik cihaz tarafından kapatıldı)
İLHAN
KESİCİ (Devamla) – Bir dakika daha lütfederseniz…
BAŞKAN
– Tabii, peki.
İLHAN
KESİCİ (Devamla) – Sağ olun.
Bu,
danışmanlık şirketleri filan da var. Hükûmetimizin veya yönetimimizin bunlardan
McKinsey ve benzeri firmalarla çalıştığını da arada bir okuyoruz, biliyorum
ben. Bunlar da iyidir. Ama şuna inanın ki en azından benim tanıdığım bir yığın
insan itibarıyla Türkiye’de, McKinsey uzmanlarının Türkiye bilgisinden çok daha
üstün vasıflı çok arkadaşlarımız var. (CHP, HDP ve İYİ PARTİ sıralarından
alkışlar) Bütün bunlar davet bekler. Yani bu arkadaşlarımız para istemezler,
pul istemezler, makam istemezler, mevki istemezler; istemiyorlar, ben biliyorum
yani istemediklerini. Ama bu insanlar memleketlerine hizmet etmek istiyorlar.
Bu büyük programın içerisinde bu arkadaşlarımızın da değerlendirilmesi lazım.
İnat etmekten yani “sadece kendi arkadaşlarımız” tarzında bir inattan vazgeçmek
lazım.
Eğer
bir otuz saniye verirseniz Sayın Başkan…
(Mikrofon
otomatik cihaz tarafından kapatıldı)
İLHAN
KESİCİ (Devamla) – Vermediniz galiba.
BAŞKAN
– Buyurun.
İLHAN
KESİCİ (Devamla) – Sağ olun.
Siyaset
ve devlet büyüğümüz rahmetli Osman Bölükbaşı’nın siyasetçilere çok hoş bir
tavsiyesi var, onunla bitirmek ve huzurlarınızdan ayrılmak istiyorum; o da şu…
İlk ikisi, bu üçüncü lafı söyleyebilmek için aynen benim gibi. Osman Bölükbaşı
diyordu ki: “Zengini hayırsız evlat batırır, memuru süslü avrat batırır,
siyasetçiyi kuru inat batırır.” (CHP ve İYİ PARTİ sıralarından alkışlar) Şimdi,
bu kuru inattan vazgeçmek, Türkiye’yi ihtiyacı olan normalleşmeye, uzlaşmaya
davet edici bir mahiyette çağrıda bulunmak lazım. 
Sayın
milletvekilleri, bu kadar, bunca lafı ettikten sonra, biz Cumhuriyet Halk
Partisi Grubu olarak 2020 bütçesine “ret” oyu vereceğiz ama yine, sözlerimin
başında da ifade ettiğim gibi, bütçenin devletimize, milletimize hayırlar,
güzellikler getirmesini temenni ediyor, huzurlarınızdan ayrılıyorum.
Çok
teşekkür ediyorum. (CHP ve İYİ PARTİ sıralarından alkışlar)
BAŞKAN
– Teşekkür ederim.
Birleşime
on beş dakika ara veriyorum.
Kapanma Saati: 17.31
ÜÇÜNCÜ OTURUM
Açılma Saati: 17.53
BAŞKAN: Mustafa ŞENTOP
KÂTİP ÜYELER: Bayram ÖZÇELİK (Burdur), İsmail OK
(Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 39’uncu Birleşiminin
Üçüncü Oturumunu açıyorum.
2020
Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin
Hesap Kanunu Teklifi’nin görüşmelerine kaldığımız yerden devam edeceğiz. 
Komisyon?
Yerinde.
Şimdi,
Adalet ve Kalkınma Partisi Grubu adına ilk söz Grup Başkanı ve Ankara
Milletvekili Sayın Mehmet Naci Bostancı’ya aittir. 
Buyurun
Sayın Bostancı. (AK PARTİ sıralarından alkışlar)
Süreniz
20 dakikadır.
AK
PARTİ GRUBU ADINA MEHMET NACİ BOSTANCI (Ankara) – Sayın Başkanım, değerli
arkadaşlar; biraz önce salona baktığımda, aklıma konferansa ilişkin usta
birisinden öğüt almak isteyen acemi konferansçı geldi.
MAHMUT
TANAL (İstanbul) – AK PARTİ Grubu gelmemiş.
ZÜLFÜ
DEMİRBAĞ (Elâzığ) – Ben varım, hepinize yeterim.
MEHMET
NACİ BOSTANCI (Devamla) – Ustasından öğüt alırken “Nasıl yapayım, nasıl
anlatayım? Dili nasıl kullanayım, jestler, mimikler nasıl olsun?” diye çeşitli
tavsiyeler aldıktan sonra, en son “Ayaklarınızın ucuna basarak çıkın çünkü
salondakileri uyandırmamak lazım.” demiş. Benim öyle yapmama gerek kalmayacak
diyordum, AK PARTİ Grubu geldi, diğer arkadaşlar da geliyorlar.
MAHMUT
TANAL (İstanbul) – Yok, daha gelmediler Başkanım.
MEHMET
NACİ BOSTANCI (Devamla) – Geliyorlar, geliyorlar. 
Şimdi,
İlhan Bey’i dinledik. Esasen, Mecliste bütçe tartışmaları boyunca birçok
konuşma dinledik. Sloganların dile getirildiği, iki cümlelik, üç cümlelik klişe
ifadeler üzerine eleştirilerin yapıldığı konuşmalar da oldu. Demokraside bunlar
da olur muhakkak. Mukayese edildiğinde gayet güzel, dinleyenle iletişim kurmak
isteyen, iktidar-muhalefet sınırlarını esneten bir konuşma yaptı Sayın Kesici,
o bakımdan teşekkür ediyoruz. Fakat birkaç hususu benim aklım almadı, o
bakımdan bunları sormam gerekiyor; kendisi burada yok ama arkadaşlar iletirler
muhakkak. 
Konuşmasına
başlarken “Bu, 18’inci bütçe. AK PARTİ on yedi yıldır bu bütçeyi yapıyor. Bu
bir siyasi başarı.” dedi. Fakat “Ekonomi…” diyerek başladı, ondan sonra da on
yedi yıla ilişkin son derece başarısız bir ekonomik tablo çizdi. Benim
anlayamadığım -herhâlde milletimizin de anlayamadığı- şu oldu: AK PARTİ nasıl
oluyor da on yedi yıldır siyasette başarılı oluyor, ekonomide sınıfta kalıyor?
Bu denklem nasıl mümkün? (AK PARTİ sıralarından alkışlar) Acaba, ekonomi
bilgileri mi noksan, yeteri kadar rakamlara mı bakmadılar? 
Ama
ben biliyorum ki halkımız -sizler de biliyorsunuz- hayatı gayet iyi bilir,
geçimi iyi bilir, siyaseti iyi okur, sahaya bakar kim ne söylüyor ve kim ne
yapıyor diye, bütün bunları değerlendirir ve o çerçevede, son derece rasyonel
bir şekilde siyasi tercihlerde bulunur. Dolayısıyla benim bildiğim,
demokrasilerde ekonomik başarısızlık beraberinde siyasi başarısızlığı getirir.
Siyasette başarılı bir dönemden, uzun bir dönemden bahsediyorsanız, ekonomiye
ilişkin çok dramatik bir tablo çizmeniz bir paradoks oluşturur, birincisi bu.
İkincisi
de Sayın Kesici sürekli eleştirilerden bahsetti. Ekonomide eleştiri yapmak
mümkün, çok çeşitli biçimlerde eleştiriler bu coğrafyada Osmanlı’dan beri,
cumhuriyetten beri o kadar çok söylendi ki. Mesela, Mehmet Ali Ayni vardı,
Kastamonulu, bu işlere ilişkin birçok mülahazası vardı. Ohannes Paşa, Parvus
Efendi vardı geçmişte, Sayın Kesici de bunları gayet iyi bilir. Kadro Hareketi
vardı mesela cumhuriyetin başlarında. Yanlış anlamadıysam, İlhan Kesici Bey’in
muhakkak öyle bir göndermesi yoktur ama onlar otarşik bir ekonomik yapı
tahayyül ediyorlardı; içe kapalı, denk bütçe, devletçi bir ekonomi. Daha sonra
da ekonomiye ilişkin hususlar çok tartışıldı, çok farklı fikirler, tezler ileri
sürüldü ama aslolan şu: Bütün bu tartışma bulutlarının ötesinde, demokratik
ülkelerde insanlar ne olup bittiğine bakarlar ve karar verirler.
Tabii,
Sayın Kesici’nin bunca eleştirisinden sonra -yaman eleştirisi diyeyim, o da
sihirbazlıktan bahsetti ama- bu bir saatlik konuşmadan sonra ben beklerdim ki -tabii,
bir saat böyle olmamalıydı- şapkadan bu konuşma üzerine artık tavşan çıkarmak
olmazdı; bekledim, Boeing 737 çıkacak mı? “Öyle yapmayın, böyle yapın.” (AK
PARTİ sıralarından alkışlar) Tabii, böyle bir şeyi duymayı çok isterdim ama
sonuçta bu güzel konuşmanın, fıkralarla süslü konuşmanın bize söylediği veya
benim sınırlı aklımla anladığım “Ciddi olalım.” Ciddiyet kesinlikle önemli ama
ciddiyet bir 737 değil, ciddiyet tavşan da değil. Ciddiyet, her aklı başında
insanın bu tür meselelere ilişkin yapması gereken, dikkat ve itina göstermesi
gereken bir husus, kıymetlidir. Tabii, siyasetlerin, iktidarların herhangi bir
kompleksi olmaz; “Sadece kendi aklımızdan faydalanalım…" Memleketin bütün
aklından faydalanmak, akıllı insanların işidir çünkü gerçek dünyada, hayatta
herkes herkesin öğretmeni ve herkes herkesin öğrencisidir, akıllı insanlar
böyle bakarlar. 
Kıymetli
arkadaşlar, bütçeye ilişkin konuşmaları izlerken -ben de 2011’den bu yana
Meclisteyim- bu Mecliste çok çeşitli tablolar içerisinde beni bir bakıma üzen
tablo nedir diye düşündüğümde, burada uluslararası anlaşmaları geçiriyorduk,
muhalefetle bir anlaşmazlığımız oldu, onlar da Meclisi terk ettiler, bizi
protesto ettiler. Biz, burada tek başımıza kaldık ve uluslararası anlaşmaları
kendi başımıza yaptık, aslında…
ENGİN
ALTAY (İstanbul) – Hızlı hızlı yaptınız. 
MEHMET
NACİ BOSTANCI (Devamla) – Evet yaptık, 30 kadar uluslararası sözleşme vardı,
onları yaptık. Orada Meclise baktığımda, bu Meclis dedim eksik bir Meclis, bu
Meclis böyle çalışamaz, Türkiye Cumhuriyeti’nin demokrasisinin Meclisi
kesinlikle bu değil, muhalefet olmalı, muhalefet itiraz etmeli, muhalefet kendi
yaklaşımını, kendi perspektifini mutlak surette bu kürsülerden, bu yerlerden
dile getirmeli, bunu çok önemli görüyoruz. Hani hep söylenir ama sadece
söylemek yetmez, altını çizmek lazım: İktidar her yerde vardır, muhalefet
demokrasilerde vardır. Türkiye demokratik bir ülkedir, iyi ki muhalefet, sizler
varsınız. (AK PARTİ sıralarından alkışlar) 
ENGİN
ALTAY (İstanbul) – Bize de kayyum gelmezse şimdilik buradayız.
MEHMET
NACİ BOSTANCI (Devamla) – Tabii, muhalefetin buradaki rolü, fonksiyonu bence
hem kendi adına hem de üçüncü göz kamunun adına konuşmaktır yani “Vatandaş
sizin yapıp ettiklerinize böyle bakıyor.” şeklinde bir pozisyon çerçevesinde
olup bitenleri değerlendirmektir. Doğrusu, kamunun adına, gerçekten kamunun
muhakemesi ve tahayyülü üzerinden hakikatçi siyasi dile yaslanan eleştiriler
gördüm mü? Gördüm ama çok az gördüm. Keşke daha fazla olsaydı. Daha fazla
olsaydı o zaman işte demokrasiyle kastettiğimiz muhalefetin hem kendi
kesimlerini temsil etmesine hem de kamunun adına üçüncü göz olarak
eleştirilerini dile getirmesine, bunun da anlamlı ve faydalı sonuçlar
üretmesine ilişkin o ilişki, iletişim biçimi daha iyi gerçekleşirdi. Bunun
yeteri kadar verimli olduğu kanaatinde değilim. Hatta, benim aklıma gelen, bu
Amazon yerlilerini hatırlatan tablolar çok oluştu burada, konuşmalarda biraz
öyle bir hava vardı. Pierre Clastres “Devlete Karşı Toplum”da, Amazon
yerlilerinin, savaşçılarının gece olduğunda ormanın derinliklerine gittiğini,
orada bir ateşin etrafında toplandıklarını ve sonra ateşe bakarak hep birlikte
şarkı söylediklerini anlatır ama Amazon yerlileri aynı şarkıyı söylemezler,
herkes kendi şarkısını söyler, herkesin söyleyeni ve dinleyeni sadece
kendisidir, söylenen de hiç değişmez: “Ben ne yaman savaşçıyım ve bugün o
geyiği, o maymunu nasıl avladım, bilin ey ahali!” Bazen konuşmalar o kadar
kendi içine kapandı ki, o kadar kendi kendine söylenmeye dönüştü ki ta Amazon
yerlilerinden kalan o atmosferi hatırlattı, o atmosferler burada teşekkül etti.
Oysaki bu Meclisten murat, iletişiminden murat, bu kürsüden murat müzakere
esaslı bir dille bu işleri yürütmek. “Müzakere” denilince de tabii sözler,
müzakerenin anlamına ilişkin sözler çok güzel ve parlak -önemli olan icra
etmek- sınırlar koymadan, duvarlar koymadan, karşı tarafı incitmeden, onu kendi
anlattığın meseleye ortak kılacak bir akıl ve duyarlılıkla konuşabilmektir.
Nelson
Mandela’nın -başarılı bir siyasetçi, çok da uzun, çileli bir hayatı var-
“düşmanını kazanma sanatı” diye hayatı özetlenebilir. Irkçı, beyaz rejimin
olduğu Güney Afrika’da siyahların lideri olarak onlara itiraz eden ve yeni bir
düzenin kurulmasına dair -ne pahasına olduğunu arkadaşlar muhakkak biliyorlar-
mücadele eden bir lider, Nobel de almıştı. Nelson Mandela, düşman hukukunun
olduğu Güney Afrika’da, düşmanlarıyla mücadele ederken onların kalbine ve
aklına seslenen bir dille, onları kazanmaya yönelik bir yaklaşımla bütün
siyasetini yürüttü. Kaldı ki, Türkiye’de kesinlikle bir düşman hukuku yok, bir
ırkçı rejim yok. Burada, en fazla rekabetten bahsedilebilir, siyasi fikir
farklılıklarından bahsedilebilir. Burada, böylesine dozu düşük ve insanlar
arasındaki anlaşmazlık konularına bakıldığında mukayeseli bir şekilde Güney
Afrika’yla ölçülemeyecek bir ülkede, belki rakiplerini kazanmaya ilişkin
insanların yükleneceği yükümlülük daha azdır. Birbirimizi kazanabiliriz. Sadece
kendi kamımıza, sadece kendi çevremize hitap eden bir akılla değil, ötekine,
başkasına, onu kazanmaya dönük, onun aklına ve kalbine yönelik bir dille
konuşmalar yapılsaydı, yapıldı tabii yapılmadı değil ama daha çok olsaydı
herhâlde daha anlamlı olurdu.
Değerli
arkadaşlar, burada, bütçeye ilişkin değerlendirmeler yapılırken “Bu bütçe yüzde
1’in bütçesi.” “Bu bütçe bir azınlığın bütçesi.” “Bu bütçe zenginlerin
bütçesi.” denildi. Burada da bir haksızlık ve hakikate uymayan bir
değerlendirme var. Bunlar slogan işte! Bunu söyleyen arkadaşların bildiği
hakikati millet bilmiyor mu? Millet, yüzde 1’in bütçesini gördü ama AK PARTİ’ye
destek verdi: “Git bütçeyi yeniden yap.” 
ENGİN
ALTAY (İstanbul) – Sonra İstanbul seçimlerinde millet fişinizi çekti. 
MEHMET
NACİ BOSTANCI (Devamla) - O zaman, AK PARTİ büyücülük mü yaptı acaba, hokus
pokusla mı götürüyor işi? Böyle bir şey yok.
Eğer
yüzde 1’in çıkarlarını esas alan bir bütçe yapıyorsanız demokratik bir
siyasette sınıfta kalırsınız. AK PARTİ’nin de on yedi yılda ne yaptığı ortada.
Dezavantajlı gruplardan alt kesimlerdeki insanlara, orta sınıflara kadar
oradaki sosyal mobiliteyi nasıl hızlandırdığı ve bütün bu konulara ilişkin
kaynakların dağılımı hususunda kesinlikle mukayese kabul etmez bir şekilde
hangi önemli işleri yaptığı ortada. 
Hep
rakamlardan bahsedilir. En üst yüzde 20 ile en alt yüzde 20… Bakın, geçmiş yıllardan
bugüne doğru, evet, mütevazı ölçeklerdedir, dramatik bir şekilde her şeyi
değiştirmek ve yatay bir eşitlikte homojen bir ulus oluşturmak kolay bir iş
değildir. Bunu laflarla yaparsınız da gerçeklikle yapamazsınız ama AK PARTİ
mütevazı ölçeklerde kendisini özellikle temsil eden alt ve orta sınıfların
çıkarları istikametinde, onların millî gelirden daha fazla pay alabileceği
bütçeler yaptı, harcamalar yaptı, destekler sağladı. O yüzden millet AK
PARTİ’ye destek verdi. (AK PARTİ sıralarından alkışlar)
Ekonominin
çok temel bir tanımı vardır: Kıt kaynaklarla sonsuz arzular arasında bir denge
sağlamak. Bu, kolay bir iş değildir çünkü kaynaklarınız belli, Türkiye’nin
kaynakları da belli. İnsanların ise arzuları sonsuz. İktidar olan her kimse,
sırtında yumurta küfesi olan, şüphesiz o arzuları bütünüyle karşılayamaz ama
imkânlar ölçüsünde rasyonel mantıkla tercihlerde bulunarak bir denge sağlar.
Gerçekçi bir dengedir, hayali değildir, kışkırtıcı değildir, insanların
ayaklarını yerden kesen, onlara masallar gördüren tablolar değildir ama gerçek
dünyaya ilişkindir. İğneyle kuyu kazmak gibi o insanların hayatını pozitif bir
şekilde değiştirmeye yöneliktir. AK PARTİ bunu yaptı ama muhalefetin, özellikle
-gerçi ana muhalefet değil, 2’nci parti Mecliste- diline baktığımızda, burada
kıt kaynaklar kısmına yani ekonominin en temel unsurunu, bu ülkenin
imkânlarını, onları parantez içine alan ama insanların sonsuz arzularına
sürekli vurgu yapan bir dille burada siyaset yaptıklarını, birtakım kesimleri
temsil ettikleri iddiasıyla konuştuklarını ve böylelikle hep arzulara seslenen
bir dil üzerinden popüler bir yaklaşım sergilediklerini görüyoruz. Ne
görüyoruz? “Ona ver, buna ver, şuna ver, onu eksik bırakma, ona da ver, şu
kesime de ver.” Kabaca yaklaşımı şöyle özetleyebilirim: Köylüye dönüp, ”Ey
köylü kardeşim! Niçin buğdayın fiyatını bu Hükûmet artırmıyor?” Güzel. Şehre
dönüp, “Ey şehirli kardeşim! Niçin ekmeği pahalı yiyorsun?” Bu, bir paradoks.
Hem buğdayın fiyatını artırmak hem de ekmeğin fiyatını düşürtmek, işte o, şapkadan
bir şey çıkartmaya benzer ki AK PARTİ sihirbaz bir parti değil, AK PARTİ
gerçeklerin partisi. (AK PARTİ sıralarından alkışlar)
Bir
başka şey, infial stratejisi yani sanki toplumun çeşitli kesimleri infial
içinde de değerli arkadaşlarımız bu infiali temsil ediyorlar kürsüde. Tabii,
eğer toplum infial içindeyse bunu temsil etmek anlamlıdır ama infial
stratejisiyle topluma “Ne duruyorsunuz, kalkın ayağa!” demek; bu, propagandadır
ve tarih boyunca infial stratejisine uygun birçok örnek vardır. Bakın tarihe,
mesela “Fransız İnkılabı” dediğimiz… Fransız İnkılabı 1789’da oldu, tarihin en
büyük yalanlarından biridir, Kraliçe Marie Antoinette demiş ki: “Ekmek
bulamıyorlarsa pasta yesinler.” Kışkırtmaya bakın. “Ekmek bulamıyorlarsa, pasta
yesinler.” Ne zaman diyor bunu? İşçilerin günde bir kilo ekmek parası
kazandıkları bir zamanda “Kraliçe böyle diyor.” derseniz insanlar sokağa iner.
Fukara Kraliçe ne demiş, öyle dememiş. Ekmeği idareli kullanmalarına ilişkin
bir laf söylemiş ama maksat, o zalim krallığa karşı, o eşitliksiz krallığa
karşı, o tiranlığın krallığına karşı özgürlüğü, eşitliği ve kardeşliği kurmak
ise Marie Antoinette’nin söylediğinin ne önemi var; infial stratejisiyle
insanları sokağa dökersin, döktüler. Bastille’i bastılar, Bastille… Güya böyle
yönetimin cezalandırdığı halk ve orta sınıftan insanlar orada kalıyorlarmış da
onlar da 3’üncü Meclisin taraftarlarına katılarak inkılabı gerçekleştirmişler,
bu da ayrı bir yalan da… Bastille’de soyluların insanları kalırdı, o Bastille
hikâyesi de farklı. Kastım şu: Derdim tabii, Fransız İhtilali’ni anlatmak değil
ama bu infial stratejisine dayalı propaganda dilinin tarihte de çok insanca,
hani pek insanca, hani pek insanca örnekleri vardır. Onu alırsınız, elbette
devrim yapmak için değil ama demokratik siyaset içerisinde, o rekabet
içerisinde bir yerlere yerleştirerek aynı yöntemle gidersiniz. 
“Eşitlik,
kardeşlik, özgürlük” diye sokaklara dökülenler ne yaptılar? O sokaklara
dökülenler Saint-Just’ün ifadesiyle “Özgürlük düşmanlarına karşı özgürlüğün
tiranlığını kurdular.” Demek ki sadece güzel sözler söylemek yetmiyor, sadece
slogan atmak yetmiyor. Sen ne yapacaksın? Bunun sonunda ne gerçekleştireceksin?
Ve Fransız İhtilali’nin bulduğu giyotindi -cumhuriyet düşmanlarına karşı yirmi
dört saat çalışan giyotin- çünkü o kadar çok düşman vardı ki. “Özgürlük,
eşitlik, kardeşlik” sloganlarıyla iktidara gelenler bunu yaptı. 
1917’de
Sovyet Devrimi “ekmek ve barış” diye yola çıktı, insanları ekmeğe de barışa da
muhtaç etti. Stalin de 27 milyon kişiyi öldürdü. 1991’de Bolşevik rejimi
biterken Svetlana Aleksiyeviç “İkinci El Zaman”da gayet güzel anlatır, onlar da
başka bir rüyanın peşine düştüler. Sonuçta yıktılar Sovyetler Birliği’ni ama
yerine harabe hâlinde yeni bir düzen kurdular. Son derece dramatik ve acıklı. 
Kastım
şu: İnsanların arzularına hitap eden ama gerçeklerle ilişkisiz siyasal dil
trajediler yaratıyor. Gerçekçi olmak lazım. Bu ülkenin imkânlarına
bakacaksınız, yapılanlara bakacaksınız, hakikatçi bir siyasi dille elbette
eleştirilerinizi yapacaksınız. 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – Süre ne çabuk geçiyor.
BAŞKAN
– Ekledim bir dakika, buyurun Sayın Bostancı.
MEHMET
NACİ BOSTANCI (Devamla) – Teşekkür ediyorum. 
Değerli
arkadaşlar, tabii, söylenecek çok söz var. 
ENGİN
ALTAY (İstanbul) – Verilecek cevap da var. 
MEHMET
NACİ BOSTANCI (Devamla) – Muhakkak, muhakkak. Olmaz mı? 
Cumhuriyet
Halk Partisinin bütün eleştirileri tek adam ve saray çevresinde yürüdü. Bu da
tabii, slogan atmanın bir başka biçimi. Sonuçta “saray” dediğiniz yer, bu
ülkede insanların seçimle gittikleri ve meşruiyetini milletin oyuyla aldıkları
yerdir. (AK PARTİ sıralarından alkışlar) Orada oturan insan da böyle bir
meşruiyet temelinde; tıpkı sizlerin geldiği gibi. Sizlerin de yaslandığı aynı
meşruiyetle gelen insan gibi, ona yönelttiğiniz eleştiriler aslında, netice
olarak kendinize de yönelttiğiniz bir eleştiri mahiyeti kazanıyor. (AK PARTİ
sıralarından alkışlar)
Şu
“tek adam” meselesine gelince burada da söylenecek çok söz var. 
(Mikrofon
otomatik cihaz tarafından kapatıldı) 
BAŞKAN
– Buyurun.
MEHMET
NACİ BOSTANCI (Devamla) – Keşke Sayın Erdoğan’ın mitinglerine gitseniz.
Gitmeniz de gerekir esasen çünkü bu millet…
ENGİN
ALTAY (İstanbul ) – Gidiyoruz.
MEHMET
NACİ BOSTANCI (Devamla) – Hayır, seyirci olarak gidin canım, bağırmanıza gerek
yok. (AK PARTİ sıralarından alkışlar) 
Keşke
orada Sayın Erdoğan ile insanlar arasındaki ilişkinin mahiyetine yönelik
gözlemler yapsanız. Rakibinizi öğrenmeniz gerekmiyor mu? O bakımdan çok
önemlidir bu. Yani ne tür bir bağ var ki insanlar Sayın Erdoğan’ı bu kadar
seviyorlar? 
ENGİN
ALTAY (İstanbul) – Bütün meydanlar dolu Sayın Bostancı. 
MEHMET
NACİ BOSTANCI (Devamla) – Kendi gözlerinizle yerinde görseniz daha iyi olur ama
o bağı ben size söyleyeyim.
ENGİN
ALTAY (İstanbul) – Hangi liderin meydanı boş kalmış canım! 
MEHMET
NACİ BOSTANCI (Devamla) – Hani “tek adam” diyorsunuz ya, oradaki insanlar bütün
coşku ve heyecanlarıyla diyorlar ki: “Ey Erdoğan, sen siyasetin tekisin,
biriciğisin ve vallahi adam gibi adamsın.” Tek adam… (AK PARTİ sıralarından
alkışlar) Rakibini de kesinlikle öğrenmek gerekir. 
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Bir beş dakika daha verin Başkan. 
BAŞKAN
– Birer birer veriyoruz. 
Tamamlayalım
lütfen Sayın Bostancı. 
Buyurun.

MEHMET
NACİ BOSTANCI (Devamla) – Teşekkür ediyorum. 
Bir
başka propaganda dili, böyle tekil birtakım olayları alarak oradan bir ülke
kompozisyonu çıkarmak. Vallahi, o arkadaşları dinlerken aklıma hep
eleştirmenlerin ilk başta ne yapacaklarını bilemedikleri resimdeki Dadaizm
geliyordu. Böyle bir sürü şeyden kolaj yaparsın, ortaya parlak renklerle örülü
resimler koyarsın; insanların aklı ermez “Ne oluyor, ne bu kompozisyon?” diye.
Çok Dadaist bir yaklaşım diyeyim ben. Mevzu şu: Mesela “intiharlar” diyorsunuz;
ya, intiharlar dünyanın birçok ülkesinde var ve daha çok da kuzey ülkelerinde
var, biliyorsunuz. Durkheim “Suicide” diye intihar üzerine bir çalışma yaptı.
E, Türkiye’de de insanlar yaşıyor, intihar edenler olabilir. Sizin insanların
hayat şartları ile intihar arasında kurduğunuz bağlantı kesinlikle sadece
siyasal kasta yönelik, o insanlarla da bir ilgisi olmayan, propaganda diline
yaslanan bir değerlendirme. (AK PARTİ sıralarından alkışlar)
(Mikrofon
otomatik cihaz tarafından kapatıldı) 
EROL
KATIRCIOĞLU (İstanbul) - Biz söylemiyoruz, onlar söylüyorlar.
ALİ
MAHİR BAŞARIR (Mersin) - Mektup bırakıyorlar, mektup.
MAHMUT
TANAL (İstanbul) – Bence parça parça vermeyin Başkanım, bir bütün olarak verin.
BAŞKAN
– Tamamlayalım lütfen Sayın Bostancı.
Buyurunuz.
MEHMET
NACİ BOSTANCI (Devamla) – Şimdi, şunun için söylüyorum: Bakın, farzımuhal,
insanlar, durumları trajikleşti, yoksulluğa düştüler -mantığınız bu varsayıma
dayanıyor- ondan sonra da dayanamadılar, intihar ettiler.
Kıymetli
arkadaşlar, şartlar insanlar için nihai belirleyici değildir. Derler ki:
“Kaynayan su patatesi yumuşatır, yumurtayı sertleştirir.” Önemli olan
insanların mahiyetidir, mahiyeti. Kimi insanlar şartlar zorlaştıkça ondan
kendilerini bileyerek çıkarlar, kimi insanlar da psikolojileri itibarıyla
farklı bir yere savrulabilirler ama “intihar” dediğiniz hadise bununla ilgili
değildir. Aranızda tıpla ilgili olan, psikiyatriyi bilen insanlar da var. Bir
de bu işleri bu kadar kürsülerden konuşmak da doğru bir iş değil. Yani
bakarsanız literatüre, böylesine siyasal kasta yönelik “intihar da intihar”
konuşmalarının bir faydası yok, haberciliğinin de bir faydası yok. 
ENGİN
ALTAY (İstanbul) - Siz de olağan karşıladınız zaten.
MEHMET
NACİ BOSTANCI (Devamla) – Şimdi, kadın cinayetleri meselesine gelince, bakın,
kadınlar konusunda AK PARTİ bu ülkeye çok önemli işler yaptı. (AK PARTİ
sıralarından alkışlar)
(Mikrofon
otomatik cihaz tarafından kapatıldı) 
BAŞKAN
– Ne yapıyoruz Sayın Bostancı, diğer arkadaşlardan mı keselim?
MEHMET
NACİ BOSTANCI (Devamla) – Evet, son bir dakika, affedersiniz.
MAHMUT
TANAL (İstanbul) – Sayın Başkanım, siz böyle bir dakika, bir dakika verince tüm
dikkatimiz dağılıyor.
BEDRİ
YAŞAR (Samsun) - Başkanım, toptan verin.
BAŞKAN
- Tamamlayalım lütfen.
MEHMET
NACİ BOSTANCI (Devamla) – Kızların okullaşmasına ilişkin çok büyük hamleler
yaptı. Bu ülke, Türkiye modernleşirken tarım kesiminde en geniş istihdam
kadınlara aitti, onların daha fazla kamusal hayata girmesi için imkânlar
sağladı, kadın şiddeti, cinayetleri, cinsiyet eşitsizliğine ilişkin nice hukuki
düzenlemeler yaptı. Bütün bunlara ilişkin… 
MAHMUT
TANAL (İstanbul) – Ama uymuyorsunuz ki. Başkanım, onları uygulamıyorsunuz ki.
MEHMET
NACİ BOSTANCI (Devamla) – Siz biliyorsunuz.
Şimdi,
kadın cinayetleri meselesi, dünyanın birçok ülkesinde var. Fransa’da 94
yaşındaki adam, 92 yaşındaki karısını öldürdü ve Fransa ayağa kalktı.
MAHMUT
TANAL (İstanbul) – Kötü örnek, örnek değildir. Başkanımız diyor ki: “Kötü
emsal, emsal olmaz.”
MEHMET
NACİ BOSTANCI (Devamla) - Bunun arkasında geleneğe ilişkin, kültüre
ilişkin bütün toplumlarda toplumsal birçok hikâye varken ve kadınların tarihine
ilişkin uzun bir geçmiş varken meseleyi getirip “Efendim, bu AK PARTİ’yle
bağlantılı.” demek, en azından ayıp bir şey. (AK PARTİ sıralarından alkışlar) 
(Mikrofon
otomatik cihaz tarafından kapatıldı)
ZÜLEYHA
GÜLÜM (İstanbul) – Bütün iktidarlarla bağlantılı, sizin olduğunuz gibi. 
MEHMET
NACİ BOSTANCI (Devamla) – Çünkü eminim burada bu işleri bilen ve muhakeme eden
arkadaşlar, bu haksızlığa partileri dolayısıyla seslerini yükseltmeseler de
içlerinden isyan ediyorlardır diye düşünüyorum. 
Sabrınız
için teşekkür ediyorum, sağ olun. (AK PARTİ sıralarından alkışlar) 
ENGİN
ALTAY (İstanbul) - Sayın Başkan...
BAŞKAN
– Grup adına yapılan konuşmalar bittikten sonra söz vereceğim Sayın Altay. 
ENGİN
ALTAY (İstanbul) - Peki efendim. 
BAŞKAN
– Teşekkür ederim. 
Adalet
ve Kalkınma Partisi Grubu adına ikinci söz, Malatya Milletvekili Sayın Bülent
Tüfenkci’ye aittir. 
Buyurun
Sayın Tüfenkci. (AK PARTİ sıralarından alkışlar) 
Süreniz
yirmi dakika. 
AK
PARTİ GRUBU ADINA BÜLENT TÜFENKCİ (Malatya) – Sayın Başkan, değerli
milletvekilleri; yüce heyetinizi ve bizleri izleyen kıymetli vatandaşlarımızı
sevgi ve saygıyla selamlıyorum. 
2018
yılı kesin hesabı ve 2020 yılı bütçesi üzerinde grubumuz adına söz almış
bulunuyorum.
Millî
iradenin tecelligâhı Meclisimizdeki bütçe görüşmelerinin sonuna gelmiş
bulunuyoruz. Bugün itibarıyla 2020 Yılı Merkezi Yönetim Bütçe Kanun Teklifi ve
2018 Yılı Merkezi Yönetim Kesin Hesap Kanunu Teklifi’ni tamamlamış olacağız. Bu
süreçte her bakanlığın bütçesini görme şansı bulduk. Yüce Meclisimiz,
geçtiğimiz on bir gün boyunca bütçe üzerine ilgili ilgisiz, haklı ve haksız
değerlendirmelere sahne oldu. Kuşkusuz, bu değerlendirmeler, demokrasinin
gereği ve milletimizin sesi olması dolayısıyla oldukça kıymetlidir. Her şeye
rağmen verimli bir bütçe görüşmesi süreci geçirdiğimizi düşünüyorum. 
Değerli
arkadaşlar; baktığımız zaman, esasında muhalefetin de 90’lı yıllarda kaldığını
biraz önceki konuşmalarda görmüş olduk. Niye görmüş olduk? Daha hâlâ
zannediyorlar ki Türkiye'nin sadece bir Atatürk Barajı var ve Atatürk
Barajı’nın dışında bir baraj AK PARTİ döneminde yapılmadı. (AK PARTİ
sıralarından alkışlar) Oysa baktığımız zaman, ben ifade edeyim İlhan Bey’e:
Sadece AK PARTİ döneminde 565 baraj yapıldı, sadece; 553 de HES yapıldı Sayın
Vekilim. Baktığımız zaman, Ermenek ve Deriner Barajı yükseklik bakımından…
Yusufeli Barajı dünyanın en büyük barajı, ondan yükseğini de yapmaları mümkün
değil. Sadece Deriner Barajı’ndan Türkiye'nin yıllık kazancı 6 milyar.
Dolayısıyla bu noktada biz 90’lı yılları çoktan aştık ve gelinen noktada her
alanda en az 3,5-4 kat büyüyen bir Türkiye var. 
AK
PARTİ olarak on yedi yıllık dönemde siyasi ve ekonomik istikrarın göstergesi
olan 18’inci bütçemizi görmüş olmanın gururunu yaşıyoruz. On yedi yıllık
iktidarımız döneminde bütçe disiplinindeki istikrarlı duruşumuzu her zaman
sergiledik ve bu bütçede de bunu görüyoruz. AK PARTİ yönetimiyle birlikte, uzun
yıllar Türkiye'nin gündemine oturan bütçe açıkları azalmış ve son bulmuştur.
2002 yılında yüzde 11,2 olan bütçe açığının 2018 yılı sonlarına doğru yüzde
2’ye düştüğünü görüyoruz. Bütçe disiplinini esas alan ve güven veren
yönetimlerimizle faiz harcamalarında dramatik bir düşüşü yaşadık. 2002 yılında
faiz harcamalarının bütçe içerisindeki payı yüzde 43,2 iken 2020 yılı
bütçesinde bu oranın yüzde 12,7 seviyesinde kalması beklenmektedir. 
Cumhurbaşkanlığı
hükûmet sisteminin 2020 yılı bütçesine baktığımızda -On Birinci Kalkınma Planı
ve Yeni Ekonomik Program- hedeflerimizi merkeze alan, her alanda gelişmeyi
öngören, çalışanı, emekçiyi, üreticiyi, çiftçiyi, kadınlarımızı ve gençlerimizi
destekleyen, kısaca 82 milyonun bütçesi olduğunu görüyoruz. 
Değerli
Başkan, değerli milletvekilleri; küresel ekonomi, ticaret savaşları başta olmak
üzere, Brexit, para ve maliye politikalarına ilişkin belirsizliklerin ve
jeopolitik gelişmelerin etkisiyle dünya ticaretinin zayıf seyrini sürdürdüğünü
de görmekteyiz. Bu durum uluslararası kuruluşlar tarafından da teyit edilmektedir.
IMF, yüzde 3,9 olan 2019 yılı ekonomik büyümesinin tahmin oranlarını yüzde 3’e
düşürmüş; dikkatinizi çekmek isterim ki bu oran, son on yılın en düşük
seviyelerindedir. 
2019
yılında küresel büyümenin yüzde 1,4 seviyesinde kalacağı da ifade edilmektedir.
Dünya Ticaret Örgütü ise 2019 yılı dünya mal, ticaret artışı oranına ilişkin
tahminini yüzde 4’ten yüzde 1,2’ye indirmiştir. Küresel ekonomideki yavaşlamaya
ve ticaret ortamındaki olumsuzluklara rağmen, Türkiye ekonomisi dengelenme ve
toparlanma sürecine girmiştir ve hedefine de kararlılıkla yürümeye devam
edecektir. Ekonomide yaşanan dalgalanmalar, uygulanan yaptırımlar ve bölgesel
belirsizlikler Türkiye’yi hedefinden uzaklaştırmamıştır, aksine, bizleri
hedeflerimize daha da yakınlaştırmıştır. 
Dış
ticarette Türkiye, çizilen tablonun aksine, oldukça güçlü ve olumlu bir
performans sergilemeye devam ediyor. 2019 yılında küresel ihracat birçok ülkede
azalış gösterirken Türkiye güçlü konumunu koruyarak ihracatını artırmaya devam
etmektedir. Nitekim, bir örnek vereyim, Dünya Ticaret Örgütünün verilerine
göre, ilk dokuz ayda verisi açıklanan 69 ülkeden 50’sinin ihracatında azalış
görmekteyiz. Buna karşın, Türkiye, ihracatını yüzde 2,3 oranında artırmıştır.
Ülkeler sıralamasına baktığımızda, artış oranı bazında ihracatta 7’nci
sıradayız; değer olarak da ihracat artışında 5’inci sırada bulunmaktayız. 2002
yılında 5 milyar doların üzerinde ihracat yapan tek sektörümüz varken bugün 5
milyar doların üzerinde ihracat yapan 11 sektörümüz bulunmaktadır. Genel ticaret
sistemine göre nominal ihracat, ekim ayında, on iki aylık miktara baktığımızda,
179,9 milyar dolara ulaşmış, on iki aylık ithalatsa 205 milyar dolara
gerilemiştir. Burada baktığımızda, yine, çizilenin aksine, makine ve
teçhizatlardaki göreceli azalışın -esasında, azalış değil- yerli üretimle
doldurulduğunu görebiliriz. Makine ve teçhizat üretiminde sadece 2010 ile 2018
arasındaki artış rakamlarını söyleyeyim sizlere: Biz yüzde 103,7 oranında
makine ve teçhizat üretimimizi artırmışız. 2018’de de 2019’da da yerli üretimin
artması devam ediyor. Bu, Hükûmetimizin yerli üretime vermiş olduğu
desteklerden dolayıdır. (AK PARTİ sıralarından alkışlar) 2019 yılı sonunda
yıllık ihracatımızın 180 milyar doları aşmasını bekliyoruz. 2020 yılında ise
hedeflenen ihracat 190 milyar dolardır. Hükûmetlerimizin sağladığı destek ve
teşviklerle, inşallah, dış ticarette yakaladığımız bu yüksek ivme daha da
artarak devam edecektir. 
Bilindiği
üzere, 2018 yılının ikinci yarısında ülkemiz ekonomisine karşı, özellikle döviz
kuru kanalıyla ciddi spekülatif saldırılar gerçekleşti. Döviz kurunda yaşanan
dalgalanmalar, bir yandan enflasyon üzerinde yukarı yönlü baskı oluştururken
diğer taraftan da büyüme rakamlarını olumsuz etkiledi. Cumhurbaşkanımız Sayın
Recep Tayyip Erdoğan’ın liderliğinde Hükûmet olarak küresel koşullardaki
belirsizliklerin ve ülkemize karşı yapılan ekonomik saldırıların üstesinden
gelmek için denge, disiplin ve dönüşümü önceleyen Orta Vadeli Program
oluşturuldu. Bu kapsamda, öncelikli hedeflerimizi enflasyonla mücadele, cari
açığın azaltılması, sağlıklı ve sürdürülebilir büyüme olarak ortaya koyduk ve
politikalarımızı da bu hedeflere uygun olarak sergiledik. 
Faizi
enflasyonun müsebbibi görerek faizleri düşürme, enflasyonu tek haneli rakamlara
düşürme mücadelesini bu bütçede de görmekteyiz. Son dönemlerde açıklanan
rakamlar uyguladığımız politikaların etkisini gösterdiğini ve ekonomimizin
toparlanma sürecine girdiğini de ortaya koyuyor. Nitekim, geçtiğimiz günlerde
açıklanan Sanayi Üretim Endeksi ekimde geçen yılın aynı ayına göre yüzde 3,8
artış göstermiştir. Biraz önce imalat sanayisindeki kapasite kullanım
oranındaki sekiz yıllık artışı söyledim, son kasım ayında da on beş ayın
zirvesine çıktığını görmekteyiz. İmalat sanayisi katma değeri itibarıyla
dünyada 2002 yılında 20’nci sıradayken bugün 13’üncü sıraya yükseldik. Tüm bu
veriler ekonomimizin canlandığının da göstergeleri. 
Diğer
taraftan, enflasyon verilerinde de önemli iyileşmeleri görüyoruz. Yıl başından
bu yana tüketici enflasyonunda 10 puana yakın düşüş sağlandı. Bu durumun
yansımalarını güven endeksindeki iyileşmelerde de görmekteyiz. Yeni Ekonomik
Program’da enflasyonun 2020 yılında yüzde 8,5’e, program dönemi sonunda da
yüzde 4,9’a düşmesi hedeflenmektedir. İşte, bütçenin de buna uygun yapıldığını
müşahede etmekteyiz. 
Faizlerde
kayda değer düşüşler gerçekleşmiştir. Son beş ayda faizlerde 1.200 baz puan
indirim sağlandı. Merkez Bankasının uyguladığı gerçekçi para politikası ve kamu
bankalarının üreticinin yanında güçlü duruşuyla piyasalar üzerindeki faiz baskısı
da bertaraf edildi. Türkiye için kronik bir problem olan cari işlemler
dengesinde cumhuriyet tarihinin en yüksek cari fazlasını verdik. 2019 yılı
Eylül ayı itibarıyla yıllıklandırılmış cari işlemler dengesinde 5,9 milyar
dolar fazla oluşmuştur. Bu sonucun ortaya çıkmasında kuşkusuz, Hükûmetin aldığı
yerinde ve doğru kararlar etkili olmuştur. 
2019’un
üçüncü çeyreğinde Türkiye ekonomisi yeniden büyümeye başladı. Bu büyüme
rakamları gösteriyor ki ekonomimizi hedef alanlar bir kez daha hüsrana
uğramıştır. Mali disiplinden taviz vermeden vergi indirimleri, istihdam
teşvikleri ve kredi programları ekonomik büyümeyi desteklemektedir. Dördüncü
çeyrekte inşallah yüzde 4 veya 5 oranında büyümeyi yakalayacağız ve bu yılı
öngörülen şekilde, pozitif bir büyümeyle kapatacağız. Nitekim, uluslararası
derecelendirme kuruluşlarının da tahminlerini bu şekilde yukarıya doğru revize
ettiklerini görüyoruz. 
2002-2018
yılları arasında ortalama yüzde 5,5 oranında büyüme kaydederek dünyanın en
hızlı büyüyen ekonomilerinden biri olduk. İhracatımızı da yine 36 milyar
dolardan 180 milyar dolarlara, 190 milyar dolarlara çıkardık. Geçtiğimiz on
yedi yılda atmış olduğumuz tohumların bugün gerçekten hayata geçtiğini görmek,
verim verdiğini görmek bizleri de mutlu etmektedir. (AK PARTİ sıralarından
alkışlar) 
Turizmde
2018 yılında 45 milyon ziyaretçiyle küresel düzeyde 2’nci sıradan daha da
yükselerek inşallah 2020’de 50 milyonun çok üzerinde tamamlamış olacağız. 
Küresel
doğrudan yatırımlar 2018 yılında yüzde 13 gerilerken Türkiye'ye gelen doğrudan
yatırımlar yüzde 13 artarak 13 milyar dolara ulaşmıştır. 
Bazı
arkadaşlar Türkiye değerlendirmesi
yaparken özellikle uluslararası sermayenin Türkiye’ye gelmediğinden bahsederler
oysa elimizdeki rakamlara baktığımızda durumun bunun tersi olduğunu da
görüyoruz. Uluslararası jeopolitik baskılara rağmen, firmaların çoğu, özellikle
Batı medyasının ve ülkemize karşıt lobilerin baskılarına rağmen, yatırım için
Türkiye’yi tercih etmektedirler. 199 ülkenin yer aldığı en fazla dış yatırım
alan ülkeler sıralamasında, 2018’de, bir önceki yıla göre Türkiye 4 basamak
yükselmiştir. Ülkemize güvenen, yatırım yapan herkes kazanmıştır ve kazanmaya
da Allah’ın izniyle devam edecektir. (AK PARTİ sıralarından alkışlar) 
“Şirketler kapanıyor.” deniliyor, ekim ayında kurulan şirket sayısı bir
önceki aya göre yüzde 8,5 ve önceki yılın ekim ayına göre ise yüzde 18 oranında
artış göstermiştir. Açılan şirket sayısındaki artış, yıllık yüzde 21’i
bulmaktadır. Hükûmetimizin yeni açıklamış olduğu “Değişim başlıyor.” temalı Yeni
Ekonomi Programı’yla birlikte, çok daha hızlı bir ivme yakalayacağımız da
aşikârdır. Ekonomik toparlanma daha da hızlanacak ve yılın ilk yarısında
yaşanan ekonomik kayıplar da telafi edilecektir.
Cumhurbaşkanımız, Genel Başkanımız Sayın Recep Tayyip Erdoğan’ın
liderliğinde, AK PARTİ, hükûmetleri döneminde, ekonomiden sağlığa, eğitimden
sosyal hayata kadar her alanda cumhuriyet tarihinin en önemli icraatlarını
başarmıştır. (AK PARTİ sıralarından alkışlar)
Her türlü terör saldırısına ve finansal saldırılara rağmen sağladığımız
her iyileştirmeyi vatandaşımıza, esnafımıza, sanayicimize, üreticimize
yansıtıyoruz. Gerçekleştirdiğimiz atılımlar, uluslararası arenada da karşılık
bulmaktadır. Türkiye, İnsani Gelişme Endeksi’nde tarihinde ilk kez “çok yüksek
insani gelişme” kategorisinde yer alarak, 189 ülke arasında 59’uncu sıraya yükselmiştir. Bu durum, Türkiye’de beklenen
yaşam süresi, ortalama ömür süresi, bebek ölümlerinin azalması, kişi başına
düşen millî gelirde önemli bir gelişme gösterdiğinin de kanıtıdır. Bu başarı on
yedi yıllık AK PARTİ hükûmetlerinin başarısıdır. Özellikle, beklenen yaşam
süresindeki artış AK PARTİ hükûmetlerinin sağlık alanında yürüttüğü başarılı
performanstan kaynaklanmaktadır. 10 bin kişiye düşen hastane yatağı sayısı
24,8’den 27,9’a çıkarken nitelikli yatak sayısını da 19 binden 145 bine
yükselttik. Sağlık yatırımlarımız sonucunda 1.000 canlı doğumda bebek ölüm
hızını 31,5’ten 6,8’e, 100 bin canlı doğumda anne ölüm oranını ise 64’ten
13,6’a geriletmiş olduk. 
Birileri
veya bazılarımız şehir hastanelerini eleştiri bombardımanına tutuyoruz. Orada
birtakım finansmanlardan veya şunlardan bunlardan dem vuruyoruz. Hâlbuki
insanımıza sağladığı konfor, son teknolojilerin kullanılması, çalışanlarının
rahat ortamda çalışması bizim insana verdiğimiz değerin bir göstergesidir. (AK
PARTİ sıralarından alkışlar) AK PARTİ, insan odaklı, insanı önceleyen hizmet
yapmakta, dolayısıyla paradan da önemli insanımızın sağlıklı yaşamına, uzun
ömürlü yaşamına ve sağlığa kolay erişimine önem vermektedir. (AK PARTİ sıralarından
alkışlar) Bugün sağlığa her vatandaşımız çok kolay ve dünyaya göre gerçekten
çok ucuz bir şekilde ulaşabilmektedir. 
Değerli
arkadaşlar, hiç kuşkusuz, AK PARTİ hükûmetleri sosyal yardımlarda da dünyanın
sayılı ülkeleri arasındadır. Sosyal yardım alanında reform olarak
nitelendirebileceğimiz birçok yeni uygulamayı hayata geçirdik ve sosyal yardım
programlarını çeşitlendirdik. Bu kapsamda 2020 yılı bütçesinde sosyal
harcamalar için ayrılan kaynak miktarının
69,5 milyar liraya çıkarıldığı görülmektedir ve bu tutar 2020 yılı bütçesinin
yüzde 6,3’üne denk gelmektedir. Baktığımız zaman, Türkiye’de 4,3 doların
altında yaşamını sürdürenlerin oranının 1,6’ya geldiğini görmekteyiz. (AK PARTİ
sıralarından alkışlar)
Değerli
arkadaşlar, bir önceki Başbakanımız burada, kendisi Ulaştırma Bakanıyken de
Türkiye’nin bütün altyapısını halletti. Şimdi 2020 bütçesiyle de, inşallah, o
altyapının üzerine üstyapıyı da kullanarak Türkiye’yi şaha kaldıracağız; buna
da eminiz. (AK PARTİ sıralarından alkışlar) Sizler de o yollardan, o
köprülerden geçerek bunun konforunu ve keyfini inşallah yaşamış olacaksınız. 
Değerli
arkadaşlar, biz bir yandan ekonomiyi kalkındırırken bir yandan da terörle
mücadele ediyoruz. Bir yandan terörle mücadele ederken demokrasimizi
kalkındırmayı, demokrasimizi geliştirmeyi ve adalet noktasında da yeni
reformlarla insanımıza daha adil bir düzeni de vadediyoruz. 
Değerli
arkadaşlarımız, ekonomimizin omurgası olan esnafımızın finansa erişimini
sağlamak ve finansal maliyetleri düşürmek AK PARTİ hükûmetlerimizin her zaman
önceliği olmuştur.
(Mikrofon
otomatik cihaz tarafından kapatıldı) 
BÜLENT
TÜFENKCİ (Devamla) – Üç dakika Sayın Başkanım, bir dakika değil. 
BAŞKAN
– Yok, bir dakika veriyoruz. 
Buyurun.

BÜLENT
TÜFENKCİ (Devamla) – Esnaf ve sanatkâr kooperatifleri aracılığıyla esnaf ve
sanatkârlarımıza sağlanan düşük faizli finansman desteği bu yıl 23 milyar
lirayı, toplam kredi ise 40 milyar lirayı bulmaktadır. 
Değerli
arkadaşlar, ekonomiyi geliştirirken sınır ötesinde ve yurt içinde de terörle
aralıksız mücadele ettiğimizi biliyorsunuz. Milletimiz teröre karşı dirayetli
ve kararlı duruşuyla büyük başarılar elde etmiştir. Mücadelemiz, en son
terörist etkisiz hâle gelinceye kadar devam edecektir. Hem PKK’yla hem PYD’yle
hem FETÖ’yle mücadelemiz Allah’ın izniyle, milletin desteğiyle de devam
etmektedir. Bu vesileyle, bu topraklar
için canını veren bütün şehitlerimize Cenab-ı Allah’tan rahmet, gazilerimize de
uzun ömürler diliyorum.
Değerli
Başkanım, değerli arkadaşlar; 2020 yılı bütçemizin milletimize, ülkemize
hayırlar getirmesini Cenab-ı Allah’tan temenni ediyorum, emeği geçenlere
teşekkür ediyorum. (AK PARTİ sıralarından alkışlar) 
BAŞKAN
– Teşekkür ederim. 
Adalet
ve Kalkınma Partisi Grubu adına üçüncü söz Kocaeli Milletvekili Sayın Fikri
Işık’a aittir.
Buyurun
Sayın Işık. (AK PARTİ sıralarından alkışlar) 
Süreniz
yirmi dakikadır. 
AK
PARTİ GRUBU ADINA FİKRİ IŞIK (Kocaeli) – Sayın Başkan, değerli milletvekilleri;
2020 Yılı Merkezi Yönetim Bütçe Kanun Teklifi ve 2018 Yılı Merkezi Yönetim
Kesin Hesap Kanunu Teklifi üzerinde AK PARTİ Grubu adına söz almış bulunuyorum.
Bu vesileyle yüce Meclisi saygıyla selamlıyorum. 
Sayın
Başkan, değerli milletvekilleri; AK PARTİ iktidarı, iktidarı devraldığı 18
Kasım 2002’den bugüne kadar milletimizin desteğiyle, ülkemizin kronik hâle
gelen pek çok meselesini ele aldı, risk alarak cesur adımlar attı ve çok
önemli, çok gayretli çalışmaların sonucunda da pek çok sorunu çözüme
kavuşturdu. Ekonomiden siyasete, dış politikadan sosyal politikalara, insan
haklarından özgürlüklere kadar pek çok alanda ciddi derecede reformları hayata
geçirdi. Milletimizin desteği AK PARTİ’nin başarısını, AK PARTİ’nin başarısı
milletimizin desteğini sağladı. (AK PARTİ sıralarından alkışlar) Bu,
destek-başarı verimli döngüsünün de kazananı ülkemiz, milletimiz ve Türkiye’ye
umut bağlayan milyonlarca mazlum oldu. Bundan dolayı Allah’a hamdediyoruz. Bu
desteği bugüne kadar bizden esirgemeyen milletimize de bir kez daha milletin
kürsüsünden şükranlarımızı sunuyoruz. (AK PARTİ sıralarından alkışlar) 
Değerli
arkadaşlarım, biraz önce burada ifade edildi, çok partili hayata geçtikten
sonra hiçbir partiye üst üste 18’inci Türkiye Cumhuriyeti Hükûmeti bütçesini
yapmak nasip olmadı. Bu, bizim açımızdan gerçekten çok ama çok önemli. Elbette
başarılarımız önemlidir. Başarılarımız, yeni başarılar için referanstır. Biz,
elbette geçmişe takılıp kalmayacağız, başarılarımızı yeterli görmeyeceğiz, yeni
başarı hikâyeleri yazmak için de durup dinlenmeden çalışmaya devam edeceğiz.
Zira, Peygamber Efendimiz‘in “İki günü müsavi olan ziyandadır.” hadisişerifi
hepimiz için eşsiz bir öğüttür. (AK PARTİ sıralarından alkışlar) Yine, Mevlâna
Hazretlerinin “Dünle beraber gitti cancağızım,/ Ne kadar söz varsa düne dair./
Şimdi yeni şeyler söylemek lazım...” Haddizatında siyaset de dünden dersler
çıkararak, dünün tecrübelerinden yararlanarak yarını inşa etme sanatıdır. 
Sayın
Başkan, değerli milletvekilleri; tüm dünyada hemen hemen her alanda var olan
belirsizliklerin daha da arttığı, risk ve tehditlerin daha da çeşitlendiği,
istikrarsızlığın küreselleştiği olağan dışı bir dönemi yaşıyoruz. Huzurun,
barışın, umudun egemen olması gereken bu gezegen, bugün maalesef korkunun,
endişenin ve kaygının merkezi hâline geldi. İnsanoğlu kendi elleriyle dünyanın
düzenini bozdu, tahrip etti. Bunun sonucunda da başta iklim değişikliği,
içilebilir temiz su kaynaklarının hızla azalması, hava kirliliği, pek çok canlı
türünün yok olma tehlikesiyle karşı karşıya kalması gibi, bugün bildiğimiz
bilmediğimiz pek çok sorunla yüz yüzeyiz. 
Çözülmesi
gereken devasa problemler varken, maalesef, bunları çözme sorumluluğunu
üstlenmesi gereken siyaset alanında eyyamcılık, popülizm, ırkçılık, ayrımcılık
gittikçe yaygınlaşıyor. Küresel aktörlerin bu sorunlarla birlikte mücadele
etmesi gerekirken, onlar kendi iç politik dinamikleriyle birbirleriyle kıyasıya
mücadele içine giriyor, gelecek kuşakların üzerimizdeki emanetinin korunması
için gereken gayreti göstermiyorlar. Hatta zaman zaman, bu gayreti gösteren
gençlerle alay dahi edebiliyorlar. Birleşmiş Milletler gibi uluslararası
kuruluşların etkinliklerinin çok azaldığını, hemen hemen hiç kalmadığını
görüyoruz. 
Sayın
Başkan, değerli milletvekilleri; küresel rekabetin bölgemizden Asya-Pasifik’e
kaydığı ve aktörler arasındaki mücadelenin sadece ekonomik alanda değil, aynı
zamanda siyasi, hatta askerî alanda da yoğunlaştığını müşahede ediyoruz.
Kapitalist sistemin 1970’li yılların ikinci yarısında girdiği krizden çıkmak
için Çin’i dünya ekonomisine açma kararı ve sonrasındaki gelişmeler uykudaki
devin uyanmasına ve Batı hegemonyasındaki küresel düzenin tehdit edilmesine
sebep oldu. Çin’in ekonomik yükselişi, bu yükselişin getirdiği siyasal nüfuz
alanı oluşturma ve genişletme hamleleri, özellikle Kuşak ve Yol Projesi’yle hem
enerji arz güvenliğini hem de pazarlarını garanti altına alma girişimleri,
başta ABD olmak üzere tüm Batı’yı ciddi manada tedirgin etti hatta korkuttu. 
Önümüzdeki
on yılda Çin’in dünyanın en büyük ekonomisi olacağı varsayılıyor. Bu, ABD
dolarının dünya rezerv para birimi olma özelliğine yani doların tahtına yönelik
şu ana kadarki en büyük ve en önemli tehdit. Öyle ya, dünya ekonomisinde yüzde
20 ağırlığa sahip Çin’in para birimi yuanın dünya rezerv para birimindeki
ağırlığı yüzde 1, dünya ekonomisinde yine yaklaşık yüzde 20 ağırlığa sahip
Amerika’nın para biriminin dünya rezerv para birimindeki ağırlığı yüzde 60.
İşte aslında Amerika-Çin ticaret savaşlarının temelinde bu rezerv para
birimindeki dengesizlik yatıyor. 
Zaman
zaman ateşkes olsa da özellikle 2020 Kasımındaki Amerikan seçimlerinden sonra
Amerika-Çin ticaret savaşlarının şiddetlenerek devam edeceğini öngörmek kehanet
olmasa gerek. Çin’in kuşatılması, ekonomisinin yavaşlatılması, bölgedeki siyasi
ve askerî nüfuzunun sınırlandırılması, artık ABD’nin birinci önceliği hâline
geldi. Yani artık küresel mücadelenin merkezi Indo-Pasifik Okyanusu oldu. Hong
Kong’daki gelişmeler, Çin’in Tayvan politikası, Güney Çin Denizi’ndeki
ihtilaflar ve oluşturulan suni adalar bu mücadelenin sadece ekonomik ve siyasi
boyutta kalmayabileceğini, olayın her an askerî bir boyuta da taşınma riskinin
göz ardı edilmemesi gerektiğini açıkça ortaya koyuyor.
Biraz
önce ifade etmeye çalıştığım gelişmelerin yanında, özellikle gelişmiş ülkelerde
devletlerin borçluluk seviyeleri, kur ve ticaret savaşları, korumacı ekonomi
anlayışının tekrar nüksetmesi küresel durgunluk yani resesyon endişelerini her
geçen gün daha da artırıyor. Ayrıca, teknolojideki baş döndürücü gelişmeler -ki
detaylarına birazdan girmeye çalışacağım- hem bireysel hem toplumsal hem de
ulusal düzeyde güvenlik endişelerini körüklüyor. Bütün bu endişeler, neredeyse
bütün dünyanın askerî harcamalarını artırmasına, savunma ve güvenliğe daha
fazla kaynak ayırmasına sebep oluyor. 
Sayın
Başkan, değerli milletvekilleri; önümüzdeki bu belirsizlik dönemi ve yeni
jeopolitik gelişmeler, hem ülkemiz hem de insanlık için yeni tehditler ama aynı
zamanda da yeni fırsatlar sunuyor. Çok güzel bir söz var: “Kötümserler her
fırsatı tehdit, iyimserlerse her tehdidi fırsat olarak görürler.” Türkiye’ye
yakışan ihtiyatlı bir iyimserliktir. Öncelikle, bölgesel ve küresel risk ve
tehditleri avantaja döndürmenin yollarını aramalıyız. Yine, başka bir güzel söz
de “Fırsatlar hazırlıklı beyinler içindir.” Türkiye'nin fırsatları
değerlendirecek birikimi vardır, yeter ki biz bu birikimi yerinde, zamanında ve
doğru şekilde kullanalım. 
Tüm
etnik ve dinî unsurlarımızla millet olma bilincimiz, ortak tarih şuurumuz;,
Çanakkale’de, Kurtuluş Savaşı’nda, 15 Temmuz hain darbe girişiminde olduğu gibi
çok zor zamanlarda ortaya koyduğumuz asil tavır ve binlerce yıllık devlet
geleneğimiz geleceğe güvenle bakmamız için yeterlidir, tabii ki Gazi Mustafa
Kemal Atatürk’ün ifadesiyle “Vatanını en çok seven, görevini en iyi yapandır.”
düsturunu aklımızdan çıkarmadan. (AK PARTİ sıralarından alkışlar)
Sayın
Başkan, değerli milletvekilleri; günümüzde teknolojide baş döndürücü gelişmeler
yaşanmaktadır. Her sabah yeni, insan hayatını kolaylaştıran ancak zaman zaman
da insanı dehşete düşüren buluşlara, keşiflere uyanmaktayız. Artık hiçbir şey
eskisi gibi değil. Teknoloji yaşam tarzımızı, çalışma, üretim, yemek, eğlence
gibi günlük hayatımızı kökten değiştiriyor. Teknoloji insanları birbirinden
uzaklaştırırken, makinaları birbiriyle konuşturuyor. Artık, kas gücü gerektiren
pek çok işi, gelişmiş robotlar yapıyor. Özellikle emek yoğun sektörlerde
robotlar insanları ekmeğinden ediyor. Bundan dolayı da bazı gelişmiş ülkelerde
sosyal güvenlik sisteminin çökmemesi için insanın yerine çalışan robotlardan
vergi alınması tartışılıyor. Yaşlılara hizmet verecek insansı robotlar
tasarlanıyor. Uzuv kaybı yaşayan insanlara özel protezler kolaylıkla üç boyutlu
yazıcılarda üretilip o uzvun yerine yerleştirilebiliyor. Beyinden gelen sinyali
algılayarak komuta dönüştüren ve bu sayede pek çok engellinin normal bir hayat
sürmesini sağlayan cihazlar üretiliyor. Otonom araçlar yük, silah, insan
taşıyan insansız hava araçları, ulaşım başta olmak üzere pek çok alanda
ezberleri bozuyor. Bilgiye erişimin hem çok kolaylaşması hem de maliyetinin çok
düşmesi, başta eğitim ve sağlık olmak üzere her alanda önemli imkânlar sunuyor.

Kullandığımız
pek çok cihazda artık en önemli maliyet unsuru yazılım oldu. Özellikle, ünlü
fizikçi Stephan Hawking’in “İnsanlığın son buluşu olacak.” dediği yapay zekâ
alanındaki gelişmeleri bazen hayranlık, bazen şaşkınlık, bazen de dehşet içinde
izliyoruz. Örneğin, bazı kanser türlerinin doktorlar tarafından yani insan
unsuru tarafından teşhis oranı yüzde 65’teyken yapay zekâyla teşhis oranı yüzde
98’lere çıkıyor. Yapay zekânın, üretimden uzay çalışmalarına kadar neredeyse
girmediği hiçbir alan kalmadı. Şu anda Amerika Birleşik Devletleri’nde yılda
yaklaşık 500 milyar dolar AR-GE harcaması yapılıyor. Bu AR-GE harcamasının
yaklaşık üçte 1’i yapay zekâ alanında yapılıyor. Zira geçenlerde yapay zekâyla
çalışan 2 robotun, yazılımcılarının bilmediği bir dilde konuşmaya başladıkları
fark edildi ve korkularak fişleri çekildi. Böyle bir dünyaya gidiyoruz.
Değerli
arkadaşlarım, güncel tartışmalardan biri de “Nükleer silahlar mı daha tehlikeli,
yapay, zekâ mı daha tehlikeli?” sorusu. Güvenli haberleşme için, şifrelenmiş ve
kolay kolay kırılamaz denilen bilgilerin kuantum bilgisayarlar yardımıyla çok
kısa sürede ve kolayca kırılacağı, çözüleceği biliniyor. Artık, dünya
insanoğlunun Mars’a ne zaman ayak basacağını ve Mars’ta yaşamın ne zaman
başlayacağını tartışıyor.
Sayın
Başkan, değerli milletvekilleri; teknolojik gelişmelerin gıda güvenliğinden
veri güvenliğine, bireysel güvenlikten ulusal güvenliğe kadar her alanı içine
aldığını görüyoruz. Siber saldırılarla sadece ülkelerin askerî, ekonomik,
sosyal altyapıları hedef alınmıyor, ülkelerin karar alma mekanizmalarının
oluşumuna müdahale edilerek politik ve sosyal düzen dahi değiştirilebiliyor.
Bir nakliye uçağından atılan binlerce katil drone’un, hedefindeki binlerce
askeri imha edebileceği bir dönemdeyiz. Sadece askerî amaçlarla kullanılmayan,
daha çok sivil amaçlarla uzaydan konum belirlemek için kullanılan GPS
uydularının lazer silahlarıyla yüzlerce kilometre öteden vurulabileceği
endişesi hem büyük korku oluşturuyor hem de güvenilir alternatif arayışlarını
zorluyor. Bu örnekleri çoğaltmak, onlarca, yüzlerce örnek vermek mümkün. 
Bugünün
dünyası dünden daha güvenli değil. Öyle gözüküyor ki yarın da bugünden daha
güvenli olmayacak. Peki, biz yarına hazır mıyız? Bir ülkenin yarın nerede olacağını,
bugün hangi alanlara yoğunlaştığına bakarak kolayca anlayabiliriz. Geleceğin
dünyasında var olmanın, iddialı olmanın tek yolu bilim ve teknolojiyi
tüketenler liginde değil, bilakis bizzat bilim ve teknolojiyi üretenler liginde
olmaktır. 
Sayın
Başkan, değerli milletvekilleri; Türkiye son on yedi yılda AK PARTİ iktidarı
döneminde bu alanlara çok ciddi yatırım yaptı, ciddi kaynak ayırdı, AR-GE ve
inovasyona çok ciddi destekler verdi, vermeye de devam ediyor. Yapılanların
takdiri hakkaniyet gereğidir. 
Peki,
yapılanlar yeterli mi? Elbette ki hayır. Bilim ve teknoloji alanında kıyasıya
yarış sürerken yapılanları yeterli görmek çok büyük bir yanılgı olur, bedeli de
ağır olur. Elbette almamız gereken daha çok yolumuz var. Bilim ve teknoloji,
AR-GE ve inovasyon alanında sürdürülebilir bir başarının olmazsa olmazı biraz
önce ifade etmeye çalıştığım tehditlere karşı koymanın, fırsatlardan da en iyi
şekilde yararlanmanın anahtarı nitelikli insan gücüdür. 
Yer
altı zenginliğine sahip olduğu hâlde nitelikli insan gücüne sahip olmadıkları
için halkının büyük bir kısmının fakruzaruret içinde yaşadığı onlarca ülke
örneği vermek mümkün ama yer altı zenginliği olmadığı hâlde nitelikli insan
gücüne sahip ülke halkının önemli bir kısmının fakruzaruret içinde yaşadığı bir
tek örnek vermek dahi mümkün değil. 
Kainatın
öznesi insandır. Onun içindir ki medeniyetimizin en temel ayırt edici
özelliklerinden birisi “İnsanı yaşat ki devlet yaşasın.” düsturudur. Önemli
olan insandır, insana yapılan yatırımdır. İnsana yapılan yatırım, geleceğe
yapılan yatırımdır. Hazreti Ali Efendimiz “Çocuklarınızı kendi zamanınıza göre
değil, onların yaşayacağı çağa göre yetiştirin.” buyuruyor. Türkiye'nin en
önemli önceliği eğitimdir; adalet, güvenlik, refah, huzur ancak iyi ve kaliteli
eğitimle sağlanır.
Sayın
Başkan, değerli milletvekilleri; AK PARTİ iktidarı döneminde eğitimde çok
önemli mesafeler aldık. Özellikle eğitimde nicelik sorununun çok büyük oranda
çözüldüğünü söyleyebilirim. Bu dönemde kız çocuklarımızın okullaşma oranları,
özellikle diğer okullaşma oranları, öğretmen sayıları, okulların fiziki
şartları, derslik başına düşen öğrenci sayıları, öğrenci başına düşen öğretmen
sayıları gibi, eğitimde teknoloji kullanımı gibi pek çok alanda AK PARTİ
döneminde devrim niteliğinde iyileşmeler sağlandı. Yine Meclisimizin tasvibi ve
onayıyla her yıl bütçemizden en fazla ödeneği Millî Eğitim Bakanlığımıza tahsis
ediyoruz. 
Eğitimin
kalitesi noktasında almamız gereken daha çok mesafenin olduğunun hepimiz
farkındayız. Bakanlığımızın bu konudaki çalışmalarını takdir ettiğimizi ve her
zaman desteklediğimizi buradan bir kez daha ifade etmek istiyorum. 
Sayın
Başkan, değerli milletvekilleri; her şeyin değiştiği, dünyanın, çağın,
alışkanlıkların, üretim biçimlerinin değiştiği, değişmeyen tek şeyin değişim olduğu
bu zaman diliminde elbette eğitim alanında da köklü değişimler yaşanıyor.
Bozmanın, tahrip etmenin, yıkmanın, yerle bir etmenin çok kolay olduğu bu zaman
diliminde yaşadığımız dünyayı kendi ellerimizle cehenneme çevirmek istemiyorsak
insanlık olarak değerler eğitimine odaklanmalıyız. Erdemli insan yetiştirmek
için daha çok çalışmalıyız. Kadınlarımıza, çocuklarımıza hatta engellilerimize
yönelik şiddetin gündemden düşmediği, kadın cinayetlerinin her gün yüreğimizi
dağladığı günümüzde “Bir insanı öldüren bütün insanları öldürmüş gibidir.”
temel düsturunun neden hayat bulmadığını bütün toplum olarak düşünmeliyiz.
Önceliğimiz çok bilgili insan değil, çok iyi insan yetiştirmek olmalı. Bilgiye
ulaşmanın çok kolaylaştığı bu çağda eğitim piramidinin kaidesi değerler eğitimi
olmalı, onun hemen üzerine beceri eğitimini yerleştirmeliyiz. Medeniyet
değerlerimizle donanmış, öz güveni yüksek, dünyaya açık, analitik düşünen,
kararlı ve sabırlı bireyler yetiştirmek zorundayız. Ayrıca, kod yazmayı
bilmeyen gencin okuma yazma bilmiyor konumuna düşeceği yakın geleceğe hazırlık
için kodlama konusuna çok daha fazla önem vermeliyiz. 
Sayın
Başkan, değerli milletvekilleri, katma değeri yüksek AR-GE ve inovasyona dayalı
üretim, Türkiye’nin sürdürebilir büyümesi, refahının artması, ekonomik ve
siyasi istikrarı için elzemdir. Bugünkü küresel koşullarda Türkiye ölçeğinde
bir ülkenin sürümden kazanarak büyüme şansı bana göre yoktur. Üretimin, hatta
hizmet sektörünün her alanında yenilikçi olmak zorundayız; her gün daha iyisi
için çalışmak, daha kaliteli, daha uygun maliyetli ürün ve hizmet sunmak
zorundayız. Zira, biz “İki günü müsavi olan ziyandadır.” anlayışının
mensuplarıyız. Biraz önce de ifade ettim, Türkiye, bilim ve teknoloji üreten
ülkeler liginde olmalıdır; tribünde seyirci değil, sahada oyuncu olmalıyız;
bize yakışan da budur. Bunun için, üniversitelerimize, kamu ve özel sektörümüze
düşen çok önemli görevlerin olduğunu biliyoruz. Özel sektörümüzün son yıllarda
bu alana çok ciddi kaynaklar ayırdığını, ciddi yatırımlar yaptığını, çok önemli
çalışmalar yürüttüğünü biliyoruz. Devletimizin desteklerinden de faydalanarak
AR-GE ve inovasyon alanında özel sektörün her geçen gün artan gayretlerini
yakinen takip ve takdir ediyoruz. Sizlerin desteği ve onayıyla kabul edilen
AR-GE reform kanunu sonrasında özel sektörün AR-GE merkezi sayısı 1.200’ü,
tasarım merkezi sayısı 350’yi geçti. Sayıları 85’i bulan teknoparklarımızdaki
binlerce firmamızda on binlerce gencimiz AR-GE yapmaktadır. Kamu tarafı, destek
ve teşviklerle özel sektörün bu alanda daha fazla yoğunlaşmasını sağlıyor.
Türkiye’nin AR-GE harcamaları her geçen yıl artmakta; bu, patent, faydalı model
gibi alanlara yansımaktadır. AR-GE ve inovasyon faaliyetlerini yeterli görmemiz
elbette mümkün değildir. Türkiye’nin sorunu kaynak sorunu değildir, Türkiye’nin
sorunu AR-GE’de kalite sorunudur. Bu sorunu da zaman içinde çok çalışarak,
ekosistemimizi güçlendirerek çözeceğiz inşallah.
Gerek
temel gerekse uygulamalı bilimler alanında bilginin ana üretim üsleri
üniversiteler ve araştırma merkezleridir. Bugün ülkemizde 200’ün üzerinde
üniversite ve 8 milyona yakın üniversite öğrencisi vardır. Bu anlamda,
cumhuriyetimizin en temel hedeflerinden olan eğitimde fırsat eşitliği büyük
oranda sağlanmıştır. Ancak üzülerek ifade etmemiz gerekir ki üniversitede
kalite sorununu henüz aşamadık. Bakın, YÖK’ün bu konudaki çalışmalarını
destekliyoruz ama G20 üyesi bir Türkiye, satın alma gücü paritesinde dünyanın
13’üncü ülkesi ama dünyanın ilk 100, ilk 250, hatta bazı endekslere göre ilk
400’ünde bir tek Türk üniversitesi olmayan bir Türkiye. Bunun üzerinde hepimiz
çok ciddi çalışmalıyız, düşünmeliyiz ve hep birlikte bu yüce Meclisin
önderliğinde bir yükseköğretim reformunu artık hayata geçirmeliyiz. (AK PARTİ
sıralarından alkışlar) 
Değerli
arkadaşlarım, AR-GE ve inovasyon alanında, ekosistemimizi güçlendirmeliyiz,
uluslararası iş birliğine önem vermeliyiz, özellikle dünyadaki Türk
araştırmacıların aklından, birikiminden daha fazla yararlanmayı sağlamalıyız. 
Sayın
Başkan, değerli milletvekilleri; Türkiye, jeostratejik konumu nedeniyle savunma
ve güvenlik alanında da daima güçlü, dikkatli ve kararlı olmak zorundadır. 
(Mikrofon
otomatik cihaz tarafından kapatıldı) 
BAŞKAN
– Sayın Işık, buyurun. 
FİKRİ
IŞIK (Devamla) – Bölgemizdeki devlet otoritesi kaybolan veya büyük ölçüde zaafa
uğrayan ülkeler, vekâlet savaşları, ülkelerin istikrarsızlaştırılması için maşa
olarak kullanılan terör şebekeleri, terör estiren devletler veya nüfuz alanını
genişletmek için birtakım atraksiyonlar yapan devletlerin varlığı her zaman bizi
tetikte olmaya zorluyor. 
“Kötü
komşu insanı ev sahibi yapar.” özdeyişinin ne kadar yerinde olduğunu Kıbrıs
Barış Harekâtı’nda gördük. Cumhuriyetimizin ilk yıllarında o kadar zorlu
şartlarda başlayan yerli ve millî savunma sanayisi hamlesi, maalesef, daha
sonra siyasi nedenlerle kesildi ama 1974 Harekâtı’nda görüldü ki bu işin şakası
yok ve o 1974 Harekâtı’nın tecrübesi, o acı tecrübe bize ASELSAN, TUSAŞ,
HAVELSAN gibi tatlı meyveler, bereketli meyveler verdi. İşte, bu noktada daha
fazla dikkat etmek durumundayız. 
Sayın
Başkanım, özellikle savunma sanayisi AK PARTİ iktidarının gerçekten bir başarı
hikâyesidir. Cumhurbaşkanımız Sayın Recep Tayyip Erdoğan’ın liderliğinde on
yedi yılda, Türkiye, savunma sanayisinde çok büyük bir devrim yaptı.
(Mikrofon
otomatik cihaz tarafından kapatıldı) 
FİKRİ
IŞIK (Devamla) – Sayın Başkanım, son bir… 
BAŞKAN
– Tamamlayalım lütfen. 
FİKRİ
IŞIK (Devamla) - Türkiye, yüzde 24’lerde olan yerlilik oranını yüzde 65’lerin
üzerine çıkardı ve çok ciddi bir kalite artışı sağladı. Bu noktada, gerçekten,
Türkiye, bu sayede de terörle mücadele başta olmak üzere Türkiye’ye yönelik tüm
tehditlere açıkça meydan okuma noktasında çok daha yeterli hâle geldi. İşte, bu
noktalarda çalışmalarımızı durmadan, dinlenmeden devam ettirmek zorundayız. Gelişen
şartlara göre savunma konseptimizi yenilemek bir ihtiyaç olarak gözüküyor. 
Sayın
Başkan, değerli milletvekilleri; bu bütçenin hazırlanmasında büyük emek var.
Ben, emeği geçen tüm arkadaşlarıma teşekkür ediyorum. On gün sonra gireceğimiz
yeni yılın ülkemiz için, milletimiz için hayırlı olmasını, bütün insanlık için
huzur, bereket ve esenlik getirmesini Cenab-ı Allah’tan niyaz ediyorum.
Desteklerinizle kabul edileceğine inandığım kanun teklifinin, bütçemizin
şimdiden ülkemize, milletimize hayırlı olmasını diliyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim.
ENGİN
ALTAY (İstanbul) – Sayın Başkan…
BAŞKAN
- Sayın Altay…
ENGİN
ALTAY (İstanbul) – Sayın Başkanım, 60’a göre söz talebim var, pek kısalığı takdirinize
ait olmak üzere.
BAŞKAN
– Buyurun.
V.- AÇIKLAMALAR (Devam)
4.- İstanbul Milletvekili Engin Altay’ın,
Ankara Milletvekili Mehmet Naci Bostancı’nın 129 sıra sayılı 2020 Yılı Bütçe
Kanunu Teklifi ile 130 sıra sayılı 2018 Yılı Kesin Hesap Kanunu Teklifi’nin
tümü üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Önce,
peşinen şunu söylemem lazım ki AK PARTİ Grubuna mensup sayın milletvekilleri,
Cumhuriyet Halk Partisinin bütçe görüşmeleri boyunca ileri sürdüğü -ekonomik,
sosyal, hukuki, kültürel, eğitim, sağlık, tarım, orman dâhil bütçeyle ilgili-
eleştirilerine bugün de geçmişte de somut, net bir yanıt getiremediler tıpkı
bugün Sayın Naci Bostancı’nın konuşmasında olduğu gibi. Zira, Sayın Bostancı,
âdeta “Gözünün üstünde kaşın var.” konuşması yaptı. Sayın Kesici’nin “Siyasi
başarı var ama ekonomik başarısızlık var.” demesini büyük bir çelişki olarak
değerlendirmesi bence kendi çelişkisidir, şu açıdan: Evet, AK PARTİ on yedi yıl
boyunca toplumun teveccühüne mazhar olmuştur ama her şeyin sonu olduğu gibi
bunun da bir sonu vardı ve bu gerçekleşti. Milletin, AK PARTİ’nin siyasi
kredisini de yenilenen İstanbul seçimlerinde kestiğini ve bu şekilde de AK
PARTİ’ye “Sen işin tadını kaçırdın, senin ülkeyi yönetme ehliyetine el
koyuyorum.” dediğini, sanıyorum, Sayın Bostancı atladı ya da o günlerde yurt
dışındaydı, onu bilemiyoruz Yine, Sayın Bostancı’nın yirmi dakikalık
konuşmasının sekiz dakikasında 12 defa “Sayın Kesici” ibaresini, ifadesini
kullanarak konuşması da Sayın Kesici’nin bugün dolu, güzel, Türkiye
gerçeklerini yansıtan, zaman zaman Hükûmete yapıcı, yönlendirici uyarılar da
getiren bir konuşma yaptığının açık delilidir.
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ALTAY (İstanbul) – Kendisine, Sayın Kesici’ye Grup Başkan Vekili olarak bu
vesileyle ben de teşekkür ediyorum bu güzel konuşma için. (CHP sıralarından
alkışlar) 
Yalnız
ben de şunu çelişkili buluyorum: İktidar yani 1’inci parti bütçeyi savunmak
yerine muhalefeti eleştiriyor. Bu ne yaman bir çelişkidir. Bugün, biraz önce
Sayın Turan “bütçemiz” diye ifade etti. Evet, bu bütçe, şekilsel olarak her ne
kadar yürütmenin bütçesi gibi algılansa da bu bütçe aynı zamanda AK PARTİ’nin
de bütçesidir. Sayın İlhan Kesici’nin kullandığı bütün rakamlar zaten devletin
resmî rakamlarıdır, kamu kurum ve kuruluşlarının rakamlarıdır. Tabii ki Sayın
Bostancı’nın bu rakamları çürütecek hâli yoktu; e, Recep Tayyip Erdoğan’ı
eleştirecek hâli de olmadığına göre Sayın Kesici’yi eleştirmesini çok anlayışla
karşılıyorum. Bu konuda bir eleştirimiz yok zira ülkenin hâli ortada. 
Yine,
bir çelişki kendi içinde ama şunu söylememiz lazım: Bize dedi ki: “Siz köylüye
gidiyorsunuz, efendim ‘Buğday ucuz.’ diyorsunuz.” 
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ALTAY (İstanbul) – “Şehre iniyorsunuz ‘Ekmek pahalı.’ diyorsunuz.” dedi. Sayın
Başkan, evet, doğru; şunun için doğru: Dünyanın bütün ülkelerinde tarım
desteklenir yani “sübvansiyon” diye bir kavram var. Sayın Bostancı felsefeci
olduğu için ekonomik kavramlardan belki biraz uzak kalmıştır ama yani gayrisafi
yurt içi hasılanın yüzde 1’ini yasaya koyduğunuz hâlde çiftçiye vermediğiniz
için buğday ucuz, ekmek pahalı; mazot, gübre, tohum, ilaç, yem gibi girdi
maliyetlerinden ÖTV, KDV aldığınız için buğday ucuz, ekmek pahalı. Keşke
pırlantadan ve yatlara verdiğiniz benzinden ÖTV, KDV alsanız da çiftçinin girdi
maliyetleri aşağı çekilse biz de köylüye gidip sizin buğdayınız ucuz diyemesek.
(CHP sıralarından alkışlar) Stratejik ürünleri tüccarın insafına, çiftçiyi,
köylüyü de tefecinin insafına terk ettiğiniz için bu ülkede buğday ucuz, ekmek
pahalı. Yani buğdayın ucuz, ekmeğin pahalı olması bir çelişki değil, bir AK
PARTİ garabetidir. Bunun da altını çizmemiz lazım Sayın Başkan. 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen. 
ENGİN
ALTAY (İstanbul) – Erdoğan’ın mitinglerini izlememek ne mümkün? Erdoğan
mitinglere başladığı zaman Türkiye’de sadece biz değil, 82 milyon, paşa paşa,
Erdoğan’ı bütün televizyon kanallarında sabah, öğlen, akşam izliyor. Yalnız son
kampanyada bir şey oldu, Erdoğan’ın mitingleri rötarlı olmaya başladı. Bu kadar
özel uçağı varken, bu kadar devlet imkânı, 3 bin koruma varken, bütün yollar o
gitmeden üç saat önce açılırken Erdoğan’ın mitingleri rötarlı olunca biz o
vilayetteki teşkilatlarımızı aradık; yahu, niye bu miting başlamıyor dedik.
Dediler ki: “Ağabey, Sayın Cumhurbaşkanı geldi, otelde; meydan boş, onun için
mitingler rötar yapıyor.” (CHP ve İYİ PARTİ sıralarından alkışlar) Ben de Sayın
Bostancı’ya bunu hatırlatmış olayım. 
Şu
tartışmayı artık bitirelim: Hani “diktatör” diyoruz, “tek adam” diyoruz,
kızıyorsunuz; bence kızmayın, Türk Dil Kurumunu kapatın. Biz demiyoruz, bunu
Türk Dil Kurumu diyor. Tekrar hatırlatıyorum, bütün siyasi yetkileri elinde
bulunduran kimseye, işte o sizin kızdığınız kelime söyleniyor. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Altay.
ENGİN
ALTAY (İstanbul) – Türk Dil Kurumunu kapatmaktan başka bir çareniz yok. Ha
“Hayır, bütün siyasi yetkiler Erdoğan’ın değil, bizim de yetkimiz var.”
derseniz, biz onu bilelim. 
EYÜP
ÖZSOY (İstanbul) – Sizin var mı yetkiniz?
ENGİN
ALTAY (İstanbul) – Onu bilmek istiyoruz, onu göremiyoruz. Meşruiyet tartışması
önemli bir tartışmadır. Meşruiyetin bir yasal dayanağı vardır, bir vicdani
dayanağı vardır. Bazen yasal olarak meşru olursunuz, vicdani olarak gayrimeşru
olursunuz. Görülür, algılanırsınız ama -bir şey söyleyeyim- ettiğiniz yemine
riayet etmezseniz hem hukuki olarak hem de vicdani olarak gayrimeşru olursunuz.
Bunun da altını çizmek istiyorum. 
Teşekkür
ederim Sayın Başkanım. (CHP sıralarından alkışlar) 
BAŞKAN
– Sayın Bostancı…
5.- Ankara Milletvekili Mehmet Naci Bostancı’nın, İstanbul Milletvekili Engin
Altay’ın yaptığı açıklamasındaki bazı ifadelerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler.
Ben
felsefeci değilim, Mülkiye mezunuyum. Siyaset bilimi, sosyal bilimler… 
ENGİN
ALTAY (İstanbul) – Hayır, felsefeyi kimse senin kadar bilmez.
MEHMET
NACİ BOSTANCI (Ankara) – Estağfurullah. 
ENGİN
ALTAY (İstanbul) – Bir de İsmet abi var burada senin gibi bilen, başka yok. 
MEHMET
NACİ BOSTANCI (Ankara) – Yok, yok; her şeyi bildiğim iddiasında da değilim.
Mütevazı ölçeklerde bildiklerimizi paylaşmaya çalışıyoruz Engin Bey. Önemli
olan, ne bildiğimiz değil de ne anlatmaya çalıştığımız. Halkımız ariftir, yarım
anlattıklarımızı da tamamlamayı bilir ayrıca. (AK PARTİ sıralarından alkışlar) 
Şu
“tek adam” meselesi lüzumsuz bir slogan olarak görülüyor, o bakımdan bir
eleştiri şeklinde ifade ettim. Aslında, söylemem gereken başka bir şey daha
var, Sayın Altay hazır konuyu açmışken onu söyleyeyim: Şevket Süreyya
Aydemir’in “Tek Adam” diye 3 cilt kitabı vardır. 
ENGİN
ALTAY (İstanbul) – Biz tek adamdan rahatsız değiliz, niye rahatsız olalım? 
MEHMET
NACİ BOSTANCI (Ankara) – Arkadaşlar muhakkak okumuşlardır ve tahmin ediyorum,
Cumhuriyet Halk Partisinin kolektif hafızasında hayli hâkim bir yeri vardır.
Şevket Süreyya Aydemir’in Tek Adam’la kimi anlattığını arkadaşlar bilirler ve
sanıyorum, arka planda, bilinçaltında öyle bir özdeşleşme de var. 
İSMET
YILMAZ (Sivas) – Özlem var, özlem… 
MEHMET
NACİ BOSTANCI (Ankara) – Üçüncü olarak; şu eleştiri meselesi… Siz bizi
eleştirdiniz, tabii ki eleştirin, biz faydalanmak isteriz bundan; hiç problem
yok. 
ENGİN
ALTAY (İstanbul) – Siz savunma makamındasınız şu anda. 
MEHMET
NACİ BOSTANCI (Ankara) – Biz de sizi eleştirelim, siz de ondan faydalanırsınız.
Birbirimizi eleştirmekte bir sakınca yok. 
ENGİN
ALTAY (İstanbul) – Aman aman, hiç almayalım. 
MEHMET
NACİ BOSTANCI (Ankara) – Ayrıca, İlhan Bey bizim eski dostumuzdur, aramızda o
kadar hukuk olsun. 
Teşekkürler.
(AK PARTİ sıralarından alkışlar) 
BAŞKAN
– Teşekkür ederiz. 
ENGİN
ALTAY (İstanbul) – Sayın Başkan, efendim, çok kısa… 
BAŞKAN
– Sayın Altay, buyurun. 
6.- İstanbul Milletvekili Engin Altay’ın, Mustafa Kemal Atatürk’ün
cumhuriyetin tek kurucusu olduğuna ve 1923’ten 1950’ye kadar olan süreçte
Cumhuriyet Halk Partisi devlet partisiyken AK PARTİ’nin şimdi parti devleti
olduğuna ilişkin açıklaması
ENGİN
ALTAY (İstanbul) – Biz Mustafa Kemal Atatürk’ün çift adam olduğunu söylemedik;
onun, cumhuriyetin tek kurucusu olduğunu herkes -herhâlde Sayın Bostancı da-
kabul ediyordur. Yalnız, o dönem ile bu dönem hep karşılaştırılır; çok açık ve
samimi bir şey söyleyeyim de bu tartışma da bitsin: Cumhuriyetimizin
kuruluşundan, 1923’ten 1950’ye kadar olan süreçte, o yirmi yedi yılda
Cumhuriyet Halk Partisi bir devlet partisiydi; ben bunu kabul ediyorum ama siz,
şimdi parti devletisiniz. Devlet partisi olmanın şartları o günün koşulları
gereği bir zaruretti ama parti devleti olmak tehlikeli; işte, oradan tehlikeli
işlere yol açılır, kapı açılır. Buna kafa sallarsanız bin tane örnek veririm
ama keşke Cumhuriyet Halk Partisinin o dönemki devlet ahlakını, devletin gerçek
anlamda bekasına olan samimiyetini 2008’den sonraki AK PARTİ’de görebilsek. Hep
söyledim, burada da söyleyeyim: Siz 2008’de mutasyon geçirdiniz, başkalaştınız;
kurulduğunuz gündeki AK PARTİ değilsiniz artık. Bunu millet de görüyor; umarım,
siz de görüyorsunuzdur. 
Teşekkürler.
(CHP sıralarından alkışlar) 
EYÜP
ÖZSOY (İstanbul) – Siz aynısınız ama! 
BAŞKAN
– Teşekkür ederim. 
Birleşime
kırk dakika ara veriyorum. 
Kapanma Saati: 19.16
DÖRDÜNCÜ OTURUM
Açılma Saati: 20.03
BAŞKAN: Mustafa ŞENTOP
KÂTİP ÜYELER: Bayram ÖZÇELİK (Burdur), İsmail OK
(Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 39’uncu Birleşiminin Dördüncü
Oturumunu açıyorum.
2020
Yılı Merkezi Yönetim Bütçe Kanun Teklifi ile 2018 Yılı Merkezi Yönetim Kesin
Hesap Kanunu Teklifi’nin görüşmelerine kaldığımız yerden devam edeceğiz. 
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Komisyon yerinde. 
Şimdi
İYİ PARTİ Grubu adına ilk söz Bursa Milletvekili Sayın İsmail Tatlıoğlu’na
aittir. 
Buyurun
Sayın Tatlıoğlu. (İYİ PARTİ sıralarından alkışlar)
Süreniz
yirmi dakikadır. 
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Türkiye Büyük Millet
Meclisinin saygıdeğer mensupları; 2020 Yılı Merkezi Yönetim Bütçe Kanun Teklifi
ile 2018 Yılı Merkezi Yönetim Kesin Hesap Kanunu Teklifi hakkında İYİ PARTİ’nin
görüşlerini paylaşmak için huzurunuzdayım. Partim ve şahsım adına yüce Meclisi
ve aziz milletimizi saygıyla selamlıyorum.
Çok
değerli milletvekilleri, hükûmet etmek, bütçe yürütmektir. Bu nedenle de bütçe
hakkı, esasen Parlamentodan daha eskidir ve demokrasilerin de temel unsurudur.
Bugünkü
bütçe, bu bütçe, cumhuriyetimizin 97’nci bütçesi ve bu çerçevede bizdeki tarihi
itibarıyla gerçekten Kutadgu Bilig’de bahsedilen hakan ile toplum arasındaki
sözleşmeye ve daha sonra da MagnaCarta’ya kadar giden bir sözleşme
geçmişi vardır.
Bu
bütçe bizden bir yetki istiyor, diyor ki: Bana 1 trilyon 95 milyar liralık bir
harcama yetkisi verin. Bunu karşılamak için 957 milyar liralık gelir toplama ve
de 139 milyar liralık bir açıkla bu bütçeyi yürütme yetkisi verin.
Doğrusunu
söylemek gerekirse bugün bütçe konuşmalarında, esasında, bütçenin tekniği
üzerine çok az konuşma dinledik. “Bütçe, temel olarak bir siyasi metindir.”
dedik. Ben şu konuda bir tespit yapmak veya bakış açımızı ortaya koymak
istiyorum. 
Esasında
24 Haziran 2018 tarihli seçimin oluşturduğu bir Parlamentodayız ve bu bütçe o
Parlamentonun hakkı. O seçim, Parlamentoda hiçbir partiye tek başına bütçe
yapma yetkisi vermemiştir. Eski tabiriyle koalisyon, yeni tabiriyle bir ittifak
bütçesidir, dolayısıyla 2019 bütçesi ve 2020 bütçesi bir ittifak bütçesidir,
doğrusu da budur çünkü 16 Nisan 2017 tarihinde yapılan referandum neticesindeki
sistem değişikliğiyle, 24 Hazirandaki seçimin sonucunda Sayın Erdoğan
Cumhurbaşkanı seçilmiştir ve ittifakın Cumhurbaşkanıdır, dolayısıyla bir siyasi
birliktelik vardır. 24 Haziran 2018 seçimleri, ilk defa, AK PARTİ’ye “Ben sana
tek başına bütçe yapma yetkisi vermiyorum.” demiştir ve dolayısıyla bugün de bu
yaptığımız bütçe AK PARTİ ve bir ittifakın bütçesi olarak karşımıza geliyor. Bu
millî iradeyi bu şekilde belirlemek ve bu tespiti yapmak lazım. O nedenle, bu,
18’inci AK PARTİ bütçesi değil; bu, Cumhurbaşkanlığı hükûmet sistemi gereği bir
ittifakın 2’nci bütçesidir. 24 Haziran seçiminin sonucu bu yetkiyi almıştır,
daha sonraki seçimlerde de bu süreç bu şekilde devam etmiştir. 
Şimdi,
buradan hareketle şunu belirtmek istiyoruz: Ne kötülemek ne de övmek
meşrebimizde yok. Meşrebimizde ne var? Gördüğümüzü söylemek var. O nedenle, bu
neleri gördüğümüz, tamamen devletin rakamlarında, “academia”nın rakamlarında,
kamuoyunun rakamlarında olan şeylerdir. 
Çok
değerli arkadaşlar, neredeyiz diye bir tespit yapmamız lazım. Hangi ekonomik
ortamda bir bütçe yapılıyor ve bu bütçenin, esasında, matematiği nedir,
felsefesi nedir, misyonu nedir, hangi kesimlere neler söylüyor, Türkiye’yi
nereye taşımak istiyor; bütün bunlar esasında bütçede bulunur çünkü bütçeyi
kaldırdığınızda demokratik rejimlerde başka bir metin, yol haritası yoktur. 
Şimdi
çok hızlı olarak bakmak gerekirse… Bakın, bir bütün olarak 1960 ile 2020
arasını beşer yıllık dönemlere böldüğümüzde, 12 tane beş yıllık dönem çıkıyor.
Son beş yıl, 2016-2020 dönemi Türkiye’de bu 12 dönemin 11’incisidir. Sadece
büyüme bakımından yüzde 3,3’le 1976-1980 arası dönemden daha iyidir -o dönemde
yüzde 2,5’luk bir büyüme var- ama kalkınma planında ve bütçe hedefinde yüzde
5’lik büyüme hedefi gerçekleştirildiğini kabul etsek de bu son beş yıllık
büyüme 11’inci sırada yer alıyor. Bunu şunun için belirtiyoruz: Türkiye’deki
ekonomik yapı ve gelişim, çok net ifade etmek gerekirse, 2008’den beri bir
negatif ayrışma içerisindedir, hem kendi çizgimizde hem de gelişmekte olan
ülkelerle karşılaştırdığınızda. Ne dedik? Ne kötülemek ne övmek, 2002-2007
dâhil, bu dönem gerçekten, Türkiye'nin o beşer yıllık dönemleri itibarıyla
baktığımızda en parlak 2’nci beş yılı, çok değerli bir dönem ama 2008’den itibaren
negatif ayrışmaya giden bir dönem. Bunun nedenlerini daha önce de belirtmiştik
ama şimdi bunların üzerinde durmayacağım. 
Cumhurbaşkanlığı
hükûmet sistemine ait son iki yıllık büyüme yüzde 1,5 yani 2018 ve 2019
sonuçlarının ortalaması yüzde 1,5’luk büyüme. Bu, Türkiye’yi taşıyacak bir
büyüme değil. Türkiye’yi bir bisiklet gibi düşünürsek ayakta kalmak için yüzde
5 büyümesi lazım, Türkiye’nin normali yüzde 7’dir ve Türkiye'nin yüzde 7’lik
büyümeye gücü vardır. Türkiye’yi yüzde 7’lik büyümeye sürükleyecek veya
yükseltecek şartlar, araçlar ve atmosfer yaratılabilir Türkiye’de, bunlar
olmuştur geçmişte. Ama son on yıllık şartlarla geldiğimiz nokta bunu
göstermiyor. 
Bir
başka şey, enflasyon. Çok değerli arkadaşlar, Sayın Işık konjonktürel
gelişmelerden bahsetti, çok da doğru şeylerden bahsetti, bütçeden bahsetmedi
ama artık iktisat, enflasyonu dünyanın bir makroekonomik problemi olmaktan
çıkarıyor, bunu artık önemli bir problem olmaktan çıkarıyor. Ekonomik olarak
olağanüstü hâlin bulunduğu bir ekonomik atmosferde çift haneli enflasyon
rakamları geçerli. Bakın, bütün dünyadaki gelişmeler 2000’den beri böyle.
İşsizlik ve enflasyonda, maalesef, OECD’de Arjantin’den sonrayız. Neden
Arjantin olduğu da çok açık, belli. 
Peki,
işsizlik? Çok değerli arkadaşlar, bütün cumhuriyet tarihinin bir bütün olarak
en kötü on yılı ve en kötü beş yılı. Bunun sebebi var, sebebi şu: Türkiye
2010’dan sonra büyümedi mi? Büyüdü ama kalitesiz büyüdü Türkiye. Bütün
“academia”nın ve uzmanların tarifi bu. Ne demek kalitesiz büyümek? Büyürsünüz
ama enflasyonu ve işsizliği dizginleyemezsiniz; istihdam yaratmayan bir büyüme,
buna bazıları “Hollanda hastalığı” derler. Bu büyüme, istihdam yaratmayan bir
büyüme ve bu, tıkar bir müddet sonra ve tıkıyor. Geldiğimiz noktada -Sayın
Kesici de çok değerli rakamlarla anlattı- bakın, 2002’ye döndük. Geçen yılki
konuşmamda, 2007’nin gerisine düşüyoruz dedim, bu sefer, 2002’nin gerisine
düşüyoruz, ana rakamlarda düşüyoruz. Bakın, 2002’de, Türkiye'nin dış borcunun
millî gelire oranı yüzde 54; bu, yüzde 36’ya kadar inmiş, başarı sağlanmış ama
bugün yüzde 62. Bu, şu demek: 460 milyar dolar dış borcumuz var. Bugün, aşağı
yukarı, yüzde 5’in üzerinde bir faiz ödememiz söz konusu. Eğer, Türkiye'nin
risk primini indirecek bir yönetim olsa, Türkiye’de ekonomi yönetimi değişse ve
güven verecek bir ekonomi yönetimi olsa -çok açıkça söyleyeyim- yani dese ki:
“Sayın Kesici, gel bir ekip kur. Sayın Yılmaz, bir ekip kurun.” -veya başka bir
isim- bu, 2 puan düşer. 2 puan ne demek? 9,2 milyar dolar demek Türkiye için.
Bak, her sene 1 tane Kanal İstanbul çıkartıyoruz -Sayın Kesici’nin tabiriyle-
Atatürk Barajı çıkartıyoruz 2 tane. 
Çok
yerinde bir şey söyledi Sayın Işık, teşekkür ediyorum. Bugün, büyüme kaynak
meselesi değil; bugün, büyüme veri meselesi. Evet, çeyrek yüzyıl önce kaynak
meselesiydi ama bugün çok daha farklı. Bakın, 2004’ten beri dünyadaki son
gelişmelere baktığımızda, dünya mal ticaretindeki gelişmeler 2 misli artmış,
sermaye gelişmeleri yüzde 35 artmış ama veri akışı 5.500 kat artmış. Bugün,
dışa açık ekonomi ne demek, dışa açık toplum ne demek? Dışa açık toplum, mal
satan, mal alan toplum demek değil; bugün, dışa açık toplum, global veri
akışına entegre olmuş toplum demek ve bizim bunu yapabilmemiz için en az 25
milyar dolarlık altyapı yatırımı yapmamız lazım fiber kablo olarak. Durduk 200
bin kilometrede, bunu 2,5 milyon kilometre yapmamız lazım. Bunu yapmadan
ilerleyemeyiz. Çünkü bugün “bilgi ekonomisi” dediğimiz şey artık büyümenin ana
nedeni. Daha önce biz de anlatırdık -iktisat anlatan arkadaşlarımız da dinleyenler
de- “Büyüme tasarrufun fonksiyonu.” derdik. Bugün artık büyüme tasarrufun o
kadar fonksiyonu değil; büyüme bilginin fonksiyonu. O nedenle, elbette ki
ülkenize yabancı yatırımı getirmek için zemin hazırlayacaksınız, hazırlayacağız
fakat esas olan, ülkeye bilgiyi getirmek ve bilgiyi yaşatmak için atmosfer
hazırlamak lazım. Bu bilgi, hangi ortamlarda barınır, hangi ortamlarda yaşar?
Bunları insanın yaşaması teşvikle olmuyor. Kitap şöyle diyor: “İnsanların
siyasi düşüncelerini bulmak için ayak izlerini takip edin.” “Nerede yaşamak
istiyorsunuz?” sorusu “Hangi siyasi ortamda bulunmak istiyorsunuz?”un
cevabıdır. Kendi kendimize soralım: Nerede yaşamak isteriz Türkiye olmasa?
Allah muhafaza, hani mecbur kaldık, bir başka yerde, nerede? İşte, o ortamdır
siyasi düşüncemiz. Öyle yedi sülalemiz Avrupa vatandaşı, Amerika vatandaşı,
bağlantılarımız, başka türlü olmaz. Bu çerçevede, bilgiyi buralarda ikamet
ettirmek zorundayız. Öyle 1 milyon 700 bin öğrenciyi ilave harcamadan 7 milyon
700 bine çıkarıp 12 Eylül dönemi gibi işsizliği buralarda stoklamanın anlamı
yok. 
Ben
asistandım, YÖK’ten bir paşa geldi, şöyle bir amfimiz vardı 20 kişilik, hem bu
sıradan hem buradan girişler vardı. Paşa dekana dedi ki: “Bu son sırayı, son
yeri, merdivenleri kaldıracaksınız.” “Ne yapacağız?” “Buraya da sıra
yapacaksınız, buraya da öğrenci koyacağız.” 
Şimdi,
o gün ile bugünün bu üniversite anlayışı arasında çok büyük bir fark yok. Bu
üniversiteden, bu üniversite anlayışından bunlar çıkmaz. Bu atmosferi gerçekten
bu anlamda değiştirmemiz lazım.
Bakın,
çok değerli arkadaşlar, 1980’lerde konuşuyorduk biz; Çin’le beraberdik,
Kore’yle beraberdik. 2000’lerde biz Romanya’yla, Polonya’yla, Malezya’yla
beraberdik, hatta bizden geriydiler ama bugün Romanya, Polonya ve Malezya,
Türkiye millî gelirinin 2 misli, yüzde 50, yüzde 100 üzerindeler. Bunun bir
sebebi olmalı ve bir sebebi var. Bu bizim yakalayamayacağımız sebep değil.
Nasıl yakaladık 2008’de? 2008’den sonra neyi bıraktıysak, tekrar toplamamız
gereken budur. 
Şimdi,
bakın, Türkiye’de bütçenin gelir ve harcama taraflarını reforme etmek
mecburiyetindeyiz. Geçen sene söyledim, dedim ki: “Bu bütçenin gelir bütçesini
Avusturyalılar, giderini Avustralyalılar yapmış olsa, bu kadar bölük olmazdı.”
Yani muhtemelen bu dinlenmedi, dinlense de ne olacak? Ama IMF tanımıyla,
uluslararası tanımıyla 165 milyar minimum bütçe açığı var 80,6’dan, 120 milyar
değil bütçe açığı. Öyle geçici, bir defaya mahsus gelirleri bütçenin geliri
saymıyorlar. Dolayısıyla şimdi, bakın, vergi sistemimiz -234 tane vergi var- kanunlara
sığmıyor. Ve Allah aşkına, vergi tahsilat tahakkuk oranına bir bakın, bir
bakın, indirin, kendi Maliye Bakanlığı sitesinden indirin, tahsilat oranı ne
kadar düşmüş. Ne oluyor? Fakirin fukaranın, orta gelirlinin sırtına vergi
bindirmeye başlıyoruz. Bununla çıkamayız, harcamalar da böyle. Türkiye’de
sosyal güvenlikte 15 yaş üstü 61 milyon insanımız var. 33 milyon iş gücümüz
var, 28 milyonu çalışıyor diyoruz. 21,5 milyon kayıtlı işçimiz var. 13 milyon
da emeklimiz var. Bu emeklileri taşır mı 21,5 milyon? Yani 20 kişi çalışıyor,
13 tane emekliye bakıyor, bir de kendilerine bakacaklar.
Şimdi,
bakın, 2002’de SGK’nin gelirlerinin giderleri karşılama oranı yüzde 71,5’muş.
Reform yapmışız 2008’de. Bak, bu -6-7 milyon diyoruz- EYT’lileri de dışarıda
bırakmışız. Bugün ne biliyor musunuz? Devlet katkısını bırakın, yüzde 73. Bir
yere gelmedik, aynı yerdeyiz. 218 milyar lira sosyal güvenlik açığımız var.
Yani bu bütçeyle, bu gelirle, bu harcama yapısıyla yapamayız. Ne yapmamız
lazım?
Bakın,
çok değerli arkadaşlar, Türkiye gibi bir ülke, 21,5 milyon değil, asgari 38
milyon insanını SGK’ye kayıtlı çalışan yapmak zorunda. Yani biz şöyle bakıyoruz
meseleye: Bu kadar işsiz var demiyoruz. Biz diyoruz ki 15 milyon, 16 milyon
insanımızın üretim gücünden yoksunuz. Hâlbuki bunlar çok zor değil. Bir örnek
vereyim müsaadenizle. Bakın, istihdam için kredi veriyoruz. Diyoruz ki 5 kişi
çalıştırırsan 200 bin lira sana iki yıl ödemesiz kredi. Diyelim ki bir firma
200 bin lira aldı, 2 kişi çalıştıracak. İhtiyacı yok ama 2 kişiyi çalıştırırsa
bu parayı alacak. 2 kişinin maliyeti yıllık 84 bin lira; yüzde 15’ten 30 bin
lira da faizi, 114 bin lira. Bakın bakalım, faizi nereye geliyor 200 bin
liranın arkadaşlar. Biz çorbacının satışını artırmadan mutfakta çalışan
sayısını artır diyoruz. Bu ne yapar? Çorbacıyı batırır. Üretimi böyle
artıramayız. Hâlbuki dünya şöyle diyor, biliyor muyuz: “KOBİ’ler üzerinden
büyüyün.” Düşük gelirli KOBİ’lerimiz, düşük teknolojili KOBİ’lerimiz. Ortalama
3,1 kişi çalışıyor KOBİ’de, 3 milyon KOBİ’miz var. Dünyada 6 kişi çalışıyor,
bizde 3,1. Ama bir tık teknolojimizi artırsak 6 çalışan 12’ye çıkıyor. Bizde de
3,1; 5,5’a çıkıyor. Yani bunun 3 milyonunu bırakın, 1,5 milyon KOBİ’de
gerçekleştirsek bunu, biz aşağı yukarı 5-6 milyon insanımıza iş veririz. Bakın,
bu istihdam konusu bunun için önemli. Bilgiyle ve teknolojiyle yürüyor artık.
Bu efsaneydi: “Efendim, teknoloji geliyor, işsizlik aldı başını çıktı.” Bunu
bitirdi dünya. Almanya’da yani teknolojinin olduğu yerlerde işsizlik yüzde 4’ün
altına düştü. Bütün ülkelerde böyle düştü. Bakın, bizdeki yanlış şurada: Okuma
yazma bilmeyenlerde işsizlik yok, ilkokul
mezunlarında da işsizlik az, eğitim seviyesi yükseldikçe işsizlik çoğalıyor. Bu
ne demek? Bizim üretim yapımız buna dayalı değil, yani çok konservatif. Hani
diyorduk ya “O, 90’lı yıllara ait söylem.” 60‘lı yılların 50’li yılların
hikâyesi bunlar. Bu dünyayı şimdi böyle okuyamayız. Peki, şimdi nasıl okuruz?
Bir yapısal tıkanmayı anlatıyoruz, geldiğimiz nokta bu. Sadece ekonomik, teknik
bir problem değil, yapısal tıkanma. 
Yani
dış politikamız da böyle. 2010’a göre pasaportumuz bugün daha mı değerli,
2010’da mı daha değerli? Bunun cevabını ben vermek istemiyorum.
(Mikrofon
otomatik cihaz tarafından kapatıldı)
İSMAİL
TATLIOĞLU (Devamla) – Dört dakika istiyorum efendim. Birer, birer beş dakika.
BAŞKAN
– Sayın Tatlıoğlu, buyurun.
İSMAİL
TATLIOĞLU (Devamla) – Bizim bunu sorgulamamız lazım. Bunu ne kadar gönlüm
istiyordu, ben yurt dışına çok gittim 2008, 2010’larda; gurur duyduğum bir
Türkiye vardı ama çok üzüldüğüm bir Türkiye var. Sorgulanıyorum, ben,
milletvekili pasaportumla sorgulanıyorum; siz de sorgulanıyorsunuz. Biz bu
değiliz ve asla da bu olmayacağız; çıkacağız buradan. 
Hukuk,
kalkınmanın bismillahı, hiçbir şey yapamayız yani biz. Bismillahirrahmanirrahim…
Hukukun üstünlüğü, kalkınmanın bismillahı. Hukukun üstünlüğünü sağlayacağız,
meritokrasiyi yerleştireceğiz, liyakati merkeze yerleştireceğiz ve Türkiye’nin
akıllı gücünü kullanacağız. Ne bu? Entelektüel sermayesi ve ekonomik
coğrafyası.
(Mikrofon
otomatik cihaz tarafından kapatıldı) 
İSMAİL
TATLIOĞLU (Devamla) – Türkiye’nin entelektüel sermayesine olan imanımız siyaset
yapma nedenimizdir ve bu nedenle şunu söylüyoruz: Türkiye’nin güçlü bir ülke
olmak için ihtiyaç duyduğu ne varsa bu Türkiye’de var, hepimizde var. Ben
katılıyorum Sayın Kesici’nin bu ülkeden 20 tane… Hepimiz yazabiliriz kaliteli, birinci sınıf yönetici sınıfını. Sizin içinizden de,
bunun içinden de hepimiz yazabiliriz, yeter ki buradan arayalım. Ama buradan
aramazsak ortak vicdan bizi yanlış yere götürüyor ondan sonra. Bireysel olarak
hepimiz meleğiz. Ama ortak vicdana geldiğimizde o zaman boynumuz bükülüyor ama
millet huzurunda da, Allah huzurunda da tek tek hesaba çekileceğiz. Bu anlamda,
beşerî sermayemizi planlayamayan bir ülke olma durumunda olamayız. 
(Mikrofon
otomatik cihaz tarafından kapatıldı) 
İSMAİL
TATLIOĞLU (Devamla) – Son…
BAŞKAN
– Buyurun.
İSMAİL
TATLIOĞLU (Devamla) – Çok değerli Parlamento üyesi, çok kıymetli milletvekili
arkadaşlarım; Türkiye zor günleri, bu yapısal tıkanmayı aşacak güçtedir. Bu
gücü milletimiz harekete geçirmektedir ve bu devam edecektir. Türkiye, bu içine
girdiğimiz… 
Bakın,
bir şey daha söyleyeyim bu Cumhurbaşkanlığı hükûmet sistemiyle ilgili. Bunun
kurumsallaştırılması için hiçbir şey yapılmadı. Kanun yapma kalitemiz
aşağılarda sürünüyor. Dün daha Komisyonda beraberdik arkadaşlar. Artık, kanun
yapma dilini bile unuttuk. Ben şuna inanıyorum: Bunu getiren partilerimizin
bununla ilgili inançlarındaki bir eksiklik olarak görüyorum. Ya onlar da demek
ki bu konuda tam bir imana sahip değiller ki bunun arkasını
kurumsallaştırmıyorlar.
(Mikrofon
otomatik cihaz tarafından kapatıldı)
İSMAİL
TATLIOĞLU (Devamla) – Bitiriyorum efendim.
Buradan,
Türkiye, iyileştirilmiş bir parlamenter sistemle yapısal reformları yaparak
çıkacaktır.
Hepinize
saygılar sunuyorum. (İYİ PARTİ ve CHP sıralarından alkışlar) 
BAŞKAN
– Teşekkür ederim.
İYİ
PARTİ Grubu adına ikinci söz, Grup Başkan Vekili ve İzmir Milletvekili Sayın
Dursun Müsavat Dervişoğlu’na aittir.
Buyurun
Sayın Dervişoğlu. (İYİ PARTİ sıralarından alkışlar) 
Süreniz
kırk dakikadır.
İYİ
PARTİ GRUBU ADINA DURSUN MÜSAVAT DERVİŞOĞLU (İzmir) – Sayın Başkan, değerli
milletvekilleri; 2020 Yılı Merkezi Yönetim Bütçe Kanun Teklifi’nin bütünü
hakkında İYİ PARTİ’nin görüş ve düşüncelerini açıklamak üzere huzurunuzdayım.
Yüce Meclisimizi ve aziz milletimizi en samimi duygularımla selamlıyorum.
Sözlerimin
başında, gerek Komisyon çalışmaları aşamasında ve gerekse Genel Kuruldaki
görüşmeler esnasında üstün bir performans sergileyen milletvekillerimize, değerli
Meclis bürokratlarına, grup çalışanlarımıza ve cefakâr Meclis personeline
şükranlarımı sunuyorum.
Bilindiği
gibi “Gazi Meclis” unvanına sahip tek Parlamento olan Türkiye Büyük Millet
Meclisi, kurulduğu ilk günden itibaren tarihin kendisine yüklediği sorumluluğun
şuuruyla hareket etmeye muvaffak olmuştur. Bu sorumluluk çerçevesinde, Türkiye
Büyük Millet Meclisi, milletin kendisine tevdi etmiş olduğu kanun yapma
iradesiyle kişi hak ve hürriyetlerini, ifade özgürlüğünü ve devlet yönetiminde
adaleti gözetme iradesini sonuna kadar muhafaza edecektir. 
“Hâkimiyet
kayıtsız şartsız milletindir.” Millete ait egemenliğin hiçbir şart altında
hiçbir kişiye, kuruma, zümreye ya da sınıfa bırakılmamasını temin etmek ve
millet iradesini millet çıkarları doğrultusunda tecelli ettirmek, Türkiye Büyük
Millet Meclisinin üyelerinin namusu ve şerefi üzerine ettiği yeminin gereğidir.

Türkiye
Büyük Millet Meclisinin, milletine karşı bir diğer önemli sorumluluğu da
vatandaştan tahsil edilen vergilerin nereye sarf edileceği hususudur. Esasen,
vergilendirme düzenlemeleri ve bu vergilerin harcandığı kalemlerin
denetlemeleri, Türkiye Büyük Millet Meclisinin en mühim görevlerinden biridir.
Eğer yüce Meclisimiz, vergi tarhı ve sarfı yetkisini şeklen elinde tutmasına
rağmen fiilen kaybetmişse, o takdirde bu büyük Meclis yetkilerini yitirmiş ve
bir kenara itilmiş demektir.
Türkiye
Büyük Millet Meclisi, üstün iradenin üstün müessesesi olduğunu bilerek ve
öncelikle kendi vasfına, kendi haklarına sahip çıkarak hareket etmek
zorundadır. Meclisimizin üstün iradesi ve vasıfları yürütme erki tarafından
tahakküm altına alınsa da yetki ve sorumlulukları mütecaviz politikalarla
sınırlandırılsa da Türkiye Büyük Millet Meclisi, tarihin kendisine vermiş
olduğu sorumluluk bilinciyle temsil ettiği milletin hakkını ve hukukunu elbette
ki savunacaktır. 
Sayın
Başkan, değerli milletvekilleri; günlerdir bu yüce çatının altında bütçeyi
konuşuyor, bütçeyi tartışıyoruz. Muhalif olanlar bütçenin yetersizliğini ve
herhangi bir derde deva olamayacağını, muvafık olanlar ise bu bütçenin milletin
bütçesi olduğunu ve her derdin çaresinin bu bütçenin içinde bulunduğunu
anlatmaya çalıştı.
Netice
itibarıyla, bu bütçe iktidarın yani Hükûmetin bütçesidir. Bu bütçede vatandaş
yoktur; bu bütçede emekli, dul, yetim yoktur; işçi, köylü, çiftçi yoktur;
esnaf, tüccar, sanayici yoktur; atanamayan öğretmenler, emeklilikte saraya
takılanlar, iş arayıp da bulamayanlar yoktur. Bu bütçe, maaşların nasıl
ödeneceğine, sosyal yardımların nasıl karşılanacağına, faizlerin ne şekilde
kapatılacağına, müteahhitlerin beklentilerine nasıl cevap verileceğine göre
kurgulanmıştır. Kısaca, vizyondan mahrum, misyonunu belirleyememiş, hedeflerini
ortaya koyamamış bir bütçeyle karşı karşıyayız.
Kanun
teklifinde giderler toplamı 1 trilyon 95 milyondur. Bu, bana, rahmetli
Cumhurbaşkanımız Süleyman Demirel’in, Başbakanlığı döneminde “Bir gün gelecek,
Türkiye trilyonluk bütçeler yapacaktır.” sözlerini hatırlattı. (İYİ PARTİ
sıralarından alkışlar) Ama o zaman paradan sıfır atılmamıştı. Bugün yeniden
trilyonluk giderlerden bahsediyorsak paramızdan 6 sıfırı neden attığımızın da
cevaplanması lazımdır. Soruyorum: Mademki eski hamam, eski tas olacaktı,
paradan 6 sıfırı niye attınız? Sadece bu durum bile ekonominin nasıl kötü
yönetildiğinin bir emaresidir. 
Sayın
Başkan, kıymetli milletvekilleri; gelir toplamı 956 milyar 600 milyonluk
bütçede yatırımlara ayrılan pay sadece 64 milyar liradır. 2019 bütçe teklifinde
öngörülen bütçe açığı 80 milyar olarak belirlenmiş, 139 milyar olarak
gerçekleşmiştir. Şayet Merkez Bankası ihtiyat akçesini, imar affından gelen
meblağı ve bedelli askerlikten kaynaklanan katkıları buna eklerseniz bütçe
açığının 180 milyarın üzerinde olduğunu tespit edersiniz. Şimdi, 2020 bütçe
teklifinde 139 milyar liralık bir açık öngörüyorsunuz. Geçen seneki gibi har
vurup harman savurmaya devam ederseniz önümüzdeki yılın açığı 200 milyarın çok
üzerinde seyredecektir. 
Güllük
gülistanlık bir tablo çiziyorsunuz. Faiz giderlerinin bütçe içindeki payı her
geçen yıl giderek artıyor. Gelir adaletsizliğini doğrudan etkileyen dolaylı
vergilerin toplam vergi gelirleri içindeki payı da yükseliyor. Dolaylı vergiler
gelir seviyesinden bağımsız olarak herkesten eşit olarak toplanıldığından bu
vergilerin oranının yükselmesi gelir bölüşümü adaletsizliğini de derinleştirmeye
devam ediyor. Türkiye'nin yüzde 20’si gelirin yüzde 47’sini almaktadır. Her
çocuk 5.500 dolar borçla doğmaktadır. Gelişmişlik sıralamasında bir iki basamak
yükseldik diye neredeyse davul çaldıracaktık. Nereyi aydınlatmak istiyorsanız
feneri oraya tutuyorsunuz. Ben biraz da karanlıkta bırakmaya çalıştığınız yeri
aydınlatayım istiyorum.
Türkiye
kişi başına millî gelir sıralamasında 2002’de 70’inci sıradayken bugün 81’inci
sıradadır. Dünya millî gelirinden aldığımız pay -çok eskilere gidiyorum- 1960
yılında yüzde 1’in üzerindeyken bugün yüzde 0.86’dır. O gün de 20’nci
sıradaydık bugün de önümüzdeki yıl itibarıyla 20’nci sırada olacağız.
Dönemlere
göre işsizlik ortalaması yüzde 8’ler civarındayken bugün yüzde 15’e
yaklaşmıştır. İşsiz üniversite mezunlarının oranı 2004’de 12,9’ken bugün yüzde
27,5’tur. Türkiye’nin brüt dış borç stoku 2002 yılında gayrisafi yurt içi
hasılanın yüzde 54,8’iyken bugün bu oran yüzde 61,9’dur.
Türkiye
Dünya Basın Özgürlüğü Endeksi’nde 157, Hukukun Üstünlüğü Endeksi’nde 109, yargı
bağımsızlığında 104, Demokrasi Endeksi’nde 110’uncu sıradadır. Avrupa İnsan
Hakları Mahkemesine hak ihlali münasebetiyle yapılan müracaatta 3.128 duvarına
dayanmıştır, Türkiye orada da zirvededir.
Cumhurbaşkanına
hakaretten açılan dava sayısı 17.500 civarındadır. Son otuz iki yıllık dönem
incelendiğinde, açılan davaların yüzde 91’i Sayın Erdoğan dönemine rastlar.
Darbeci Kenan Evren’in 340, Özal’ın 207, Demirel’in 158 dava açtığı düşünülürse
nasıl bir hoşgörüsüzlük ortamında bulunduğumuz anlaşılacaktır. Dünya hoşgörü
endeksi olsa onda da sonuncu olurduk.
Sayın
Başkan, değerli milletvekilleri; tarımın gayrisafi yurt içi hasıladaki payı
2002’de yüzde 10,3’ken bugün 5,7’dir. 500 bin kişi, toprağa düşürdüğü terin
karşılığını alamadığı için çiftçilikten vazgeçmiştir. Yanlış tarım politikaları
yüzünden ekilemeyen verimli arazi miktarı Hollanda’nın yüz ölçümü kadardır.
Birçok sanayi kuruluşu şalter indirmiştir. İflaslar, konkordatolar birbirini
kovalamaktadır. Esnaf kepenklerini kapatmış, borçlarıyla uğraşmaktadır. İcra ve
haciz dosyalarının sayısı 20 milyonun çok üzerine çıkmıştır. Yani aslına
bakarsanız eserinizle ne kadar övünseniz azdır.
On
yedi yıldır geçmişi kötüleyerek kendinizi parlatmaya çalışıyorsunuz. Siz
diyorsunuz ki: “Bizim dönemizde çağ atladık.” “Devletin iki yakasını bir araya
getirdik.” “Bizim getirmiş olduğumuz bütçeleri müzakere edelim.” Neden?
Bütçeler bir anlam ifade etmiyor ki. Sulu boyayla yapılmış resim gibi
makyajlanmış bütçenin hiçbir anlamı yoktur. Getirilmiş olan bütçenin bir anlamı
olmuyor çünkü yeni getirilen bütçelerde kanunlarla yeni vergi paketleri
getiriliyor, yıl içinde sürekli değiştiriliyor, sene sonunda bambaşka bir sonuç
ortaya çıkıyor. 
Bütçe
niçin yapılıyor? Ülkede ekonomik istikrar sağlansın, enflasyon azaltılsın,
işsizlik önlensin, kalkınma sağlansın, gelir dağılımı iyileşsin, ihracat artsın
diye. Hâlbuki getirilen bütçelerde tam tersi bir durum tezahür ediyor.
Önümüzdeki sene ne kadar yeni vergi çıkacak, kamu ürünlerine ne kadar zam
gelecek; hiçbiri bu bütçede yer almıyor.
2002
yılı kişi başına düşen vergi geliri 640 dolardı. 2020 yılı kişi başına düşen
vergi geliri 1.650 dolar. Bütçede taban fiyatlar ne olacak, belli mi? Hayır.
Elektrik fiyatları ne olacak, belli mi? Hayır. Doğal gaz fiyatları ne olacak,
belli mi? Hayır. Yeni vergiler konacak mı, belli mi? Hayır. Vergi oranlarında
bir değişim olacak mı, belli mi? Hayır. Gelir ve kazanç üzerinden alınan
vergilerle mi bütçe geliri artacak? Hayır. Dolaylı vergiler azalacak mı? Hayır.
Vergi adaleti sağlanacak mı? Hayır. Gelir dağılımı adaletsizliği azalacak mı?
Hayır. 
E
peki, siz on yedi yılda neler yaptınız? “Serbest piyasa nizamını tesis
ediyoruz.” diye vatandaşı işinden gücünden edip her ayın 9’u, 19’u, 29’unda
Millî Piyango bayilerinin önünde, hafta içi altılı ganyan bayilerinin önünde,
toto ve loto bayilerinin önünde vakit geçirip hayaller kurmasını sağladınız.
Yetmedi, tanzim satış çadırları önünde kışın soğuğunda, ayazında patates, soğan
kuyrukları önünde beklemesini sağladınız.
“Merkezî
Hükûmet bütçesini büyüttük.” diye sürekli anlatıyorsunuz. Büyüttüğünüz tek şey,
vatandaş üzerindeki vergi ve borç yükü oldu. Bütçeyle ilgili gayrisafi yurt içi
hasılaya baktığımızda ne görüyoruz? 700 ile 800 milyar dolar arasında gidip
gelen bir orta ölçekli ekonomi görüyoruz. Kişi başına düşen gelirde de artış
sağlayamayan, sadece hesaplama yöntemini değiştirerek kişi başına düşen geliri
10 bin doların altına indirmemek için bin türlü manevraya başvuruyorsunuz.
Enflasyonda,
işsizlikte, cari işlemler açığında aynı rakam oyunlarını görüyoruz. Cari
fiyatlarla baktığımızda ülke ekonomisi büyüyor diyoruz ama uluslararası
normlara baktığımızda hem bütçe büyüklüğü hem de gayrisafi yurt içi hasıla
küçülüyor.
Maliye
Bakanını dinlesek 2018 ve 2019 yılında güllük gülistanlık dönemler geçirmişiz.
Sayın Bakanın performansına bakacak olursak şöyle bir değerlendirmeye
gidebiliriz: Enflasyonda şampiyonuz, işsizlikte şampiyonuz, bütçe açığında
şampiyonuz, borçları artırmada şampiyonuz, yatırımları düşürmekte şampiyonuz,
faiz ödemelerini artırmakta şampiyonuz, borçlanmakta şampiyonuz. Tüm
madalyaları topladığını, rekor üstüne rekor kırdığını söyleyebilirim. (İYİ
PARTİ sıralarından alkışlar) 
2020
yılı bütçesinin tek anlamı, bizim açımızdan, geleceğe ayna tutması ve Türkiye
ekonomisinin -önümüzdeki dönem için söylüyorum- 2019 yılını aratma tehlikesi
göstermesidir.
Sayın
Başkan, değerli milletvekilleri; bu bütçe Sayın Cumhurbaşkanlığı Hükûmetinin
bütçesidir. Sayın Cumhurbaşkanı, görüşmeler başladığından beri herhangi bir
mazereti olmamasına rağmen Türkiye Büyük Millet Meclisindeki görüşmelere
katılım göstermemişlerdir. Bütçeyi yardımcısı marifetiyle sunmuşlar ve
anlaşılan odur ki yine yardımcısı aracılığıyla savunacaklardır. Esasen,
Cumhurbaşkanının Meclise ihtiyacı yoktur, belki de gelmemekte haklıdır. Bu
bütçe Meclis tarafından reddedilse bile kendisi açısından değişen hiçbir şey
olmayacaktır. Yetkilerinden kaynaklanan bir oranı eski bütçenin üzerine koyarak
yoluna devam edecektir. Yani bizim canhıraş bir şekilde Komisyon aşamasından
başlayarak verdiğimiz mücadele onun şahsı açısından bir önem taşımamaktadır.
Bize düşen sadece etkisizleştirilmiş ve yetkileri kısıtlanmış Meclisin
itibarını korumaya çalışmaktan ibarettir. Meclisin itibarını korumak için
mücadeleye devam edeceğiz. (İYİ PARTİ sıralarından alkışlar)
Sayın
Başkan, saygıdeğer milletvekilleri; bu zamana kadar Türkiye Büyük Millet
Meclisinde birçok sorun bütçe görüşmeleri aşamasında tartışıldı. Türkiye’nin
karşı karşıya bulunduğu ekonomik ve sosyal meseleler üzerinde siyasi partilerin
sözcüleri görüş ve düşüncelerini açıkladılar. Ancak bu zamana kadar hiç
değinilmemiş bir konuya da müsaadenizle ben işaret etmek istiyorum. Anayasa’mız
Sayıştaya, devlet kurumlarının gelir gider ve mallarını Türk milleti adına
denetlemek ve Türkiye Büyük Millet Meclisine doğru ve yeterli raporlar sunmak
görevi tevdi etmiştir. Söz konusu Sayıştay raporları, devlet kurumlarının
idaresinde pek çok yolsuzluk, usulsüzlük ve israf bulunduğunu göstermektedir.
2018 Sayıştay raporlarında, yap-işlet-devret modeliyle gerçekleştirilen
İstanbul Boğazı Karayolu Tüp Geçişi Projesi’nde yani Avrasya Tüneli Projesi’nde
gelecek dönemlere ait muhtemel gelire
ilişkin muhasebe kayıtlarının gerçeği yansıtmadığı görülmüştür. Sayıştay
raporundan söylüyorum. Rapor, vazgeçilen gelirlerin yatırım maliyetinden fazla
olduğunu ortaya çıkarmıştır. Sayıştayın açıkladığı verilerde, gelecek yıllara
ait gelirler hesabının 17 milyar 575 milyon lira eksik göründüğü tespit edilmiş
ve bu, raporda açıklanmıştır. Milletin kesesinden eksik gösterilerek kaybolan
17 milyar 575 milyon liranın akıbeti nedir? Türk milleti adına bunu sormak
boynumuzun borcudur. (İYİ PARTİ sıralarından alkışlar)
Yine
2018 Sayıştay denetim raporlarına göre, Göç İdaresi Genel Müdürlüğünün Avrupa
Birliğinden Suriyeli sığınmacılar için aldığı 60 milyon avroluk hibenin kayda
geçmediği tespit edilmiştir. Göç İdaresi Genel Müdürlüğü, Türkiye’deki
sığınmacılara yönelik yürütülen projeler için aldığı parayı kayıtlara
geçirmemiştir. Söz konusu 60 milyon avro yani 381 milyon lira ne olmuştur?
Bunun hesabını sormak da boynumuzun borcudur.
Yine
Sayıştay raporuna göre, Ulaştırma, Denizcilik ve Haberleşme Bakanlığı bir proje
için yüklenici firmaya 658 milyon lira hak ediş ödemesi gerçekleştirmiştir.
Bunun karşılığında gerçekleştirilen imalatların yaklaşık maliyet değeri 231
milyon liradır. Bir başka deyişle, yüklenicinin yapmış olduğu yaklaşık maliyeti
231 milyon lira olan iş karşılığında 658 milyon yani 2,8 kat fazla ödeme
yapılmıştır. Milletin kesesinden yandaşa yapılan 426 milyon liranın akıbeti ne
olmuştur? İYİ PARTİ olarak bunun da hesabını sormak milletimize karşı
boynumuzun borcudur. (İYİ PARTİ sıralarından alkışlar)
Değerli
milletvekilleri, adına “yap-işlet-devret” denilen ancak esası itibarıyla bugün
ancak yap-işlet-yürüt gibi algılanan kamu-özel iş birliği girişimleri
memleketimizdeki yolsuzluğun, israfın bir diğer adresidir. 2003 yılı sonrası
dönemde ağırlıklı olarak uygulanan kamu-özel iş birliği modeli iktidarın elinde
önemli bir araç olarak, ileri teknoloji geliştiren veya hizmetin istisnai
özelliklerinden kaynaklanan tercihlerin çok ötesine taşınmış ve yandaşa kaynak
aktarımının bir metodu hâline getirilmiştir. 2003-2018 yılları arasında 158
altyapı yatırımı gerçekleşmiştir. Devlet garantili ihalelerle ihya edilen
yandaş şirketler 50 milyar dolar yatırım yapmış, 72 milyar dolar kazanç elde
etmişlerdir. Böylelikle bu şirketler kendilerine verilmiş devlet garantisiyle
yüzde 147 kâr elde etmiş oluyorlar. Dolaysıyla ifade edeceğim bu model
yap-işlet-devret olarak değil, artık literatüre yap-işlet-yürüt modeli olarak
geçmelidir.
Dünya
Bankası verilerine göre, dünyada en çok kamu ihalesi alan 10 şirketten 5’i
Türkiye’de. Adalet ve Kalkınma Partisi yalnızca ihale dağıtma hususunda değil,
aynı zamanda Kamu İhale Yasası’nı değiştirme hususunda da bir rekoru elinde
tutuyor. On yedi yıl boyunca Kamu İhale Kanunu yaklaşık 190 kez değiştirilmiş
bulunuyor. Bir ülkede ayda ortalama bir kere Kamu İhale Kanunu neden değişir
değerli milletvekilleri? O ülkede kanuna göre ihale değil, ihaleye göre kanun
yapıldığı için değiştirilmiş olabilir mi acaba? Kamu kaynaklarının kamu-özel iş
birliği uygulamalarıyla israfa ve ranta açık hâle getirildiği artık yadsınamaz
bir gerçektir. İhaleye göre yapılan kanunların ekonomik bedelleri Türkiye için
ağır maliyet içermektedir. Milletimiz, hazine garantili bu projelerin yatırım
ve maliyet bilgilerine ulaşamayarak kendi cebinden ödediği birçok bedelden
habersiz bırakılmıştır. Milletin iradesiyle milleti temsil etme payesini almış
milletvekilleri olarak asli görevimiz, millet aleyhindeki her türlü faaliyeti
ortaya çıkarmaktır. 
Kamu-özel
iş birliği modeli, Türkiye’de zenginliğin ve rantın dolaylı yollarla iktidar
destekçisi sermayeye aktarıldığı bir mekanizma hâline dönüşmüştür. 
Osmangazi
Köprüsü’nün günlük geçiş garantisi 40 bin araçtır ve işletme süresi yirmi iki
yıldır. Yıllık 14 milyon geçiş garantisi verilen Osmangazi Köprüsü’nden 2018
yılında geçen araç sayısı 9 milyona ancak ulaşmıştır. Diler ve umarım ki
önümüzdeki dönemler içinde bu vadedilen miktara ulaşsın ama bugünün şartlarına
bakarak, demek oluyor ki günlük 35 dolar artı KDV geçiş ücreti olan 5 milyonun
üzerindeki aracın ücretini hazine yani millet yüklenici firmalara ödemek
durumundadır.
Geçenlerde
de söyledim, şimdi tekrar ediyorum: Size sorsam diyeceksiniz ki: “Devletin
kasasından beş kuruş bile çıkmadı.” Bunu kabul ediyorum, devletin kasasından
beş kuruş çıkmamıştır ama bu 5 müteahhidin eli de aziz milletimizin cebinden
çıkmamaktadır. (İYİ PARTİ sıralarından alkışlar) 
Yirmi
iki yıllık sözleşmeyi göz önünde bulundurduğumuzda devletin toplam zararı
milyarlarca dolar edecektir. Millet, işsizlik ve yoksulluğun pençesindeyken,
millete, ağır vergi yükü altında her gün ezilme mecburiyeti oluşturulmuşken
yandaşları ihya edenlerden hesap sormak da bu Meclisin görevleri arasındadır. 
Ulaştırma
ve Altyapı Bakanlığının açıklamış olduğu verilere göre, başka bir
yap-işlet-yürüt projesi olan ve devletin yıllık 49 milyon araç geçiş garantisi
verdiği Yavuz Sultan Selim Köprüsü’nde de durum aynıdır. 
Yine,
proje yatırım maliyeti 50 milyon avro olan Kütahya Zafer Havalimanı’nda
yüklenici firmaya yılda 1 milyonluk yolcu garantisi verilmiştir. 2018 yılında
Zafer Havalimanı’nın toplam yolcu trafiği 100 bin civarındadır. Bakanın verdiği
bilgilere göre, garantili yolcu sayısına ulaşılamadığı için devletin şirkete
beş yılda toplam ödemesi 26 milyon 691 bin avroya yani 160 milyon Türk lirasına
karşılık geliyor. Zafer Havalimanı’nın sözleşme taahhüdü 21 Mart 2044'e
kadardır. Her yıl ortalama 6 milyon avro zarar edildiği düşünüldüğünde, 2012’de
hizmete giren havalimanı otuz iki yılda 192 milyon avroyu milletin sırtına
külfet olarak yükleyecektir. Bu, 5 adet Zafer Havalimanı demektir.
Ayrıca
görülmektedir ki devlet kurumlarındaki yolsuzlukların yanı sıra kamu-özel iş
birliği de bütçe kaynakları kullanılarak, devlet borçlandırılarak yandaş
müteahhitlerin zengin edildiği bir talan düzeninin parçası olmuştur. Adalet ve
Kalkınma Partisi, rantçı ve partizan politikaları sonucunda ülkemizde halkın
kaynaklarını sömüren bir zümre ortaya çıkarmıştır. Bu yeni sosyete, saray çevresinde
kümelenen ve saray kapısında rant bekleyen yandaş zümredir. 
Millî
kaynakları ve refahı sömüren bu kesimin hayatında yoksulluk yoktur, doğal gaz,
elektrik, su faturası derdi de yoktur, kira derdi hiç yoktur, mutfak ya da okul
masrafı hiç yoktur, işsizlik ve umutsuzluk söz konusu bile değildir, enflasyon
ve geçim sıkıntısından bahsedilemez bile. Yandaş zümrenin hissesinde devlet
kurumlarından çift dikiş maaşlar vardır, ihale vardır, rant vardır; yandaş
zümrenin hissesinde lüks ve israf vardır. 
2020
bütçesinin neredeyse yüzde 75'i vergiden sağlanacak gelirlerle elde ediliyor.
Yandaşlara vergi afları çıkarılırken, yandaşlar halkın vergileriyle ihya
edilirken vatandaşlarımız ağır vergi altında eziliyor, âdeta inim inim
inletiliyor. 82 milyon vatandaşın emeğini saray çevresindeki bir avuç yandaşa
yağmalatan bu düzen elbet bir gün değişecektir. Herkes şunu iyi bilsin ki bu
bütçe, Adalet ve Kalkınma Partisinin dağıttığı israfı ve rantı, başarısız olmuş
ekonomik politikalarını yoksul halka yükleyen bir bütçedir. Bu bütçe, milletin
bütçesi değil, Beştepe’nin bütçesidir. (İYİ PARTİ sıralarından alkışlar)
Anadolu’muzun
herhangi bir ücra köşesinde bir vatandaşımız yastığa başını aç koymuşsa; bir
anne, bir baba en basit ihtiyaçları karşılayamadığı için evladına mahcupsa;
vatandaşlar yokluktan, yoksulluktan, umutsuzluktan kendi hayatına ve hatta
çocuklarının hayatına son verebilecek bir cinnet ortamına taşınmışsa
konuştuğumuz kanun tekliflerinin de bütçenin de hiçbir anlamı kalmamış
demektir. Gazi Meclisimiz 100’üncü yılında anlamından uzaklaşmış, amacından
sapma noktasına doğru yol almaya mecbur bırakılmış durumdadır.
Millî
kaynaklarımız, usulsüzlükler ve yolsuzluklarla yandaş tüccara teslim edilirken
emeklilikte yaşa takılan kardeşlerimiz yok sayılmaktadır; sahip oldukları
haklar gasbedilmekte ve ellerinden alınmaktadır. İYİ PARTİ Grubu olarak, 82
milyona verdiğimiz sözü tutmak için mücadelemizi sürdüreceğiz; gerek
emeklilikte yaşa takılanlar ve gerekse 3600 ek gösterge dâhil olmak üzere her
mecrada milletin yanında, rant düzenin karşısında olacağız; iç politikada ve
dış politikada Türk milletinin çıkarları ne ise de onu savunmaya devam
edeceğiz.
Sayın
Başkan, değerli milletvekilleri; Birleşmiş Milletler Mülteciler Yüksek
Komiserliği verilerine göre Türkiye, dünyada en fazla sığınmacı barındıran
ülkedir. Suriyeli sığınmacı sayısı, Türkiye’nin kültürel ve etnik dokusunu
değiştirecek bir biçimde hızla artamaya devam etmektedir. Şu an her 15 kişiden
1’i Suriyeli. Suriyeli sığınmacılar vatanlarına geri gönderilmezlerse 2040
yılında Suriyeliler, Türkiye nüfusunun yüzde 10’unu oluşturacak. Daha bugünden
Kilis’teki Türk nüfusu 90 bin iken Suriyeli nüfusu 130 bine ulaşmışsa işaret
ettiğim tehlikeyi doğru kavramak mecburiyetindesiniz. 2040 yılında Şanlıurfa,
Gaziantep ve Hatay Türk kenti olmaktan çıkacak, Adana ve Mersin yarı yarıya
Türk kimliğini yitirecek. Böyle bir demografik bozulma, Türkiye’de millî
devletin ayakta kalmasını da sekteye uğratacak gelişmeleri beraberinde
getirecektir. 
Ürdün’de
Suriyeli sığınmacı sayısı 650 bin seviyesindeyken Irak, ülkesinde 230 bin
Suriyeli sığınmacıyı barındırıyor. 97 milyon nüfusu olan Mısır’daki sığınmacı
sayısı, bizim yalnızca Kilis vilayetimizdeki Suriyeli sığınmacıların sayısına
eşittir. Avrupa ise Türkiye’yi Suriyeli sığınmacıların kendi memleketlerine
gelmesini önleyen bir duvar gibi görüyor. Türkiye’de bulunan Suriyeli sayısı,
Avrupa Birliği ülkelerindeki toplam Suriyeli sayısından daha fazla. Ülkemiz,
bazı Avrupa Birliği ülkelerinin nüfusundan fazla sığınmacının toplumsal ve mali
külfetlerine katlanmaktadır. Cumhurbaşkanı Sayın Recep Tayyip Erdoğan’ın
açıklamasına göre bugüne kadar Suriyeli sığınmacılara 40 milyar dolar
harcanmıştır. Türkiye’yi kaçak göç merkezi hâline getirmeyi amaçlayan dış
baskılara karşı koymayı beceremediğimiz aşikârdır. Türkiye, Adalet ve Kalkınma
Partisinin yanlış dış politikası sonucunda dünyanın en büyük göç merkezi
konumuna geldi. Türk halkının vergileri üzerinden finanse edilen sığınmacıların
Türkiye’deki varlığı artık sürdürülebilir değildir.
Memleketimizde
7,5 milyon vatandaşımız işsiz. Türkiye’de genç işsizlik oranı yüzde 27’yi aşmış
durumda. 1 milyon 600 bin iş arayan gencimiz var. Vatandaşımız gün sonunda
“Yarını nasıl atlatacağız?” derdine düşüyor. İcra dosyalarının sayısı -ifade
ettiğim gibi- 20 milyonu geçmiş durumda. Vatandaş ağır vergi yükü altında
ezilirken bu toplumun Adalet ve Kalkınma Partisinin yanlış dış politikalarını
daha fazla finanse edecek gücü kalmamıştır. 
Suriyeliler,
Türk iş gücü piyasasını da olumsuz yönde etkilemektedirler. Türkiye’de çalışan
1 milyonun üzerinde Suriyeli, Türklerin işsiz kalmasına yol açacak şekilde
düşük ücretlerle çalıştırılıyor. Suriyeliler, sayıları 15 bini geçen açtıkları
ticarethanelerde vergi ödemiyorlar. Türk esnafı öderken Suriyeli esnaf hem
vergi ödemiyor hem de kaçak mal satıyor. Bu şartlarda Suriyeli esnafla rekabet
edemeyen Türk esnafı, dükkânını Suriyelilere devrederek işi bırakıyor.
Bölgedeki işsiz kalan Türkler, Suriyelilerden iş istiyorlar. Gaziantep’te,
Hatay’da, Şanlıurfa’da yaşanan durum budur. 
Diğer
taraftan, 620 bin Suriyeli çocuğun eğitim sistemimiz üzerine getirdiği yük de
inanılmaz boyuttadır. Çocuklarımız, eğitim sisteminde yıllarca emek vererek bir
noktaya gelmeye gayret ediyor. Anneler babalar, dişlerinden tırnaklarından
artırdıklarıyla çocuklarını okutmaya çalışırken sığınmacı statüsündeki
öğrenciler ise aynı yere sınavsız geliyor. Suriyeli öğrencilere 1.200 lira burs
verilirken Cumhurbaşkanımız Sayın Erdoğan Türk öğrencilere “Burs alıp bedavacı
olmayın, kredi alıp geri ödeyin.” diyor.
İçişleri
Bakanı Süleyman Soylu da diyor ki: "Benim ülkemde 380 bin Suriyeli çocuk
doğdu. Meclis de yardımcı olsa keşke bu çocuklar doğar doğmaz Türkiye
Cumhuriyeti vatandaşı yapılsa. Keşke doğduklarında vatandaşlık versek de
memleketlerine döndüklerinde ceplerinde ay yıldızlı kimlik taşısalar.” Yani bir
tek, uğur, kadem için çeyrek altın takmadığı kalmış Sayın İçişleri Bakanının.
(İYİ PARTİ sıralarından alkışlar)
Sayın
Bakanım, vatandaşlık verilen Suriyeliler neden bu ülkeyi terk etsin, terk
edecekse neden vatandaşlık verilsin? Suriyelilere vatandaşlık vermek
Türkiye’nin yalnızca bugününe değil, aynı zamanda geleceğine de yapılmış bir
ihanet olacaktır. Böyle bir ihanetin hesabını tarih ve millet karşısında asla
veremezseniz.
Şimdiden
uyarıyoruz, sonradan “kandırıldık” demeyin. Batı güçleri Suriyeli
sığınmacıların entegrasyon politikalarını savunsa da Suriyeli Araplar ile Türk
toplumu arasında sosyolojik bir bütünleşme mümkün değildir, sağlanamayacaktır.
Suriyeli sığınmacılara geri dönecekleri bir vatan vermek Türkiye'nin görevi
olmalıdır. Bu şartları sağlayacak dış politikayı uygulamak, Türkiye’nin millî
güvenlik meselesidir. Adalet ve Kalkınma Partisi, 26 Mart 2012’de Suriye’deki
büyükelçisini çekerek, Şam yönetimiyle yapılan diplomatik ilişkileri tamamen
durdurarak Türk dış politikasında geleneksel aktif denge ilkesini radikal bir
biçimde terk etmiştir. 
Memleketimiz
mezhepsel gruplar üzerinden Orta Doğu’daki savaşlara taraf olmuş gibi bir
girdaba sürüklenmiştir. AK PARTİ’nin “gönül coğrafyamız” dediği Orta Doğu’da
güttüğü yeni Osmanlıcılık politikası çerçevesinde, Türkiye tarihsel
politikalarından koparılarak yalnızlaştırılmak istenmektedir. Türk milleti
odaklı değil, ihvan odaklı siyaset memleketimize dış politikada her aşamada
mevzi kaybettirdi. (CHP sıralarından alkışlar) Dış politikada cumhuriyet
tarihindeki tüm kazanımlarımızı on yıl içinde erittik.
1998
döneminde yaşananları hatırlayın. Bir kuvvet komutanı Suriye’ye gittiğinde
dünyanın dengesini değiştirmişti. Adana Mutabakatı’yla bugün geldiğimiz
noktada, AK PARTİ’nin Orta Doğu bataklığına saplanan dış politikasında
tutunulan son dalın Adana Mutabakatı olduğunu görüyoruz. 1998 yılında Suriye’de
yok edilmiş, 1999’da Türkiye’de bitme noktasına gelmiş olan PKK terör örgütü,
on yedi yıllık Adalet ve Kalkınma Partisinin iktidarı sonunda -yanlış
politikalar yüzünden- Suriye’nin kuzeyinde, daha önce tahayyül bile edemeyeceği
stratejik bir avantajı ele geçirmiştir. 
Adana
Mutabakatı’nın kazanımları, Türkiye’nin salt millî çıkarları gözetmesi ve Orta
Doğu’da aktif denge politikası izlemesinin bir sonucuydu. Bugün ortaya çıkan
tablo ise mezhepçi ve gerçekçi olmayan dış politikanın sonucudur. 
Suriyeli
sığınmacıların vatanlarına geri gönderilmesi, bu millî güvenlik sorununun
bertaraf edilmesi için de elimizden gelen bütün katkıyı sağlamaya devam
edeceğiz. Hiçbir surette Suriye’nin kuzeyinin boşaltılmasına, demografik olarak
PKK'ya terör devleti kurması için tahsis edilmesine, Suriyelilerin ellerinden
vatanlarının alınmasına izin vermeyeceğiz. Suriyelileri vatanlarına geri göndereceğiz.
(İYİ PARTİ sıralarından alkışlar)
Değerli
milletvekilleri, içeride ve dışarıda Türkiye’yi çevrelemiş bu siyasi, ekonomik
ve toplumsal sorunları derinleştiren temel problem Cumhurbaşkanlığı hükûmet
sistemidir. Devlet üç temel erkten oluşur: Yasama, yürütme ve yargı. Yasama
Meclistir, yasa yapar; yürütme hükûmettir, yasaları icra eder; yargı, yasamanın
çıkardığı ve yürütmenin icra ettiği yasaların Anayasa’ya uygun olup olmadığını
denetleyen kurumdur. Bir devletin demokratik olabilmesi “güçler ayrılığı”
dediğimiz erkler arası denge ve denetim mekanizmasının olmasıyla mümkündür.
Ancak 16 Nisan 2017 referandumuyla geçilen Cumhurbaşkanlığı hükûmet sistemiyle,
devlet yönetiminde yasama, yürütme, yargı ortadan kalkmış yerini
“Recep-Tayyip-Erdoğan” almıştır. (İYİ PARTİ sıralarından alkışlar)
Devletin
bütün kurumları tek bir kişiye bağlıyken o ülkede adalet olmaz, o ülkede
demokrasi olmaz çünkü adalet ve demokrasi, tek adam yönetimiyle asla bağdaşmaz.
Bir
Cumhurbaşkanı düşünün ki sabah parti mitingi yapsın, öğleden sonra yüksek yargı
mensuplarını atasın. Bir Cumhurbaşkanı düşünün ki bir taraftan, Cumhurbaşkanı
sıfatıyla illere vali tayin etsin; öbür taraftan, dönsün, parti Genel Başkanı
sıfatıyla partisine il başkanını atasın. Bu, Türkiye’yi bir parti devletine
doğru sürükler, götürür ve parti devletlerinde iktidar partisine mensup
değilseniz devletin kapısında yeriniz kalmamış demektir.
(Mikrofon
otomatik cihaz tarafından kapatıldı) 
BAŞKAN
– Sayın Dervişoğlu, buyurun.
DURSUN
MÜSAVAT DERVİŞOĞLU (Devamla) – Bir devlet, vatandaşları arasında hakkaniyeti
sağlayamıyorsa devlet olma vasfını kaybetme tehlikesiyle karşı karşıya kalmış
demektir. Bu siyasal sistemde Cumhurbaşkanı artık Türk milletinin değil bir
siyasi kesimin temsilcisi durumuna gelmiştir. Dünya hukuk literatüründe
“Cumhurbaşkanlığı hükûmet sistemi” diye bir anayasal düzen yoktur. Bu sistem,
Cumhurbaşkanlığı makamı ile millet arasına maalesef set çekmektedir. Bu
sistemin siyasi ve toplumsal ayrışmayı körüklemesinin yanı sıra, ekonomiye
verdiği zarar da ortadadır. 2017 yılında Türkiye, gayrisafi yurt içi
hasılasında dünya sıralamasında 17’nci sıradayken Cumhurbaşkanlığı hükûmet
sisteminin ikinci yılında iki sıra düşerek 19’uncu sıraya gerilemiştir;
önümüzdeki yıl 20’nci sıraya inmesi kaçınılmazdır. 
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (Devamla) – Lütfen Başkanım…
BAŞKAN
– Buyurun.
DURSUN
MÜSAVAT DERVİŞOĞLU (Devamla) – 2002-2007 arasındaki ekonomik gelişme devam
etseydi bugün Türk ekonomisi çok daha güçlü olacaktı. Bu demektir ki
parlamenter sistemde de ekonomik kalkınma sağlanabiliyor ve bu demektir ki
Cumhurbaşkanlığı hükûmet sistemi, millet için değil lider için tasarlanmış bir
sistem olma özelliğiyle kendini hissettiriyor. 
Bugüne
kadar yapmış olduğunuz hataların Türkiye’ye maliyetinin ne kadar büyük olduğunu
asla unutmayın. Devletin kurumlarını FETÖ’ye açtığınızda, FETÖ’nün bu kurumları
işgal etmesine müsaade ettiğinizde sizleri uyarmıştık. Milliyetçi ve Atatürkçü
Türk subayları Ergenekon ve Balyoz gibi kumpaslarla FETÖ tarafından tasfiye
edilirken de sizleri bilgilendirmiştik. Tüm uyarılarımıza rağmen yapmış
olduğunuz yanlışların siyasi, toplumsal ve ekonomik travmasını milletçe
yaşadık.
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (Devamla) – Aynı hoşgörüyü istirham ediyorum efendim. 
BAŞKAN
– Buyurun.
DURSUN
MÜSAVAT DERVİŞOĞLU (Devamla) - En azından bundan sonrası için, devlet
yönetiminde tek adam rejiminin anayasal çerçevesi olan Cumhurbaşkanlığı hükûmet
sisteminin sona erdirilmesi konusunda uyarılarımızı dikkate almanızı temenni
ediyoruz. Gazi Meclisi devre dışı bırakarak, yok sayarak ülke yönetme
hevesinizin memleketimizi başka bir felakete sürüklemesinden endişe ediyor,
bunu engellemek için tüm siyasi irademizi seferber edeceğimizi de buradan ilan
ediyoruz. 
Artık,
Meclis, yürütme organı üzerinde anayasal araçlar yoluyla herhangi bir siyasi
denetim yetkisine sahip değil ise bunun çözümü iyileştirilmiş, denge ve denetim
mekanizmaları güçlendirilmiş parlamenter sisteme dönüştür. Bugün, Meclis,
muvazaa yoluyla saray bürokrasisinden gelen kanun tekliflerini onaylan bir
devlet kurumuna dönüştürülmeye çalışılıyorsa da bunun çözümü, dediğim gibi,
iyileştirilmiş parlamenter sisteme dönüştür.
Bugün,
Türkiye büyük Millet Meclisi en temel görevi olan vergi sarfında fiilî bir
denetim ve kontrol yetkisine bile sahip görünmüyor ise bunun çözümü de
iyileştirilmiş parlamenter demokratik sisteme dönüştür.
Cumhurbaşkanlığı
hükûmet sistemine kadar Türkiye Büyük Millet Meclisi, Anayasa’nın 87’nci
maddesine göre bütçeyi onaylarsa hükûmet görevine devam eder, onaylamazsa
hükûmet düşerdi. Şimdi soruyorum: Bugün başlayan bütçe görüşmelerinin sonunda
Türkiye Büyük Millet Meclisinin değerli mensupları bu bütçeyi kabul etmezse
bunun siyasi sonucu ne olacaktır? Maalesef, Türk milletinin bütçesini denetleme
görevi fiilen milletin Meclisinin elinden alınmıştır ve Meclis -bugün burada
ifa ettiğimiz gibi- şeklî bir denetlemeyi yapmaktan öteye gidemeyecektir. 
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (Devamla) - Cumhurbaşkanlığının hazırladığı bütçe Meclisimiz
tarafından kabul edilmediği takdirde bir önceki yılın bütçesi yeniden değerleme
oranı ölçüsünde artırılarak uygulanacaksa o hâlde, Türkiye Büyük Millet Meclisi
düşünsün bakalım, acaba neyi görüşüyor? 
İYİ
PARTİ olarak Türk devletinin ülkesi ve milletiyle bölünmez bütünlüğüne ve
Atatürk’ün kurduğu büyük Türkiye Cumhuriyeti devletinin kuruluş ilkelerine sıkı
sıkıya bağlı kalarak Türkiye’de iyileştirilmiş, güçlendirilmiş, denge ve denetim
mekanizmaları ortaya koyulmuş parlamenter demokratik sistemi yani gerçek
demokrasiyi, hukukun üstünlüğünü ve devlet yönetiminde güçler ayrılığı ilkesini
tesis etmek için yapılması icap eden her türlü mücadeleyi ertelemeden yerine
getireceğimizi buradan dünyaya ilan ediyor, sabrınız ve nezaketiniz için
şükranlarımı sunuyor, yüce Meclisi saygılarımla selamlıyorum efendim. (İYİ
PARTİ ve CHP sıralarından alkışlar)
BAŞKAN
– Teşekkür ederim.
MEHMET
NACİ BOSTANCI (Ankara) – Sayın Başkan…
BAŞKAN
- Sayın Bostancı, buyurun.
V.- AÇIKLAMALAR (Devam)
7.- Ankara Milletvekili Mehmet Naci Bostancı’nın, İzmir Milletvekili
Dursun Müsavat Dervişoğlu’nun 129 sıra sayılı 2020 Yılı Bütçe Kanun Teklifi ile
130 sıra sayılı 2018 Yılı Kesin Hesap Kanunu Teklifi’nin tümü üzerinde İYİ
PARTİ Grubu adına yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Ankara) - Sayın Başkanım, teşekkürler. 
Sayın
Dervişoğlu’nun konuşmasında itiraz edeceğimiz çok husus var. Tabii ki
görüşlerini anlatacaklar, biz de görüşlerimizi anlatacağız. Ben birkaç tane
itiraz noktasına işaret etmekle iktifa edeceğim. 
Bunlardan
birincisi şu: Dış politikayı tanımlarken “Millet odaklı değil, ihvan odaklı.”
diyor. Bunu kabul etmiyoruz; Türkiye’nin dış politikası bellidir. Kafkaslardan Balkanlara
ve Orta Doğu’ya yönelik sosyokültürel ilişkiler çerçevesinde teşekkül etmiş hem
geleneksel bir ilgiden oradaki insanların hakkaniyeti ve adaleti adına hem de
yaşanan dramatik olaylara karşı -insani normlar temelinde itirazların- onların
sesi olmaktan kaynaklanan bir dış politika vardır. Bunun temelinde insani
değerler vardır. 
İkincisi:
Bu “tek adam” eleştirisi öteden beri dile getiriliyor, sadece Sayın Dervişoğlu
da söylemedi bunu. Bunun, bu eleştirilerin arkasında esasen Sayın
Cumhurbaşkanının karizmatik bir figür olarak siyasette oynadığı rol vardır.
Eleştirileri bu şekilde dile getiren arkadaşlar, odaklarına Cumhurbaşkanını
alarak buradan bir siyasi netice devşirmeye çalışmaktadırlar; bütün
hedeflerinde Cumhurbaşkanı olması dolayısıyla böyle bir propagandayı
yürütmektedirler, bunu reddediyoruz. 
Diğer
taraftan, bütçe meselesi... Parlamenter sistemde hükûmet teklif ederdi, Meclis
bütçe üzerine değerlendirme yapar, kabul yahut da reddederdi. Bugün de
Cumhurbaşkanlığı hükûmet sisteminde Cumhurbaşkanı bütçeyi teklif ediyor. Burada
Mecliste, Meclis bütçeyi kabul yahut reddeder. Sayın Dervişoğlu da reddedilmesi
durumunda ne olacağını tabii ki biliyor, konuşmasının sonlarına doğru ifade
etmişti. Herhangi bir kriz durumu söz konusu değil. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
MEHMET
NACİ BOSTANCI (Ankara) – “Saraydan gelen kanunlar” tanımı kesinlikle doğru
değil, reddediyoruz. Burada, esasen, Meclisin yaptığı işe yönelik de olumsuz
bir yaklaşım söz konusu hep beraber yaptığımız işe. Kanunlara ilişkin
yürütmenin görüşleri, değerlendirmeleri, talepleri elbette alınır çünkü sonuçta
çıkarttığınız kanunları uygulayacak olanlar onlardır. Yarın başkaları da
benzeri şekilde bu sistem içerisinde işleri yürütecek olsalar, yürütmenin ne
düşündüğü, tekliflerinin ne olduğu konusunda bir dikkati ve hassasiyeti
muhakkak hesap edeceklerdir. Ama kanunların nihai olarak tekemmül etmesi,
müzakere edilmesi Mecliste yapılmaktadır ve biz bunu yaparken de Sayın
Cumhurbaşkanının talimatı ve yaklaşımı çerçevesinde, bütün siyasi partilerle
müzakereyi ve mutabakatı dikkate alarak yapmaya çalışıyoruz. Her konuda
anlaşacağımız anlamına gelmiyor ama hangi konuda anlaştığımız, hangi konuda
anlaşmadığımız herkes tarafından açıkça bilinen bir süreçte bu işleri yapmak
istiyoruz; hep böyle davrandık, bundan sonra da bu şekilde davranacağız. 
Teşekkür
ederim. 
BAŞKAN
– Teşekkür ederim. 
DURSUN
MÜSAVAT DERVİŞOĞLU (İzmir) – Sayın Başkanım...
BAŞKAN
– Sayın Dervişoğlu...
DURSUN
MÜSAVAT DERVİŞOĞLU (İzmir) – Ben, yeteri kadar şahsıma hoşgörü göstermiş
olmanız münasebetiyle Sayın Hocama cevap vermeyeceğim efendim. 
BAŞKAN
– Buradan, yerinizden mikrofonu açtılar zaten, buyurun. 
8.- İzmir Milletvekili Dursun Müsavat Dervişoğlu’nun, Ankara Milletvekili Mehmet Naci Bostancı’nın yaptığı
açıklamasındaki bazı ifadelerine ve Parlamentonun bu bütçeyi onaylamaması
durumunda bunun siyasi sonucunun ne olacağını öğrenmek istediğine ilişkin
açıklaması
DURSUN
MÜSAVAT DERVİŞOĞLU (İzmir) – Adalet ve Kalkınma Partisinin Değerli Grup
Başkanının görüş ve düşüncelerini, daha siyaset sahnesine çıkmadan geçmişten
beri önemsediğimi defaatle ifade ettim. Şahsi bir hukukumuz da var
kendileriyle. Ben meramımı gayet net bir biçimde açıkladığımı zannediyorum. Ben
diyorum ki netice itibarıyla, bu Parlamento bu bütçeyi şayet onaylamazsa bunun
siyasi sonucu ne olacaktır? Yani sadece Cumhurbaşkanımız Anayasa’da kendisine
tanınmış haklardan yararlanarak bütçenin üzerine bir ekleme yapıp bunu
sürdürecek. Bu, Meclisin sadece yetkilerinin elinden alınması değil -belki de
alışamadık yeni sisteme, ondan da kaynaklı olabilir- yetkilerinin elinden
alınmasıyla sınırlı değil, aynı zamanda itibarının da zedelenmesi anlamına
geliyor. Duygusallığımı bağışlayın efendim, gerçekleri söyleme alışkanlığından
vazgeçemiyor, Genel Kurulu saygılarımla selamlıyorum. 
BAŞKAN
– Teşekkür ederim. 
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
9.- Manisa Milletvekili Özgür Özel’in, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine, parlamentoların ve
parlamenter demokrasilerin bütçe hakkından doğduğuna ilişkin açıklaması
ÖZGÜR
ÖZEL (Manisa) – Sayın Başkan, Sayın Naci Bostancı değerlendirmesinde, Meclisin
çalışma pratiğine yönelik hepimizi de şahit tutan bir açıklamada bulundu. Keşke
öyle olsa, keşke Meclis kendi gündemine hâkim olsa, keşke Meclis yasama
kalitesi noktasında da kendi kararlarını verebilse; milletvekilleri, dakika
başı değişen ve saraydan gelen gündemlerle ve, bakanların ağzından duydukları,
bakanların müjdeledikleri vaatleri sıraladıkları birer kanun tasarısı değil
-eski adıyla ama- kanun eskiziyle karşılaşıp da onun altına imza atarak
Anayasa’ya karşı muvazaa suçu işlemeden yasama yapabilseler.
Ama
bir diğer husus da Sayın Grup Başkanına itiraz edeceğimiz, “Bütçenin kabul
edilmemesi durumunda hiçbir şey olmayacak, yeniden değerleme oranında artırıp
yürüyeceğiz.” diyor ya… Bence, 16 Nisan rejime kasteden Anayasa değişikliğinin
Türkiye’ye dayattığı şey ve demokrasi yürüyüşünde attırdığı en büyük geri adım budur
çünkü siz de uzmanlığınız gereği ve geçmişte, hem akademisyenliğiniz hem
yaptığınız görevler gereği çok iyi bilir ve teyit edersiniz ki Sayın Başkan,
parlamentolar bütçe hakkından doğmuştur. Vergiye rıza ilkesi ve bu konuda
toplumun, vergilerin nasıl toplanacağına, bunların nasıl dağıtılacağına yani
devletin alan sağ eli ile veren sol elinin dengesi üzerine toplumsal rıza üretimi bütçe hakkıdır ve bu parlamentoyu, parlamenter
demokrasiyi doğurmuştur. Bunun üzerine kanun teklifi bir hak olarak ortaya çıkmıştır,
dilekçe hakkı önemli bir evrensel anayasal kazanımdır. Bugün “Efendim,
Parlamento bütçeyi reddetse de yürür gider.” dediniz mi siz…
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Parlamento bütçeyi reddedebilir mi? Edebilir, edebiliriz.
“Sonra yeniden değerleme oranında artırırız, Sayın Cumhurbaşkanı yürütmeye
devam eder, yürür gider, ülkeyi yönetmeye devam eder.” İşte, bu, Parlamentonun
kendini inkârıdır; bu, evrensel ve çok uzun süreli bir mücadelenin kaybedilmesidir;
bu, Türkiye’ye attırılmış tarihî bir geri adımdır. Ve maalesef, devletler bu
tip geri adımları, yasama, yürütme, yargının birbirine birleşip tek elde
toplanması gibi geri adımları çok ağır bedeller ödeyerek ancak geri alırlar,
alamazlarsa da felaketlerle karşılaşırlar. Süreci ve söylemi ülkenin bekası
üzerine oturtmuş bir partinin, ortadan kalkmış kuvvetler ayrılığı ve
Parlamentonun kendini inkârı anlamına gelecek “Ne olur canım, bütçe geçmezse
yürür gider.” demesidir esas beka sorunu.
Bu
konuya dikkat çekmek istedim Sayın Başkanım. (CHP sıralarından alkışlar)
BAŞKAN
– Sayın Özel, bana atıf yaptınız. 
ÖZGÜR
ÖZEL (Manisa) – Evet. 
BAŞKAN
- Birkaç şey söylemem gerekir. 
ÖZGÜR
ÖZEL (Manisa) – İç Tüzük 64, şahsınıza sataşılma durumunda bunu imkân dâhilinde
kılıyor. 
BAŞKAN
– Evet, birkaç şey söylemem gerekir. 
MAHMUT
TANAL (İstanbul) – Ama Başkan sataşmalara katılamaz Sayın Başkanım, 64’üncü
madde öyle diyor ya. 
BAŞKAN
– Sayın Tanal, nasıl?
MUHAMMET
EMİN AKBAŞOĞLU (Çankırı) – Açıklama, bilgilendirme…
MAHMUT
TANAL (İstanbul) – İç Tüzük “Başkan tartışmalara katılamaz.” diyor Başkanım.
ÖZGÜR
ÖZEL (Manisa) – Tartışmaya katılamaz, kendisine sataşıldığında kendini savunma
hakkı saklıdır.
MAHMUT
TANAL (İstanbul) – Yani Meclis Başkanı İç Tüzük’ü ihlal ederse biz ne
yapacağız? 
MUHAMMET
EMİN AKBAŞOĞLU (Çankırı) – Efendim, bir atıf var. 
BAŞKAN
– Sayın Tanal, anlamadım. Yani bana bir atıf yapıldı, ben burada görüşümü
açıklamazsam Sayın Özel’le aynı fikirde olduğum anlamına gelecek. 
MAHMUT
TANAL (İstanbul) – Sayın Başkanım…
BAŞKAN
– O zaman bana atıf yapmayacaksınız konuşurken. Benim konuşmamı istemiyorsanız,
tartışmanın içerisine girmemi istemiyorsanız bana atıf yapmayacaksınız,
çekmeyeceksiniz tartışmanın içerisine beni.
MAHMUT
TANAL (İstanbul) – Sayın Başkanım, o zaman siz gelirsiniz, bu sıralara
oturursunuz, bu tartışmalara öyle katılırsınız. 
BAŞKAN
– Sen merak etme, ben tarafsızlığımın farkındayım. Anayasa’daki mevcut meri
hükmü savunuyorum şu anda.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkanı Mustafa Şentop’un, bütçe hakkının
parlamentoların ortaya çıkış sebepleri arasında yer aldığına ilişkin konuşması
BAŞKAN
– Şimdi, ben, tabii, şu anki sıfatımın dışında daha önce Anayasa
Komisyonundayım ve bu çalışmanın daha öncesinde de içinde bulundum. Tabii,
bütçe hakkıyla ilgili bu durum aslında -Sayın Dervişoğlu da ifade etti, Sayın
Tatlıoğlu da ifade etti- parlamentoların ortaya çıkış sebepleri arasındadır,
hatta onu önceleyen bir durum İngiltere’de bakıldığında. Ancak bizim bu bütçeye
koymuş olduğumuz husus yani bütçe Parlamentoda kabul edilmediği takdirde
yürütmenin geçici bir bütçeyle devam etmesi şeklindeki bir düzenleme, bizim
icat ettiğimiz bir şey de değil. Bu, Amerika Birleşik Devletleri’nde de
tartışılan bir şeydir uzun zamandır. Biz 2012 yılında bu çalışmaları
yürütürken, burada arkadaşlarımızdan dâhil olanlar da vardı o süreçlere. Bu
konu o zaman da görüşüldü, tartışıldı. Burada Meclisin gerek hazırlanacak
bütçeyle ilgili gerekse bütçenin uygulanması sonrası kesin hesapla ilgili
denetimini ortadan kaldıran bir husus değil buradaki düzenleme; bunu ifade
etmek isterim.
Daha
fazla da dâhil olmayayım tartışmanın içerisine.
Teşekkür
ederim.
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
- Değerli arkadaşlar, şimdi ise Türkiye Büyük Millet Meclisinde temsil edilen
ancak grubu bulunmayan siyasi parti temsilcilerine beşer dakika süreyle söz
vereceğim.
İlk
olarak Türkiye İşçi Partisi Genel Başkanı ve İstanbul Milletvekili Sayın Erkan
Baş.
Buyurun
Sayın Baş. (HDP sıralarından alkışlar) 
ERKAN
BAŞ (İstanbul) – Teşekkür ediyorum Değerli Başkan.
Genel
Kurulu ve bizleri ekranları başında izleyen, ülkenin alın teriyle, emeğiyle
yaşayan tüm yurttaşlarını sevgiyle saygıyla selamlıyorum.
Şimdi
-galiba on iki gün oldu- on iki gündür konuşuyoruz. Bizim zaviyemizden gözüken
şu: Aslında siz ezberlediklerinizi anlatıyorsunuz, biz ise halk adına
direniyor, doğruları söylemekte diretiyoruz ama siz de doğruları görmezden,
duymazdan geliyorsunuz çünkü tarafsınız. Biz de tarafız; 22,5 milyon SGK’linin
tarafıyız, 12 milyon asgari ücretlinin tarafıyız; milyonlarca emeklinin,
emeklilikte yaşa taktığınız insanların ve geleceğini kurmaya borçlu olduğumuz
20 milyon gencin, çocuğun tarafındayız. Kısacası, evet, yüzde 99 adına
konuşuyoruz ve bu bütçeyi reddediyoruz, bu bütçeden razı değiliz çünkü
önerdiğiniz şey, sarayın bir dakikada harcadığı parayla bir işçinin bir ay
boyunca hayatını idame ettirmesi; bunu reddediyoruz. 
İnsanların
sizin kanunlarınız yüzünden mesleklerini yapamayıp sokakta simit satmak zorunda
kaldığı, açlıktan sokakta bayıldığı… Her gün yeni bir geçim sıkıntısı
intiharıyla karşı karşıya kalmaya “fıtrat” denmesini öneren bu bütçeyi
reddediyoruz. 
84
bin çocuğun anne olduğu, kadına şiddetin her gün arttığı, kadın cinayetlerinin
önlenemediği bir dönemde sadece Cumhurbaşkanının eşi ve kızları katılacak diye
bir toplantıya devlet bütçesinden 1 milyon lira harcanmasını reddediyoruz. 
Bu
ülkede çocuklar hâlâ birilerinin sırtında dere geçerek okullarına ulaşmaya
çalışırken, üstelik Anayasa’da laiklik maddesi varken, aslında varlığını
tartışmamız gereken Diyanet İşleri Başkanlığına 11,5 milyar bütçeyi
reddediyoruz. 
Bu
savaş, yıkım ve ranta ayrılmış bütçeyi Cumhurbaşkanlığından geldiği gibi, tek
bir kalemini sorgulamadan değerlendirmeye razı değiliz ve soruyoruz: Bu bütçe
tartışılırken memleketin hâline bakınca vicdanınız rahat mı? Her 5 çocuktan
1’inin çalışmak zorunda olduğu bir ülkede yandaşlara kepçeyle verirken
halkımızdan bir yudumu esirgemekten korkmuyor musunuz? Gerçekten, bu halkın
isyanından korkmuyor musunuz? Bakın, çok açık söyleyeyim: Eğer vicdanınız
sızlamıyorsa bile bilin ki bu bütçe başınızı çok ağrıtacak. Efendiler, halkın
damarına bastınız, bu bütçe sizi rahat uyutmayacak. 
Değerli
milletvekillerim, bütçeyi yapanların ve onaylayanların gözleri paradan, kârdan
başka bir şey görmez olmuş. Dün Barış yoldaşım buradan gayet güzel, özetle
anlattı. İtibar düşkünü, mal mülk düşkünü, para pul düşkünü olunmuş, bu bir
saplantı olmuş. 
Ama
bizim de bir sevdamız var; memlekete, insana, doğaya, adalete, özgürlüğe
sevdalıyız. Bakın, göreceksiniz, kuracağımız düzende tek bir kadın sokakta
endişeyle gezmeyecek. 
ALİ
ÖZKAYA (Afyonkarahisar) – Hayal serbest.
ERKAN
BAŞ (Devamla) – Tek bir genç özgürce düşünebilir miyim, araştırabilir miyim,
okuyabilir miyim, sevgilimle el ele gezebilir miyim, internete parasız
girebilir miyim diye dert etmeyecek. Gazeteci, aydın, akademisyen özgürce
üretmekten korkmayacak. Biz fikirleri değil, işsizliği yasaklayacağız, sömürüyü
yasaklayacağız, yoksulluğu yasaklayacağız. Hiç merak etmeyin, kaynakları da
bulacağız.
İSMAİL
TAMER (Kayseri) – Ne zaman?
ERKAN
BAŞ (Devamla) – “Babalar gibi satarız.” dediğiniz halkın değerlerini, kamu
varlıklarımızı, işletmelerimizi tek tek geri alacağız. Devlet garantisiyle
yandaşlara aktardığınız; köprü, yol ve hastanelerde kaybettiğiniz milyarları
halka geri vereceğiz. 
Bir
yanda saray, bir yanda gecekondu; bu düzen devam etmeyecek. Bir yanda gösteriş,
bir yanda sefalet olmayacak. Herkese eşit, parasız eğitim ve sağlık hizmeti
ulaştırılacak. Bu ülkenin tüm yurttaşları elektrik, su, barınma gibi en temel
insani haklarına eşit şekilde ücretsiz ulaşacak. Parası olan Bilal bedelli
askerlik yaparken parası olmayan Mehmet ölmeyecek. Bu utançların hepsi sizinle
birlikte tarihe gömülecek ama yaşattıklarınızı unutturmayacağız. Sivas vilayet
binasının adını “Metin Altıok” yapacağız, Sağlık Bakanlığına Türkan Saylan’ın
adını vereceğiz, Diyarbakır Jandarma Karakolunun yerine Ape Musa kültür merkezi
kuracağız. (HDP sıralarından alkışlar) Şişli Meydanı’nın adı “Hrant Dink”
olacak, Millî Kütüphanenin adı “Uğur Mumcu” olacak, Taksim Meydanı da “1 Mayıs
özgürlük meydanı” olacak. (CHP ve HDP sıralarından alkışlar, AK PARTİ
sıralarından gürültüler) 
BAŞKAN
– Arkadaşlar, hatibin sözünü kesmeyin.
ERKAN
BAŞ (Devamla) – Değerli arkadaşlar, tamam, anladım, şunu merak ediyorsunuz:
“Sarayı ne yapacaksınız?” Kaçak saray aynen kalacak. Halkın parasıyla
yaptığınız sarayı, halkımız sizi unutmasın diye utanç müzesi yapacağız, bin
odasında da yaptıklarınızı anlatacağız. (HDP sıralarından alkışlar) 
NİLGÜN
ÖK (Denizli) – “Bunları yapacağım.” diyemiyorsun, isim değiştirebiliyorsun
yani. Vizyon bu kadar.
ERKAN
BAŞ (Devamla) – Peki, değerli arkadaşlar, bitiriyorum. (AK PARTİ sıralarından
gürültüler) 
BAŞKAN
– Arkadaşlar, lütfen…
ERKAN
BAŞ (Devamla) – Sayın Başkan, konuşsun arkadaşlar kürsüye gelip. (AK PARTİ
sıralarından gürültüler)
BAŞKAN
– Arkadaşlar, lütfen…
ERKAN
BAŞ (Devamla) - Şimdi, değerli arkadaşlar, iki teşekkürüm var, bir tanesi Sayın
Naci Bostancı’ya. Naci Bey’in konuşmasını dikkatle izledim. “Yüzde 1’in
bütçesi.” ifadesi için “Bunlar slogan.” dedi. Bakın, Naci Bey, açık söyleyeyim:
Slogan atmak aslında kötü bir şey değil, slogan uzun bir mücadele sürecinin
hedeflerini en kısa biçimde anlatmanın yolu. Ya, keşke benim de sizin gibi bir
saatim olsa da daha uzun uzun anlatabilsem, inşallah hep beraber Meclisimiz o
fırsatı da bize bir gün tanıyacak. 
OSMAN
AŞKIN BAK (Rize) – Burası dans yeri, dans! Dansla anlat!
ALİ
ÖZKAYA (Afyonkarahisar) – 300 vekilin olsun, ondan sonra.
BAŞKAN
– Arkadaşlar, lütfen hatibin sözünü kesmeyin.
ERKAN
BAŞ (Devamla) – Şimdi, değerli arkadaşlar, halkımız biz kısa konuşsak da anlar
ama ben Naci Bey’in söylediği önemli bir şeye geleceğim, diyor ki: “Kıt
kaynaklar ile sonsuz arzular arasında denge sağlamak zor; Türkiye'nin
kaynakları kıt, insanların arzuları sonsuz.” Ben de cevap veriyorum Naci Bey:
Türkiye'nin kaynak sorunu var. Kaynak var ama sarayın ve patronların arzusunun
sınırı yok, ona yetmiyor bizim kaynaklarımız. (HDP sıralarından alkışlar) Naci
Bey, 2 bin lira asgari ücretlinin bitmeyen arzusundan ne olur? Sadece insanca
yaşamayı özlemiş bu insanlar. Özetle, arzular sonsuz değil insanca, kaynaklar
kıt değil ama peşkeş çekilmiş. 
Ama
bir konuda Naci Bey’in çok tutarlı olduğunu söylemem gerekiyor: Fukara Tayyip
Erdoğan’ı savunmak için fukara kraliçeyi savunmanızı takdirle karşıladım.
Yalnız, bir şeyi hatırlatmam gerekiyor: Eğer o Fransız yoksulları fukara
kraliçeye karşı ayaklanıp, monarşiyi devirip cumhuriyeti kurmasaydı biz bugün
bu kürsülerde konuşamazdık, bunu da aklımızda tutmamız gerekiyor. (HDP
sıralarından alkışlar)
(Mikrofon
otomatik cihaz tarafından kapatıldı)
ERKAN
BAŞ (Devamla) – Başkanım, toparlayayım.
Değerli
arkadaşlar, son olarak, bu bütçe sürecine emeği geçen tüm saray eşrafına ve
AKP’li vekillere teşekkür etmek istiyorum. Biz kapitalizmin insanın insanı
sömürmesi üzerine kurulu bir düzen olduğunu anlatıyorduk, siz güzelce
gösterdiniz. Bu bütçeyle halkın önünde sadece ve sadece iki seçenek kaldığını
siz de itiraf etmiş oldunuz; ya AKP yönetecek, saray, savaş ve sömürü düzeni
devam edecek ya halk örgütlenecek ve bu saltanat düzenine bir son verecek. 
Ben,
bu vesileyle, Türkiye İşçi Partisinin 2020 bütçesine dair kayıtlara geçmesini istediğim
son sözünü de tarihsel bir anekdotla bağlayayım. Bu bütçe diyor ki: “Ya
barbarlık ya sosyalizm!” (HDP sıralarından alkışlar)
VEDAT
DEMİRÖZ (İstanbul) – Tam sloganlık oldu işte. 
BAŞKAN
– Teşekkür ederim.
Saadet
Partisi adına Konya Milletvekili Sayın Abdulkadir Karaduman.
Buyurun
Sayın Karaduman.
ABDULKADİR
KARADUMAN (Konya) – Sayın Başkan, değerli milletvekilleri; sizleri saygıyla
selamlıyorum. 
Burada
2020 yılı için görüşülen bütçe 82 milyon vatandaşımızın hayatını doğrudan
etkileyecek bir bütçedir. Ancak bu bütçe teklifine baktığımızda görüyoruz ki,
ifade edilen hususlara baktığımızda Türkiye, geleceği parlak bir ülkedir ve
geleceği parlak olarak kalmaya devam edecektir. Ancak ne var ki, bu bütçe
iktidar için artık, denizin değil kumun dahi bittiğinin göstergesi hâlindedir. 
Belli
ki üzerinde konuştuğumuz bu bütçe, komşusu açken tok yatmamak için sermaye
sahiplerinin mahallesine taşınanlar tarafından hazırlanmış bir bütçedir. Bu
bütçeyi hazırlayan anlayışla, bu bütçeyi hazırlayan kapasiteyle golf sahaları
yapabilirsiniz, stadyumlar, millet bahçeleri, “bacasız fabrika” dediğiniz
cezaevleri açabilirsiniz. Yüzme havuzları, “İnşallah müşteri sayısı artacak.”
dediğiniz hasta garantili şehir hastaneleri, geçiş garantili köprü ve
otoyollar, yolcu garantili havalimanları yapabilirsiniz ancak bir tane dahi
fabrika açamazsınız. Bakın, yine, diğer taraftan, şeker fabrikalarını satar
Rusya’dan şeker ithal edersiniz. Vatandaşa mermi hesabı yapıp Sakarya’daki Tank
Palet Fabrikasını yabancı sermayeye peşkeş çekersiniz. Bu ülkeyi Kanada’nın
mercimeğine, Gürcistan’ın samanına, İsrail’in tohumuna muhtaç hâle
getirirsiniz. 
Öyle
ki 1986 yılından 2004 yılına kadar yapılan özelleştirmelerin toplam tutarı 8
milyar dolar iken son on dört yılda yapılan özelleştirmelerin toplam tutarı 60
milyar doların üzerindedir. 
Bütün
bunların neticesinde, 2002 yılında iktidara geldiğiniz gün nüfusun yüzde 1’i
toplam servetin yüzde 38’ine sahipken bugün geldiğimiz noktada nüfusun yüzde
1’i toplam servetin yüzde 60’ına sahip hâle gelmiştir. İşte, bunun adı sömürge
tipi kalkınma modelidir. 
Şu
elimde gördüğünüz kitabı eğer okursanız “sömürge tipi kalkınma” deyince neyi
ifade ettiğimizi öyle zannediyorum ki çok daha iyi anlarsınız. Diğer yandan,
üretim ekonomisini değil, ifade ettiğim sömürge tipi kalkınma anlayışını
benimseyenlerin yegâne ödevi, faiz lobisine hizmet etmekten başka bir şey
olmayacaktır. 
Bilinir
ki bizim inancımızda bir zekât müessesesi vardır. Zekât, kaynakları zenginden
fakire doğru aktararak toplumda gelirin adil bir şekilde paylaşılmasını
sağlarken faiz tam aksine kaynakların zenginde temerküz etmesini sağlayarak
gelir dağılımında adaletsizliği derinleştirir. Dolayısıyla faiz, zengini daha
da zengin, yoksulu daha da yoksul yapan bir sömürü aracıdır.
Bakınız,
tam da burada yıllara göre bütçede faize ayrılan miktarı sizlerle paylaşmak
istiyorum. Bakın, 2006 yılında 45 milyar TL para bütçeden faize ayrılmışken
2020 yılı bütçesinde bunun 3 katından fazlası yani 138 milyar lira para faize
ayrıldı. (AK PARTİ sıralarından gürültüler)
NİLGÜN
ÖK (Denizli) – Yanlış bilgi veriyorsun. 
OSMAN
AŞKIN BAK (Rize) – Bütçe nerede, bütçe? 
BAŞKAN
– Arkadaşlar, fonda konuşma yapmayın. 
Bir
konuşmacı var, dinliyoruz zaten. Gerek yok. 
ÖMER
FETHİ GÜRER (Niğde) – Gerçekler rahatsız ediyor. 
MAHMUT
TANAL (İstanbul) – Süresinden alıyorlar Başkanım. 
BAŞKAN
– Devam edin lütfen.
ABDULKADİR
KARADUMAN (Devamla) – 2006 yılında bütçeden 45 milyar lira faize ayrılmışken…
(Mikrofon
otomatik cihaz tarafından kapatıldı) 
ÖMER
FETHİ GÜRER (Niğde) – Üç dakikasını yediler Başkanım. 
ABDULKADİR
KARADUMAN (Devamla) – …2020 yılı bütçesinde bunun tam 3 katından fazlası…
BAŞKAN
– Sayın Karaduman, bir dakika.
MAHMUT
TANAL (İstanbul) – Üç dakikasını yediler hatibin efendim.
BAŞKAN
– İsterseniz bekleyelim, arkadaşlar bitirsin konuşmalarını. 
MAHMUT
TANAL (İstanbul) – Hatibin üç dakikasını yediler Başkanım.
BAŞKAN
– Ben size söz vereceğim. 
Arkadaşlar,
bitti mi? Bittiyse hatibe söz vereyim. 
ÖZGÜR
ÖZEL (Manisa) – “Sizi gidi faizciler sizi." diyor ya, ondan rahatsız
oluyorlar. 
BAŞKAN
– Buyurun lütfen. 
ABDULKADİR
KARADUMAN (Devamla) – Bir daha baştan alıyorum: 2006 yılında bütçeden faize
ayrılan miktar 45 milyar TL’yken getirdiğiniz 2020 yılı bütçesinde faize
ayrılmak istenen miktar bunun 3 katından daha fazlası, 138 milyar TL’dir. 
NİLGÜN
ÖK (Denizli) – O zaman getirdiğimiz bütçenin… Neyse ya!
ABDULKADİR
KARADUMAN (Devamla) – 138 milyar TL’dir. Bakın, yatırım için ayırdığınız
miktarın 2 katından daha fazlası faizci, rantiyeci anlayışa aktarılmak
istenmektedir. (CHP ve HDP sıralarından alkışlar) 
Buradan
hareketle, bakın, sadece bu 138 milyar TL Sağlık Bakanlığı, Gençlik ve Spor
Bakanlığı, Tarım ve Orman Bakanlığı ve…
(Mikrofon
otomatik cihaz tarafından kapatıldı) 
OSMAN
AŞKIN BAK (Rize) – Seni tebrik ediyorum be! CHP, Saadet Partisini alkışladı,
helal olsun sana! 
ÖZGÜR
ÖZEL (Manisa) – Alkışlayacağız tabii, ittifak ortağımız. 
BAŞKAN
– Sayın Bak, lütfen…
Sayın
Karaduman, buyurun.
ABDULKADİR
KARADUMAN (Devamla) – Faiz için ayrılan bu 138 milyar TL, Sağlık Bakanlığı,
Tarım ve Orman Bakanlığı, Gençlik ve Spor Bakanlığı, Çevre ve Şehircilik
Bakanlığı için ayrılan toplam bütçeden daha da fazladır. 
BÜLENT
TURAN (Çanakkale) – Sayın Başkan, İç Tüzük’e aykırı konuşması zaten.
BAŞKAN
– Sayın Turan, lütfen müdahale etmeyin. 
ABDULKADİR
KARADUMAN (Devamla) – Bu tablo aynı zamanda bu ülkede kaynakların nereye
aktarıldığının en bariz göstergesidir.
Şimdi,
siz burada “Faiz bir dünya gerçeğidir.” diyebilirsiniz ama biz diyoruz ki:
“Faiz bir dünya gerçeği değil, köleliğin ta kendisidir.” (CHP, HDP ve İYİ PARTİ
sıralarından alkışlar) Bu sebeple, biz Saadet Partisi olarak, faizin yüksek
olmasına değil, bizatihi faizin kendisine karşıyız. 
Diğer
taraftan, bu bütçede kepenk kapatmak zorunda kalan esnafımız yoktur, mahsul
üretemeyen çiftçimiz…
(Mikrofon
otomatik cihaz tarafından kapatıldı)
BÜLENT
TURAN (Çanakkale) – Sayın Başkan, on dakika daha ver!
BAŞKAN
– Sayın Karaduman, tamamlayalım lütfen.
OSMAN
AŞKIN BAK (Rize) – Ya, Başkanım, biraz daha süre ver de, alkışlıyorlar, çok
iyi; CHP, Saadet Partisini alkışlıyor!
BAŞKAN
– İşte, Sayın Turan’la başlamıştık, onun etkisi bunlar, onun artçıları. 
Buyurun
Sayın Karaduman.
MAHMUT
TANAL (İstanbul) – Sayın Başkanım, faizciler böyle yüksek ses çıkarıyor. 
ALİ
ŞEKER (İstanbul) – Faiz lobisi bağırıyor!
OSMAN
AŞKIN BAK (Rize) – Bir de, faiz dersi başlıyor CHP’ye. 
ABDULKADİR
KARADUMAN (Devamla) – Başkanım, susacaklarsa ben başlayayım.
BAŞKAN
– Arkadaşlar, biraz müsaade ederseniz… 
MAHMUT
TANAL (İstanbul) – Faiz lobisi böyle yüksek ses çıkarıyor Sayın Başkan.
BAŞKAN
- Konuşmayı tamamlayana kadar süre vereceğim.
Buyurun.
TÜRABİ
KAYAN (Kırklareli) – Vatandaşın parasını yersiniz, şimdi de hatibin zamanını
yiyorsunuz ya. 
OSMAN
AŞKIN BAK (Rize) – Ya, CHP, ders alın adamdan. Bak, alkışlıyorsunuz, çok güzel
oluyor!
BAŞKAN
– Osman Bey…
ÖMER
FETHİ GÜRER (Niğde) – Bizim ittifak ortağımız, niye rahatsız oluyorsunuz ki?
ALİ
ŞEKER (İstanbul) – Faiz lobisini savunmayın. 
OSMAN
AŞKIN BAK (Rize) – Dinleyin, alkışlayın, bir daha alkışlayın!
BAŞKAN
– Osman Bey…
ABDULKADİR
KARADUMAN (Devamla) – Bu bütçede kepenk kapatmak zorunda kalan esnafımız
yoktur; mahsul üretemeyen çiftçi, cebinde parası kalmayan öğrencimiz yoktur; ay
sonunu getiremeyen memurumuz, mezarda emekliliği reva gördüğünüz EYT’li yoktur;
bu bütçede açlığa mahkûm edilen milyonlarca asgari ücretlimiz yoktur. 
(Mikrofon
otomatik cihaz tarafından kapatıldı)
BAŞKAN
– Buyurun. 
ABDULKADİR
KARADUMAN (Devamla) – Bu bütçe, Güvenpark’ta kendisini ateşe veren işsiz
vatandaşlarımızın derdine derman olacak bir bütçe değildir. (CHP sıralarından
alkışlar) 
Daha
dün, Çorum’da 2 genç yoksulluk sebebiyle intihar etti ve evvelki gün Konya’nın
Ilgın ilçesinde, yine 2 genç yoksulluk sebebiyle intihar etti. Keza,
İstanbul’un Fatih ilçesindeki, Antalya’daki intihar olayları yine geçtiğimiz
günlerde yaşandı. Yoksulluk toplumun geneline sirayet etmişken sizler itibarda
tasarruf etmemekte ziyadesiyle ısrarcısınız. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
ABDULKADİR
KARADUMAN (Devamla) - Sonuç olarak, milletimizin bu bütçeye tepkisini sizlere
gösteriyorum. 
(Hatibin
kırmızı kart göstermesi) 
(CHP
ve HDP sıralarından alkışlar)
OSMAN
AŞKIN BAK (Rize) – Bir de Erbakan Hocadan bahset. 
ABDULKADİR
KARADUMAN (Devamla) - Bu bütçe, halkın bütçesi değil, israfın, faizin ve rantın
bütçesidir. Bütçeyi bu şekliyle onaylamamız, bu günaha ortak olmamız asla
mümkün değildir. Bu kart, milyonlarca insanımızın yüreğinin ve vicdanının
sesidir. Yine bu kart, alın terini, emeği ve hoşgörüyü tasallutunuzdan
kurtarmak adınadır. 
OSMAN
AŞKIN BAK (Rize) – Erbakan Hoca o kırmızı kartı sana gösterirdi. 
ABDULKADİR
KARADUMAN (Devamla) - Genel Kurulu saygıyla selamlıyorum. (CHP, HDP ve İYİ
PARTİ sıralarından alkışlar) 
OSMAN
AŞKIN BAK (Rize) – Bravo (!) Erbakan Hoca olsaydı kırmızı kartı sana gösterirdi!
BAŞKAN
– Teşekkür ederim. 
Şimdi,
Demokrat Parti Genel Başkanı ve Afyonkarahisar Milletvekili Sayın Gültekin
Uysal. 
Buyurun
Sayın Uysal. (CHP ve İYİ PARTİ sıralarından alkışlar) 
GÜLTEKİN
UYSAL (Afyonkarahisar) – Çok Değerli Başkan, çok değerli milletvekilleri; 2018
kesin hesabı ve 2020 bütçesiyle ilgili değerlendirmeler yapmak üzere sizlerin
huzurundayım. Bu vesileyle hepinizi saygıyla selamlıyorum.
Büyük
Millet Meclisimizin en asli vazifesini yaptığı, görüşmesi gereken bütçeyi
konuşuyoruz. Bütçe vesilesiyle, sadece 2018’i, 2020’yi değil, topyekûn, on yedi
yıllık iktidarın hülasasını yapacağımız, beraberinde muhasebesini yapacağımız,
yarınlara dair de en üst düzeyde değerlendirmeler, yüksek oktanlı müzakerelerle
beraber karara bağlayacağımız bir görüşme olmalı idi. Ama bugün, birtakım
sistemik ve yapısal engeller, barajlar ve siyasetin altyapı eksiklikleri
dolayısıyla, buradaki hâlden de anlaşıldığı gibi, başta Cumhurbaşkanının,
birinci derecede sunan siyasal kurum olarak Cumhurbaşkanlığının temsil düzeyi
maalesef düşük profilli, usulü tamamlama işlemi cihetinde devam etmektedir.
Bugün
buradaki değerlendirmeler, kutuplaşma, demokratik tavır alanlarının daralması,
“bir doğruyu bin türlü yalanlayabilme sanatı”, “bir yanlışı bin türlü
savunabilme sanatı” olarak da ifade edilebilecek çerçevede; nitelikli
değerlendirmeleri, müzakereleri de beraberinde maalesef yapamıyoruz. Bütçeler,
bütçe vesilesiyle meclisler öncelikleri tayin eder, siyasi öncelikleri ortaya
koyar. 
Burada,
üç tane beş yıllık kalkınma planını uygulamış, beraberinde 18’inci bütçeyi
görüşüyoruz. Bütçeler, planlar, programlar, orta vadeli programlar, Yeni
Ekonomi Programları ve en son, On Birinci Kalkınma Planı vasıtasıyla da ifade
edildi. Sadece bir şeyin altını çizmek isterim: 2014-2018 arasında yatırımların
çoğu sanayi ve ihracat dışındaki sektörlere gitti. “2019-2023 döneminde sanayi
ve teknolojiye öncelik vereceğiz.” diye ifade kullanılmış ama bütün bunlara
bağlı kalınmadığını, iktidarın kendisinin bu programlar, bütçelerle de, bütçe
kaynaklarının aktarımından… MHP temsilcisi de ifade etti, bütçe hakkının kötüye
kullanıldığının altını çizdi. 
Elbette
siyasi partiler isimlerinden başlayarak iddialarıyla, programlarıyla sınanır.
Ben, çok özelde parti tüzel kişiliğimizin birinci derecede muhatap olduğu bir
hukuksuzluk üzerinden değerlendirmelerimi de yapmak ve tamamlamak istiyorum.
Biliyorsunuz, Demokrat Parti, Anavatan Partisi ve Doğru Yol Partisinin
birleşimiyle beraber, bugün kök hücrede buluşarak hayatiyetini devam ettiriyor.
Bir siyasi parti olarak, asgarisinde siyasi nezaketsizlik, üstünde siyasi
ahlaksızlık ve hukuksuzlukla maalesef altı yedi yıldır karşı karşıyayız. Genel
Merkez olarak kullandığımız Dışişleri Bakanlığının yanındaki Genel Merkezimiz,
hukuksuz bir şekilde, uzunca yıllar Ankara’nın Büyükşehir Belediye Başkanlığını
yapmış, Moğol istilasından sonra Ankara’nın uğradığı en büyük yağma teşebbüsüne
muhatap kalmış (CHP ve İYİ PARTİ sıralarından alkışlar) bir kişinin
tasarruflarıyla, 2014 seçimleri öncesi bugün Ankara Büyükşehir Belediye Başkanı
olan Sayın Mansur Yavaş’ın partimizden aday olacağıyla ilgili kamuoyuna
birtakım beyanlar düşünce, bir gece ansızın partinin bulunduğu alanın imarını
değiştirerek her zamanki oyununu oynadı. Mahkemeye gittik, idari mahkeme
lehimize karar verdi. Yeniden Büyükşehir Meclisine başvurduk, kanunun
arkasından dolanarak yeniden bir karar ihdas etti; öncesinde idari alan ilan
ettiğini arkasından kültürel, sosyal idari alan ilan ederek yeniden mahkemeye
gitmemizin yolunu açtı. Yeniden mahkemeye gittik, iptal edildi bu hukuksuzluk
ve bu dönem Büyükşehir Belediyesine başvurarak bu hukuksuzluğun giderilmesini,
kanunla beraber tescillenmiş yargı kararının uygulanmasını talep ettik ama
meselenin Melih Gökçek olmadığını, Melih Gökçek’i bile arar hâle geldiğimizi,
sistematik hukuksuzluk icat eden bir siyasi aklın devrede olduğunu gördük. 
(Mikrofon
otomatik cihaz tarafından kapatıldı) 
BAŞKAN
– Sayın Uysal, buyurun. 
GÜLTEKİN
UYSAL (Devamla) – Bu sefer Ankara Büyükşehir Belediye Meclisinde çoğunluğun
iktidar partisinin elinde olması hasebiyle sanayi depolama alanı ilan edildi
-tekrar altını çizmek istiyorum, sanayi depolama alanı- yeni bir hukuksuzluğu
icat etti. Bu hususu da Sayın Başkan veto etti, yeniden komisyona gitti, Genel
Sekreterinden bakanlarına, Cumhurbaşkanlığına varıncaya kadar AK PARTİ’nin
ilgililerine iletmemize rağmen bu hukuksuzlukta ısrarlarını gördük. 
Bugün
Akif’in 146’ncı doğum yıl dönümü. Açık yüreklilikle ifade etmek isterim ki
siyasi heyet olarak, siyasi itikadınız, iddia ettiğiniz değerler,
bayraklaştırdığınız değerler dolayısıyla Aliya İzzetbegoviç ve Akif’i anlasanız
yeter kanaatindeyim. 
(Mikrofon
otomatik cihaz tarafından kapatıldı)
BAŞKAN
– Buyurun. 
GÜLTEKİN
UYSAL (Devamla) – İzzetbegoviç “Düşmana benzediğinizde kaybedersiniz.” diyor.
Evet, hukuksuzluk icat etmek noktasında maalesef Türkiye’ye kötü bir miras
bırakmış FETÖ’cülerin usulünü bugün kendinizin dışındaki insanlara uygular hâle
geldiğinizi görüyorum. İtikatta Müslüman ve demokratız ama amelde baktığınızda,
icra ettiğiniz gerçek hukuksuzluk, yolsuzluk. 
Tam
projeyle bütünleşecek Ankara Büyükşehir Belediye Meclisinde bir Grup Başkan
Vekiliniz var, adı da Mümin. Mümin olmak, elinden, dilinden emin olmaktır.
Bütün bu bayraklaştırdığınız değerlerle beraber maalesef hak davasını kaybettiniz,
hukuk davasını kaybettiniz, eninde sonunda iktidarı da kaybedeceksiniz. (CHP ve
İYİ PARTİ sıralarından alkışlar) 
MUSTAFA
AÇIKGÖZ (Nevşehir) – Sahada görüşürüz.
GÜLTEKİN
UYSAL (Devamla) – Ben bütün bu olumsuzluklara rağmen Türkiye’nin, cesametiyle
mütenasip bir ölçekte siyasi akılla buluştuğu takdirde, önümüzdeki on yıllar
içerisinde demokrasisine, hukukuna, ekonomisine, eğitimine yeni bir derinlik ve
boyut katabildiği takdirde kendi kudret kapasitesiyle buluşacağı ve ortaya
koyduğumuz hedeflere yürüyeceği kanaatiyle, bütçenin -aleyhte oy vermemizin
hiçbir mana ifade etmemesinin bilinciyle- aleyhinde olduğumuzu, ret oyu
vereceğimizi ifade ederek hepinizi saygıyla selamlıyorum. (CHP ve İYİ PARTİ
sıralarından alkışlar)
BAŞKAN
– Teşekkür ederim.
MEHMET
NACİ BOSTANCI (Ankara) – Sayın Başkan… 
BAŞKAN
– Buyurun Sayın Bostancı.
V.- AÇIKLAMALAR (Devam)
10.- Ankara Milletvekili Mehmet Naci Bostancı’nın, Afyonkarahisar
Milletvekili Gültekin Uysal’ın 129 sıra sayılı 2020 Yılı
Bütçe Kanun Teklifi ile 130 sıra sayılı 2018 Yılı Kesin Hesap Kanunu
Teklifi’nin tümü üzerinde yaptığı konuşmasındaki bazı ifadelerine ilişkin
açıklaması
MEHMET
NACİ BOSTANCI (Ankara) – Teşekkür ediyorum. 
Sayın
Uysal konuşmasını yaparken Sayın Gökçek’le ilgili olarak “Moğol istilasından sonra,
Ankara’nın uğradığı en büyük felaket, yağma ve talan” gibi birtakım ifadeler
kullandı. 
AHMET
KAYA (Trabzon) – Az bile söyledi! 
MEHMET
NACİ BOSTANCI (Ankara) – Sayın Gökçek Ankara’da yirmi küsur yıl -otuz yıla
yakın- Belediye Başkanlığı yaptı. Herkesin sevmesi gerekmez, öyle bir şart yok
ama Belediye Başkanlığı görevine Ankaralıların oylarıyla seçildi. (CHP
sıralarından gürültüler) 
ALİ
ŞEKER (İstanbul) – Siz de sevmiyorsunuz. 
AHMET
KAYA (Trabzon) – Niye görevden aldınız? 
TURAN
AYDOĞAN (İstanbul) – Sevildiyse niye görevden aldınız? 
MEHMET
NACİ BOSTANCI (Ankara) – Dokunulmazlığı yok, şu anda sivil bir vatandaş. Bir
insan hakkında -kim olursa olsun, sadece Sayın Gökçek’le ilgili de değil- böyle
genelgeçer sözlerle bu tür iddialarda bulunmak doğru bir yaklaşım değil. 
TURAN
AYDOĞAN (İstanbul) – Niye görevden aldınız? 
MEHMET
NACİ BOSTANCI (Ankara) – Varsa bir iddianız, o söylediğiniz ağır sözlerin
karşılığı olan bir durum varsa, mahkemeler orada, savcılar orada; hiçbir
dokunulmazlığı yok. Bir müracaatları var mı acaba arkadaşların? 
MAHMUT
TANAL (İstanbul) – Hâkimi değiştiriyorlar! 
MEHMET
NACİ BOSTANCI (Ankara) – Dolayısıyla, bakın, bu tavır doğru bir tavır değil;
doğru bir üslup değil.
Teşekkür
ederim.
MUSTAFA
ADIGÜZEL (Ordu) – Siz görevden almanızın gerekçesini söylediniz mi Sayın
Başkan?
BAŞKAN
– Teşekkür ederim.
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Değerli arkadaşlar, şimdi söz sırası Büyük Birlik Partisi Genel Başkanı ve Ankara
Milletvekili Sayın Mustafa Destici’de. 
Sayın
Destici’nin şahsı adına lehinde de söz hakkı var. Bu iki konuşmayı
birleştirerek Sayın Destici’ye on beş dakika süre veriyorum. 
Buyurun.
(AK PARTİ sıralarından alkışlar) 
MUSTAFA
DESTİCİ (Ankara) – Saygıdeğer Başkan, kıymetli milletvekilleri; öncelikle
sizleri sevgiyle saygıyla ve muhabbetle selamlıyorum. 
Bütçe
görüşmelerinin son günündeyiz. Öncelikle, bugün tamamlanacak olan görüşmelerin
ülkemiz, milletimiz, devletimiz için hayırlara vesile olmasını Yüce Rabb’imden
niyaz ediyorum. 
Sözlerimin
başında, şehitlerimizi bir kere daha rahmetle anıyorum, gazilerimize acil
şifalar niyaz ediyorum ve şu anda hem ülke içinde hem ülke dışında terörle
mücadele eden güvenlik güçlerimizin, kahramanlarımızın Rabb’im yâr ve
yardımcısı olsun diyorum. 
Biraz
önce Grup Başkan Vekilleri arasında da tartışma konusu oldu, ben de oradan
başlamak istiyorum. Yeni sistemle birlikte bazı grupların özellikle Grup Başkan
Vekilleri, Meclisin önemini yitirdiği, milletvekillerinin etkisiz bir hâle
geldiği noktasını ısrarla vurguluyorlar. Ben, burada, Grup Başkan Vekillerinin
buna katkısından bahsedeceğim. Burada on iki gündür, her gün aşağı yukarı on
iki saat -en az on iki saat; on beş, on altı saate varan süreler oldu-
konuşuldu. Bunların yaklaşık -yani 5 grup 1 Hükûmet- dört yüz yirmi dakikası bu
şekilde konuşuldu ama görüşmeler yedi yüz dakikanın üzerinde sürdü. Geriye
kalan -yaklaşık- bazı günler iki yüz dakikasını, bazı günler üç yüz dakikasını
Grup Başkan Vekillerimiz konuştu; hem de neredeyse her gün aynı konular
konuşuluyor ve bunun da Meclis Danışma Kurulunun bir kararı olduğu söyleniyor.
Meclis İçtüzüğü’nün 60’ıncı maddesi yerinden söz isteyen milletvekillerine söz
vermeyi gerekli kılıyor. Bu işletilmiyor, milletvekillerine söz verilmiyor ama
Grup Başkan Vekili kalkıyor, istediği kadar konuşuyor, Meclis Başkan
Vekillerimiz de “Açınız.” diyor, devam ediyor.
Şimdi,
milletvekillerini çoğunlukla ve yoğunlukla burada görmek istiyorsak
milletvekillerini konuya dâhil edeceğiz, milletvekillerine söz vereceğiz,
milletvekilleri görüş ve fikirlerini dile getirecekler. Bunu, ben, burada, bir
gruba bağlı olmadığım için çok rahatlıkla beyan edebiliyorum. Biliyorum ki
arkadaşlarımızın pek çoğu bu görüşte ama maalesef bunu dile getiremiyorlar. Ben
bu hususta hem Grup Başkan Vekillerimizin hem de Meclisi yöneten Meclis Başkan
Vekillerimizin daha duyarlı olmasını arzu ediyorum.
Tabii,
buradan sistem tartışmalarına girdiğimizde bir kere şunu görmek lazım
arkadaşlar: Evet, sistemler önemlidir ama daha önemlisi zihniyettir, daha
önemlisi insandır. Bakın, İngiltere de parlamenter sistemle yönetiliyor,
Etiyopya da parlamenter sistemle yönetiliyor; ikisi de aynı düzeyde demokratik
diyebilir miyiz? Ya da ABD de başkanlık sistemiyle yönetiliyor, Kongo da başkanlık
sistemiyle yönetiliyor; ikisi de demokratik diyebilir miyiz? Diyemeyiz.
Biz
de 2017’ye kadar parlamenter sistemle yönetildik, bunun 1950’ye kadar olanı
demokratik olmayan parlamenter sistemdi. 1950’den sonra da yarı demokratik
parlamenter sistemle yönetildik. Önemli olan zihniyettir ve bize göre, bu yeni
sistemin en büyük avantajı ve ülke için faidesi de yasama ve yürütmenin net
olarak birbirinden ayrılmış olmasıdır. Ama maalesef Meclisimiz, eski
alışkanlığı olduğu için, Meclisin, yasa yapma yerine, yürütmenin işlevini
yapmasını arzu eder hâldedir. Biz bu sistemin en büyük avantajlarından birinin
bu olduğuna inanıyoruz, bir kere daha dile getiriyoruz. Eksiklikleri,
noksanlıkları yok mudur? Elbette ki vardır. Bunların bir kısmı uyum
yasalarıyla, bir diğer kısmı da yeni yapılacak kanuni düzenlemelerle ya da
Anayasa değişiklikleriyle giderilebilir ama bizim önümüze bakma gibi bir
yükümlülüğümüz vardır.
Tabii,
burada, yine bu bütçe görüşmelerinde dile getirilen en önemli tartışma
konularından biri şudur: Maalesef, üzülerek ifade ediyorum, 15 Temmuz darbe
gecesi yaşananlar üzerinden gruplarımız birbirini -bana göre- haksız bir
şekilde itham etmektedir. 15 Temmuzda, hain FETÖ darbe girişimine ve onun
arkasındaki güçlere bu Meclis kahramanca karşı durdu. Başta Cumhurbaşkanımızın
dirayeti, devleti yönetenlerin ferasetiyle, kurumlarımız ama belki de en
önemlisi bütün siyasi partilerimiz net ve ortak bir duruş sergilediler.
Dolayısıyla ben, o gün gösterilen duruşun bugün bir kavga ya da ayrışma sebebi
olmasını doğru bulmuyorum. Burada grupların birbirine haksızlık yapmamasını ve
birbirini alkışlamasını istirham ediyorum. Çünkü darbe gecesi, biz hep birlikte
bu darbeye karşı durduk. İstenen neydi? Sokakta milleti karşı karşıya getirmek
ama hiçbir siyasi partimiz buna müsaade etmedi. Onun için, biz bunun kıymetini
bilelim. Bu konuda gruplarımızın birbirine haksızlık yapmamasını istirham
ediyorum. 
Tabii,
burada, yüreğimizi yakan bir husus, kadına yönelik şiddet, küçük yaştaki
çocuklarımızın kaçırılıp tecavüz edilip öldürülmesi. Bunları bir kere daha
şiddetle lanetliyorum. Elbette ki önleyici tedbirleri Adalet Bakanlığımız son
günlerde tekrar açıkladı ama biz cezai müeyyidelerin artırılmasından yanayız ve
özellikle de şu iki suç için: Bir, kadınlarımızı haksız ve hukuksuz bir
şekilde, hunharca, isteyerek, bilerek öldüren ya da küçük yaştaki çocuklarımızı
kaçırıp tecavüz ettikten sonra öldüren sapık caniler için ve bir de bizzat
bombayı patlatarak ya da kurşunu sıkarak askerimizi, sivilimizi, polisimizi
şehit eden teröristler için idam cezasının geri getirilmesini arzu ediyoruz.
Burada deniyor ki: “Bunun geri dönüşü yok.” ama son olarak Ordu’da da gördük,
her şey açıkta, geri dönüşe gerek yok çünkü adam “Ben yaptım. Çıkarsam tekrar
yapacağım.” diyor. 
Tabii,
bütçemizin kronikleşmiş problemleri var, dünden gelen ve bugünün problemleri
var. Bunlardan birincisi faiz, bizim bundan kurtulmamız gerekiyor. Bu anlamda
da kurtulmak “Faize karşıyız.” demekle olmuyor; üretimi desteklememiz
gerekiyor, tarımı desteklememiz gerekiyor, çiftçiyi desteklememiz gerekiyor,
sanayiciyi desteklememiz gerekiyor. Desteklerin yetersiz olduğunun ve daha da
artırılması gerektiğinin altını da kalın harflerle çiziyorum. 
Tabii,
bir başka husus, toplanan vergiler. Bizim gelir kaynaklarımızın yüzde 80’inden
fazlası vergilerden toplanıyor. Daha önce de ifade ettim, OECD ülkeleri
ortalaması yüzde 70 doğrudan vergilerden oluşurken biz de bu oran maalesef,
sadece yüzde 33, yüzde 67’si dolaylı vergilerden toplanıyor. Bu da ne demektir?
Bu da zengin ile fakirin, asgari ücretli ile vergi rekortmeninin aynı vergiyi
ödemesi demektir. Bu adaletsizliğin ortadan kaldırılması lazım ve çok
kazanandan çok, az kazanandan az vergi sisteminin Türkiye’ye mutlaka
yerleştirilmesi gerekir. 
Tabii,
istihdam, işsizlik en önemli problemlerimizden. Tabii, 0,5 büyüyen ekonomimizin
işsizliğe çare olmayacağını biliyoruz çünkü nüfusumuz yüzde 1’in üzerinde
artıyor. Nüfusunuz yüzde 1’in üzerinde artıyorsa, büyümeniz bunun altındaysa
biliniz ki işsizlik artacaktır ama inşallah, 2020’de hedef yüzde 5 büyümedir;
bu başarıldığı zaman, elbette ki işsizliğin azaltılması noktasına da bir katkı
sağlayacaktır. 
Tabii,
burada bir başka kronikleşmiş problemimiz, gelirin adil dağıtılmasıyla
ilgilidir. Bütçemiz bir önceki yıla göre yüzde 22,5 artmıştır. O hâlde, bütün
kesimlerin bundan aynı oranda pay alması gerekir ama baktığımızda bu böyle
midir? Böyle değildir; asgari ücrete en azından bu oranda zam yapılmalıdır,
artış yapılmalıdır ki asgari ücretliler bu ülkede, çalışan itibarıyla 6-7
milyon ama ailesiyle birlikte 20 milyonun üzerinde bir nüfusa tekabül
etmektedir. 
Tabii,
bütçenin olumlu yönleri de vardır; bunlardan biri, cari açığın azalması.
İhracatın artmasıyla ve ithalatın gerilemesiyle, özellikle turizm
gelirlerimizdeki artışla da cari açık oldukça azalmıştır. Ama cari açığı
azaltmanın bir başka yolu da çok net şudur: Bizim Çin’le olan -en son 2018’i
söylüyorum- dış ticaretimizin yekûnu 23 milyar doların üzerindedir; bunun 2,91
milyar doları ihracat, 20,71 milyar doları da ithalattır. Yani eksi 17 milyar
800 milyon dolar. Biz bunu çizdiğimiz zaman cari açığımızın yarısı gidiyor.
Bunu niye söylüyorum? Çünkü biz Çin’den ne alıyoruz? Oyuncak alıyoruz, otomatik
bilgi işlem makineleri alıyoruz, hücresel ve diğer kablosuz ağlar için
telefonlar alıyoruz ağırlıklı olarak. Bunları başka yerlerden de alabiliriz.
Çin, Doğu Türkistan’daki Uygur Türklerine zulüm etmeye, onların onlarcasını her
gün öldürmeye, yüzlercesini ağır işkencelere tabi tutmaya, yüz binlercesini
yerinden, yuvasından koparmaya ve en önemlisi, dinlerini, inançlarını,
kültürlerini, Müslümanlıklarını ve Türklüklerini yaşamalarına müsaade etmediği
sürece biz bunu yapmalıyız. Eğer bizimle dost olmak istiyorsa bunun yolunun
Doğu Türkistan’dan geçmiş olacağını bilmelidir diye düşünüyorum. 
Değerli
arkadaşlar, kıymetli milletim; tabii, bir önemli olumlu gelişme de savunma
sanayimizdeki ilerlemenin ve dışa bağımlılığın giderek azalması ve yerli
üretimin yüzde 70’ler seviyesine çıkmış olmasıdır. Bu da gurur vericidir.
Tabii, burada da en çok gündeme getirilen konulardan bir tanesi Sakarya’daki
Tank Palet Fabrikasıyla ilgilidir. İhale yapılmış mıdır, nasıl yapılmıştır,
kime verilmiştir; bunları bir kenara bırakıyorum ama Katar’dan “yabancı
sermaye” diye bahsedilmesini, “Katar’a peşkeş çekildi” denmesini ben doğru
bulmuyorum çünkü bizim dostlara ihtiyacımız var. Biz, Azerbaycan’la her
şeyimizi ortak yapabiliriz, Pakistan’la her şeyimizi ortak yapabiliriz.
Libya’yla bir münhasır sınır güvenliği mutabakatı imzaladık, çok doğru. Hepimiz
alkışladık, bu Meclis de alkışladı. Ama şimdi, Libya’yla güvenlik ve askerî iş
birliği yapmaya kalkıyoruz, bazı gruplar bunu onaylamıyor.
Arkadaşlar,
biz bunu yapmak zorundayız. Biz, eğer kendi güvenliğimizi sağlamak istiyorsak
bunu yapmak zorundayız. Bakın, biz ne zaman büyüme ve gelişme adına güçlü
adamlar attıysak karşımıza ABD Senatosunda sözde Ermeni soykırımı, ekonomik
yaptırımlar, Avrupa Birliğinde farklı yaptırımlar ortaya çıktı. Dolayısıyla biz
bunu görmeliyiz ve bu anlamda, birlik olmaktan ve birlikte hareket etmekten de
başka çaremiz yok çünkü biz, Türkiye olarak enerjide dışa bağımlıyız.
Kullandığımız petrolün yüzde 90’ını, doğal gazın yüzde 99’unu ithal ediyoruz.
Son günlerde, Libya’nın uluslararası toplum tarafından tanınan Ulusal Mutabakat
Hükûmetiyle imzaladığımız Güvenlik ve Askerî İş Birliği Mutabakat Muhtırası ve
Deniz Yetki Alanlarının Sınırlandırılmasına İlişkin Mutabakat’ı bir defa daha
takdir ettiğimizi ve inşallah, önümüzdeki günlerde gelecek olan Libya’yla
güvenlik ve askerî iş birliği anlaşmasını da desteklediğimizi buradan ifade
etmek istiyorum.
Arkadaşlar,
bakın, biz savunma sanayisinde ilerlemek zorundayız, kimin ürettiği ikinci
plandadır, önemli olan, bizim üretmek zorunda olduğumuzdur. Bakın, rahmetli
Özal Türkiye’deki güçlü bir gruba bu alana girmesini söylemiştir, FNSS. Bugün
onların yüzde 49’u BAE şirketinindir. Bizim TEI’nın bir kısmı İngiliz General
Electric’indir. Dolayısıyla da bunlara ses çıkarılmayıp sadece Katar üzerinden
yüklenilmesini ben şahsen doğru bulmuyorum. Bunu söylerken şunu ifade ediyorum:
Elbette ki birinci önceliğimiz kendi imkânlarımızdır ama biz dostlarımızı da
kollamak, gözetmek, onlarla da işbirliği yapmak zorundayız ve Türkiye
dostlarını çoğaltmak zorundadır. Nasıl bir Amerika bir Rusya gidip başka
ülkelere üs kuruyor, oralarda ortak projeler yürütüyorsa biz de bunları
sağlamalıyız.
(Mikrofon
otomatik cihaz tarafından kapatıldı) 
TURAN
AYDOĞAN (İstanbul) – Bunların hepsi İngiliz ekolünden ülkeler Sayın Başkan.
BAŞKAN
– Sayın Destici, tamamlayalım lütfen.
MUSTAFA
DESTİCİ (Devamla) – Tabii, bir diğer konu, arkadaşlar, sosyal politikalar.
Sosyal politikalara ayrılan payın artırılmasından da bizim ziyadesiyle memnun
olduğumuzu ifade etmek istiyoruz. 
Tabii,
Suriye konusu, Barış Pınarı Harekâtı, maalesef… Tabii, ben konuşmaya başlayınca
bu HDP Grubu, PKK’nın uzantıları dışarı çıkıyor, konuşacaklarımdan rahatsızlar,
yine söyleyeceğim. Burada kahraman ordumuzu “katliamcı”, devletimizi “işgalci”
göstermek kabul edilemez. Burada bir kere daha Meclis Başkanlığına, Başkan
Vekillerine sesleniyorum: Biz birbirimize karşı ağır söz söylediğimizde Meclis
İçtüzüğü’nün 67’nci maddesi işleme konuluyor ama bunlar devlete “işgalci”,
orduya “katliamcı” diyor, haklarında hiçbir işlem yapılmıyor, hiçbir Başkan
Vekili bununla ilgili İç Tüzük’ü işletmiyor; burada da İç Tüzük’ün işletilmesi
lazım. Hiç kimse aklına estiği gibi devletimizi “katliamcı”, ordumuzu “işgalci”
gösteremez. 
(Mikrofon
otomatik cihaz tarafından kapatıldı) 
BAŞKAN
– Tamamlayalım, lütfen.
MUSTAFA
DESTİCİ (Devamla) – Başkanım, son olarak şunu ifade edeyim: Kayyum atamaları
var; vicdan, demokrasi, millî iradeyle bunlar savunulmaya çalışılıyor, bir de
deniyor ki: “Niye YSK o zaman bunları aday yapmış?” Bunu bir milletvekilinin
söylemesinden hicap duyarım çünkü YSK eğer bir cezası varsa aday yapmaz. Ama
Belediyeler Kanunu’nun 46’ncı maddesi ve Terörle Mücadele Kanunu ne diyor?
“Eğer teröre destek verdiğini, bir iltisakını sezersen sen bunu geçici olarak
alırsın. Eğer mahkemelerde aklanırsa yani hakkında bir ceza olmazsa görevine
geri döner.” Dolayısıyla da bunların savunulacak bir tarafı yok. Onun için,
devlet, İçişleri Bakanımız ve Bakanlık kanundan aldığı yetkiyi kullanmakta ve
doğru yapmaktadır. Sonuna kadar destekliyoruz çünkü bunlar PKK’nın uzantısıdır,
bu açık ve net. (AK PARTİ sıralarından alkışlar) 
Evet,
daha söyleyeceklerim var ama sürem bir grup süresi kadar değil ama buna da
teşekkür ediyoruz, buna da âdeta şükrediyoruz. 
(Mikrofon
otomatik cihaz tarafından kapatıldı) 
AHMET
YILDIZ (Denizli) – Biz de Doğu Türkistan için teşekkür ediyoruz Başkanım. 
MUSTAFA
DESTİCİ (Devamla) – Evet, teşekkür ediyorum. 
Başkanım,
sadece selamlayacağım. 
BAŞKAN
– Tamam. Bitirelim lütfen.
MUSTAFA
DESTİCİ (Devamla) – Bu bütçenin hazırlanmasında emeği geçen başta Sayın
Cumhurbaşkanımıza, Cumhurbaşkanı Yardımcımıza, bütün kurumlarımıza, katkısı
varsa Meclisimize, gruplarımıza, herkese teşekkür ediyorum. Bütçenin bir kere
daha hayırlı olmasını temenni ediyorum ve Büyük Birlik Partisi olarak bütçeye
“evet” oyu vereceğimizi buradan ilan ediyorum. 
Hayırlı
olsun diyorum. (AK PARTİ sıralarından alkışlar) 
BAŞKAN
– Teşekkür ederim. 
Değerli
arkadaşlar, şimdi, yürütme adına söz talebinde bulunan Cumhurbaşkanı Yardımcısı
Sayın Fuat Oktay’a söz vereceğim. 
Buyurun
Sayın Oktay. (AK PARTİ ve MHP sıralarından alkışlar) 
Süreniz
altmış dakikadır. 
CUMHURBAŞKANI
YARDIMCISI FUAT OKTAY - Sayın Başkan, değerli milletvekilleri; sizleri şahsım
ve Sayın Cumhurbaşkanımız adına saygıyla selamlıyorum. (AK PARTİ sıralarından
alkışlar) 
2020
Yılı Merkezi Yönetim Bütçe Kanun Teklifi ile 2018 Yılı Kesin Hesap Kanunu
Teklifi görüşmelerinin sonuna gelmiş bulunuyoruz. Bu uzun süreçteki yoğun emek
ve katkılarınız için teşekkür ederim. 
Şahsıma
ayrılan sürede, öncelikle yürütme adına bütçeye ilişkin değerlendirmelerimizi
ana hatlarıyla aktaracağım. 
Sayın
Başkan, değerli milletvekilleri; Türkiye eskiden, tüm saldırıları, tuzakları,
senaryoları, oyunları sınırları içinde kabul etmek, mücadele yürütmek zorunda
kalan bir ülkeydi. Bu denklemin yol açtığı kısır döngü yüzünden ülkemizin çok
uzun yılları mücadelelerle, hatta kimi zaman, kimi dönemlerde kardeş
kavgalarıyla heba olmuştur. Ülkeyi bu çıkmazdan kurtarmakla sorumlu olanlarsa
kimi zaman kendi iç sorunlarında boğulmaları, kimi zaman ayaklarına takılan
çelmeler sebebiyle çaresiz kalmışlardır. 
Hamdolsun,
son on yedi yıldır Türkiye, sahip olduğu dirayetli, kararlı, bilinçli, gayretli
ve başarılı yönetim sayesinde her alanda âdeta çağ atlamıştır. (AK PARTİ
sıralarından alkışlar) Geldiğimiz noktada artık mücadeleyi kendi içimizde
değil, bölgesel ve küresel düzeyde yürütüyoruz. Son yıllarda ülkemize yönelik
saldırıların ve husumet dalgalarının artmasının gerisinde bu gerçeğin
kabullenmek istenmemesi vardır ama isteseler de istemeseler de “büyük ve güçlü
Türkiye” gerçeğini herkes kabul etmek zorunda kalacaktır. (AK PARTİ
sıralarından alkışlar) Suriye’den Akdeniz ve Libya’ya, terör örgütleriyle
mücadeleden ekonomik tuzakların kırılışına kadar yaşadığımız her gelişme,
Türkiye’nin gelecek hedeflerine ulaşma azim ve kararlılığının tezahürüdür. 
Bir
ülkede her şey değişirken, toplum değişirken, yönetim sistemi değişirken,
güvenlik paradigmaları değişirken, diplomatik dil değişirken, ekonominin
ölçekleri değişirken yürütmenin de dâhil olduğu siyaset kurumunun yerinde
sayması düşünülemez. Milletin sesi, nefesi, temsilcisi olarak gördüğümüz
siyaset kurumunda yasama ve yürütme arasındaki ilişkilerin de toplumsal
dinamikler çerçevesinde değişime uğramaması düşünülemez. Cumhurbaşkanlığı
hükûmet sistemine geçişimiz de toplumun, toplumumuzun bu değişim arzusunun ta kendisidir, tezahürüdür. Bu değişim ve dönüşümün
lokomotifliğini yapan da yine millî iradenin tecelligâhı olan Türkiye Büyük
Millet Meclisidir, Meclisimize ise güvenimiz sonsuzdur. 
Ezanına
ve bayrağına sahip çıkarak darbe girişimlerini bile akamete uğratan Türkiye,
Cumhurbaşkanlığı hükûmet sisteminin sağladığı hız ve esneklikle başarılarını
taçlandırmaya devam edecektir. Hayatı demokratik mücadeleyle geçmiş,
demokrasinin işlemesi ve onun en büyük teminatı olan yüce Meclisimizin
varlığını sürdürmesi için askerî ya da sivil vesayet teşebbüslerine karşı
defalarca, defalarca canı pahasına savunma yapmış, mücadele etmiş, kendisini
cesurca ortaya koymuş bir lider olan Sayın Cumhurbaşkanımız, bu anlamda “tek
adam” benzetmesinin yapılabileceği en son insandır. (AK PARTİ sıralarından
alkışlar) 
2020’nin
tüm alanlarda ülkemiz ve milletimiz için hayırlı gelişmelerin yaşandığı bir
sene olacağına inanıyorum. Cumhurbaşkanlığı Kabinesi adına, bu konuda üzerimize
düşen tüm görevleri layıkıyla yerine getirmenin gayreti içinde olacağımızı
huzurlarınızda tekraren ifade etmek istiyorum.
Sayın
Başkan, değerli milletvekilleri; iyi bütçe uygulamaları ve mali disiplin,
Hükûmetimizin güven veren politikalarıyla özdeşleşmiştir. 2020 bütçe hazırlık
sürecinde, bütçemizin ekonomik ve sosyal kalkınma hedeflerimize hizmet eden bir
yapıda olması temel önceliğimiz olmuştur. Bu çerçevede 2020 bütçesi, Türkiye
ekonomisinin yoluna daha da güçlenerek devam etmesine katkı sağlayacak bir
bütçedir. Bütçe, dünyanın ilk 20 büyük ekonomisinden biri olan Türkiye bütçesi
olarak finansal istikrara vesile olacak bir vizyon içermektedir. 2020 bütçesi,
enflasyon ve faizlerin daha da düşmesini sağlayarak vatandaşlarımıza verdiğimiz
sözleri hayata geçirmemizi sağlayacak, kaynaklarını faize değil, yatırıma, üretime
ve topyekûn refah artışına dönüştürecektir.
Bütçemiz, fakir fukarayı, yetimi, çocukları, gençleri, kadınları, engellileri,
toplumun tüm kesimlerini gözeten ve kollayan, özellikle yurt dışında yaşayan
vatandaşlarımız da dâhil hepimizin bütçesidir. 
AHMET
AKIN (Balıkesir) – Hangi ülkede?
CUMHURBAŞKANI
YARDIMCISI FUAT OKTAY (Devamla) - Aynı zamanda, iç ve dış kaynaklı tüm
tehditlere, yerli ve millî savunma sistemleriyle en güçlü şekilde karşılık
veren ve bertaraf eden Türkiye'nin bütçesi olarak hazırlanmıştır. 2020 yılı
bütçesi, her alanda yerli ve millî ekonomi hamlesinin değişim döneminin ve
muasır medeniyetler seviyesinin üzerine çıkma hedefimizin de bir göstergesidir.

Sayın
Başkan, değerli milletvekilleri; ekonomimizin gelişmesi, özel sektörümüzün büyümesi,
adil gelir dağılımının ve sosyal kalkınmanın sağlanması, dış faktörler ve iç
dinamiklerimiz kadar kamu politikalarıyla da doğrudan alakalıdır. Kamu
politikalarının en başında da tabii ki bütçe politikaları gelmektedir. AK PARTİ
bütçeleri vatandaşımızın göz nuru ve alın teri olan vergi gelirlerinin
vatandaşlarımıza en iyi hizmetlerle dönmesini sağlamak üzere oluşturulmuştur.
İktidarımızın her döneminde benimsenen mali disiplinle, bütçe gelirleri faiz
ödemelerine değil milletimizin refahı için harcanmıştır. (AK PARTİ sıralarından
alkışlar) 
Biz,
kendimizi anlatmaya fazla da ihtiyaç duymuyoruz aslında. İcraatlarımız ve
Türkiye'nin her alanda ulaştığı seviye Cumhurbaşkanımız liderliğinde sahip
olduğumuz ilerleme ve kalkınma yolundaki kararlılığımızı açık ve net şekilde
anlatmaktadır. Büyük şehirlerden köy ve mezralara kadar ülkemizin her bir
karışında milletimize ulaştırdığımız hizmetleri anlatıyorum size. Sağladığımız
ilerleme, sosyal yardımlarla darda bırakmadığımız ihtiyaç sahibi
vatandaşlarımız, destek imkânlarını artırdığımız engelli kardeşlerimiz,
kaliteli sağlık hizmetlerine ulaşan vatandaşlarımız ile daha kaliteli ve
ulaşılabilir eğitim alan öğrencilerimizin gözlerinden okunuyor. 
Ülkemizin
kutlu yürüyüşünü durdurmak isteyenlere karşı kendi icraat gündemimize sıkı
sıkıya sahip çıkmayı 2020 bütçesiyle de sürdüreceğiz. Bu yürüyüş, ülkemizin
egemenliğini, hak ve menfaatlerini; milletimizin, tüm dostlarımızın ve
mazlumlarımızın hukukunu korumak içindir. Bu yolculukta önümüze çıkan ve
çıkarılan engelleri birer birer geride bırakırken artık, “tehdit” “endişe” ve
“kriz” gibi kavramların bizdeki karşılığı da değişmiştir. 
Güçlenerek
çıktığımız zor zamanlardan elde ettiğimiz tecrübeler sayesinde, engelleri
bertaraf ederek yeni yaklaşımlar ve stratejiler geliştirmiş durumdayız. Önceki
dönemlerde olsa sorun kaynağı olabilecek ve büyük tahribatlar oluşturabilecek
nice meselenin üstesinden başarıyla geliyoruz. Kazandığımız başarılarla “Zor ve
imkânsız diye bir şey yoktur.” anlayışını her alanda yerleştirdik. 
Cumhurbaşkanımızın
liderliğinde kazandığımız öz güven sayesinde hedefine odaklanan
sanayicilerimiz, ihracatçılarımız, bilim insanlarımız, öğretmenlerimiz ve
toplumumuzun tüm kesimleri daima daha da ileriye gitme kararlılığını
taşımaktadır. 
Türkiye,
bugün hem siyasi, ekonomik ve sosyal hem de askerî bakımdan eskisiyle mukayese
edilemeyecek kadar güçlü bir konumdadır. Artık, kendisine güvenen, gücüne
inanan ve tuzakları bozan bir Türkiye vardır. Son dönemde Suriye’de
yürüttüğümüz harekâtlar, terörle mücadele operasyonları ve Akdeniz’de, Doğu
Akdeniz’de attığımız stratejik adımlar bu duruşun en somut göstergeleridir.
Bugün, ekonomisini toparlamış, güney sınırlarındaki oyunu bozmuş, birlik ve
beraberliğini koruyan bir Türkiye olarak ilerlemeye devam ediyoruz, edeceğiz.
(AK PARTİ sıralarından alkışlar)
Yola
çıktığımızda hedefimiz, sadece, Türkiye’yi büyük ve müreffeh bir ülke yapmak
değil, aynı zamanda, ekonomik büyümenin toplumumuzun tüm kesimlerine daha adil
ve dengeli yansımasıydı. Bütçe politikalarımız da bu dengeyi kurmaya
yöneliktir. Gelir dağılımını ölçen Gini katsayısının 2002 yılındaki 0,44
seviyesinden 2018 yılında 0,408’e düşmüş olması da bu durumu teyit etmektedir.
2003-2018 arasında ekonomimizi, görülmemiş boyuttaki küresel krize rağmen
yıllık ortalama yüzde 5,6 oranında büyüttük. 2020 yılında da yüzde 5 büyüme
hedefimizle, küresel büyüme beklentisi olan yüzde 3,4 oranından daha fazla
büyüme sağlamayı yine hedefliyoruz. 
Sadece
ekonomiyi büyütmedik, vatandaşlarımızın refahını da artırdık. Satın alma gücü
paritesine göre kişi başına gelirimizse 10.685 dolardan 28.044 dolara çıkmış
durumda. Avrupa İstatistik Kurumu EUROSTAT verilerine baktığımızda, satın alma
gücü paritesine göre Türkiye’deki vatandaşlarımızın ortalama alım gücü, Avrupa
Birliğinde yaşayan ortalama bir vatandaşın alım gücünün üçte 2’sine ulaşmıştır.
Bu durumu, on yedi yıl önce -hasretle aradığınız- ortalama bir Avrupalının üçte
1’i düzeyinde olan alım gücümüzün artık Avrupa standartlarına hızla
yaklaştığının da bir başka göstergesi olarak sunmak isterim.
2020
yılı merkezî yönetim bütçemiz de vatandaşlarımızın alım gücünü koruyacak kaynak
yeterliliğine ve dağılımına sahiptir. Bu sebeple, saygıdeğer milletvekilleri
“Tüm kesimleri enflasyona ezdirmedik.” derken bu cümleyi laf olsun diye
kurmuyoruz.
Sayın
Başkan, değerli milletvekilleri; Sayın Kesici, konuşmasında, uçağın 4 motorunun
da gittiği, sonrasında da şahadet getirmekten başka bir şansı kalmayan pilota
dair bir fıkra anlattılar. 1990’ları çok iyi anlatan bir fıkraydı bu; çok
haklıdır, öyle de oldu zaten. Kendisinin fıkrada anlattığı gibi, 1990’ların
sonunda millet olarak nihayetinde topyekûn şehadet getirdik ve sonrasında, AK
PARTİ iktidarlarıyla tekrardan şaha kalktık. (AK PARTİ sıralarından alkışlar)
Eğer müsaade ederseniz çok hızlı birkaç hatırlatmayı da yapmak isterim.
Son
on altı yılda –bu on altı yıldaki kıyaslamaya girmeyecektim, siz fıkrayı
anlatınca girmek istedim- yaptığımız bu atılımlarla alt orta gelir ülke
grubunda olan ülkemizi üst orta gelir grubuna yükselttik Sayın Kesici. Millî gelirimizi
3,3’e katlayarak 236 milyar dolardan 2018 yılında 789 milyar dolara çıkardık.
(AK PARTİ sıralarından alkışlar) 
ÖMER
FETHİ GÜRER (Niğde) – 1990’larda kendini yakan insanlar yoktu, şimdi insanlar
açlıktan kendilerini yakıyor. Her gün intihar var, her gün intihar.
CUMHURBAŞKANI
YARDIMCISI FUAT OKTAY (Devamla) – O kasaların nasıl atıldığını da hatırlıyoruz.

Refahı
artırdık, kişi başına millî gelirdeki 2002 yılındaki 3.581 dolar seviyesini 2,7
kat artırarak 2018 yılında 9.693 dolar seviyesine ulaştırdık. (AK PARTİ
sıralarından alkışlar) Satın alma gücü paritesine göre -biraz önce de ifade
ettim- kişi başı millî gelirimizi de 10.685 dolardan 28.044 dolara çıkardık.
(AK PARTİ sıralarından alkışlar) 
HAŞİM
TEOMAN SANCAR (Denizli) – Enflasyon ne oldu, enflasyon?
CUMHURBAŞKANI
YARDIMCISI FUAT OKTAY (Devamla) – Satın alma gücü paritesine göre –yine, biraz
önce ifade ettim- kişi başına millî gelirde 2002 yılında AB’nin ortalama
gelirinin yüzde 37’si düzeyindeydik, 2018 yılında yüzde 65’i düzeyine çıktık. 
KADİM
DURMAZ (Tokat) – İyice dış borçlanıp…
CUMHURBAŞKANI
YARDIMCISI FUAT OKTAY (Devamla) – İhracatta pazar ve ürün çeşitliliğini
sağlayarak ihracatımızı 4,7 kat artırdık. 
ŞENOL
SUNAT (Ankara) – Maşallah, maşallah(!)
CUMHURBAŞKANI
YARDIMCISI FUAT OKTAY (Devamla) – 2002 yılında 36,1 milyar dolar olan
ihracatımızı 2018 yılında yaklaşık 168 milyar dolara ulaştırdık. (AK PARTİ
sıralarından alkışlar) 2003 yılından önce, son on altı yıl öncesi enflasyon
ortalaması yüzde 68,8’di; son on altı yıldan bahsediyorum 2003 öncesindeki. 
KADİM
DURMAZ (Tokat) – Dış borca az sonra gelecek, dur. 
CUMHURBAŞKANI
YARDIMCISI FUAT OKTAY (Devamla) - 2003 yılından itibaren geçen on yedi senede,
bu süre içerisinde yıllık enflasyon ortalaması yüzde 9,7 olarak
gerçekleşmiştir. (AK PARTİ sıralarından alkışlar) Yüzde 68,8; on yedi yılda
yüzde 9,7 ve daha da düşüreceğiz. Gelecek yıl yine görüşeceğiz, tek haneli
enflasyon rakamlarıyla yine burada konuşuyor olacağız inşallah.
AHMET
AKIN (Balıkesir) - Gelecek yıl siz yoksunuz, gelecek yıl yolcudur Abbas.
CUMHURBAŞKANI
YARDIMCISI FUAT OKTAY (Devamla) - Görüşeceğiz. 
KEMAL
ZEYBEK (Samsun) – Sayın Başkan, bizde gelir sıfır, enflasyon yüzde 30.
CUMHURBAŞKANI
YARDIMCISI FUAT OKTAY (Devamla) - 2002 yılında yüzde 11,5 olan merkezî yönetim
bütçe açığının millî gelire oranı 2018 yılında yüzde 2 seviyesine geriledi
Sayın Kesici; yüzde 11,5’tan yüzde 2’ye. 
KADİM
DURMAZ (Tokat) – Güldürdünüz ama.
CUMHURBAŞKANI
YARDIMCISI FUAT OKTAY (Devamla) - 2002’de merkezî yönetim harcamalarının yüzde
43,4’ü -neredeyse yarısı- faize gidiyordu.
HAŞİM
TEOMAN SANCAR (Denizli) – İşsizliği anlat, işsizliği!
CUMHURBAŞKANI
YARDIMCISI FUAT OKTAY (Devamla) - 2019 yılı itibarıyla bu oran yüzde 10,4’e
inmiş durumda; yüzde 43,4’ten; yüzde 10,4’e. 2002 yılında vergi gelirlerinin
yüzde 85,7’si faiz harcamalarına gidiyordu, bu oran 2019 yılında yüzde 15,4’e
kadar indi; biz indirdik. (AK PARTİ sıralarından alkışlar) 
2002
yılında yüzde 72,1’e ulaşan AB tanımlı kamu borç stokunun millî gelire oranı
2019 yılında yüzde 32,8’e kadar düştü, biz düşürdük. Bu oranla Avrupa’nın en
iyi olan ülkeleri arasındayız, Avrupa’nın diyorum bak.
ENGİN
ÖZKOÇ (Sakarya) – Bravo, hatta 1’inciyiz(!)
MUSTAFA
ADIGÜZEL (Ordu) – Konuşmanızın fıkra bölümü bu mu Sayın Başkan?
CUMHURBAŞKANI
YARDIMCISI FUAT OKTAY (Devamla) – Yine, Sayın Kesici konuşmasında, AK PARTİ
Hükûmetleri olarak sürekli en düşük memur maaşındaki yüzde 846’lık nominal
artıştan bahsettiğimizi ancak reel artış olarak bir artış olmadığını
söylediler. O zaman reel artışlardan da bahsedeyim: 2002’de en düşük memur
maaşı 392 lirayken şimdi 3.334 liradır, reel artış oranı yüzde 74’tür. Net
asgari ücret 184 liraydı…
ÖMER
FETHİ GÜRER (Niğde) – Bir bardak su kaç lira Sayın Cumhurbaşkanı Yardımcısı,
bir bardak su kaç lira?
CUMHURBAŞKANI
YARDIMCISI FUAT OKTAY (Devamla) – Biraz önce anlattım size satın alma
paritesine göre; bu, o demek zaten.
KADİM
DURMAZ (Tokat) – 7 küçük altın alıyordun o zaman, bugün 3 tane alınıyor.
CUMHURBAŞKANI
YARDIMCISI FUAT OKTAY (Devamla) – Net asgari ücret 184 liraydı, şimdi 2.021
lira; reel artış oranı yüzde 124. 
KEMAL
ZEYBEK (Samsun) – Sayın Başkan, millî gelirin yüzde 90’ı kadar ülkeyi
borçlandırdınız.
BAŞKAN
– Arkadaşlar, lütfen, sadece Sayın Oktay’a söz verdik, başka kimseye vermedik.
CUMHURBAŞKANI
YARDIMCISI FUAT OKTAY (Devamla) – Engelli aylığı 25 liraydı, şimdi 720 lira;
reel artış oranı yüzde 508. Yaşlılık aylığı 25 liraydı, şimdi 607 lira; reel
artış oranı yüzde 408. 
HAŞİM
TEOMAN SANCAR (Denizli) – İşsizlik?
CUMHURBAŞKANI
YARDIMCISI FUAT OKTAY (Devamla) - En düşük SSK emeklisinin maaşı 257 liraydı,
bugün 1.906 lira; reel artış oranı yüzde 52.
HAŞİM
TEOMAN SANCAR (Denizli) – İşsizlik?
CUMHURBAŞKANI
YARDIMCISI FUAT OKTAY (Devamla) - En düşük BAĞ-KUR tarım emeklisinin maaşı 66
liraydı, bugün 1.343 lira; reel artış oranı yüzde 317.
ALİ
ÖZTUNÇ (Kahramanmaraş) – Dolar kaç, dolar?
CUMHURBAŞKANI
YARDIMCISI FUAT OKTAY (Devamla) - En düşük BAĞ-KUR esnaf emeklisinin maaşı 157
liraydı, şimdi 1.725 lira; reel artış oranı yüzde 135’tir.
Sayın
Kesici, biz çok iyi arkadaşlarla çalışıyoruz. Anladığım kadarıyla sizin
arkadaşlarınız IMF’yle çalışmayı tercih ediyorlar. (AK PARTİ sıralarından
alkışlar) 
Emeklimiz,
işçimiz, çiftçimiz, esnafımız, memurumuz başta olmak üzere, toplumumuzun tüm
kesimlerine reel anlamda artış sağladığımızı ve bu reel gelir artışıyla tüm
kesimlerin alım güçlerinin artığını mutlulukla görmekteyiz.
HAŞİM
TEOMAN SANCAR (Denizli) – Hepsi perişan, hepsi. 
ÖMER
FETHİ GÜRER (Niğde) – Saraydan öyle görünüyor.
CUMHURBAŞKANI
YARDIMCISI FUAT OKTAY (Devamla) – Sayın Başkan, değerli milletvekilleri; söz
konusu gelir artışını sadece borçlanarak yapmıyoruz. Aslolan, büyüttüğünüz
gelirinizin borçlarınızın üzerinde artmasıdır. Bugün, Avrupa’nın pek çok
gelişmiş ülkesinin kamu borç stoku -biraz önce gene ifade ettim- millî gelirin
yüzde 60’ı olan Maastricht Kriterlerinin fersah fersah üzerindeyken Türkiye
Cumhuriyeti devleti bunun sadece yarısı kadar, yarısı seviyesinde bir
borçluluğa sahiptir. 
Sayın
Başkan, değerli milletvekilleri; vatandaşlarımızın alın teriyle elde ettiği
kazancından ödediği vergilerin faiz ödemelerine gitmesine rıza
göstermeyeceğimizi açıkça ortaya koyarak iktidara geldik. Rayından çıkmış
ekonomik dengeleri göreve geldiğimiz ilk yıldan itibaren hızla rayına oturtarak
paradan para kazanılmasını değil alın terini önceleyen bütçeler ortaya koyduk.
Bu yaklaşımla oluşturduğumuz mali alandan her daim kastımız vergilerimizin
faize değil okula, öğretmene, fırsat eşitliğine, hastaneye, ilaca, doktora,
yola, köprüye, mühendise, sulamaya, tohuma, çiftçiye gitmesidir. (AK PARTİ
sıralarından alkışlar) İnsani gelişmişliği, bütçe kaynaklarımızdan
yönlendirdiğimiz ekonomik ve sosyal altyapı yatırımlarının ve transfer
harcamalarının yanı sıra dezavantajlı kesimleri de destekleyerek artırıyoruz.
Türkiye, bugün en yüksek insani gelişmiş ülkeler ligindeyse şayet buna yeni
geçtiysek bunu mutlak yoksulluğu yok ederek, göreli yoksulluğu en aza indirerek
sağladık ve gelir dağılımını iyileştirerek yaptık, yapmaya çalışıyoruz.
Oluşturduğumuz sosyal yardım şemsiyesi sayesinde açlıktan ölümleri, soğuktan
donmaları ülkemizin gündeminden çıkardık.
ÖMER
FETHİ GÜRER (Niğde) – Meclisin önünde kendini yakıyor insanlar.
CUMHURBAŞKANI
YARDIMCISI FUAT OKTAY (Devamla) – Artık kimse bunları tartışmıyor; daha fazla
gelir, daha fazla refah elde etmeyi tartışıyor. Hamdolsun Hükûmet olarak sadece
daha fazlası için eleştiri alıyoruz.
ALİ
ÖZTUNÇ (Kahramanmaraş) – Dolar kaç lira oldu, dolar?
KEMAL
ZEYBEK (Samsun) –Tekelci kompradorlardan nasıl para aldığınızı anlatın.
CUMHURBAŞKANI
YARDIMCISI FUAT OKTAY (Devamla) – Sayın Başkan, değerli milletvekilleri;
küresel düzeyde müreffeh toplumlar, düşünen, çalışan ve üreten toplumlardır. Bu
açıdan ekonomimizin tüm aktörleri için daha iyi bir ortam oluşturma çabalarımız
sürecektir. Birlik ve beraberlik içerisinde ekonomik problemlerini çözmüş, her
türlü tehdidi bertaraf etmiş daha güçlü bir ülke olma yolunda emin adımlarla
ilerliyoruz. İş adamlarımızın ve yatırımcılarımızın daha verimli bir ortamda
üretip karşılığını aldığı, kârını daha fazla yatırıma ayırdığı, tüketicinin
üretilen mal ve hizmetleri daha makul fiyatlarla temin ettiği bir ekonomik
yapıyı hedefliyoruz.
Bu
kapsamda gösterdiğimiz çalışmalar neticesinde Türkiye, Dünya Bankası İş Yapma
Kolaylığı Endeksi’nde 2005 yılında 155 ülke arasından 93’üncü sırada yer
alırken son iki yılda, 190 ülke arasında 60’ıncı sıradan 27 sıra ilerleyerek
33’üncü sıraya yerleşmiştir. (AK PARTİ sıralarından alkışlar) Benzer şekilde,
iki yılda bir yayımlanan Birleşmiş Milletler e-Devlet Gelişmişlik Endeksi’nde
ülkemiz 2016 yılında 68’inci sıradayken 2018 yılında 15 sıra birden yükselerek
53’üncü sıraya yükselmiştir. Bürokrasinin Azaltılması ve Dijital Türkiye
kapsamında sürdürdüğümüz başarılı çalışmalar neticesinde alt endekslerden biri
olan Çevrimiçi Hizmet Sunumu Endeksi’nde yani kamu hizmetlerinin dijital
ortamdan vatandaşa sunulmasında ülkemiz 2016 yılında 67’inci sıradayken 2018
yılında 40 basamak yükselerek 27’nci sıraya yerleşmiştir. Bunları biz
söylemiyoruz, uluslararası göstergeler söylüyor. Vatandaşlarımız kamu
hizmetlerini her geçen yıl bir önceki yıla göre daha fazla ve kaliteli olarak
evinden ve kendi iş yerinden almaya devam edecektir.
Müteşebbis
ve mülkiyet haklarının daha ileri bir şekilde korunduğu, fiziki altyapı
ihtiyacının önemli ölçüde karşılandığı, daha kurumsal ve daha öngörülebilir bir
ekonomi yapısına yönelik çalışmalarımıza da yine aralıksız devam ediyoruz. Daha
fazla değer üreterek bu değeri milletimizin yararına kullanabilen, refahı
paylaşan bir Türkiye için de demokratik ortamımızı koruyup geliştirmekte
kararlıyız. Bunun önemli bir parçası olan yargı reformu stratejisi kapsamında
yürüttüğümüz çalışmalar hak ve özgürlüklerin daha iyi korunup geliştirilmesi
alanındaki irademizi de ortaya koymaktadır. Birinci ve ikinci yargı reformu
paketlerindeki çalışmamız artarak devam edecektir. Soruşturmaların ve davaların
makul sürede sonlandırılmasına vesile olacak değişiklikler, vatandaşlarımızın
adalete erişimini kolaylaştıracak ve güçlendirecek politikalar hayata
geçirilmiştir, geçirilmeye de devam edilecektir.
Sayın
Başkan, değerli milletvekilleri; Cumhurbaşkanlığı hükûmet sistemiyle ülkemizin
demokratik kurum ve kuruluşlarının daha etkin, karar alma ve uygulama
mekanizmalarının ise daha hızlı ve esnek çalışmasını sağlayarak aziz
milletimize daha kaliteli hizmet vermekteyiz.
Hukukun
üstünlüğü ilkesiyle hareket eden Cumhurbaşkanlığı hükûmet sistemi sayesinde
ekonomiye yönelik saldırılara çok daha hızlı bir şekilde karşılık verilerek
bertaraf edilmiştir.
2002
yılında 175 ülke arasında 96’ıncı sıradayken ve yine orta düzeyde insani
gelişmişlik gösterirken biraz önce ifade ettiğim bu katsayıda şu anda en üst
düzeydeki kategoriye de yükselmiş durumdayız. Şunu ifade etmek isterim bu
endeksle ilgili: İnsani Gelişme Endeksi, sadece satın alma gücü paritesine
göre, sadece ekonomiye göre değil aslında satın alma paritesine göre, kişi
başına gelir, ortalama eğitim süresi ve ortalama sağlıklı yaşam süresi bazında
hesaplanmaktadır yani satın alma paritesi, eğitim ve sağlık hizmetleri;
bütüncül bir endeks.
2018
yılını kapsayan Birleşmiş Milletler İnsani Gelişme Endeksi’nde Türkiye’nin
ileriye gidiyor olması da halkımızın gelişme ve refah seviyesinin küresel
düzeyde en üst seviyede tescil edilmiş olmasını, sağlanan kalkınmamızın
uluslararası göstergelerde de ortaya konduğunu göstermekte.
Sayın
Başkan, değerli milletvekilleri; şunun da farkındayız ki gelir artışı, insani
gelişme için sadece bir araçtır; nihai hedef, nihai amaç değildir. Nihai hedef,
bizatihi vatandaşların toplum içerisinde ve birey olarak daha huzurlu olması ve
gelişmiş yaşam standartlarına kavuşmasıdır. Ancak rakamlarla anlattığımız
icraatlarımızın, çok partili siyasi tarihimiz boyunca milletimizin bir kez bile
tek başına hükûmet etme güvenini vermediği taraflarca tam anlaşılamadığını da
müşahede ediyoruz. Oysa yaptığımız icraatlar, güneşin balçıkla sıvanması
çabalarının önünde koca bir kale gibi durmaktadır. Bizler derslik sayısını
artırdık, derslik başına düşen öğrenci sayısını ilköğretimde 24’e, genel
öğretimde 21’e, mesleki eğitimde 19’a, ortaöğretimde ise 20’ye indirdik;
taşımalı eğitimle 1 milyon 315 bin öğrenciyi okula taşıyoruz. dediğimizde
sadece kulaklara hitap eden birkaç rakamdan bahsetmiyoruz.
ARSLAN
KABUKCUOĞLU (Eskişehir) – Eskişehir’de 32 kişi.
CUMHURBAŞKANI
YARDIMCISI FUAT OKTAY (Devamla) – Eğitim alanında sağladığımız ilerlemeyle,
ülkemizin en ücra köylerinden saatlerce yol yürüyerek okula erişmek için uğraş
veren minik ayaklara güç olduk, çocuklarımızın okula erişiminin önündeki
engelleri kaldırdık demiş oluyoruz. (AK PARTİ sıralarından alkışlar) 
ARSLAN
KABUKCUOĞLU (Eskişehir) – Babalar çocukları sırtlarında taşıyorlar orada, sudan
geçiyorlar. 
CUMHURBAŞKANI
YARDIMCISI FUAT OKTAY (Devamla) – İnsani Gelişme Endeksi’ndeki temel kriterler
arasında yer alan ortalama eğitim süresinde gösterdiğimiz artışın arkasındaki
anlam da budur. Biz, okul inşa ettikçe, eğitim kampanyaları düzenleyip ailelere
eğitim desteği ve danışmanlık verdikçe bu sefer de eğitimimizin kalitesine kara
çalınmaya çalışıldı. Oysa biz, bu kesimlerden çok daha önce eğitime erişimi
sorun olmaktan çıkardık ve kaliteyi öncelediğimizi ilan ettik. En son açıklanan
PISA sonuçlarıyla puanını en çok artıran ülke olarak eğitimde bir yol
katettiğimiz görülmüştür. 
HAŞİM
TEOMAN SANCAR (Denizli) – PISA’da kaçıncıyız? Ya, PISA’da rezil olduk.
CUMHURBAŞKANI
YARDIMCISI FUAT OKTAY (Devamla) - İyi ama yetmez dedik. Daha üst sıralara
çıkmak zorundayız ve bütçede eğitime ayırdığımız yüksek payla da bu iddiamızın
gereğini yerine getiriyoruz. Önümüzdeki dönemde ülkemizin kalitede de daha üst
basamaklara çıktığını inşallah hep birlikte göreceğiz. (AK PARTİ sıralarından
alkışlar) 
Sayın
Başkan, değerli milletvekilleri; bizim için insanımız ve onun refahı
kalkınmamızın temel amacıdır. Güçlü bir beşerî sermayesi olmayan milletlerin
müreffeh bir hayat sürmesi de mümkün değildir. Uyguladığımız sosyal
politikalarla geçmişe göre çok daha iyi şartlarda yaşamakta olan
vatandaşlarımızı, milletimizin geleceğine daha fazla katkı veren bireyler
hâline getirmeyi arzuluyoruz. Sosyal yardım harcamalarının millî gelire oranını
yaklaşık 3 katına çıkardık. Bu kapsamda, 2020 yılı bütçemizde, yine sosyal
yardım harcamaları için de yaklaşık 70 milyar lira kaynak ayırdık.
Çocuklarımız, gençlerimiz, engelli vatandaşlarımız; şehit, gazi yakınlarımız ve
yaşlılarımız için sosyal hizmet merkezleri aracılığıyla da ülkemizin her
noktasında çalışmalar yürütmekteyiz. 
Aileyi
güçlendirmek ve aileyi zayıflatan etmenleri ortadan kaldırmak için kamu-sivil
toplum iş birliğini sonuna kadar destekliyoruz. “Kadın güçlü olursa aile de
toplum da güçlü olur” anlayışıyla kadınlarımızın toplumsal statüsünün
yükseltilmesine büyük önem veriyor ve gereğini de yapıyoruz. (AK PARTİ
sıralarından alkışlar) Kadına yönelik şiddete karşı yürüttüğümüz mücadele
kapsamında Mercan Seferberliği başlatılmış olup 2020-2021 Koordinasyon Planı
hazırlanmıştır. 81 ilde hizmete açtığımız şiddeti önleme ve izleme
merkezlerinden ise yine bugüne dek 514 bin kişi yararlanmıştır. 
Engelli
vatandaşlarımız için erişebilirliği de yine en temel insan hakkı olarak
görüyor, engelli bireyler için eğitimde, sağlıkta ve istihdamda fırsat eşitliği
sağlıyoruz.
Şehitlerimizin
bizlere emanet bıraktığı ailelerinin, gazi ve gazi yakınlarımızın bizlerde yeri
müstesnadır. İstihdam hakkı kapsamını genişletme, eğitim desteği, faizsiz konut
kredisi desteği, ücretsiz seyahat hakkı ve ÖTV muafiyeti gibi birçok alanda
sosyal ve ekonomik desteklerle şehit ve gazi yakınlarımızın ve gazilerimizin
yanlarındayız. Bugün de 572 şehit yakınının, gazi ve gazi yakınının daha
atamalarını gerçekleştirdik; hayırlı ve uğurlu olsun. (AK PARTİ sıralarından
alkışlar) 
Sayın
Başkan, değerli milletvekilleri; ülkemiz, Avrupa Birliği ülkeleri arasında genç
nüfusun ülke nüfusuna oranının en yüksek olduğu ülkeler arasındadır.
İstikbalimizin teminatı gençlerimizin sosyal anlamda güçlendirilmesi, karar
alma süreçlerine aktif katılımlarının sağlanması ve kişisel gelişiminin
desteklenmesine yönelik çalışmalar bizim dönemimizde ivme kazanmıştır. 18
yaşındaki gençlere seçme ve seçilme hakkı verilmesini sonuna kadar savunan ve
veren de biz olduk. Ülkemizde gönüllülüğün kurumsallaştırılması ve
yaygınlaştırılması amacıyla 2019 yılı Gönüllülük Yılı ilan edilmiş, tüm
illerimizden gençlerimiz gönüllü sosyal faaliyetlere teşvik edilmiştir. 
Genç
yetenekleri keşfetmek amacıyla yürüttüğümüz Sportif Yetenek Taraması
Programı’yla geçtiğimiz yıl farklı yaş gruplarından 802 bin çocuk ve gencimize
ulaşılmıştır. Biz bu yetenekleri sonuna kadar geliştirecek altyapıyı da oluşturuyoruz
şimdi. 
Gençlik
ve spor hizmetleriyle, burslarla, kredilerle ve gençlerimize sunduğumuz yurt
imkânlarıyla gençlerimizin yanında olmaya da devam edeceğiz. 2020 bütçesi
gençlerin iş dünyasının ihtiyaçlarına uygun mesleki eğitim programlarına dâhil
edilmesi suretiyle genç işsizliğin azaltılmasına da katkı sağlayacaktır. 
Sayın
Başkan, değerli milletvekilleri; insani gelişmişlik düzeyindeki başarımızda
sağlık alanında atılan önemli adımların da rolü büyüktür. 82 milyon
vatandaşımızın sağlık hizmetlerine erişimini ve sağlık hizmet kalitesini
artırdığımız tartışmasız bir gerçektir. Yine, aynı şekilde hemen herkesi sağlık
güvencesi şemsiyesi altına aldığımız, sosyal güvenlik kapsamını genişlettiğimiz
görmezden gelinemez. Sağlıkta sağlanan ilerleme de birer rakamdan ibaret
değildir. Ülkemizde doğum esnasında anne ve bebek ölümlerinin oldukça azalması
sağlıktaki gelişmelerin bir örneğidir. Türkiye’de 2002 yılında canlı doğumda
anne ölüm oranı yüz binde 64 iken 2018 yılında yüz binde 13,6’ya düşmüştür.
Sağlık hizmetlerinden memnuniyet oranı yüzde 39,5 iken bu oran 2018 yılında
yüzde 70,4’e yükselmiştir. Hiç kimsenin kuşkusu olmasın; 2020 yılı merkezî
yönetim bütçemiz, hastaneye, doktora, tedaviye ve ilaca rahat erişimin temel
garantisi olarak bu yıl da vatandaşlarımızın hizmetinde olacaktır. 
Sayın
Başkan, değerli milletvekilleri; tütün, alkol, uyuşturucu ve davranışsal bağımlılıklarla
mücadele, üzerinde hassasiyetle durduğumuz en önemli çalışma alanlarımızdan bir
tanesidir. Halk sağlığı ve toplum huzurumuzun, yaygınlaşan bağımlılık
eğilimlerinden korunması için eylem planlarını ve strateji belgelerimizi hayata
geçirmiş durumdayız. Uyuşturucuyla mücadele kapsamında teknik cihaz
kapasitemizi ve personel sayımızı artırarak hem sınır hem de sokak güvenliğine
yönelik tedbirlerimizi güçlendirdik. Doğrudan uyuşturucu madde bağımlılığıyla
alakalı kayıplarımızda 2018 yılında yüzde 37,5’lik bir azalma sağladık. Madde
bağımlılığıyla mücadele kapsamında tedaviye erişim imkânlarını artırmayı
sürdüreceğiz. Bu mücadelede, gelişmiş ve gelişmekte olan ülkelerin de çok çok
ötesinde olduğumuzu buradan bir kez daha ifade etmek isterim. (AK PARTİ
sıralarından alkışlar)
Sayın
Başkan, değerli milletvekilleri; Türkiye’de sanayinin daha da rekabetçi hâlâ
gelmesi için yüksek katma değerli üretime odaklanmış durumdayız. Verimlilik
artışı, etkin dijitalleşme ve yerelden kalkınma, sanayi alanında öncelik
verdiğimiz temel alanlar olmayı sürdürüyor. Ayrıca, KOBİ’lerin teknolojik
yeniliklerini süratle uyumlarını sağlamak, rekabet güçlerini yükseltmek,
ekonomiye katkılarını artırmak da önemli bir gündem maddemiz. Yüksek
teknolojili alanlar ve imalat başta olmak üzere, AR-GE ve inovasyon
projelerinde çıktıların somutlaşarak ticari prototip ve ürüne dönüşmesini de
önemsiyoruz. Bugün sayıları 85’e ulaşmış olan ve 1 milyar lira kaynak
aktardığımız teknoloji geliştirme bölgelerinde faaliyet gösteren 5.500 firmanın
satış geliri 83 milyar liraya, ihracat geliriyse 4,3 milyar dolara ulaşmış
durumdadır. Ayrıca, bunların piyasasıyla buluşmasını kolaylaştırmak için de
yine girişimcilere ve KOBİ’lere destek sağlıyoruz ve 2020 yılı bütçesiyle daha
da fazlasını sağlayacağız. 
Yatırımcıların
yoğun şekilde talep ettiği ilçe bazlı bölgesel teşvik modeline de geçiş
çalışmalarında sona yaklaştık, yakın zamanda inşallah bunu da kamuoyuyla
paylaşacağız. 
Yürüttüğümüz
önemli projelerden olan yerli otomobil projesinde de yine kritik bir eşiği
aşmak üzere olduğumuzu buradan bir kez daha ifade etmek isterim. Yerli otomobil
projesini, elektrikli, otonom ve bağlantılı araç teknolojilerinin temelden
dönüştürdüğü otomotiv endüstrisinde geleceğin teknolojilerini yakalamak
açısından bir fırsat olarak görüyoruz. Yerli otomobil prototipi -geçen de bu
konuda bir soru vardı, yakında demiştik- 27 Aralık 2019’da kamuoyuna
tanıtılacaktır. (AK PARTİ sıralarından alkışlar) Söyledikse yaparız. Elektrikli
otomobil üretimine dönük büyük bir ekosistem bu girişimle birlikte hayata
geçmiş olacak. Ayrıca, oluşan bu ekosistem, uçan araç, insansız otonom
sistemler gibi daha ileri teknolojilere de altyapı oluşturacaktır. 
Ülkemiz
uzay sanayisi, aynı anda birkaç önemli ve büyük projeyi yürütebilecek
kabiliyete de ulaşmıştır. TÜRKSAT 5A uydusunu 2020 yılının üçüncü çeyreğinde
fırlatacağız ve önümüzdeki yıl sonunda da inşallah bu uyduyu hizmete alacağız.
2021’de uzaya fırlatacağımız İMECE uydumuz ise ilk yüksek çözünürlüklü millî
görüntülü uydumuz olacak. Diğer bir büyük projemiz TÜRKSAT 6A projesidir.
Türkiye'nin en büyük AR-GE projesi olan millî haberleşme uydusu TÜRKSAT 6A’yı
2022 yılında hizmete almak için TÜBİTAK, ASELSAN, TAI ve KOBİ’lerimiz iş
birliği içinde yoğun şekilde çalışmaya devam etmektedir. Bunların yanı sıra,
millî uzay programını 2020 yılında ilan ediyoruz. Uydu sistemlerinin yanı sıra,
uzaya erişim için fırlatma sistemleri geliştirmeyi, böylece yerli imkânlarla
üretilecek hava ve uzay araçları projelerine de teknoloji transferi sağlamayı
planlıyoruz. 
Sayın
Başkan, değerli milletvekilleri; beşerî sermaye ve teknoloji odaklı kalkınma
vizyonumuzun başarısının en somut göstergelerinden biri de savunma sanayisi
alanında kısa sürede katettiğimiz mesafedir. Türkiye gibi, soğuk savaş
süresince uzun yıllar her türlü vesayet güçlerinin devreye sokulduğu bir
ülkede, on yedi yıl gibi bir sürede savunma sanayisi yerlilik oranı yüzde
20’lerden yüzde 70’ler seviyesine çıkarılmıştır. (AK PARTİ sıralarından
alkışlar) 66 olan savunma sanayisi projesi sayımız da -önceden de ifade ettik-
bugün 700 civarındadır. Yani 700 ayrı projeyi aynı anda yürüten bir sektörden
bahsediyoruz. İhracat rakamlarımızı paylaştık, ciroları paylaştık; bunlar, bu
sektörde artarak devam edecek.
Millî
teknoloji hamlemizi başarıya taşıyan adımlar, bilinçli bir gayretin, millî
şuurun, stratejik görüşlülüğün, sabrın ve yılgınlığa hiçbir surette prim
vermeyen bir iradenin sonucudur. S-400 ve F-35’le başlayan süreçte bizi
yaptırımlarla tehdit edenler, savunma sanayisinde gerçekleştirdiğimiz millî
teknoloji hamlesine bakarak tehditlerin bizi yerli tasarım ve üretime daha da
motive edeceğini bilmeliler. (AK PARTİ sıralarından alkışlar) Türkiye, çok uzak
değil, yakın bir gelecekte kendi hava savunma sistemlerine, F-35 benzeri ve
hatta daha üstün teknolojiyle insanlı ve insansız savaş uçağına, insansız kara
savunma araçlarına sahip ve tasarımdan üretime lider konumdaki ülkelerden biri
olacaktır. 
Sayın
Cumhurbaşkanımız önderliğinde millî güvenliğe dair öz güvenimiz artmış; dosta
güven, düşmana korku salınmıştır. Milletimizin desteği, Hükûmetimizin
kararlılığı ve kahraman güvenlik güçlerimizin fedakâr çalışmalarıyla terörü
zayıflatıyor ve yok ediyoruz. Ülke sınırlarımızın ötesinde oluşturulmaya
çalışılan tüm tehditleri bertaraf ediyoruz. Millî güvenliğimize yönelik her
türlü plan ve operasyonlara karşı hazırlıklı ve güçlü duruşumuzu sürdürüyoruz.
Güvenlik güçlerimiz, nitelikli insan kaynağı, yüksek teknoloji oranı ve her
geçen gün gelişen altyapısıyla terörün ve terör destekçisi güçlerin üstesinden
gelecek güçtedir. Ülkemizin her karış toprağında güvenliğin tam olarak
sağlanması için güvenlik güçlerimiz azami fedakârlık göstererek büyük başarı
kaydetmiş ancak terörün hain tuzak ve pusularıyla kayıplar da verilmiştir,
verilmeye de devam ediliyor ne yazık ki. 
Bu
vesileyle, Türk milletinin kahraman evlatları olan şehitlerimize bir kez daha
Allah’tan rahmet diliyorum. Gazilerimize minnet ve şükranlarımızı sunuyor,
hayatta olanlarına sağlıklı, uzun ömürler diliyorum. Şehit ve gazilerimizin
ailelerine sabırlar diliyor, gösterdikleri fedakârlıklar için milletimiz adına
bir kez daha şükranlarımı sunuyorum. (AK PARTİ sıralarından alkışlar) 
Sayın
Başkan, değerli milletvekilleri; ulaştırma, enerji, çevre, turizm ve tarım
olmak üzere fiziki altyapıya yönelik yatırımlara aralıksız devam ediyoruz. Bu
kapsamda bölünmüş yol projelerimize devam ediyoruz. 2020 yılında 27.165
kilometrelik bölünmüş yola ilaveten 405 kilometre bölünmüş yol ve 1.400
kilometre yeni bitümlü sıcak kaplama yapıyor olacağız. 653 kilometre köprü ve
viyadüğe ilave olarak yine 35 kilometre uzunluğundaki köprü ile 500
kilometrelik tünel uzunluğuna ilave olarak 34 kilometrelik tünelin yapımını
tamamlayarak hizmete sunacağız. Yine, aynı şekilde Kuzey Marmara Otoyolu’nun
kalan 137 kilometrelik kesimini ve… Diğer otoyol projelerimizin de vakit
sınırından dolayı tamamına giremeyeceğim ama bugüne kadar yaptıklarımızın
bundan sonraki yapacaklarımızın garantisi olduğunu sizlerin bildiği,
milletimizin bildiği varsayımından hareketle, buradaki projelerimize,
ulaşımdaki projelerimize bütün hızımızla devam edeceğiz. Aynı şekilde, bu
sadece kara çerçevesinde değil, hava, deniz ve demir yolu ulaşım ağındaki tüm
projelerimiz ve hatta kent içi raylı ulaşımlarda da artarak devam etmiş olacak.

Sayın
Başkan, değerli milletvekilleri; küresel elektrik üretiminin yüzde 25’inin
yenilenebilir enerji kaynaklarından elde edildiği dikkate alındığında, 2017
yılından 2019 yılı Ekim ayı sonu itibarıyla ulaşmış olduğumuz yüzde 46’lık
yenilenebilir kaynaklardan elektrik üretim oranıyla ülkemiz dünya ortalamasının
çok üstünde yer almaktadır. Doğal gazda arz güvenliğinin sağlanması hususunda
oldukça önem taşıyan TANAP projesi ülkemizin yanı sıra, Avrupa’ya da doğal gaz
arzına hazır hâle getirilmiştir. Ayrıca, ülkemize ve Avrupa’ya doğal gaz arz edecek
yer altı TürkAkım Projesi’nin inşaat ve imalatı tamamlanarak testlere
başlanmıştır. Yer altı doğal gaz depolama kapasitelerinde 3,4 milyar metreküpe
ulaşılmış olup 2023 yılında bu kapasite 10 milyar metreküpe ulaşacaktır. 
Enerji,
içme suyu ve sulama maksatlı inşa edilen baraj yapımlarına hız verdik ve toplam
166 milyar metreküp depolama hacmine ulaştık. Teknik ve ekonomik olarak
sulanabilir 8,5 milyon hektar arazinin 6,6 milyon hektarını sulamaya açtık. Bu
alanın 2018 yılı sonu itibarıyla 4,31 milyon hektarı DSİ tarafından sulamaya
açılarak yine, çiftçimize 32 milyar lira yıllık net gelir satışı sağlamış
durumdayız. 2023 yılında sulanabilir arazilerimizin tamamını yani 8,5 milyon
hektar alanı sulamaya açmayı almayı hedefliyoruz. 
Baraj
ve sulamaya ilişkin de bazı şeyler söylenmişti; müsaadenizle, çok hızlı bir
şekilde yine bazı kıyaslamaları vermek istiyorum, sadece son on altı yılla
ilgili de değil: 1954-2002 yılları arasında toplam 276 baraj yapılmış iken son
on yedi yılda 565 baraj yapılmıştır. (AK PARTİ sıralarından alkışlar)
ENGİN
ALTAY (İstanbul) – Gölet, gölet; sulama göleti onlar.
CUMHURBAŞKANI
YARDIMCISI FUAT OKTAY (Devamla) – Detaylarını vereyim: Bunlardan 276’sı baraj
-276’dan 565’e, kıyaslamayı söyleyin- HES’ler 97’den 553’e, gölet -dediniz ya-
ve bent 228’den 374’e… Yani onlar da ayrı ayrı, bunu artırabiliriz. Dolayısıyla
dönemimizden önce, AK PARTİ döneminden önceki ihale bedeli veya tamamlanan
baraj maliyetleri ile bu dönemden bizim dönemimizde yapılan ihale bedeli veya
tamamlanan baraj maliyetleri arasında da üçte 1 ile dörtte 1 oranında tasarruf
sağlanmıştır. (AK PARTİ sıralarından alkışlar)
Sayın
Başkan, değerli milletvekilleri; Tarımsal Arazi Edindirme ve Değerlemesi
Projesi kapsamında bugüne kadar 15 ilde, 199 köyde 16.151 çiftçi ailesine 1
milyon 44 bin dekar hazine arazisi dağıtılmıştır. Hâlen 7 ilimizde, 28 köyde
yaklaşık 254 bin dekar alanda arazi dağıtım çalışmaları da devam etmektedir. 
Gelecek
nesillere temiz ve gelişmiş bir ülke ile yaşanabilir bir dünya bırakmak
amacıyla başlattığımız, ülkemizin en büyük çevre hareketi Sıfır Atık Projesi’ni
2023 yılında tamamlayacağız. Bununla yıllık 20 milyar liralık bir ekonomik
kazanç, 100 bin vatandaşımıza doğrudan istihdam sağlamış olacağız. 
Yine,
Toplu Konutla birlikte -detaylara girmeyeceğim, vakit daraldığı için- 100 bin
sosyal konut projesini de -bu çerçevede- kamuoyuyla paylaşmış durumdayız; bu da
önemli bir adım. Toplu Konut İdaremiz, projeleri, meydanı, okulu, camisi,
parkı, yeşil alanı, diğer tüm özellikleriyle geleneksel mahalle kültürümüze
uygun şekilde tasarlamaktadır. Gelir seviyesinden bağımsız olarak tüm
vatandaşlarımız için her açıdan güvenli evleri ve insan onuruna uygun mahalle
ortamlarını hayata geçirmekte kararlıyız.
Sayın
Başkan, değerli milletvekilleri; turizm potansiyelimizin, kültür, sanat
değerlerimizin ve kültürel diplomasimizin de yine öneminin bilincindeyiz.
Turizm alanında sadece deniz, kum, güneş değil, onun ötesinde, inanç, sağlık,
gastronomi, kongre, kış, spor ve yayla turizmi gibi alanlardaki potansiyelimizi
en iyi şekilde değerlendirerek turizm faaliyetlerimizi de tüm bölgelerimize ve
on iki aya yaymak için çalışmalarımızı da bugüne kadar olduğu gibi, bundan
sonra da yoğun şekilde sürdürüyor olacağız. Burada da kendi rekorlarımızı hem
turizm gelirlerinde hem turist sayısında artırarak devam edeceğiz. 
Sayın
Başkan, değerli milletvekilleri; iktidarlarımız döneminde pazar ve ürün
çeşitliliğini sağlayarak ihracatımızı 4,7 kat artırdık. Dış ticarette küresel
çapta atılımlar yaparak yeni ihraç pazarları kazandık, teknolojik dönüşümü
ihraç ürün kompozisyonuna yansıttık. Ülkemizin küresel ihracattan aldığı payı
1,6 katına çıkarak yüzde 0,6’dan 2018 yılı itibarıyla yüzde 0,9’a taşıdık. Bu
kapsamda, 1 milyar doların üzerinde ihracat yaptığımız ürün sayısını 9 üründen
33 ürüne taşıdık. Yine, 1 milyar doların üzerinde ihracat yaptığımız ülke
sayısını 8’den 17’e yükselttik. 
İLHAMİ
ÖZCAN AYGUN (Tekirdağ) – Şeker ne oldu, 1.400 ton şeker?
CUMHURBAŞKANI
YARDIMCISI FUAT OKTAY (Devamla) - Sayın Başkan, değerli milletvekilleri; dış politika
açısından içinde bulunduğumuz zorlu konjonktür ve ciddi sınamalara rağmen,
bölgemizde barışı ve millî çıkarlarımızı başarıyla korumaktayız. Benimsediğimiz
girişimci ve insani diplomasi yaklaşımımızın vizyonu geniş ve manevra yeteneği
yüksektir. Türk dış politikası yerli, millî unsurlarımızı, girişimci ruhumuzu,
insani ve vicdani kültürümüzü yansıtmaktadır. Bugün dünyanın birçok bölgesinde
dinamikleri olumlu yönde etkiyebilecek şekilde sahada ve masada söz sahibi
ülkeler konumundayız. (AK PARTİ sıralarından alkışlar) 
Cumhurbaşkanımız
liderliğinde güçlünün değil, haklının hakkını teslim eden uluslararası bir
sistemi önemsiyoruz. Bunun için “Dünya 5’ten büyüktür.” diyoruz. (AK PARTİ
sıralarından alkışlar) Bunun yanı sıra, ara buluculuk ve kalkınma yardımları
gibi öncelikli alanlarda lider rol üstleniyoruz. Cumhurbaşkanımızın izlediği
yoğun mekik diplomasisiyle küresel ve bölgesel konuları en üst düzeyde ele
almayı sürdürüyoruz. 
Dış
politikada girişimci yaklaşımımız, Barış Pınarı Harekâtı’nda olduğu gibi
barışın yolunu açmak için diplomasi ve yumuşak gücümüzün yanı sıra gerektiğinde
sert gücümüzü kullanabilmeyi de içermektedir. Tüm millî meselelerde hasmane ve
yıkıcı bir tavır içinde olan herkes karşısında bizi bulacaktır. Bu konuda da en
büyük güç kaynağımız milletimizdir. 
Yeri
gelmişken ifade etmek isterim ki Barış Pınarı Harekâtı nedeniyle Amerika
Birleşik Devletleri Kongresinin Türkiye'yi baskı altında tutmak için ülkemiz
aleyhinde aldığı kararlara yüce Meclisimiz, 4 parti grubunun yaptığı ortak açıklamayla
en güzel cevabı vermiştir; bunun için şükranlarımızı sunuyoruz. (AK PARTİ
sıralarından alkışlar) Gazi Meclisimizin Genel Kurulunda, 4 parti grubu,
Amerika Senatosunun 1915 olaylarına dair tarihî ve hukuki dayanağı bulunmayan
kararını kınayıp reddederken ne yazık ki HDP, Türkiye'nin partisi olduğunu
gösterememiştir. Sadece geride bıraktığımız haftaya baktığımızda bile Mecliste
görüşülen önemli konularda Türkiye'nin hayati çıkarlarının karşısında nasıl
konumlandıklarını rahatlıkla görebiliyoruz. Bunun yanı sıra, son dönemlerde
ülkemizin attığı en stratejik adımlardan biri olan Libya Mutabakatı’nı “hukuksuz” diye nitelemiş ve Millî Savunma
Bakanlığının bütçesine “savaş bütçesi” diyerek karşı çıkmışlardır. Oysa,
kendini bu ülkenin bir ferdi olarak gören herkese düşen, ülkemizin
başarılarından rahatsız olmak değil, gurur duymaktır. (AK PARTİ sıralarından
alkışlar) 
Türk tarihine dil uzatanlara özellikle ifade etmek isterim ki Türk
tarihi farklı kimlikleri yok ederek değil; etnik, coğrafi, dinî farklılıkları
zenginlik görerek ortak bir potada yoğuran, bütünleştiren zenginliklerle
doludur. Kürt düşmanı olanlar da Kürtlere yönelik tüm gelişmelerin ve
çözümlerin önünde engel olanlar da PKK’nın tüm eylemlerine ses çıkaramayan
HDP’nin kendisidir. (AK PARTİ sıralarından alkışlar) 
Kendi insanını ve milletimizin çıkarlarını hor görenler, bizim yedi
düvele nasıl meydan okuduğumuzu; sadece oyuncu değil, oyun kurucu olduğumuzu
anlayamaz. Milletimizin tarihine ve birliğine dil uzatanların muhasebesini,
önceden de ifade ettiğim gibi, tarihe ve milletimizin vicdanına bırakıyorum. 
Sayın Başkan, değerli milletvekilleri; dış politikamızın esin kaynağı
millî değerlerimiz, dayanağı da insanımız olmaya devam edecektir. Doğu
Akdeniz’deki enerji kaynaklarının bölgede barışın ve istikrarın perçinlenmesi
için bir fırsat olarak kullanılması gerektiğini en başından beri savunuyoruz.
Hidrokarbon kaynakları meselesinde meşru çıkarlarımızdan en küçük bir taviz
vermeyeceğiz. Şu anda Barbaros Hayreddin Paşa ve Oruç Reis sismik araştırma gemilerimiz
ile Yavuz ve Fatih sondaj gemilerimiz Deniz Kuvvetlerimize ait fırkateyn,
korvet, İHA ve SİHA’larımız korumasında faaliyetlerine devam etmektedir.
Doğu Akdeniz’deki sondaj faaliyetlerimiz bahane edilerek Avrupa Birliği
tarafından onaylanan yaptırım taslağının da bizim nezdimizde hükmünün
olmadığını buradan bir kez daha ifade etmek istiyorum. (AK PARTİ sıralarından
alkışlar) 
Diğer önemli bir kazanımımız, Doğu
Akdeniz’de Libya’yla imzaladığımız münhasır ekonomik bölge anlaşmasıdır. İki
kıyıyı dostluk köprüsüyle birbirine bağladığımız bu anlaşma ve Libya’yla yakın
iş birliğimiz, her iki ülkenin çıkarlarına ve bölgede barışa katkı vermeye
devam edecektir. 
Sahada,
masada ve düşüncede güçlü olmaya dayanan dış politikamızı, millî
menfaatlerimize, bölgemizin ve dünyanın barış ve istikrarına ve insanımızın
refah ve huzuruna odaklanan bir yaklaşımla uygulamayı sürdüreceğiz. 
Yurt
dışındaki vatandaş ve soydaşlarımızın hak ve çıkarlarının korunması ile onlara
sunulan hizmetlerin kalitesinin artırılması konusundaki somut çalışmalarımız da
devam edecektir. 
Sayın
Başkan, değerli milletvekilleri; elde ettiğimiz başarıların tamamının aziz
milletimize ve ülkemize ait olduğunun bilincindeyiz. 82 milyon vatandaşımızın
başarı hikâyeleri, cumhuriyetimizi ve demokrasimizi daha güçlü hâle
getirmiştir. Ülkemizi cumhuriyetimizin 100’üncü yılında Atatürk’ün işaret
ettiği muasır medeniyetler seviyesinin de ötesine ulaştıracak vizyonu taşıyor,
hizmetlerimize ve politikalarımıza yansıtıyoruz. (AK PARTİ sıralarından
alkışlar) Dönüşüme seyirci kalmayarak hızla değişen dünyayı yakalayabilecek,
ülkemizi daha gelişmiş ve müreffeh hâle getirecek politikaları 2020 yılı
bütçemiz çerçevesinde hayata geçirmeye devam edeceğiz. 
(Mikrofon
otomatik cihaz tarafından kapatıldı) 
BAŞKAN
– Sayın Oktay, buyurun. 
CUMHURBAŞKANI
YARDIMCISI FUAT OKTAY (Devamla) – Gelecek nesillerimizin 2053 ve 2071
vizyonlarını gerçekleştirebilmeleri için doğru bildiğimiz yolda azimle ve
kararlılıkla yürümeyi sürdüreceğiz. 
Sayın
Başkan, değerli milletvekilleri; sözlerime son verirken, 2020 Yılı Merkezi
Yönetim Bütçe Kanun Teklifi ile 2018 Yılı Kesin Hesap Kanunu Teklifi’nin
hazırlanmasında gösterdiği liderlik ve ortaya koyduğu vizyon için
Cumhurbaşkanımız Sayın Recep Tayyip Erdoğan’a şükranlarımı sunuyorum. (AK PARTİ
sıralarından alkışlar) 
Eğitimden
sağlığa, barınmadan sanayiye ülkemize çağ atlatarak özgürlük alanlarını
genişleten, güvenliği ve adaleti herkes için tahkim eden Hükûmetimize, Cumhur
İttifakı çatısı altında destek veren sayın milletvekillerimize ve Genel Başkan
Sayın Bahçeli’ye teşekkür ediyorum. (AK PARTİ ve MHP sıralarından alkışlar)
2020 yılı merkezî yönetim bütçemizin yüce Meclisteki görüşmelerindeki destek ve
katkıları için Türkiye Büyük Millet Meclisi Başkanı başta olmak üzere tüm
milletvekillerimiz ile bütçenin hazırlanmasında emeği geçen Plan ve Bütçe
Komisyonu Başkanı ve üyelerine, bakanlıklarımız, ilgili kurum ve kuruluşların
başkan ve çalışanlarına, emeği geçen herkese yürekten teşekkür ediyor, şimdiden
yeni yılınızı tebrik ediyorum. (AK PARTİ ve MHP sıralarından alkışlar) 
Bu
düşüncelerle, bir kez daha, 2020 Yılı Merkezi Yönetim Bütçe Kanun Teklifi’ni ve
2018 Yılı Merkezi Yönetim Kesin Hesap Kanunu Teklifi’mizin ülkemize ve
milletimize hayırlı olmasını diliyor, saygılarımı sunuyorum. (AK PARTİ ve MHP
sıralarından alkışlar) 
BAŞKAN
– Teşekkür ederim. 
Sayın
Oluç, buyurun. 
HAKKI
SARUHAN OLUÇ (İstanbul) - Teşekkür ederim Sayın Başkan. 
Partimizin
adını vererek doğrudan bir sataşma olduğu için kürsüden cevap hakkımı kullanmak
istiyorum. 
BAŞKAN
– Buyurun. (HDP sıralarından alkışlar)
VI.- SATAŞMALARA İLİŞKİN KONUŞMALAR
1.- İstanbul Milletvekili Hakkı Saruhan Oluç’un, Cumhurbaşkanı
Yardımcısı Fuat Oktay’ın 129 sıra sayılı 2020 Yılı Bütçe Kanun Teklifi ile 130
sıra sayılı 2018 Yılı Kesin Hesap Kanunu Teklifi’nin tümü üzerinde yürütme
adına yaptığı konuşması sırasında Halkların Demokratik Partisine sataşması
nedeniyle konuşması
HAKKI
SARUHAN OLUÇ (İstanbul) - Teşekkür ederim Sayın Başkan. Sayın vekiller, birkaç
noktaya kısaca değinmek istiyorum, çok tartıştık bu süre boyunca ama hani
sanmayın ki “Bugün 13’üncü gün, yoruldular, bunu son anda söyleriz de cevap
vermezsiniz.” diye düşünmeyin. 
EYÜP
ÖZSOY (İstanbul) – Daha önce de söyledik. 
AKİF
ÇAĞATAY KILIÇ (İstanbul) – Daha önce de söyledik. 
MAHMUT
TOĞRUL (Gaziantep) – Dinleyin be, biz de dinledik!
HÜSEYİN
KAÇMAZ (Şırnak) – Dinle!
HAKKI
SARUHAN OLUÇ (Devamla) - Yani on üç gün daha burada otururuz, on üç gün daha
-7/24 burada otururuz- bize yönelik saldırılarınızın hepsine cevap veririz. 
Şimdi,
birincisi, şunu söyleyelim: Evet, siz iktidarsınız ve yürütmesiniz; doğru ama
siz Türkiye demek değilsiniz, siz Türkiye’nin bir parçasısınız sadece. Yani
Adalet ve Kalkınma Partisi iktidarı bir parti olarak parçadır, Türkiye'nin
tamamı değildir. Ve hep de siz olmayacaksınız, bunu unutmayın. 
Dolayısıyla
HDP’nin politikalarını eleştirebilirsiniz, HDP’nin politikasını doğru
bulmayabilirsiniz, çeşitli kavramlarla nitelendirebilirsiniz ama “HDP
Türkiye'nin partisi değildir.” demek ayrımcılıktır, ötekileştirmektir, nefret söylemidir,
asla kabul edilebilir bir şey değildir. HDP, Türkiye'nin Anayasa’sına,
yasalarına, seçim yasalarına bağlı olarak faaliyet sürdüren bir partidir. Evet,
bu Anayasa’yı eleştirmektedir; evet, bu yasaları eleştirmektedir; evet,
Türkiye’de bir tek adam rejimi olduğunu söylemektedir, bunu değiştirmek için
demokrasi mücadelesi vermektedir ama bu demek değildir ki bunları yapıyoruz ve
Türkiye'nin partisi değiliz.
Şimdi,
ikincisi, tam tersine, HDP, sizin sözünü ettiğiniz konuda en istikrarlı ve
kararlı duruşu göstermiştir. Bugüne kadar sizin yanlış politikalarınız 40 ayrı
ülkenin parlamentosunda Türkiye'yi kınama kararlarının alınmasına neden
olmuştur. En sonunda Amerikan Parlamentosunda olmuştur. Hâlbuki doğru olan şey,
bu konunun, biz söylediğimiz, yaptığımız, açıklamada da bunu belirttik... 
(Mikrofon
otomatik cihaz tarafından kapatıldı)
AHMET
HAMDİ ÇAMLI (İstanbul) – Beyaz adamın adamları sizi vay!
MAHMUT
TOĞRUL (Gaziantep) - Dinle! Dinle!
BAŞKAN
– Sayın Oluç, 69’a göre sadece iki dakika ama bitirelim lütfen.
HAKKI
SARUHAN OLUÇ (Devamla) – Teşekkür ederim.
Hâlbuki
olması gereken, bizim en başından beri söylediğimiz, tarihsel ve toplumsal bir
sorunumuz olan bu konunun yani Ermeni meselesinin, 1915’in ve sonra yaşanmış
olanların bu Parlamentoda, Türkiye'nin kurumlarında tartışılmasıdır,
konuşulmasıdır, bunun bir tabu olmaktan çıkartılmasıdır. Burada konuşulmadığı,
tartışılmadığı için işte yabancı devletlerin parlamentolarında bu kararları
alma cüretini göstermektedirler. Dolayısıyla biz bunu hep söyledik. Bu konuda
da bizim tutumumuz Türkiye'nin tutumudur, Türkiye'nin bir parçasının tutumudur,
bunu unutmayın.
Diğer
konular -tartışmaya devam edeceğiz, yarın da var- Libya, gelecek gündeme,
tartışacağız. Ne başarısından bahsediyorsunuz? Başarısızlık, hukuksuzluk ve
birkaç ay sonra orada da Suriye’deki gibi duvara çarpmayla karşı karşıya
kalacaktır bu iktidar. Bunu da bir kez daha belirtmiş olayım.
Teşekkür
ediyorum. (HDP sıralarından alkışlar) 
CUMHURBAŞKANI
YARDIMCISI FUAT OKTAY – Sayın Başkan…
BAŞKAN
– Sayın Oktay…
V.- AÇIKLAMALAR (Devam)
11.- Cumhurbaşkanı Yardımcısı Fuat Oktay’ın, “HDP Türkiye’nin partisi
olduğunu gösterememiştir.” ifadesini kullandığına ilişkin açıklaması
CUMHURBAŞKANI
YARDIMCISI FUAT OKTAY – Teşekkür ediyorum Sayın Başkan.
Sadece
bir düzeltme benimki. “HDP, Türkiye’nin partisi değildir.” diye bir ifade
kullanmadım, “HDP, Türkiye’nin partisi olduğunu gösterememiştir.” ifadesini
kullandım. 
Teşekkür
ediyorum. (AK PARTİ sıralarından alkışlar, HDP sıralarından gürültüler)
BAŞKAN
– Değerli arkadaşlar…
ENGİN
ALTAY (İstanbul) – Gene sataşma, gene sataşma. Ayrıca, yürütmenin sataşması
diye bir usul yok.
ÖZGÜR
ÖZEL (Manisa) – Atanıyor, geliyor, sataşıyor; atanıyor, geliyor, sataşıyor,
seçilmişe sataşıyor. 
BAŞKAN
– Buyurun Sayın Bostancı.
12.- Ankara Milletvekili Mehmet Naci Bostancı’nın, İstanbul Milletvekili Hakkı Saruhan Oluç’un
sataşma nedeniyle yaptığı konuşmasındaki “Ermeni soykırımı iddialarına ilişkin
Mecliste görüşme yapılmadığı için başka meclisler bu kararları alıyor.”
ifadesini kabul etmediklerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler.
Sayın
Saruhan Bey “Ermeni soykırımı iddialarına ilişkin olarak Mecliste görüşme
yapılmadığı için başka meclisler bu kararları alıyor.” şeklinde bir illiyet
bağı kurdu. Bu mantığı kabul etmiyoruz. Şu bakımdan: Esasen bu konuların
görüşüleceği yer hakikaten parlamentolar değil. 
EBRÜ
GÜNAY (Mardin) – Neresi?
MEHMET
NACİ BOSTANCI (Ankara) – Bu konuların görüşüleceği yer, tarihçilerin çalışma
alanlarıdır. Eğer politikacılar bu işe ilişkin olarak konuşurlarsa, takdir
edersiniz ki konuşmanın tarihsel verilerle tahkim edilmesi meselesi, ne ölçüde
tarihî hakikate aracılık eder hususu biraz muallak kalır. O yüzden, Türkiye
Cumhuriyeti devletinin ve bizim Parlamentonun da genel tavrı, bu konuların,
sadece Ermeni soykırımı meselesi iddialarının değil, aynı zamanda diğer
tarihsel olayların da -zaman zaman burada görüş açıklıyoruz elbette ama- daha
çok tarihçilerin işi olduğu hususudur. O yüzden, burada bir tartışmayı gerekli
görmeyiz. Tarihçiler görevlerini yapmalı, bu konuya ilişkin, diğer tarihî
meselelere ilişkin görüşlerini ortaya koymalılar.
Mesele
şu: Birtakım arşivlerin açılması konusu var. Türkiye arşivlerini açtı;
Ermenistan’ın elinde arşivler var, bunlar açılmadı, açılması lazım. Tarihte ne
olaylar yaşandı ve hangi vesikalar var; bunları uluslararası araştırmacılara
açın ki ne olup bittiğine ilişkin insanların da bir fikri olsun, madem birtakım
iddialarınız var. Ama onları saklayın, öbür taraftan bir propaganda yürütün;
bunu da reddediyoruz, bu doğru bir iş değil. Ermenistan’ın ve özellikle
diasporada bu işten beslenen çevrelerin yürüttüğü bir propaganda var, bunu
reddediyorum.
Teşekkür
ederim.
BAŞKAN
– Teşekkür ederim.
Sırayla
gidiyoruz.
Sayın
Oluç, buyurun.
13.- İstanbul Milletvekili Hakkı Saruhan Oluç’un, Ankara Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
HAKKI
SARUHAN OLUÇ (İstanbul) – Teşekkür ederim.
Şimdi,
efendim, Naci Bey’in söylediğine ilişkin bir şey söylemek istiyorum: Bugüne
kadarki tutum esas itibarıyla bu konunun hiçbir şekilde ele alınmamasıdır.
Doğru, tarihçilerin tartışması ve tarihçilerin araştırması bu konu açısından
çok önemlidir. Arşivlerin açılması, değerlendirilmesi çok önemlidir. Ama içinde
tarihçilerin de olacağı, Meclisin bu konunun sahibi olduğunu göstereceği bir
çalışmaya ihtiyaç vardır. Bugüne kadar bu Meclis… Sadece şu dönemi
kastetmiyorum, bütün geçmiş dönemi kastediyorum. Bugüne kadar 40 ayrı devletin
parlamentosunda karar alınmıştır, her seferinde bu Meclisin aldığı tutumu
biliyoruz. Kınayan bir bildiri yayınlanır, iş kapatılır. Bir daha karar
alındığında bir kınayan bildiri daha yayınlanır, yine kapatılır. Hâlbuki olması
gereken şey “Evet, bu bizim tarihimizin, topraklarımızın bir meselesidir. Biz
bunu enine boyuna tartışacağız. Sahibi biziz bu tartışmanın.” tavrı alınabilmiş
olsaydı parlamentolarda kararlar bu kadar rahat alınamazdı. 
İFFET
POLAT (İstanbul) – Olmayan şey tartışılmaz.
HAKKI
SARUHAN OLUÇ (İstanbul) – İşaret etmek istediğimiz konu esas itibarıyla budur,
yoksa politikacılar karar vermeyecek elbette ki. Ama tarihçilerle beraber
politikacılar da bu kararda bir rol oynayacaklar, buna dikkat çekmek
istemiştim. 
Teşekkür
ediyorum.
BAŞKAN
– Sayın Altay, buyurun.
14.- İstanbul Milletvekili Engin Altay’ın, Cumhurbaşkanlığı hükûmet
sistemini en az kavrayanın yürütme organı ile AK PARTİ Grubu olduğuna ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Sayın
Başkan, aslında, bizce çok yanlış, çok ucube bir sistem bu sistem ama biz hep
şunu söyleyegeldik: “Burada bulunan bulunmayan herkesin bu Anayasa’ya uymak
gibi bir mecburiyeti var.” Bu sistem de maalesef bu Anayasa’da var, itiraz
etmiyoruz.
Ama
bir şeyi tespit ettik bu bütçe görüşmelerinde, o da şu: Bu sistemi en az kavrayan
yürütme organı ve AK PARTİ Grubu. “Niye?” diyeceksiniz. Şimdi, eskiden, eski
sistemde Parlamentonun içinden çıkan bir hükûmet vardı, sıcak siyasetten gelen,
orada yoğrulan bir hükûmet vardı ve bütçe tartışmalarında da hükûmetin doğal
olarak Parlamentonun içinden çıktığı için de polemik yapmak, yasama organı
üyeleriyle didişmek gibi bir hakkı da vardı ama şimdi bu sistemde bir kişi
halkın oyuyla seçiliyor, Cumhurbaşkanı oluyor, o da teknokratlarını tayin
ediyor. Dolayısıyla şuraya geleceğim: Buraya gelen bütün sayın bakanlar, Sayın
Erdoğan hariç, bizden yani Meclisimizden para istemeye geliyor. Bizim Meclisin
tensibine, takdirine muhtaçlar. Bunlar bir bütçe getirmiş, “Bu kadar para lazım
bana.” diyorlar. Bu Meclis onay verirse bu yürütme bu parayı sarf edecek,
kullanacak. Buraya bizden, sizden, hepimizden para istemeye gelenlerin, hangi
partiden olursa olsun, yasama üyeleriyle polemik yapmak, didişmek, onlara laf
yetiştirmek gibi bir hakkı yok. Bu sözüm Sayın Fuat Oktay’la sınırlı değil,
bilakis… (AK PARTİ sıralarından gürültüler) Ya, siz yetkinizi bilin, yasama
üyesi olduğunuzu bilin önce ya. Ayıptır ya! Kapı kulu olmayın kardeşim, yasama
üyesi olun! (CHP sıralarından alkışlar) 
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ALTAY (İstanbul) – Geçmişte de –şimdi isimlerini saymayayım- kimi bakanların bu
polemikleri oldu ve AK PARTİ Grubunca da hoş karşılanmadı. Dolayısıyla yürütme
gelir, “Ben bunu istiyorum, bir yıl boyunca şu işleri yapacağım.” der, biz de
deriz ki: Şurası doğru, şurası yanlış; şurası az, şurası çok. Olay böyle
yapılmalıdır. Yürütme organının yasama üyelerini, hele hele de kimi siyasi
partileri hedef alarak “Türkiye'nin partisi olduydu, olmadıydı.” demesine,
bunlara gerek yok. Her parti kendinden mesuldür. Hiçbirimizin hiçbirimize, kimi
konularda buna milliyetçilik dâhil, vatanseverlik dâhil, ayar verme lüksü de
hakkı da yoktur diye düşünüyorum.
Teşekkür
ederim. (CHP sıralarından alkışlar)
BAŞKAN
– Teşekkür ederim. 
Sayın
Bostancı…
15.- Ankara Milletvekili
Mehmet Naci Bostancı’nın, İstanbul Milletvekili Engin Altay’ın yaptığı
açıklamasındaki ifadelerine itiraz ettiklerine ilişkin açıklaması
MEHMET
NACİ BOSTANCI (Ankara) – Sayın Başkanım, çok teşekkürler.
Öncelikli
şu “kapı kulu” ifadesi hiç uygun düşmedi Engin Bey, kapı kulu ifadesi diyorum
hiç uygun düşmedi, hayır Engin Bey’in de kastının öyle olduğunu düşünmüyorum
yani yaklaşımı itibarıyla, dili, tavrı itibarıyla.
ENGİN
ALTAY (İstanbul) – Yani çok biat etmeyin demek istedim, öyle söyledim. Yasama
üyesi olduğunuzun da farkında olun demek istedim. 
MEHMET
NACİ BOSTANCI (Ankara) – Şimdi, söylenen teze iki açıdan itiraz ediyoruz.
Bunlardan birincisi şu: Eğer mesele bütünüyle teknik bir mesele olsaydı, şurada
on iki gündür bütçe üzerinde konuşuyoruz, arkadaşlar da teknik konuşmalar yaparlardı.
Arkadaşların yaptığı bütün konuşmalar ve değerlendirmeler kesinlikle siyasi ve
eğer bakarsak polemikler, birçok polemik var, herkes polemik yapıyor aynı
zamanda, siyasi değerlendirme yaparken. Dolayısıyla, bütçesi üzerine
konuştuğumuz sayın bakanların buraya gelip kendilerine ilişkin burada savunma
yaparlarken “Bir dakika ben bu siyasi değerlendirmelere katılamayacağım, her ne
kadar benim bütçem üzerine bunları yaptıysanız da bunları benim konuşmam mümkün
değil, ben size sadece rakamlardan bahsedeceğim.” demesi mümkün değil. 
AYŞE
ACAR BAŞARAN (Batman) – Ama had bildiremez.
MEHMET
NACİ BOSTANCI (Ankara) – Çünkü bu tezi bir kere arkadaşların değerlendirmeleri
tekzip ediyor. 
İkinci
husus şudur: Arkadaşlar, siyasetin dışında alan yok, alan. Tamam mı? (AK PARTİ
sıralarından alkışlar) Siyaset hava gibi her yerdedir. Siyasetin üstü yoktur,
siyasetin yanı yoktur, siyasetin altı yoktur. Her şey siyasetin konusudur ve
siyasetle ilişkilidir. Bakın, şu Meclisteki oturma düzeni bile siyasetle ilişkilidir.
Siyasetin en temel kurallarından birisidir. Bak aramızda feministler var değil
mi, feminizmi dile getirenler? Feministlerin o malum mottosunu hatırlayalım,
gönderme yapıyorum: “Özel olan politiktir.” slogan. “Özel olan bile
siyasaldır.” diyorlar yani burada mesele sadece kadın meselesini dile getirmek
değil. 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Ankara) – Çünkü siyasetin dışında kesinlikle alan yoktur ve her
kim ne söylüyorsa kesinlikle siyasetin içinde konuşuyordur. “Ben konuşacağım,
sen konuşma.” Böyle bir şey olmaz. (AK PARTİ sıralarından alkışlar)
BAŞKAN
– Teşekkür ederiz. 
Sayın
Altay…
16.- İstanbul Milletvekili Engin Altay’ın, Ankara Milletvekili Mehmet
Naci Bostancı’nın yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Teşekkür ederim. 
Sayın
Bostancı sözlerimi çarpıttı. Ben bilakis mesele siyasi dedim zaten. Şimdi Sayın
Bostancı diyor ki: “Mesele teknik değil, siyasi.” Bunu ben söyledim, bunu ben
söylüyorum. Onlar teknokrat. 
MUHAMMET
EMİN AKBAŞOĞLU (Çankırı) – Değil. 
İSMAİL
GÜNEŞ (Uşak) – Ya adamın özel yaşantısına giriyorsun, ondan sonra cevap
vermemesini bekliyorsun.
ENGİN
ALTAY (İstanbul) – Teknokrat.
MEHMET
NACİ BOSTANCI (Ankara) – Değil. 
BAŞKAN
– Arkadaşlar, lütfen…
ENGİN
ALTAY (İstanbul) – Ya Allah Allah! Dün müsteşar neyse, bugün sayın bakanlar
odur. Ben -herhâlde Sayın Bostancı atladı- burada bizimle polemik yapma yetkisi
Sayın Erdoğan’ındır dedim. Bizimle polemik yapma yetkisi Sayın Erdoğan’ın
vardır, bakanların yoktur ve yaptırmayız, altını tekrar çiziyorum. (CHP
sıralarından alkışlar) Geçmişte müteaddit defalar söyledik. Bunun için Genel
Kurula ara verildi. Arkada da AK PARTİ’nin kimi yöneticileri bu tezimizi çok
haksız bulmadı, altını çizerim. 
MUHAMMET
EMİN AKBAŞOĞLU (Çankırı) – Alakası yok. 
BAŞKAN
– Sayın Oluç…
17.- İstanbul Miletvekili Hakkı Saruhan Oluç’un, Ankara Milletvekili
Mehmet Naci Bostancı’nın yaptığı açıklamasındaki bazı ifadelerine ilişkin
açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Bir
noktaya çok kısa değinmek istiyorum. Evet, tabii, siyaset yapmak doğru yani
özel olan da politiktir ayrıca hakikaten feministlerin dediği gibi fakat şöyle
bir sorun var: Yürütmeyi temsilen buraya gelen Cumhurbaşkanı Yardımcısının
Meclisin 3’üncü büyük partisini ve aldığı oylarla -aileleriyle beraber- 20
milyondan fazla insanı temsil eden bir partiyi “Türkiye’nin partisi olduğunu
gösterememiştir ve Kürt düşmanıdır.” diye tanımlaması…
AHMET
HAMDİ ÇAMLI (İstanbul) – Doğru, Amerika’nın partisi.
HAKKI
SARUHAN OLUÇ (İstanbul) - …geldiği pozisyon itibarıyla uygun değildir. Yani,
ikincisine cevap bile vermedim dikkat ederseniz çok muhatap alınacak bir şey
olmadığı için. 
Biz
sizinle tartışırız, biz Adalet ve Kalkınma Partisini çeşitli şeylerle itham edebiliriz,
suçlayabiliriz, eleştirebiliriz; siz cevabını verirsiniz ama yürütmenin en
tepesinden gelen kişinin, hele atanmış olan bir kişinin Meclisin 3’üncü
partisini bu şekilde değerlendirmesi hiçbir şeye uygun değildir. 
Nezaketimizden
dolayı diğer konuya girmedik ama onu unuttuk zannetmeyin, sizinle tartışmaya
devam edeceğiz, onlarla değil. 
Teşekkür
ediyorum. 
BAŞKAN
– Değerli arkadaşlar, ben de çok kısa bir açıklama yapmak isterim. 
ENGİN
ALTAY (İstanbul) – İç Tüzük 64'ü hatırlatıyoruz efendim. 
ÖZGÜR
ÖZEL (Manisa) – 64 efendim, İç Tüzük 64…
BAŞKAN
– Tamam, 64’e göre konuşuyorum.
III.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkanı Mustafa Şentop’un, ABD Temsilciler
Meclisinin 30 Ekimdeki kararının reddedilmesi ve yok hükmünde sayılmasına dair
aldığımız karar ile yine ABD Senatosu kararının reddedilmesi ve yok hükmünde
sayılmasına dair 13 Aralıkta aldığımız kararın Parlamento kararı olduğuna
ilişkin konuşması
BAŞKAN
– Değerli arkadaşlar, hatırlayacaksınız, 30 Ekimde Amerika Birleşik Devletleri
Temsilciler Meclisinin aldığı bir karar üzerine, daha sonra da geçenlerde
Amerika Birleşik Devletleri Senatosunun aldığı karar üzerine 13 Aralıkta
Türkiye Büyük Millet Meclisinden 2 karar alındı. Bunu bazı arkadaşlarımız
kürsüden, bazı arkadaşlarımız da yerlerinden ifade ettiler ve “4 partinin
bildirisi” diye nitelendirdiler. Hukuken bu, 4 partinin bildirisi değil, parti
gruplarının aralarında anlaşarak bir bildiriyi açıkladıkları, yayınladıkları
olmuştu fakat 30 Ekimdeki Temsilciler Meclisi kararının reddedilmesi ve yok
hükmünde sayılmasına dair olan karar, yine 13 Aralıktaki Senatonun kararının
reddedilmesi ve yok hükmünde sayılmasına dair kararlar hukuki niteliği
itibarıyla Parlamento kararıdır, Türkiye Büyük Millet Meclisi kararıdır. Yani
daha önceki metinlerden farklı bir hukuki niteliği var, Türkiye Büyük Millet
Meclisinin kurumsal olarak vermiş olduğu, Başkanlık tezkeresi üzerine yapılan
oylamayla vermiş olduğu karardır. Bunu ifade etmek isterim. Grupların bildirisi
olarak değil, Parlamento kararı olarak bunun nitelendirilmesi gerekir. Hukuki
niteliği budur, doğru olan budur. (AK PARTİ sıralarından alkışlar) 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay. 
ENGİN
ALTAY (İstanbul) – Özür dilerim, ben sizin bu tartışmaya müdahil olacağınızı
düşünerek 64 hatırlatması yapmıştım. 
BAŞKAN
– 64'ü bilerek konuştum. 
ENGİN
ALTAY (İstanbul) – Hayır, hayır. Yani siz başka bir konu gündeme getirdiniz.
BAŞKAN
– Ama niyetimi bilmiyorsunuz tabii, ne olduğunu. (AK PARTİ sıralarından
alkışlar) 
ENGİN
ALTAY (İstanbul) – Niyet okumamak lazım evet, niyet okumamak. Bizim niyetimizi
de okumayın.
BAŞKAN
– Okumamak lazımmış, tecrübeyle sabit oldu. 
Teşekkür
ederim. 
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri Değerlendirme
Raporunun Sunulduğuna Dair Sayıştay Başkanlığı Tezkeresi (3/871), 6085 Sayılı
Sayıştay Kanunu Uyarınca Hazırlanan 2018 Yılı Kalkınma Ajansları Genel Denetim
Raporunun Sunulduğuna Dair Sayıştay Başkanlığı Tezkeresi (3/881) ile Plan ve
Bütçe Komisyonu Raporu (S.Sayısı: 130) (Devam)
BAŞKAN
– Şimdi, değerli arkadaşlar, şahsı adına ikinci konuşmacı, aleyhte olmak üzere
Grup Başkan Vekili, Sakarya Milletvekili Sayın Engin Özkoç.
Buyurun
Sayın Özkoç. (CHP sıralarından alkışlar) 
Süreniz
on dakikadır. 
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; hepinizi
saygıyla selamlıyorum. 
Değerli
arkadaşlarım, Türkiye, Osmanlı’dan başlayarak parlamenter sistemi ve
cumhuriyetle birlikte temelde kuvvetler ayrılığını esas almıştır. Bu yapı 9 Temmuz
2018 tarihine kadar devam etmiştir. Söz konusu tarihte Cumhurbaşkanlığı hükûmet
sistemi Büyük Önder Mustafa Kemal Atatürk’ün kurduğu cumhuriyet rejimine darbe
vurmuştur. Parlamenter rejimde millete hesap verilirdi, bu sistemdeyse saraya
hesap veriliyor.
ENGİN
ALTAY (İstanbul) – Evet.
MUSTAFA
AÇIKGÖZ (Nevşehir) – Yine millet seçiyor, kim seçiyor?
ENGİN
ÖZKOÇ (Devamla) – Parlamenter rejimde millet tarafından seçilen Başbakan ve
bakanlar milletin Meclisine karşı sorumluydular, saray rejimindeyse Başkan ve
onun atadığı bürokratlar var.
ATİLLA
ÖDÜNÇ (Bursa) – Yine sorumlu. 
MUSTAFA
AÇIKGÖZ (Nevşehir) – Cumhurbaşkanını kim seçiyor?
ENGİN
ÖZKOÇ (Devamla) – Parlamenter rejimde milletin vergileriyle oluşturulan bütçe
Sayıştayın denetimine tabiydi, şimdi sarayın denetiminde. Parlamenter rejimde
bütçeyi seçilmiş Maliye Bakanı sunarken saray rejiminde tek kişi tarafından
atanmış bürokratlar sunuyor. Saray rejiminde kuvvetler ayrılığı yok edilmiştir.
Dördüncü kuvvet olan basın da büyük ölçüde millet adına yayın yapmaktan çıkmış,
saray basını hâline gelmiştir.
Peki,
tek adam rejiminde ne oldu? Burada Sayın Fuat Oktay az önceki konuşmasında
-büyük bir şaşkınlıkla izledim- Sayın İlhan Kesici’ye cevap verirken “Biz bu
fakirin ve mazlumun parasını 2 bin liraya çıkaran iktidarı temsil ediyoruz.”
dedi.
ATİLLA
ÖDÜNÇ (Bursa) – Doğru.
ENGİN
ÖZKOÇ (Devamla) – Bu para sizin kurtarmaya çalıştığınız Simit Sarayında 4
kişilik bir ailenin sadece çay ve simit parası karşılığıdır o da 2.400 liradır.
(CHP sıralarından alkışlar) Övünerek anlattığınız, Türkiye’yi getirdiğiniz
nokta işte tam da budur. 
Milletin
cüzdanı boşaldı. Mutfakta yangın büyüdü. İşsizlik rekor düzeye ulaştı.
Türkiye'nin sırtındaki borç yükü ağırlaştı. Vatandaşın vergisi faiz lobilerine
aktı. Türk lirası eridi. Adalet sistemi çöktü. Türkiye, Yolsuzluk Algı
Endeksi’nde 25 sıra geriye gitti. Ülkede huzur, refah kalmadı. Kadın
cinayetleri, uyuşturucu, çocuk tacizleri aldı başını gitti. Saray milleti
unuttu, şimdi adında “saray” var diye Simit Sarayını kurtarmaya çalışıyor. (CHP
sıralarından alkışlar) 
Yaratılan
adaletsiz, haksız, hukuksuz bu düzen son ve büyük halkasını yarattı: Tank
Palet. Bizi, televizyonlara çıkarmayanlar, bu ihanet çemberinde bulunan Ethem
Sancak’a şov yaptırıyorlar. Geçen gün, bakıyorum, televizyonda atıp tutuyor,
yayına katıldım telefonla, dengesi bozuldu ve bana nereden bulduğu anlaşılmayan
bir cesaretle “Gel, televizyonda birlikte tartışalım.” dedi. Daha sonra,
moderatör beni aradı, ben bu teklifi derhâl kabul ettim. (CHP sıralarından
alkışlar) Dün, moderatörden bana bir telefon geldi, Ethem Sancak demiş ki: “Bu
programa AKP’nin temsilcisi katılmadığı için ben gelemeyeceğim.” Normaldir,
mert dayanır, namert kaçar! (CHP sıralarından “Bravo!” sesleri, alkışlar)
Zaten, bizim muhatabımız da Ethem Sancak değildir, bizim muhatabımız olayın
siyasi ayağıdır; askerî fabrikamızı Katar ordusunun büyük ortağı olduğu bu
yapıya peşkeş çekenlerdir. Ethem Sancak’a talimat vererek geri çekilmesini
söyleyen AKP Genel Başkanı ne zaman isterse istediği kanalda Sayın Kemal Kılıçdaroğlu’yla
milletin karşısına çıksın. (CHP sıralarından alkışlar) Bizler de AKP'li
muhataplarımızın istedikleri her platformda karşılarına çıkmaya hazırız, hodri
meydan diyoruz onlara! (CHP sıralarından alkışlar) Tank Paletle ilgili son ve
tek sözümüz var: Tank Palet vatandır, satılamaz diyoruz. (CHP sıralarından
alkışlar)
Şimdi,
gelelim bütçedeki üç günahınıza: Az önce, Sayın Fuat Oktay tam 7 kere şehit ve
gazilere neler yaptıklarını anlattı, tam 7 kere hamaset yaptı. Bu vatan
toprağında ay yıldızlı bayrağımız dalgalanıyorsa, darbeciler, vatan hainleri,
işgalciler emellerine ulaşamadılarsa, hâlâ minarelerden ezanlar okunuyorsa,
bunu, bu vatan uğruna canını vermiş şehit ve gazilerimize borçluyuz. (CHP
sıralarından alkışlar) Hangi görüşten olursak olalım, hangi etnik kimliğe sahip
olursak olalım, yaşam tarzımız ne olursa olsun bizim sevdamız ülkemizedir,
Türkiye'yedir, bunun adı da yurtseverliktir. (CHP sıralarından alkışlar)
Emperyalistlere, iç ve dış düşmanlara karşı bizi bir arada tutan yurtseverliğimizdir.

Şimdi,
sizin birinci günahınız: Nasıl oluyor da, 15 Temmuz darbesine karşı canını
vermiş şehitlerimizin aileleri için toplanan yardım paralarını tam üç buçuk
yıldan beri tek hazine hesabında tutup buna el koyabiliyorsunuz? Efendim,
neymiş, vakıf kuracakmışsınız; neden üç buçuk yıldan beri kurmadınız, elinizi
tutan bir kimse mi vardı? Efendim, para, üç buçuk yılda 330 milyon olmuş; bir
vatandaş bu parayı yatırsaydı bankaya, 500 milyon olurdu. Ormanları sattınız,
limanları yağmaladınız, kaçak yapılardan rant sağladınız, fabrikaları sattınız,
Türkiye Cumhuriyeti vatandaşlığını 500 bin dolara peşkeş çektiniz; sıra şehidin
parasına mı geldi! (AK PARTİ sıralarından “Yuh!” sesi) Size yuh!
YAVUZ
SUBAŞI (Balıkesir) – Sana yuh!
ENGİN
ÖZKOÇ (Devamla) - Günah iki: 10 Aralık 2016’da Beşiktaş’ta terör saldırısı
meydana geldi, 39 polis 8 sivil vatandaşımız şehit oldu, teröre kurban
gittiler. Onların aileleri için de toplanan 55 milyon lirayı vermediniz, tam üç
yıldan beri tek hazine hesabında tutuyorsunuz. Para orada mı? Hayır,
kullanıyorsunuz. Bir vatandaş bu parayı yatırsaydı 75 milyon lira para yapardı.
Aradan üç yıl geçti, orada şehit düşen ailenin babası evini satışa çıkardı
yoksulluktan dolayı. (AK PARTİ sıralarından “Yalan!” sesleri)
Bu
ülkede el atıp kirletmediğiniz bir şey kaldı mı? Hayır. Sıra terör şehitlerine
geldi. Hiç mi üzülmüyorsunuz, hiç mi vicdanınız sızlamıyor, hiç mi kul
hakkından korkmuyorsunuz, hiç mi şehitlerimizin akıtılan kanının hesabından
korkmuyorsunuz? (AK PARTİ sıralarından gürültüler) 
Günah
üç: Gazilerimize bağlanan aylığı kestiniz. Kaç kişiler? 377 kişi. Her şey
bitti, sıra gazilere geldi. Bu bütçede 377 gaziye ayıracak parayı bulamadınız
da Simit Sarayını kurtaracak milyon dolarları mı buluyorsunuz, yazıklar olsun
size! (CHP sıralarından alkışlar) 
Bu
kadar mı vefadan, vicdandan noksan bir noktadayız. Yol bitti, yolun sonuna
geldiniz.
(Mikrofon
otomatik cihaz tarafından kapatıldı) 
BAŞKAN
– Sayın Özkoç, buyurun. 
ENGİN
ÖZKOÇ (Devamla) – Milletin değil, sarayın; şehidin ve gazinin parasına el koyan
bu günah bütçesine elbette biz “hayır” diyeceğiz. (CHP sıralarından alkışlar)
CHP
iktidarında laik, demokratik, parlamenter sistem olacak, hukukun üstünlüğü
olacak. Hiçbir çocuk CHP iktidarında yatağa aç girmeyecek. (CHP sıralarından
alkışlar, AK PARTİ sıralarından gürültüler) Sosyal devlet inşa edilecek. Kimse
yaşam tarzından, kökeninden, inancından dolayı farklı muamele görmeyecek.
MUSTAFA
AÇIKGÖZ (Nevşehir) – At, at!
YUSUF
BAŞER (Yozgat) – 28 Şubatı unutmadı bu millet.
ENGİN
ÖZKOÇ (Devamla) – Üreten Türkiye olacak, hakça paylaşan Türkiye olacak ve son
olarak, cumhuriyeti biz demokrasiyle taçlandıracağız ve mazlumun ve mağdurun
laik, demokratik cumhuriyetini silah arkadaşlarıyla birlikte bize emanet eden
gerçek Başkomutan Mustafa Kemal Atatürk’e şükranlarımı sunarak hepinize
saygılar sunuyorum. (CHP sıralarından “Bravo!” sesleri, alkışlar) 
MUSTAFA
AÇIKGÖZ (Nevşehir) – Senin dediklerin asla olmayacak Allah’ın izniyle.
BAŞKAN
– Sayın Bostancı, buyurun. 
V.- AÇIKLAMALAR (Devam)
18.- Ankara Milletvekili Mehmet Naci Bostancı’nın, Sakarya
Milletvekili Engin Özkoç’un 129 sıra sayılı 2020 Yılı Bütçe Kanun Teklifi ile
130 sıra sayılı 2018 Yılı Kesin Hesap Kanunu Teklifi’nin tümü üzerinde şahsı
adına yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler.
Sayın
Özkoç’un bu davudi sesinden sonra benim sesim biraz alt perdeden gelebilir. 
ENGİN
ALTAY (İstanbul) – Akbaşoğlu konuşsun! (Gülüşmeler)
MEHMET
NACİ BOSTANCI (Ankara) – Sayın Özkoç konuşurken düşündüm ki böyle bir konuşma
Meclis kürsüsünden daha çok, emin olun, meydanlarda Sayın Özkoç’un elinde
megafonla yapacağı bir konuşmaya daha uygun düşerdi. (AK PARTİ sıralarından
alkışlar) Çünkü gerçekten de burada müzakereye ilişkin dil konusunda herkes
zaman zaman konuşuyor, müzakere dilinin… Böyle bir dil olmadığı kanaatindeyim.
Bu benim görüşüm, siz farklı görüşte olabilirsiniz ama ben de kanaatimi
söylüyorum. Belki Engin Bey de Sayın Özkoç da geceleyin düşünür “Ne ölçüde ben
karşı tarafa fikirlerimi anlattım?” diye. Şimdi, bir kere, hem bu konuşmada hem
de benzer türden konuşmalarda fakirlikten fukaralıktan, 2 bin liradan, onun
neye yeteceğinden bahsedildi. Asgari ücret 2003 yılında 160 dolar civarındaydı.
AK PARTİ çalışmış, çabalamış, uğraşmış; on yedi yıl sonra 350 doların üzerine
kadar çıkarmış. (AK PARTİ sıralarından alkışlar) 
Şimdi,
on yedi yıldır bu bütçe üzerinde konuşulur; CHP’nin saygın konuşmacılarının,
160 doları 350 doların üzerine çıkarmış AK PARTİ’ye yaklaşımını bir tık daha
öteye taşıyacak, üzerine 5 dolar daha koyacak bir değerlendirmelerine
rastlamadım; bu da benim görüşüm. (AK PARTİ sıralarından alkışlar) 
Şimdi,
Tank Palet konusunda arkadaşlar bir propaganda içindeler. Tabii ki gidip bunu
çeşitli kanallarda yapabilirler, anlatabilirler ama bunu böyle “yiğitlik
geleneğimiz, mertlik, namertlik” göndermesi üzerinden kendi propagandalarının
aracı yapmak için birtakım ortamlar kurma… 
(Mikrofon
otomatik cihaz tarafından kapatıldı) 
BAŞKAN
– Sayın Bostancı, tamamlayalım lütfen.
ENGİN
ALTAY (İstanbul) – Ya, Ethem Sancak’ın avukatı mısın Naci ağabey sen? 
MEHMET
NACİ BOSTANCI (Ankara) – Kimsenin avukatı değiliz tabii ki. 
ENGİN
ALTAY (İstanbul) – Ya, Ethem Sancak çıksın, yarın kanallarda söylesin. 
MEHMET
NACİ BOSTANCI (Ankara) – Kastım şu: Böyle bir dile gerek yok. Tabii ki
tartışılabilir, konuşulabilir eğer muhatabı da kabul ederse ama bunun
üzerinden, belli ki iki konu üzerinden propaganda yapmak istiyorsunuz.
Başkalarının sizin bu yaklaşımınıza, çağırmanıza illa ses vermesini beklemeyin;
gidin, anlatın derdiniz neyse. Halkımız da bunu satın alırsa ona göre
değerlendirir. 
Şehitler
ve gaziler konusuna gelince; bakın, bu herhâlde herkesin meselesidir; ne sadece
CHP’nin ne sadece AK PARTİ’nin. 
BEKİR
BAŞEVİRGEN (Manisa) – Para nerede para, şehitlerin parası? 
MEHMET
NACİ BOSTANCI (Ankara) – Bu konuda herkesin hassasiyeti vardır. Şehitlerin ve
gazilerin her kuruşuna ilişkin AK PARTİ Grubu gereken takibi yapar, Hükûmeti de
gereken hassasiyeti gösterir. Bu konularda konuşurken daha dikkatli olalım. (AK
PARTİ sıralarından alkışlar) 
Teşekkürler.

ENGİN
ÖZKOÇ (Sakarya) – Sayın Başkan… 
BAŞKAN
– Sayın Özkoç… 
19.- Sakarya Milletvekili Engin Özkoç’un, Ankara Milletvekili Mehmet
Naci Bostancı’nın yaptığı açıklamasındaki bazı ifadelerine ilişkin açıklaması
ENGİN
ÖZKOÇ (Sakarya) – Efendim, çok teşekkür ediyorum. 
Anladım
ki iktidarın şehitlerin ve gazilerin el konulan parasıyla ilgili söyleyecek
sözü yok. Aslında, gerçekten bu konuda başlarını önlerine eğmeleri gerekiyor.
Şehitlerimizin ve gazilerimizin -Cumhuriyet Halk Partisi olarak bir kere daha-
haklarını, o toplanan paraları bir an önce kasanızdan çıkartın, o mazlumlara
verin, o mağdurlara verin. Bir an önce yapın bunu, bir an önce yapın. (CHP
sıralarından alkışlar) Bundan kurtulamazsınız, bunun peşini bırakmayız. 
Kesinlikle
Ethem Sancak’ın avukatlığını yapmayın. Ethem Sancak’ın avukatlığını, Doğu
Akdeniz’de Kuzey Kıbrıs Türk Cumhuriyeti’ne karşı, Türkiye’ye karşı, Amerikan
emperyalizmiyle beraber petrol arayan Katarlılar yapar, size düşmez o. Ethem
Sancak’ı onlar savunurlar, sakın bunu yapmayın.
Türkiye
Büyük Millet Meclisinde -kendinizin neyle geçindiğine bakmayıp- millete “Siz on
yedi yıl önce 150 dolar alıyordunuz, şimdi 2 bin lira alıyorsunuz; ne büyük
başarıdır.” demeyin, bunun utancı içinde boğulursunuz, bu millet de size hak
ettiğiniz dersi verir.
Teşekkür
ediyorum. (CHP sıralarından alkışlar) 
MEHMET
NACİ BOSTANCI (Ankara) – Sayın Başkan, kayıtlara geçsin. AK PARTİ Grubu
kimsenin avukatlığını yapmaz. İtiraz ettiğimiz o sizin gönderme yaptığınız
husus değil, kullandığınız dilin yanlış olduğu hususu. O yüzden, bizi onun,
bunun, şunun avukatı gibi göstermeyin lütfen.
BAŞKAN
– Sayın Oktay…
TURAN
AYDOĞAN (İstanbul) – Sayın Başkan, böyle bir usul yok.
ÖZGÜR
ÖZEL (Manisa) - Son söz milletvekilinin.
ENGİN
ÖZKOÇ (Sakarya) – Sayın Başkan, hiç olmazsa son söz milletvekilinin olsun.
TURAN
AYDOĞAN (İstanbul) – Böyle bir usul yok.
MUHAMMET
EMİN AKBAŞOĞLU (Çankırı) – İç Tüzük… İç Tüzük… 
BAŞKAN
– İç Tüzük 62’ye göre söz alabilir.
ENGİN
ÖZKOÇ (Sakarya) – Sayın Başkan, siz Türkiye Büyük Millet Meclisini temsil
ediyorsunuz, bizi temsil ediyorsunuz, hiç olmazsa son söz bir milletvekiline
ait olsun.
BAŞKAN
- İç Tüzük 62’ye göre söz alma imkânı var, lütfen…
TURAN
AYDOĞAN (İstanbul) – Hayır, yok böyle bir usul.
BAŞKAN
– Yeni bir icat çıkarmıyorum.
ERKAN
BAŞ (İstanbul) – Sayın Başkan, İç Tüzük’e göre son söz milletvekilinin.
MUHAMMET
EMİN AKBAŞOĞLU (Çankırı) – İç Tüzük… İç Tüzük… 
BAŞKAN
– Buyurun.
20.- Cumhurbaşkanı Yardımcısı Fuat Oktay’ın, Sakarya Milletvekili Engin
Özkoç’un 129 sıra sayılı 2020 Yılı Bütçe Kanun Teklifi ile 130 sıra sayılı 2018
Yılı Kesin Hesap Kanunu Teklifi’nin tümü üzerinde şahsı adına yaptığı
konuşmasındaki bazı ifadelerine ilişkin açıklaması
CUMHURBAŞKANI
YARDIMCISI FUAT OKTAY – Teşekkür ediyorum Sayın Başkan.
Müsaade
ederseniz 3 konuda benim açıklamam olacak. 
Birincisi,
şehit yakınları ve gazilerimizle alakalı. Gerek istihdam gerek faizsiz konut
kredisi gerek ücretsiz seyahat hakkı gerekse de ÖTV muafiyeti gibi birçok
sosyal ve ekonomik desteklerle şehit ve gazilerimizin yanında olduğumuzu
şehitlerimizin yakınları da bilir gazilerimiz de bilir. (CHP sıralarından
gürültüler)
BAŞKAN
– Arkadaşlar...
ENGİN
ÖZKOÇ (Sakarya) – Paralarını verin, paralarını, şehitlerin el koyduğunuz
paralarını verin!
CUMHURBAŞKANI
YARDIMCISI FUAT OKTAY – 15 Temmuz bağışları ve vakfın kuruluşuyla ilgili bunu
önceden de ifade ettik, bu bilgeleri size önceden de verdik. (CHP sıralarından
gürültüler) 
ENGİN
ÖZKOÇ (Sakarya) – Şehitlerin el koyduğunuz paralarını verin! Hamaset yapmayın!
YUSUF
BAŞER (Yozgat) – Sus be!
BAŞKAN
– Arkadaşlar...
CUMHURBAŞKANI
YARDIMCISI FUAT OKTAY – Bununla ilgili toplanan para, kuruşu kuruşuna hazinenin
hesabındadır dedik. 
ENGİN
ÖZKOÇ (Sakarya) – Hazinenin değil, şehitlerin hesabına yatır!
BAŞKAN
– Arkadaşlar, söz verilmeden kimse konuşamaz.
Arkadaşlar...
CUMHURBAŞKANI
YARDIMCISI FUAT OKTAY – Şehitlerimiz de şehit yakınlarımız da gazilerimiz de
bunun bir kuruşuna hiç kimseyi dokundurtmayacağımızı, son kuruşuna kadar
onların olduğunu bilirler. (AK PARTİ sıralarından alkışlar, CHP sıralarından
gürültüler) Dolayısıyla bu para şu anda Ziraat Bankasının...
AHMET
KAYA (Trabzon) – Kasada dursun diye mi toplandı o paralar?
CUMHURBAŞKANI
YARDIMCISI FUAT OKTAY – Şehit Yakınları ve Gaziler Dayanışma Vakfı kurulmuştur,
dolayısıyla bu vakfın kararı çerçevesinde de bu para yine şehit yakınlarımız ve
gazilerimiz için harcanacaktır. Bundan şehit yakınlarımız ve gazilerimiz
emindirler, siz de emin olun lütfen. (CHP sıralarından gürültüler)
ENGİN
ÖZKOÇ (Sakarya) – Hiç emin değiller.
CUMHURBAŞKANI
YARDIMCISI FUAT OKTAY – İkincisi: Simit Sarayıyla ilgili “Bunun kurtarılması.”
diye bir şey söz konusu değildir. Ziraat Girişimin de böyle bir kararı yoktur. 
HAYDAR
AKAR (Kocaeli) – Para, para, para...
CUMHURBAŞKANI
YARDIMCISI FUAT OKTAY – Üçüncü konu da müsaadenizle, şahsımla ve şahsım
nezdinde Cumhurbaşkanı Yardımcılığı ve bakanlarla ilgili konudur. Bunu ben
önceden de aynen ifade ettim, şu an da tekrarlıyorum: Yeni Cumhurbaşkanlığı
hükûmet sistemiyle ilgili buraya geleceğiz, biz burada millete hesap veriyoruz
sizin nezdinizde, sizlere hesap veriyoruz, Meclise. Burada her türlü eleştiriyi
alacağız ama hiçbir cevap hakkımız olmayacak. Böyle bir şey söz konusu olabilir
mi? (CHP sıralarından gürültüler) Şimdi, Cumhurbaşkanı Yardımcısı ve bakanların
siyasi faaliyette bulunmaları Anayasa’da yasaklanmış değildir.
MUHAMMET
EMİN AKBAŞOĞLU (Çankırı) - Evet. 
CUMHURBAŞKANI
YARDIMCISI FUAT OKTAY – Dolayısıyla Cumhurbaşkanı Yardımcısı, Yardımcıları veya
bakanlar, herhangi bir siyasi parti üyesi, kurucusu, yöneticisi olabilirler.
Dolayısıyla siyasi açıklama da yapar, siyasi iradesini de kullanır. (CHP
sıralarından gürültüler) Cumhurbaşkanı Yardımcıları ve bakanlar sadece
teknokrat olsaydı Mecliste yemin etmezler, Anayasa’da sizlere, seçilmişlere
tanınmış olan yasama dokunulmazlığı kendilerine tanınmaz ve Yüce Divanda
yargılanmalarıyla ilgili herhangi bir düzenlemeye de yer verilmezdi. Ben tekrar
ifade etmek istiyorum. 
HAYDAR
AKAR (Kocaeli) – Para nerede, para?
CUMHURBAŞKANI
YARDIMCISI FUAT OKTAY - Her siyasi figür gibi, eleştirildiğimiz bir yerde
siyasi eleştiri hakkımızın olmadığını iddia etmenin abesle iştigal olduğunu
ifade ediyorum. 
Teşekkür
ediyorum Sayın Başkanım. (AK PARTİ sıralarından alkışlar, CHP sıralarından
gürültüler)
BAŞKAN
– Teşekkür ederim.
ENGİN
ÖZKOÇ (Sakarya) – Sayın Başkan…
BAŞKAN
– Sayın Özkoç…
21.- Sakarya Milletvekili Engin Özkoç’un, Cumhurbaşkanı Yardımcısı Fuat
Oktay’ın yaptığı açıklamasındaki bazı ifadelerine ilişkin açıklaması
ENGİN
ÖZKOÇ (Sakarya) – Sayın Başkanım, öncelikle şunu ifade edeyim: Bu sistemi biz
getirmedik. (AK PARTİ sıralarından gürültüler)
MUSTAFA
AÇIKGÖZ (Nevşehir) – Millet getirdi, millet!
ENGİN
ÖZKOÇ (Sakarya) – Eğer bu sistemin mağduruysanız, onu, siz, bize değil, gidin
bu sistemi getiren Cumhurbaşkanınıza söyleyin, gidin ona söyleyin. (AK PARTİ
sıralarından gürültüler)
REFİK
ÖZEN (Bursa) - Millet getirdi, millet!
ENGİN
ÖZKOÇ (Sakarya) – İkincisi: 15 Temmuz şehitleriyle ilgili toplanan para için
Valiliğe başvurulurken “Şehit ailelerine dağıtılacak.” diye başvuruda
bulunulmuştur. On beş gün içerisinde dağıtılması gerekirken tam üç buçuk yıldan
beri bütçe içerisinde Tek Hazine Hesabında tutmayın, şehidin hesabına yatırın,
şehide verin o paraları. Burada hamasetle şehitlerin yakınlarının evlerini satacak
noktaya geldiklerini gizleyemezsiniz. 
REFİK
ÖZEN (Bursa) – Hamaset yapan sensin!
ENGİN
ÖZKOÇ (Sakarya) – Mademki bu vatanı bu kadar çok düşünüyorsunuz, bu milleti bu
kadar çok düşünüyorsunuz, o zaman millete “Şehit yakınına vereceğim.” dediğin
parayı şehit yakınına ver. (CHP sıralarından alkışlar)
BAŞKAN
– Teşekkür ederim.
IV.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2020 Yılı Merkezi Yönetim Bütçe Kanun Teklifi (1/278) ile Plan ve
Bütçe Komisyonu Raporu (S.Sayısı: 129) (Devam)
2.- 2018 Yılı Merkezi Yönetim Kesin Hesap Kanunu Teklifi (1/277), 2018
Yılı Merkezi Yönetim Kesin Hesap Kanunu Teklifine İlişkin Olarak Hazırlanan
2018 Yılı Genel Uygunluk Bildirimi ile 2018 Yılı Dış Denetim Genel
Değerlendirme Raporu, 189 Adet Kamu İdaresine Ait Sayıştay Denetim Raporu, 2018
Yılı Faaliyet Genel Değerlendirme Raporu ve 2018 Yılı Mali İstatistikleri
Değerlendirme Raporunun Sunulduğuna Dair Sayıştay Başkanlığı Tezkeresi (3/871),
6085 Sayılı Sayıştay Kanunu Uyarınca Hazırlanan 2018 Yılı Kalkınma Ajansları
Genel Denetim Raporunun Sunulduğuna Dair Sayıştay Başkanlığı Tezkeresi (3/881)
ile Plan ve Bütçe Komisyonu Raporu (S.Sayısı: 130) (Devam)
BAŞKAN
– Sayın milletvekilleri, 2020 Yılı Merkezi Yönetim Bütçe Kanun Teklifi ile 2018
Yılı Merkezi Yönetim Kesin Hesap Kanunu Teklifi’nin görüşmeleri tamamlanmıştır.

Şimdi,
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi’nin oylamalarını yapacağız. 
Teklifler
açık oylamaya tabidir. 
Açık
oylamanın şekli hakkında Genel Kurulun kararını alacağım.
Tekliflerin
açık oylamasının elektronik oylama cihazıyla yapılmasını oylarınıza sunuyorum:
Kabul edenler… Kabul etmeyenler… Kabul edilmiştir.
Şimdi,
2020 Yılı Merkezi Yönetim Bütçe Kanun Teklifi’nin açık oylamasına başlıyoruz. 
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı) 
BAŞKAN
– Sayın milletvekilleri, 2020 Yılı Merkezi Yönetim Bütçe Kanun Teklifi’nin açık
oylama sonucunu okuyorum:

“Kullanılan
oy sayısı : 488
Kabul :
329
Ret :
159 (x)




Kâtip Üye
Bayram Özçelik
Burdur


Kâtip Üye
İsmail Ok
Balıkesir”



Böylece,
2020 Yılı Merkezi Yönetim Bütçe Kanun Teklifi kabul edilmiştir, hayırlı olsun.
(AK PARTİ ve MHP sıralarından alkışlar)
Şimdi,
2018 Yılı Merkezi Yönetim Kesin Hesap Kanunu Teklifi’nin açık oylamasına
başlıyoruz.
Oylama
için üç dakika süre vereceğim.
Oylama
işlemini başlatıyorum.
(Elektronik
cihazla oylama yapıldı) 
BAŞKAN
– Sayın milletvekilleri, 2018 Yılı Merkezi Yönetim Kesin Hesap Kanunu Teklifi
açık oylama sonucunu okuyorum: 
“Kullanılan
oy sayısı : 481
Kabul :
326
Ret :
155 (x)



Kâtip Üye
Bayram Özçelik
Burdur


Kâtip Üye
İsmail Ok
Balıkesir”



Böylece,
2018 Yılı Merkezi Yönetim Kesin Hesap Kanunu Teklifi kabul edilmiştir, hayırlı
olsun. (AK PARTİ ve MHP sıralarından alkışlar) 
Değerli
arkadaşlar, Plan ve Bütçe Komisyonunda 197 saat 23 dakika, Türkiye Büyük Millet
Meclisi Genel Kurulunda ise 156 saat 10 dakika süren görüşmelerin ardından,
2020 Yılı Merkezi Yönetim Bütçe Kanun Teklifi ile 2018 Yılı Merkezi Yönetim
Kesin Hesap Kanunu Teklifi’ni kabul ettik. 
Gerek
Komisyon gerekse Genel Kurul müzakerelerinde katkı yapan, çalışmalarda emeği
geçen herkese teşekkür ediyorum. Bilhassa milletvekillerimize, Meclis Başkan
Vekillerimize, Kâtip Üyelerimize, Grup Başkan Vekillerimize, stenograflarımıza,
kavaslarımıza, Mecliste çalışan bütün arkadaşlarımıza teşekkür ediyorum.
2020
yılı bütçesinin milletimiz ve devletimiz için hayırlı olmasını Cenab-ı Hak’tan
niyaz ediyorum. (AK PARTİ sıralarından alkışlar) 
Gündemimizdeki
konular böylece tamamlanmıştır.
Alınan
karar gereğince denetim konuları ve kanun teklifleri ile komisyonlardan genel
diğer işleri sırasıyla görüşmek için 21 Aralık 2019 Cumartesi günü saat
12.00’de toplanmak üzere birleşimi kapatıyorum. 
Kapanma Saati: 00.11




(x) 129, 130 S. Sayılı Basmayazılar ve
Ödenek Cetvelleri 09/12/2019 tarihli 28’inci Birleşim Tutanağı’na eklidir.
.



(x) Açık oylama kesin sonuçlarını
gösteren tablo tutanağa eklidir. 


(x) Açık oylama kesin sonuçlarını
gösteren tablo tutanağa eklidir. 




