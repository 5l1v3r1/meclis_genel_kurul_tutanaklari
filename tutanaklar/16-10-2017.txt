



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 8’inci
Birleşim
 16
Ekim 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İsmail Faruk
Aksu’nun, İstanbul’da hafriyat kamyonları ve okul servisleri kaynaklı güncel
sorunlara ilişkin gündem dışı konuşması
2.- Bursa Milletvekili Ceyhun İrgil’in,
Bursa belediyeleri ve Bursa halkının iradesine ilişkin gündem dışı konuşması
3.- Ankara Milletvekili Nevzat Ceylan’ın,
Ankara’nın başkent oluşunun 94’üncü yıl dönümüne ilişkin gündem dışı konuşması

IV.- OTURUM BAŞKANLARININ KONUŞMALARI
1.- Oturum Başkanı TBMM
Başkan Vekili Ahmet Aydın’ın, Başkanlık Divanı olarak, Ankara’nın başkent oluşunun
94’üncü yıl dönümünü kutladıklarına ve CHP eski Genel Başkanı Deniz Baykal’a
geçmiş olsun dileğinde bulunduklarına ilişkin konuşması 
2.- Oturum Başkanı TBMM Başkan Vekili Ahmet
Aydın’ın, bugünkü gensoru görüşmelerinin İç Tüzük’ün 54’üncü maddesi kapsamında
değerlendirilemeyeceğine ve Başkanlık Divanı olarak bu konuda herhangi bir şey
yapamayacaklarına ilişkin konuşması 

V.- AÇIKLAMALAR
1.- İstanbul Milletvekili Didem Engin’in,
AKP Hükûmetinin, fütursuzca harcamaların ve dış politika hatalarının maliyetini
vergi artışıyla ve zamlarla almaya çalıştığına ilişkin açıklaması
2.- Giresun Milletvekili Bülent Yener
Bektaşoğlu’nun, Karadeniz Sahil Yolu geçişinde zarar gören deniz yapılarının
onarılması kapsamında Bulancak İskelesi’nin de eski hâline getirilmesini
beklediklerine ilişkin açıklaması
3.- Denizli Milletvekili Kazım Arslan’ın,
öğrencilerin yurt sorunlarının ne zaman çözüleceğini öğrenmek istediğine
ilişkin açıklaması
4.- Erzurum Milletvekili Orhan Deligöz’ün,
CHP eski Genel Başkanı Deniz Baykal’a acil şifalar dilediğine, 15 Ekim Dünya
Kadın Çiftçiler Günü ile 16 Ekim Dünya Gıda Günü’ne ilişkin açıklaması
5.- İstanbul Milletvekili Gamze Akkuş
İlgezdi’nin, CHP eski Genel Başkanı Deniz Baykal’a geçmiş olsun dileğinde
bulunduğuna ve Adıyaman Üniversitesi Rektörü Mustafa Talha Gönüllü’nün sosyal
medya hesabından yaptığı bazı açıklamalarına ilişkin açıklaması
6.- Niğde Milletvekili Ömer Fethi Gürer’in,
Niğde Fesleğen ve Kızılören köylerindeki 2 okulun kapatılmasına ilişkin
açıklaması
7.- Kahramanmaraş Milletvekili İmran
Kılıç’ın, çalışma, üretme, öğrenme, öğretme, yardımlaşma ve dayanışma gibi
faaliyetlerin hakkını vermek ve vakti israf etmemek gerektiğine ilişkin
açıklaması
8.- Mersin Milletvekili Baki Şimşek’in,
kontrolsüz silahlanmanın İnternet üzerinden tüm hızıyla devam ettiğine ve
İçişleri Bakanlığının ruhsatsız silah satışlarını yasaklamasını talep ettiğine
ilişkin açıklaması
9.- İstanbul Milletvekili Onursal
Adıgüzel’in, Adıyaman Üniversitesi Rektörü Mustafa Talha Gönüllü’nün sosyal
medya hesabından yaptığı bazı açıklamalarına ve müftülüklere nikâh kıyma
yetkisi veren kanun dayatmasına sonuna kadar karşı duracaklarına ilişkin
açıklaması
10.- Kocaeli Milletvekili İlyas Şeker’in,
16 Ekim Dünya Gıda Günü’ne ilişkin açıklaması
11.- İzmir Milletvekili Müslüm Doğan’ın,
TÜPRAŞ’ta meydana gelen patlama sonrası bölge milletvekili olarak olay yerini
incelemesinin ilgililer tarafından engellenmesine ilişkin açıklaması
12.- İstanbul Milletvekili Sibel
Özdemir’in, kadına yönelik şiddet ile kadın cinayetleri konusuna ve pompalı
tüfekle öldürülen Helin Palandöken’in ailesine sabırlar dilediğine ilişkin
açıklaması
13.- Edirne Milletvekili Okan
Gaytancıoğlu’nun, 16 Ekim Dünya Gıda Günü’ne ilişkin açıklaması
14.- Adana Milletvekili İbrahim Özdiş’in,
Adana’da ailesinin maddi durumu iyi olmayan ve beyin tümörü teşhisiyle ameliyat
edilmesi gereken Ali Eren Apaydın isimli 9 yaşındaki çocuğa Sağlık Bakanının
sahip çıkmasını beklediğine ilişkin açıklaması
15.- Ordu Milletvekili Seyit Torun’un, CHP
eski Genel Başkanı Deniz Baykal’a geçmiş olsun dileğinde bulunduğuna ve
Ordu-Giresun Havaalanı’nda uçuş iptallerinin sebebini öğrenmek istediğine
ilişkin açıklaması
16.- Manisa Milletvekili Erkan Akçay’ın,
CHP eski Genel Başkanı Deniz Baykal’a geçmiş olsun dileğinde bulunduğuna, Temmuz
2017 yılına ait işsizlik verilerine, genç işsizliğin Türk toplumunun en zayıf
halkası olduğuna ve 16 Ekim Dünya Gıda Günü’ne ilişkin açıklaması
17.- İstanbul Milletvekili Filiz
Kerestecioğlu Demir’in, CHP eski Genel Başkanı Deniz Baykal’a geçmiş olsun dileğinde
bulunduğuna, Helin Palandöken’in okul çıkışında silahla vurularak
öldürülmesine, büyük tehlike yaratan silahlanmaya karşı Hükûmeti göreve davet
ettiğine ve 28 Eylülün “bireysel silahsızlanma günü” olarak kabul edilmesi
yönündeki ısrarlarını tekrar ettiğine ilişkin açıklaması
18.- Manisa Milletvekili Özgür Özel’in, CHP
eski Genel Başkanı Deniz Baykal’a geçmiş olsun dileğinde bulunduğuna, hayatını
kaybeden 16’ncı Dönem milletvekili ve Türkiye Büyük Millet Meclisi onur ödülü
sahibi Halil Yurtseven’in ailesi ile Manisa’ya başsağlığı dilediğine ve
bireysel silahlanma konusunda Meclisin üzerine düşen görevi yapacağını ümit
ettiğine ilişkin açıklaması
19.- Aksaray Milletvekili İlknur İnceöz’ün,
CHP eski Genel Başkanı Deniz Baykal’a geçmiş olsun dileğinde bulunduğuna,
Somali’nin başkenti Mogadişu’da meydana gelen terör saldırısını kınadığına,
okul çıkışında öldürülen Helin Palandöken’in ailesine başsağlığı dileğinde
bulunduğuna ve konunun takipçisi olacaklarına, 16 Ekim Dünya Gıda Günü’ne
ilişkin açıklaması
20.- Manisa Milletvekili Özgür Özel’in,
Meclis Başkanlığının bugünkü Genel Kurul görüşmelerinin Meclis televizyonunda
yayınlanması için işlem başlatması gerektiğine ilişkin açıklaması
21.- Kayseri Milletvekili Mustafa
Elitaş’ın, İç Tüzük’e ve Türkiye Büyük Millet Meclisi ile TRT arasında yapılan
sözleşmelere göre denetim yollarının hiçbir zaman televizyon yayını yapılmasını
gerektiren özel hâller olarak değerlendirilmediğine ilişkin açıklaması
22.- Manisa Milletvekili Erkan Akçay’ın,
gensoru görüşmelerinin de İç Tüzük’ün 54’üncü maddesi kapsamında
değerlendirilebileceğine ilişkin açıklaması
23.- İstanbul Milletvekili Filiz
Kerestecioğlu Demir’in, burada yapılan çalışmaların halk tarafından izlenmesi
ve yapılan faaliyetlerin şeffaf olarak yürütülmesinin önemli olduğuna ve bu
konuda bir uzlaşma sağlanabileceğine ilişkin açıklaması
24.- Manisa Milletvekili Özgür Özel’in,
cumartesi günü yapılan asker gönderme tezkeresinin görüşmelerinin televizyondan
yayınlandığına, yayın günleri ve saatleriyle ilgili sınırlı bir esneme
yapılabildiğine ilişkin açıklaması
25.- İstanbul Milletvekili Filiz
Kerestecioğlu Demir’in, televizyon yayınıyla ilgili anlaşma sağlanmasının bu
konudaki suiistimalleri önleyeceğine ve Meclis TV’yle yapılacak protokol
konusunda bütün grupların bilgilendirilmesi gerektiğine ilişkin açıklaması
26.- Manisa Milletvekili Erkan Akçay’ın,
televizyon yayınıyla ilgili konunun Meclis Başkanıyla birlikte yapılacak bir
toplantıyla açıklığa kavuşturulmasında fayda olduğuna ilişkin açıklaması
27.- Kayseri Milletvekili Mustafa
Elitaş’ın, olağanüstü toplantılarda televizyon yayını yapıldığına ve bu konuda
uygulama birliği ve düzenini ortaya koymanın Meclis Başkanlık Divanının
yetkisinde olduğuna ilişkin açıklaması
28.- Ankara Milletvekili Sırrı Süreyya
Önder’in, yapılacak oylamayla Radyo ve Televizyon Üst Kurulunda Halkların
Demokratik Partisinin hiç üyeliğinin kalmayacağına ve bu durumun yasaya aykırı
olduğuna ilişkin bir açıklaması 

VI.- GENSORU
A) Ön Görüşmeler
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ve Manisa
Milletvekili Özgür Özel'in, kamu ihaleleriyle ilgili kanuni sorumluluğunu
yerine getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin önergesi (11/17) 

VII.- SATAŞMALARA İLİŞKİN KONUŞMALAR
1.- İstanbul Milletvekili Aykut
Erdoğdu’nun, Ulaştırma, Denizcilik ve Haberleşme Bakanı Ahmet Arslan’ın (11/17)
esas numaralı Gensoru Önergesi üzerinde Hükûmet adına yaptığı konuşması
sırasında şahsına sataşması nedeniyle konuşması
2.- Tekirdağ Milletvekili Faik Öztrak’ın,
Ulaştırma, Denizcilik ve Haberleşme Bakanı Ahmet Arslan’ın (11/17) esas
numaralı Gensoru Önergesi üzerinde Hükûmet adına yaptığı konuşması sırasında
Cumhuriyet Halk Partisine sataşması nedeniyle konuşması
3.- Ulaştırma, Denizcilik ve Haberleşme
Bakanı Ahmet Arslan’ın, İstanbul Milletvekili Aykut Erdoğdu ile Tekirdağ
Milletvekili Faik Öztrak’ın sataşma nedeniyle yaptıkları konuşmaları sırasında
şahsına sataşması nedeniyle konuşması
4.- Millî Eğitim Bakanı İsmet Yılmaz’ın,
Ankara Milletvekili Sırrı Süreyya Önder’in usul görüşmesi nedeniyle yaptığı
konuşması sırasında şahsına sataşması nedeniyle konuşması

VIII.- SEÇİMLER
1.- Radyo ve Televizyon Üst Kurulunda Açık
Bulunan Üyeliklere Seçim

IX.- USUL HAKKINDA GÖRÜŞMELER
1.- Radyo ve Televizyon Üst Kurulunda boşalan üyelikler için yapılacak
seçim işleminin yasadışı olup olmadığı hakkında

X.- YAZILI SORULAR VE CEVAPLARI
1.- İzmir
Milletvekili Mustafa Ali Balbay'ın, İzmir Kuş Cenneti'nde doğal yaşamı ve sit
alanlarını olumsuz etkileyecek projeler yapılacağı yönündeki iddialara ilişkin sorusu ve Orman ve Su İşleri Bakanı Veysel Eroğlu’nun
cevabı (7/15189)
2.- Adana Milletvekili Meral Danış Beştaş'ın, önerge ve
kanun teklifi iadelerine ilişkin sorusu ve
Türkiye Büyük Millet Meclisi Başkan Vekili Ahmet Aydın’ın cevabı (7/15201)
3.- Sinop Milletvekili Barış Karadeniz'in, orman
yangınlarıyla havadan mücadele imkanlarına ve faili meçhul ve insan hatası
nedeniyle çıkan yangınlara karşı eylem planlarına ilişkin sorusu ve Orman ve Su İşleri Bakanı Veysel Eroğlu’nun
cevabı (7/15344)
4.- İzmir Milletvekili Murat Bakan'ın, İzmir'in
Menderes ilçesinde yaşanan orman yangınına, orman yangınlarına karşı önlem
planlarına ve 2002 yılından itibaren yanan ormanlık alanlara ilişkin sorusu ve Orman ve Su İşleri Bakanı Veysel Eroğlu’nun
cevabı (7/15345)
5.- İzmir Milletvekili Ali Yiğit'in, İzmir'in Menderes
ilçesinde meydana gelen orman yangınına, hasar tespit çalışmalarına ve son 20
yılda İzmir'de yanan ormanlık alanlara ilişkin sorusu ve Orman ve Su İşleri Bakanı Veysel Eroğlu’nun cevabı (7/15436)
6.- Ordu Milletvekili Seyit Torun'un, Ordu'nun Mesudiye
ilçesinde yer alan Topçam Barajı'nda üretimin durdurulmasına ilişkin sorusu ve Orman ve Su İşleri Bakanı Veysel Eroğlu’nun
cevabı (7/15437)
7.- Çanakkale Milletvekili Bülent Öz'ün, Çanakkale
ilinde ve Ege, Akdeniz ve Batı Karadeniz bölgelerinde çıkan orman yangınlarında
kaybedilen ormanlık alana, yangınlara karşı alınan önlemlere, müdahale ekipman
ve personeline ilişkin sorusu ve Orman ve
Su İşleri Bakanı Veysel Eroğlu’nun cevabı (7/15871)
8.- İzmir Milletvekili Ali Yiğit'in, Karareis Barajı
inşaatının planlanan tarihte tamamlanamamasına ilişkin sorusu ve Orman ve Su İşleri Bakanı Veysel Eroğlu’nun
cevabı (7/15872)
9.- Mardin Milletvekili Ali Atalan'ın, Mardin'in
Nusaybin ilçesinde ilan edilen sokağa çıkma yasakları ile ilgili denetim
önergelerine ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/16256)
10.- Zonguldak Milletvekili Ünal Demirtaş'ın, 2011
yılından bu yana fındık ihracatı yapan ilk onbeş şirkete ve ihraç edilen fındık
miktarına ilişkin sorusu ve Gümrük ve
Ticaret Bakanı Bülent Tüfenkci’nin cevabı (7/16428)
16 Ekim 2017
Pazartesi
BİRİNCİ
OTURUM
Açılma
Saati: 14.03
BAŞKAN: Başkan Vekili
Ahmet AYDIN
KÂTİP
ÜYELER: Mehmet Necmettin AHRAZOĞLU (Hatay), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 8’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, İstanbul’da hafriyat kamyonları ve okul servisleri kaynaklı güncel
sorunlar hakkında söz isteyen İstanbul Milletvekili İsmail Faruk Aksu’ya
aittir.
Sayın Aksu, sizi
davet ediyorum, sayın milletvekillerinden de derin bir sessizlik bekliyoruz,
istirham ediyoruz.
Buyurun Sayın
Aksu. (MHP sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İsmail Faruk
Aksu’nun, İstanbul’da hafriyat kamyonları ve okul servisleri kaynaklı güncel
sorunlara ilişkin gündem dışı konuşması
İSMAİL FARUK
AKSU (İstanbul) – Sayın Başkan, sayın milletvekilleri; İstanbul’un hafriyat
kamyonları ve okul servisleri kaynaklı sorunları hakkında gündem dışı söz
aldım. Genel Kurulu ve aziz Türk milletini saygıyla selamlıyorum.
Öncelikle,
Cumhuriyet Halk Partisi Antalya Milletvekili Sayın Deniz Baykal’a geçmiş olsun
dileklerimi iletiyorum. Bu vesileyle tüm hastalara da Allah'tan şifa diliyorum.
Değerli milletvekilleri, yaklaşık 15 milyon kişinin
yaşadığı bir megakent olan İstanbul, Türkiye nüfusunun yüzde 18,5’unu
barındırmaktadır. İstanbul, kadim değerleri, doğal ve tarihî güzellikleriyle
birlikte, hayat şartlarının oldukça zor olduğu bir şehir durumundadır. Genel
olarak bakıldığında İstanbul, işsizlik, göç, sığınmacılardan kaynaklanan sosyal
sorunlar, güvenlik, trafik, deprem ve sel gibi afet riski, çarpık kentleşme,
sağlık ve eğitim kapasitesinin yetersizliği gibi sorunlarla boğuşmaktadır.
Bunların yanı sıra, son zamanlarda hafriyat kamyonları ve öğrenci
servislerinden kaynaklı sorunlar da giderek yaygınlaşmaktadır. 
Bildiğiniz üzere, hafriyat kamyonları ile beton
mikserlerinin yarattığı tehlikeler son yıllarda İstanbul trafiğinin kâbusu
hâline gelmiştir. Büyük projeler ve kentsel dönüşüm çalışmaları nedeniyle
İstanbul’da 5 milyon ton ağırlığına ulaşan hafriyat, hem trafik güvenliğini
tehdit etmekte hem de çevre kirliliğine sebep olmaktadır. Zira hafriyatın
döküleceği döküm alanlarının kapasitesi yarı yarıya dolmuş durumdadır.
Dolayısıyla tespit edilen alanların dışına yapılan kaçak dökümler sonucunda
İstanbul’umuz âdeta bir moloz yığını hâline dönüşmektedir. 
Öte yandan, hız sınırı ve diğer kuralları ihlal eden
kamyon ve beton mikserleri son bir yılda 25’ten fazla can kaybıyla sonuçlanan
kazalara sebep olmuştur. Kazalarda hayatını kaybedenlerin çoğu kadın, çocuk ve
yaşlılardır. Bunlardan biri de seçim bölgemde bulunan Arnavutköy Eski Edirne
Caddesi’nde gerçekleşmiş, Berfin Kantarkıran isimli 17 yaşındaki kızımız bir
hafriyat kamyonunun çarpması sonucu maalesef hayatını kaybetmiştir. Böylesine
ağır bir bilançoya rağmen hafriyat kamyonlarına kesilen cezalar kâğıt üzerinde
kalmış, caydırıcı olunamamış ve kazaların önüne maalesef geçilememiştir.
Dahası, söz konusu ağır vasıtaların şehir içinde karıştığı trafik kazaları
giderek artmaktadır. Belli saatler arasında trafiğe çıkmaları yasak olan
hafriyat kamyonları, denetimsizlik sebebiyle günün her saatinde ve her sokakta
karşımıza çıkabilmektedir. Nitekim, temmuz ayında İstanbul’da düzenlenen bir
rüşvet operasyonunda, kamyon ve mikserlerin ağır tonajlı yük taşımalarına ve
yasak olan saatlerde trafiğe çıkmalarına, ayrıca kaçak döküme izin verdiği
iddia edilen 60 trafik polisinin de aralarında bulunduğu 102 kişi gözaltına
alınmıştır. 
Kuşkusuz çeşitli projelerin gerçekleştirilmesi için
hafriyat taşıması yapılmaya devam edilecektir. Dolayısıyla, bu sorunun önüne
geçmek adına, inşaat alanına en yakın firmayı seçmek, betonda kuru malzeme
kullanmak, prim sistemini değiştirmek, denetimleri artırmak, beşerî ve teknik
kapasiteyi güçlendirmek gibi birçok önlem acilen devreye sokulmalıdır. 
Değerli milletvekilleri,
İstanbul başta olmak üzere, tüm Türkiye’de yaygınlaşan ve dikkatinizi çekmek
istediğim bir başka sorun ise öğrenci servisleridir. Sorunun temelinde korsan
taşımacılık, plaka karaborsacılığı, tekelleşme, şoför esnafının geçim
sıkıntısı, denetimsizlik ve müeyyidelerin caydırıcı olmaması gibi birçok sebep
vardır. 
Gözümüzün nuru çocuklarımızı
emanet ettiğimiz insanların ve kullanılan servis araçlarının bu işe uygunluğu
çok ciddi bir meseledir. 12 Ekimde İstanbul’da bir okulun etrafında park
hâlindeki bir araçta servis şoförünün uyuşturucu kullanımı sebebiyle bayılmış hâlde
bulunmuş olması, çocuklarımızın ve trafik güvenliğinin ne gibi risklerle karşı
karşıya olduğunu hepimize göstermektedir. 
Bu nedenle, servis
şoförlerinin psikolojik durumlarından eğitimine, adli kontrolden aile hayatına
kadar teferruatlı bir soruşturma yapılarak seçilmesi şarttır. Eğitim ve seçim
kriterlerinin yanı sıra, bu alanda faaliyette bulunan firmalara ciddi denetim
ve caydırıcı yaptırımlar getirilmesi de şarttır. Ayrıca, servis araçlarının
standartlara uygun olması ve periyodik olarak teknik denetimden geçirilmesi
zorunludur. 
Bu düşüncelerle, Hükûmeti ve
İstanbul’un yöneticilerini belirtilen sorunları çözmeye, İstanbullulara huzurlu
ve güvenli bir gelecek temin etmeye çağırıyor, sizleri saygıyla selamlıyorum.
(MHP sıralarından alkışlar) 
BAŞKAN – Teşekkür ediyorum
Sayın Aksu. 
Gündem dışı ikinci söz, Bursa
belediyeleri ve halk iradesi hakkında söz isteyen Bursa Milletvekili Ceyhun
İrgil’e aittir. 
Buyurun Sayın İrgil. (CHP
sıralarından alkışlar)
2.- Bursa Milletvekili Ceyhun İrgil’in,
Bursa belediyeleri ve Bursa halkının iradesine ilişkin gündem dışı konuşması
CEYHUN İRGİL (Bursa) – Sayın
Başkan, değerli milletvekilleri; bugün Bursa’nın sorunlarını ve önerilerimizi
anlatacaktık ancak son günlerdeki gelişmeler gösterdi ki Bursa’nın şu andaki en
önemli sorunu Bursa halkının iradesine ve seçimine saygısızlık tehdidi. Son
günlerde onlarca belediye başkanının görevden alınması gündemde. Tartışma çok
saygısızca ve hukuksuzluk zemininde yürüyor. Sayın Erdoğan diyor ki: “Partiden
ihraç veya görevi ihmal ve kötüye kullanmaktan dolayı yapılabilir.” İstanbul ve
Düzce Belediye Başkanları istifa ettirildi, onlarcası da sırada. Neden ve hangi
gerekçeyle bu belediye başkanlarının istifasını istiyorsunuz? Neden bu belediye
başkanlarını yargıyla tehdit ediyorsunuz? Bu belediye başkanlarının istifasını
istemenizin bir suç, yolsuzluk veya bizim bilmediğimiz bir gerekçesi varsa
neden onları yargıya havale etmiyorsunuz? Yoksa bu belediye başkanları FETÖ’cü
mü? Çünkü bu şekilde hukuksuz, onursuzca görevden alarak onları, idari
kadrolarını, çalışma arkadaşlarını, hatta ailelerini zan altında
bırakıyorsunuz. İstifa ederlerse AK PARTİ’de görev alacaklar, etmezlerse
İçişleri Bakanlığı suç örgütleriyle bağlantı, yolsuzluk ve benzeri sebeplerle
bunları görevden alacak. Yani yolsuzluk yapan veya suç örgütleriyle bağı olduğu
bilinen belediye başkanlarıyla ilgili adli ve idari süreç kendilerine mi bağlı?
Yargıyı belediye başkanları üzerinde Demokles’in kılıcı gibi kullanan bir
iktidar adaletten bahsedemez. Hani sandıkla gelen sandıkla giderdi, nerede
kutsadığınız o millet iradesi? Darbe başarılı olsaydı bundan farklı mı
olacaktı? Bu, siyasi vesayet ve demokrasiye tepeden inme bir darbe değil mi? Bu
yapılan, hukuksuzluk ama daha da önemlisi, dilinizden düşmeyen millî iradeye
saygısızlıktır, bu başkanları halk seçtiyse seçen halka saygısızlıktır. Yok,
eğer “Halk seçti gibi yapıyoruz ama tek adam belirliyor, seçim formalite.”
diyorsanız bu da yine o kentin halkına saygısızlık değil midir? Seçilmişlere
saygı isteyen Sayın Cumhurbaşkanı, hatta seçilmiş belediye meclis üyesine bile
saygısızlık iddiasıyla ortalığı kasıp kavuran sizler hangi gerekçeyle, nereden
aldığınız güçle halkın seçtiği başkanları görevden alıyorsunuz, kayyum
atıyorsunuz? İstifası istenen belediye başkanları eğer masum olduklarına
inanıyorlarsa, bir adamın değil de halkın belediye başkanlarıysa yaşamları
boyunca çocuklarına ve torunlarına bile açıklayamayacakları bu onursuz gidişe
“hayır” demelidirler, onları seçen halkın iradesine saygıları varsa onları bu
hukuksuz ve onursuz istifaya reva gören partilerinden istifa etmelidirler. Aksi
hâlde halka, hakka ve demokrasiye inanan değil, tek adamdan korkan kişiler
olarak tarihe geçeceklerdir. 
Ne acıdır ki bu belediye başkanları bu ülkede tek adam
yönetimi olsun diye canla başla çalıştılar, hatta teşekkür plaketleri aldılar
ve şimdi demokrasi ve hukuka ihanetin ilk kurbanları kendileri oluyorlar,
yanlarında kimse durmuyor. Biz hep halkın iradesini, demokrasiyi, hukukun
üstünlüğünü savunduk. Ne acı ve trajikomik ki bu ilkeleri derdest eden AKP’nin
seçilmişlerinin hukukunu savunmak da bize düştü. Sırası ve zamanı gelince diğer
seçilmişler ve milletvekilleri için de hukuku savunan biz olacağız. Sizler
kendi seçilmişleriniz için gıkınızı bile çıkaramazken biz hak, hukuk ve adalet
için susmayacağız.
Ey seçilmiş ve “Halkın iradesi dışında güç tanımam,
Allah’tan başka kimseden korkmam.” diyen, tek adam anayasası için çalışan
belediye başkanları ve seçilmişleri; anladınız mı şimdi parlamenter sistemin,
demokrasinin, hukukun üstünlüğünü? (CHP sıralarından alkışlar) Gördüğünüz gibi,
demokrasi ve adalet ilk size lazım oldu. Çok değil, gelecek yıl da siz iktidar
milletvekillerine lazım olacak. Kendiniz ettiniz, kendiniz buluyorsunuz ve
sizin hakkınızı hukukunuzu savunmak da sabah akşam hakaret ettiğiniz bize
kaldı. Bu size hem ders olsun hem dert olsun. 
Teşekkür ederim. (CHP sıralarından alkışlar)
BAŞKAN – Gündem dışı üçüncü söz, Ankara’nın başkent
oluşunun 94’üncü yıl dönümü münasebetiyle söz isteyen Ankara Milletvekili
Nevzat Ceylan’a aittir. 
Buyurun Sayın Ceylan. (AK PARTİ sıralarından alkışlar)
3.- Ankara Milletvekili Nevzat Ceylan’ın,
Ankara’nın başkent oluşunun 94’üncü yıl dönümüne ilişkin gündem dışı konuşması
NEVZAT CEYLAN (Ankara) – Sayın Başkan, değerli
milletvekilleri; Ankara’mızın başkent oluşunun 94’üncü yılı dolayısıyla söz
almış bulunuyorum. Yüce Meclisi saygıyla selamlıyorum. 
Başkent Ankara tarihte son derece büyük hizmetlere
sahne olmuş, ülkemizin geleceğinde de tarihinde de sahne olmaya devam eden
önemli şehirlerden bir tanesidir. Özellikle, 1071’de Anadolu’nun fethinden,
Malazgirt zaferinden iki yıl sonra Ankara’mız Türklerin eline geçmiş, ondan
sonra Türklerin elinde günümüze kadar başkent olmasıyla beraber de büyümeye
devam etmiştir.
Değerli milletvekilleri, Ankara’nın başkent olması öyle
tesadüfen olmamıştır. Ankara, o, 1917 yılında olduğu gibi küçük bir kasaba
değildi. Geçmiş dönemlerde, özellikle 15’inci ve 16’ncı yüzyıllarda Ankara
dünyanın en büyük 20 şehrinden 1 tanesiydi. Dolayısıyla, Ankara, o geçmişteki
ekonomik büyüklüğü ve nüfusuyla beraber sayılı şehirlerden bir tanesiydi.
Özellikle tiftik ticaretiyle beraber sof kumaşıyla beraber Anadolu’nun en çok
ihracat yapan şehirlerinin başında gelmekteydi. Dolayısıyla, tiftik tekelinin
kırılmasıyla beraber, arkasından kuraklık ve çekirge istilasıyla beraber
maalesef Ankara’mız gittikçe küçülmüş ve 1915 ve 1916 yıllarında nüfusu da epey
küçülmüş vaziyetteydi ama şunu bilmemiz lazım: Ankara her zaman bağımsızlık
ruhuyla büyümüş ve o bağımsızlık ruhu da özellikle Ankara’nın başkent olmasıyla
beraber ortaya net bir şekilde çıkmıştır. Çünkü, o bağımsızlık ruhu
Ankara’mızda özellikle Gazi Mustafa Kemal’in 27 Aralık 1919’da Ankara’ya ayak
basmasından sonra çok net bir şekilde ortaya çıkmıştır. Oğuzların tarihinde çok
önemli günlerde, kızılca günlerde düzenlenen o seymen alayları 27 Aralıkta
Mustafa Kemal’in Ankara’ya gelmesiyle beraber Dikmen sırtlarında kendini
göstermiş ve 3 binden fazla atlı seymen ve binlerce Ankaralı ve etraftan gelen
insanlarla beraber Mustafa Kemal karşılanmış ve Ankara, Kurtuluş Savaşı’nın ilk
merkezlerinden bir tanesi olmuştur ve Ankara kurtuluş merkezlerinden bir tanesi
olurken de Ankara’daki eşraftan toplanan paralarla beraber Kurtuluş Savaşı’nın
mihenk taşı olma noktasında da önemli mesafeler almıştır. Nitekim, 23 Nisan
1920’de ilk Meclisin açılması, Mustafa Kemal’in 5 Ekim 1922 yılında Ankara
hemşehriliğini kabulü ve 13 Ekimde Ankara’nın başkent olmasıyla beraber Ankara
artık Kurtuluş Savaşı’nın da, kurtuluşun da merkezi hâline gelmiştir.
Dolayısıyla, Kurtuluş Savaşı’ndaki o başarısı ve Meclisten, Ankara tarafından
yönetilmesi de tarihte son derece önemli olduğunu özellikle söylemek istiyorum.
Tabii, 29 Ekim 1923 yılında
cumhuriyetin kurulması ve Ankara’nın 13 Ekimde başkent olması da son derece
önemlidir. Fakat şunu da bilmemiz lazım: Ankara sadece o gün başkent olmamıştır
değerli milletvekilleri, Ankara 5’inci kez başkentlik yapmıştır. İlk önce
Galatya’nın bir kolu olan Tektosagların başkentliğini yapmış, daha sonra
Galatya’nın başkentliğini yapmış ve daha sonra Doğu Roma İmparatorluğu’nun bir
kolunun da yine başkentliğini yapmıştır ama en önemli başkentliğini de Ahi
Cumhuriyeti’ni kurmak suretiyle yapmıştır. Ahi Cumhuriyeti, biliyorsunuz,
Kösedağ Savaşı’ndan sonra, Anadolu Selçuklu Devleti’nin Moğollar tarafından
yenilmesinden sonra Anadolu’nun her tarafında beylik kurulmuş, 16 beylik
kurulmuş, sadece Ankara’da beylik kurulmamıştır. Ankara’da beylik
kurulmamasının sebebi de çok köklü bir ahi geleneğinin olması ve ahilerin aynı
şekilde kendi kendini idare etmesidir. Nitekim, 1292 ve 1363 yılları arasında
yaklaşık yetmiş bir yıl boyunca ahiler cumhuriyet şeklinde Ankara’yı yönetmiş
ve Ankara’nın gerçek manada o özgürlük anlayışını da ortaya koymuştur.
Dolayısıyla, bizim başkentimiz Ankara da 5’inci defa taçlanmıştır.
Ankara Kurtuluş Savaşı’ndaki
şahlanışını 15 Temmuzda da göstermiştir. Nasıl Kurtuluş Savaşı’nda en iyi
şekilde kurtuluşun mihenk taşı olmuşsa, 15 Temmuzda da Ankara’mız yine Ankara
ve Türkiye’nin kurtuluşunda bütün mazlum milletlerin, bütün mazlum ülkelerde
yaşayanların umudu hâline gelmiş ve 15 Temmuz da o Ankara halkının
püskürtmesiyle ortadan tamamen kaldırılmıştır. 
(Mikrofon otomatik cihaz
tarafından kapatıldı)
NEVZAT CEYLAN (Devamla) –
Dolayısıyla, tarihte Ankara’yı bu şekilde görmek lazım, bu şekilde düşünmek
lazım.
Hepinizi sevgiyle ve saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum
Sayın Ceylan.
IV.- OTURUM BAŞKANLARININ KONUŞMALARI
1.- Oturum
Başkanı TBMM Başkan Vekili Ahmet Aydın’ın, Başkanlık Divanı olarak, Ankara’nın
başkent oluşunun 94’üncü yıl dönümünü kutladıklarına ve CHP eski Genel Başkanı
Deniz Baykal’a geçmiş olsun dileğinde bulunduklarına ilişkin konuşması 
BAŞKAN – Meclis Başkanlık
Divanı olarak bizler de Ankara’nın başkent oluşunun 94’üncü yıl dönümünü
kutluyoruz.
Yine, sayın milletvekilleri,
bugün sabah deneyimli siyasetçi, Cumhuriyet Halk Partisinin eski genel
başkanlarından, eski bakanlardan aynı zamanda, değerli siyaset adamı bir
rahatsızlığı münasebetiyle hastaneye yatırıldı. Biz buradan kendilerine geçmiş
olsun diyoruz, Allah’tan hayırlı şifalar diliyoruz. Aldığımız haber, tabii ki,
sevindirici, Allah’tan, damar açılmış. Sağlık durumunun da iyi olduğu haberini
aldık. Bir kez daha kendisine, ailesine ve Cumhuriyet Halk Partisi Grubuna geçmiş
olsun dileklerimizi iletiyoruz.
Şimdi, sisteme giren on beş
sayın milletvekiline İç Tüzük 60 gereği bir dakika süreyle söz vereceğim.
Sayın Engin…
V.- AÇIKLAMALAR
1.- İstanbul Milletvekili Didem Engin’in,
AKP Hükûmetinin, fütursuzca harcamaların ve dış politika hatalarının maliyetini
vergi artışıyla ve zamlarla almaya çalıştığına ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; AKP Hükûmetinin Meclise getirdiği son torba yasa tabiri caizse
hepimizi vergi ve zam şaşkını yaptı. Her gün yeni bir zam haberiyle uyanıyoruz.
Motorlu taşıtlar vergisindeki fahiş artıştan sonra, bu sefer de Komisyonda son
dakika önergesiyle pakete yeni bir vergi artışı eklendi, kurumlar vergisi yüzde
20’den yüzde 22’ye yükseltildi. Saraylar mı dersiniz, yazlıklar dersiniz, bu
değirmenin suyu nereden geliyor diye hâlâ merak edenler varsa, hepimizin
cebinden. Kendi menfaati için devletin tüm imkânlarını kullanan AKP Hükûmeti
gizli saklı yapılan bütün fütursuzca harcamaları ve dış politika hatalarının maliyetini
şimdi vergi artışıyla, zamlarla hepimizden zorla almaya çalışıyor. İnanıyorum
ki, vatandaşlarımız adaletsizce toplanan tüm vergilerin ve adaletsizce harcanan
her bir kuruşun hesabını sandıkta iktidar partisinden soracaktır.
BAŞKAN – Sayın Bektaşoğlu…
2.- Giresun Milletvekili Bülent Yener
Bektaşoğlu’nun, Karadeniz Sahil Yolu geçişinde zarar gören deniz yapılarının
onarılması kapsamında Bulancak İskelesi’nin de eski hâline getirilmesini
beklediklerine ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan.
Karadeniz Sahil Yolu geçişinde zarar gören deniz
yapılarının onarılması ya da yeniden inşa edilmesi kapsamında Karayolları Genel
Müdürlüğü ile Demiryolları, Limanlar ve Hava Meydanları Genel Müdürlüğü bir
protokol imzalamıştır. Protokol kapsamında Doğu Karadeniz Bölgesi’nde 37
balıkçı barınağı ve iskele eski hâline, orijinal boyutlarına getirilmiş, bir
tek Bulancak ilçemizin iskelesi 29 metre uzatılarak bırakılmıştır. Ve döneminde
Türkiye'nin en uzun iskelesi olma özelliğini taşıyan Bulancak iskelesi onarılıp
eski hâline getirilmeyi beklemektedir. Ulaştırma Bakanlığı ve Karayolları Genel
Müdürlüğünün eksik bıraktığı bu işi gecikmeye rağmen tamamlamaya davet
ediyorum. Sayın Orman ve Su İşleri Bakanımıza da buradan sesleniyorum: Doğu
Karadeniz yaylaları SOS veriyor.
Teşekkür ederim.
BAŞKAN – Sayın Erkek yerine Sayın Arslan…
3.- Denizli Milletvekili Kazım Arslan’ın,
öğrencilerin yurt sorunlarının ne zaman çözüleceğini öğrenmek istediğine
ilişkin açıklaması
KAZIM ARSLAN (Denizli) – Yeni eğitim ve öğretim yılında
birçok üniversite öğrencisinin barınma ihtiyacının karşılanamadığı, bazı
öğrencilerimizin ve velilerimizin çok zorda kaldıkları bilinen bir gerçektir.
Öğrencilerin barınma ihtiyacı çerçevesinde yurt sorunlarını Bakanlık olarak ne
zaman çözmeyi planlıyorsunuz? Öğrencilerimizi, bu temel ihtiyaçlarının
karşılanması için tarikatların yurtlarına mı bırakmayı düşünüyorsunuz? Devletin
ve belediyelerin imkânlarını bu alanda değerlendirmek yerine TÜRGEV’e ve
tarikatlara arsa ve binalar tahsis etmek suretiyle öğrencilerimizin kendi
ideolojiniz üzerinde yetişmesini neden zorluyorsunuz? Yurt tahsis edilmeyen
öğrencilerimize ayda 600 Türk lirası karşılıksız burs vermeyi düşünür müsünüz?
Teşekkür ederim.
BAŞKAN – Sayın Deligöz…
4.- Erzurum Milletvekili Orhan Deligöz’ün,
CHP eski Genel Başkanı Deniz Baykal’a acil şifalar dilediğine, 15 Ekim Dünya
Kadın Çiftçiler Günü ile 16 Ekim Dünya Gıda Günü’ne ilişkin açıklaması
ORHAN DELİGÖZ (Erzurum) – Sayın Başkan, değerli
milletvekilleri; CHP eski Genel Başkanımız Sayın Deniz Baykal’a geçirmiş olduğu
rahatsızlıktan dolayı Allah’tan acil şifalar diliyorum.
Dün 15 Ekim Dünya Kadın Çiftçiler Günü’ydü, bugün ise
Dünya Gıda Günü. Dünya Gıda Günü olması hasebiyle… Kırsal kesimden kentlere
sürekli göç edilmekte, bu göçün durdurulması için Hükûmetimizin, bilhassa
Türkiye’de olmak üzere, gerekli tedbirleri alması gerekmektedir. GDO’suz ürün
ve organik ürünlerden bahsetmekteyiz. Başta kendi ilim Erzurum olmak üzere
çevresindeki illerde yapılmakta olan üretim kesinlikle GDO’suz ve organik
üründür. Bu organik ürünlerin daha çok üretilmesi ve desteklenmesi için
teşviklere ihtiyaç vardır. Erzurum ve çevre illerdeki bütün ürünler organiktir.
Buradan Meclisimize bilgi vermek istemekteyim, Sayın Tarım Bakanımızın bu konularla
ilgilendiğini bilmekteyim. Kadın çiftçilerimizin sayısı ise 2 milyon 800 bin
civarında…
(Mikrofon otomatik cihaz tarafından kapatıldı) 
BAŞKAN – Sayın İlgezdi…
5.- İstanbul Milletvekili Gamze Akkuş
İlgezdi’nin, CHP eski Genel Başkanı Deniz Baykal’a geçmiş olsun dileğinde
bulunduğuna ve Adıyaman Üniversitesi Rektörü Mustafa Talha Gönüllü’nün sosyal
medya hesabından yaptığı bazı açıklamalarına ilişkin açıklaması
GAMZE AKKUŞ İLGEZDİ (İstanbul) – Sayın Başkan,
rahatsızlanarak hastaneye kaldırılan önceki Genel Başkanımız Sayın Deniz
Baykal’a geçmiş olsun dileklerimi iletiyorum.
Adıyaman Üniversitesi Rektörü Mustafa Talha Gönüllü,
sosyal medya hesabından “Nikâhsız kadınla erkeğin el ele tutuşması caiz mi?”
diye soruyor, sonra da “Bir kadın elinin yabancı bir erkeğin eline değmesi
zaruret yokken haramdır, yabancı bir kadın elini tokalaşmak için tutmak, ateş
tutmaktan daha korkunçtur.” diyor. Yetmemiş olacak ki kişinin nişanlısıyla
gezip dolaşması ve onunla yalnız kalmasının kesinlikle haram ve büyük bir vebal
olduğunu savunuyor. Ne yazık ki bu açıklamalar, bir bilim yuvasının başındaki
sözde bilim insanına ait. Toplumu ayrıştıran, kadına düşman bu düşüncedeki bir
kişinin rektör olarak halen görevinin başında olması içimizi acıtıyor. 
“Müftüler nikâh kıymasın.” derken, bu gerici
düşüncenin, kadınları eve hapseden, kadını ötekileştiren anlayışına karşı
çıkıyoruz. Kendisini birilerine ispatlamaya çalışan, kadın üzerinden toplumu
hizaya çekmeye çalışan bu sözde rektörün istifa etmesini acilen istiyoruz…
(Mikrofon otomatik cihaz tarafından kapatıldı) 
BAŞKAN – Sayın Gürer…
6.- Niğde Milletvekili Ömer Fethi Gürer’in,
Niğde Fesleğen ve Kızılören köylerindeki 2 okulun kapatılmasına ilişkin
açıklaması
ÖMER FETHİ GÜRER (Niğde) – Teşekkürler Sayın Başkan.
Niğde ilinde, İzmirli hayırsever Necla Filibeli, 2007
yılında Valiliğe başvurarak Niğde’de okullar yaptırmak istiyor ve bunun
sonucunda 6 okul yaptırıyor. Ne yazık ki bu okullardan 2 tanesi Fesleğen’deki
ve Kızılören’dekiler eğitime kapatıldı. Valiliğe sorularak yapılan bu okulların
kapatılması üzüntü verici. Bu yıl, Kızılören’de kapatılan ortaokulda 25 öğrenci
vardı. Bu okulun kapatılma gerekçesi, yönetmeliğe göre 40 kişiden aşağı olduğu
için okulun kapatıldığı yönünde. 
Millî Eğitim Bakanımız Genel Kurulda, kendisi de taşımalı
eğitimden şikâyetçi oluyorlardı. Bu anlamda, yönetmelik değiştirilerek köy
okullarında 25 öğrenciyle okulların açık kalacağı yönünde bir değişiklik
yaparlarsa okullar eğitime devam edebilecek. Akıllı tahtası, bilgisayarı, her
türlü donanımı olan okulların kapatılması köylerde büyük üzüntü yarattığı gibi,
kız çocuklarının da okulsuz kalmasına neden oluyor.
Sayın Bakanın bilgisine sunuyorum.
Teşekkür ederim.
BAŞKAN – Sayın Kılıç…
7.- Kahramanmaraş Milletvekili İmran
Kılıç’ın, çalışma, üretme, öğrenme, öğretme, yardımlaşma ve dayanışma gibi
faaliyetlerin hakkını vermek ve vakti israf etmemek gerektiğine ilişkin
açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Gerçek idare vaktin ve nakdin idaresidir. Zaman israfı,
insanın ömrünü veya vaktini boşa, faydasız ve gelişigüzel şeylerle zayi
etmesidir. Bu konuda insanların çoğu aldanmaktadır. Zaman, insanın sahip olduğu
en değerli sermayedir, bu sermayeyi kaybetmek de, onu dolu dolu yaşayıp
kıymetini artırmak da bizim elimizdedir. Bize düşen görev, içinde bulunduğumuz
anı en güzel ve yararlı bir şekilde değerlendirmektir. “O hâlde boş kaldın mı,
yine kalk, başka bir işle yorul.”, İnşirah 7’nci ayeti de buna işaret
etmektedir. Çalışma, üretme, öğrenme, öğretme, yardımlaşma ve dayanışma gibi faaliyetlerin
hakkını vermeli ve vaktimizi israf etmemeliyiz. İsraf eden iflas eder. 
BAŞKAN – Sayın Şimşek…
8.- Mersin Milletvekili Baki Şimşek’in,
kontrolsüz silahlanmanın İnternet üzerinden tüm hızıyla devam ettiğine ve
İçişleri Bakanlığının ruhsatsız silah satışlarını yasaklamasını talep ettiğine
ilişkin açıklaması
BAKİ ŞİMŞEK (Mersin) –
Teşekkür ediyorum Sayın Başkan.
Sayın Başkan, geçen hafta
İstanbul Pendik’te “Helin Palandöken” adlı kızımız pompalı tüfekle öldürülmüş,
2 öğrenci de yaralanmıştır. İnsanların ölümüne yol açan kontrolsüz silahlanma
internet üzerinden tüm hızıyla devam ediyor. Ölüm makinesi bir pompalıya sahip
olmanın bedeli sadece 300 lira. Alıcı soruyor: “Silah alacağım ama ruhsatım
yok.” Satıcı: “Ne ruhsatı kardeşim? Ver adresi, biz silahı kargoyla
göndereceğiz.” “Peki polis yakalarsa ne olacak?” Satıcı cevap veriyor: “Kimseyi
vurmazsan bir şey olmaz. 40-50 lira ödersin, silahı da bırakır gidersin.”
diyor. 
Acil bir genelgeyle İçişleri
Bakanlığının ruhsatsız silah satışlarını yasaklamasını ve silahlanmanın önüne
geçilmesini talep ediyor, saygılar sunuyorum. (MHP ve CHP sıralarından
alkışlar) 
BAŞKAN – Sayın Adıgüzel…
9.- İstanbul Milletvekili Onursal
Adıgüzel’in, Adıyaman Üniversitesi Rektörü Mustafa Talha Gönüllü’nün sosyal
medya hesabından yaptığı bazı açıklamalarına ve müftülüklere nikâh kıyma
yetkisi veren kanun dayatmasına sonuna kadar karşı duracaklarına ilişkin
açıklaması
ONURSAL ADIGÜZEL (İstanbul) –
Teşekkürler Sayın Başkan.
Adıyaman Üniversitesi Rektörü
sosyal medya hesabı üzerinden “Kadınla tokalaşmak ateş tutmaktan daha
korkunçtur.” diye bir açıklama yaptı. Çocuk istismarına karşı durmayanlar,
13-14 yaşındaki kız çocuklarının evlenmesine ses çıkarmayanlar, kadınların
erkekler tarafından katledilmesini önleyemeyenler bugün çıkmış kadınları
ötekileştiren açıklamaların altına imza atıyor. Bu had bilmez, utanç verici
açıklamayı yapanların kimlerden cesaret aldığı ortada. Buna cesaret veren,
toplumu ayrıştıran, kadınların kazanılmış haklarına darbe vuran, çocuk
istismarının önünü açacak düzenlemeyi Meclise getiren zihniyettir. 
Haftalardır yapılan
itirazlara rağmen müftülük yasasında direten iktidara buradan bir kez daha
seslenmek istiyorum: “Bu konuda karar verildi.” diyerek işin içinden
sıyrılamazsınız. Kadınları yok sayan, Medeni Kanun’u, Anayasa’yı ayaklar altına
alan bu dayatmanıza sonuna kadar karşı duracağız. 
Teşekkür ederim. 
BAŞKAN – Sayın Şeker…
10.- Kocaeli Milletvekili İlyas Şeker’in,
16 Ekim Dünya Gıda Günü’ne ilişkin açıklaması
İLYAS ŞEKER (Kocaeli) –
Teşekkür ediyorum Sayın Başkan.
Birleşmiş Milletler Gıda ve
Tarım Örgütü 16 Ekim Dünya Gıda Günü’nün bu yılki temasını “Göçün geleceğini
değiştirin, gıda güvenliği ve kırsal kalkınmaya yatırım yapın.” olarak
belirledi. Dünyadaki iç çatışmalar, savaşlar, doğal felaketler ve iklim
değişiklikleri nedeniyle tarım alanlarındaki ve tarımsal istihdamdaki azalma
gıda güvencesini etkilemektedir. Bugün dünya nüfusuna rahatlıkla yetecek gıda
mevcut olduğu hâlde yaklaşık 815 milyon kişi açlıkla karşı karşıya. Terör ve iç
savaştan kaynaklanan göç dikkate alındığında, bu yıl açlıktan etkilenen insan
sayısının daha da artacağı görülmektedir. 
Türkiye, Küresel İnsani Yardım 2017 Raporu’na göre
2016’da 6 milyar dolarlık insani yardım yaparak ABD’den sonra 2’nci ülke, millî
gelire göre ise dünyada 1’inci ülke oldu. Türkiye, AK PARTİ iktidarıyla yardımı
bekleyen değil, yardımı beklenen ülke konumuna geldi. 
BAŞKAN – Sayın Doğan…
11.- İzmir Milletvekili Müslüm Doğan’ın,
TÜPRAŞ’ta meydana gelen patlama sonrası bölge milletvekili olarak olay yerini incelemesinin
ilgililer tarafından engellenmesine ilişkin açıklaması
MÜSLÜM DOĞAN (İzmir) – İzmir TÜPRAŞ’ta meydana gelen iş
kazasında, bildiğiniz üzere, 4 işçimiz hayatını kaybetmiştir. Bölge
milletvekili olarak olay yerini incelemem ilgililer tarafından engellenmiş,
tarafıma olay yeri inceleme çalışmalarının devam ettiği bildirilmiştir. Ancak
yapmış olduğum araştırmada bu durumun gerçeği yansıtmadığını öğrenmiş
bulunmaktayım. 
Çalışma ve Sosyal Güvenlik Bakanına soruyorum: Bizden
gizlenen durum nedir? Güvensiz çalışma ortamı devam mı ediyor? Bu konuda geniş
bilgi bekliyorum. 
BAŞKAN – Sayın Özdemir…
12.- İstanbul Milletvekili Sibel
Özdemir’in, kadına yönelik şiddet ile kadın cinayetleri konusuna ve pompalı
tüfekle öldürülen Helin Palandöken’in ailesine sabırlar dilediğine ilişkin
açıklaması
SİBEL ÖZDEMİR (İstanbul) – Teşekkür ederim Sayın
Başkan. 
Ülkemizde 2002 ila 2017 yılları arasında 14.500’e yakın
kadın cinayeti işlendi. AKP dönemlerinin en çok da kadın cinayetleriyle
anılacağını ifade etmiş, kadın cinayetlerinin son bulmasına yönelik özellikle
de Aile ve Sosyal Politikalar Bakanına Genel Kuruldan çağrıda bulunmuştum.
Ancak daha geçtiğimiz hafta boşanma komisyonu raporunun Genel Kurul
görüşmelerinde, kadına yönelik şiddetin tartışıldığı sırada, Sayın Bakan kadına
yönelik şiddet ve kadın sorunlarıyla ilgili hiçbirimizi tatmin etmeyen bir
tablo çizmişti. 
İşte, daha üç gün önce lise öğrencisi 17 yaşındaki
Helin Palandöken pompalı tüfekle öldürüldü. Acılı ailesine ben de buradan
sabırlar diliyorum. 
Aile ve Sosyal Politikalar Bakanına bir kez daha
sesleniyorum: Her gün kadın cinayetleri işlenirken o koltukta oturmayı
vicdanınıza sığdırabiliyor musunuz? 
BAŞKAN – Sayın Gaytancıoğlu… 
13.- Edirne Milletvekili Okan
Gaytancıoğlu’nun, 16 Ekim Dünya Gıda Günü’ne ilişkin açıklaması
OKAN GAYTANCIOĞLU (Edirne) – Teşekkür ederim Sayın
Başkan. 
Bugün 16 Ekim Dünya Gıda Günü ama AKP tarafından
uygulanan bilinçsiz ve tutarsız hayvancılık politikası sayesinde 2010 yılından
beri Türkiye’nin gündeminde üretim yok, et ithalatı ve hayvan ithalatı var.
Altı yılda 5 milyar dolar verdiniz ama kıyma fiyatı düşmüyor. 2010’da
kilogramını 6 liradan ithal ettiğimiz kırmızı eti bugün 14 liradan ithal
ediyoruz ama sofraya gelene kadar 50 lira oluyor. Yoksul halkımızın tenceresine
et girmiyor. Artık bu politikayı değiştirin, artık başka ülkelerin çiftçilerine
para vermeyelim. Kendi çiftçimizi destekleyelim. Biz bunu söylüyoruz siz hep
tersini yapıyorsunuz. Meraları koruyalım diyoruz, siz ranta açıyorsunuz. Yem
bitkileri üretimini artıralım diyoruz, siz yem ham maddelerine ithalatta sıfır
vergi uyguluyorsunuz. Üstüne üstlük geçen aya kadar koyunların kulağına takılan
küpeler 50 kuruş iken şimdi 6 liraya çıkmış. 
Kaynağı gidin
başka yerlerde arayın, çiftçinin cebinden elinizi çekin.
BAŞKAN – Sayın
Göker’in yerine Sayın Özdiş… 
14.- Adana Milletvekili İbrahim Özdiş’in,
Adana’da ailesinin maddi durumu iyi olmayan ve beyin tümörü teşhisiyle ameliyat
edilmesi gereken Ali Eren Apaydın isimli 9 yaşındaki çocuğa Sağlık Bakanının
sahip çıkmasını beklediğine ilişkin açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Sorum Sayın
Sağlık Bakanına. 
Adana’da Ali
Eren Apaydın isimli 9 yaşındaki bir evladımıza beyin tümörü teşhisi konulmuş.
Acil ameliyat olması lazım ve ameliyat için 30 bin Türk lirası gerekiyor.
Ailenin de maddi durumu iyi değil. Bakanlık olarak bu çocuğumuza sahip
çıkmanızı bekliyoruz.
Teşekkür
ediyorum Sayın Başkan.
BAŞKAN – Son
olarak Sayın Torun, buyurun.
15.- Ordu Milletvekili Seyit Torun’un, CHP
eski Genel Başkanı Deniz Baykal’a geçmiş olsun dileğinde bulunduğuna ve
Ordu-Giresun Havaalanı’nda uçuş iptallerinin sebebini öğrenmek istediğine
ilişkin açıklaması
SEYİT TORUN
(Ordu) – Teşekkür ederim Sayın Başkan.
Öncelikle,
önceki Genel Başkanımız Sayın Deniz Baykal’a geçmiş olsun dileklerimi
iletiyorum, Allah’tan şifalar diliyorum. 
Sorum Sayın
Ulaştırma, Denizcilik ve Haberleşme Bakanına. Sayın Bakanım, Ordu-Giresun
Havaalanı’nda bulutlu, sisli ve yağışlı havalar nedeniyle uçuş iptalleri
yaşanmaya devam etmektedir. Daha önce tarafınızdan soru önergeme verdiğiniz
cevabınızda, uçuş iptallerine DVOR cihazıyla çözüm bulunacağını, bir taraftan
da uçuş operasyonlarının daha verimli ve etkin gerçekleşmesi amacıyla ILS
cihazının tesis edilmesi için montaj çalışmalarına başlandığını ifade
etmiştiniz. Edindiğim bilgilere göre, havalimanımıza DVOR cihazı kurulmuş, ILS
sistemi hizmete verilmiştir. Tüm bunlara rağmen hâlâ yaşanan uçuş iptallerinin
sebebi nedir? Bu cihazların ikinci el olduğu yönünde bilgiler gelmektedir. Bu
cihazlar başka bir havaalanından sökülmüş ve Ordu-Giresun Havaalanı’na mı
montajı yapılmıştır?
Ayrıca,
Ordu-Giresun Havaalanı’na RNP-AR sistemi kurulmamış olması bu iptallere sebep
olarak…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
Şimdi
sisteme giren sayın grup bakan vekillerine iki dakika süreyle söz vereceğim.
Sayın
Akçay, buyurun.
16.- Manisa Milletvekili Erkan Akçay’ın,
CHP eski Genel Başkanı Deniz Baykal’a geçmiş olsun dileğinde bulunduğuna,
Temmuz 2017 yılına ait işsizlik verilerine, genç işsizliğin Türk toplumunun en
zayıf halkası olduğuna ve 16 Ekim Dünya Gıda Günü’ne ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bu
sabah Cumhuriyet Halk Partisi eski Genel Başkanı ve Antalya Milletvekili Sayın
Deniz Baykal’ın bir anjiyo operasyonu geçirdiğini haber aldık. Sayın Baykal’ın
hastanede yoğun bakımda tedavisi sürmekle birlikte, sağlık durumunun iyiye
gittiğini de sevinerek öğrendik. Sayın Baykal’a, ailesine ve Cumhuriyet Halk
Partisine geçmiş olsun dileklerimizi ve acil şifa temennimizi ifade ediyorum.
Sayın
Başkan, değerli milletvekilleri; bugün Temmuz 2017 yılına ait işsizlik verileri
açıklandı ve işsizlik oranı yüzde 10,9 olarak ilan edildi. Daha önemlisiyse
genç nüfustaki işsizlik artışıdır. Geçen yılın aynı döneminde yüzde 19,8 olan
genç nüfustaki işsizlik oranı, 1,3 puan artışla yüzde 21,1’e yükselmiştir.
Ekonomi verilerinin sosyal yansımasını en belirgin gördüğümüz alan işsizliktir.
Genç nüfustaki işsizliğe bakıldığında, sorunun sadece bugünü değil ülkemizin geleceğini
de tehdit ettiği görülmektedir. Genç işsizliğin son yıllarda yüzde 20 civarı ve
üstünde olması, genç işsizliği azaltmak için yeterli politikaların uygulanması
gerektiğini göstermektedir. Bugün binlerce gencimiz işsizlik sorunuyla karşı
karşıya geldikleri için lisansüstü öğrenime yöneliyorlar. Bu gibi geçici
çözümler gençlerimizin çalışma hayatına ve sosyal yaşama katılımlarını,
lisansüstü öğrenimde istenilen verimliliğe ve etkinliğe ulaşmasını
etkilemektedir. Genç işsizlik, Türkiye ekonomisinin ve Türk toplumunun en zayıf
halkasıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Akçay.
ERKAN
AKÇAY (Manisa) - Toplumumuz için kalıcı zararlara sebep olmadan, zincir bu en
zayıf halkasından kırılmadan genç işsizlik sorununa çözüm bulmamız
gerekmektedir. 
Bugün
Dünya Gıda Günü’dür. Birleşmiş Milletler rakamlarına göre, günümüzde 244 milyon
kişi uluslararası, 763 milyon kişi ise kendi ülkeleri içerisinde yaşadığı
toprakları terk ederek kırsaldan kentlere göç etmektedir. Gıda, tükenmez bir
kaynak değildir ancak ülkemizde gıda için “büyük bir israf ekonomisi” tabirini
kullanmak yanlış olmayacaktır. Ülkemizde yılda ortalama 20 milyar liralık yaş
sebze ve meyve ile 1,8 milyar liralık ekmek çöpe gitmektedir. Toplam gıda israfıysa
215 milyar liraya ulaşmaktadır. Birleşmiş Milletler verilerine göre, gıda
israfının sıfıra indirilebilmesi hâlinde 2 milyar kişi daha doyabilecektir.
Türkiye’deki veriler, gıda israfının zararlarını ortaya koymaktadır. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlayabilir miyim Sayın Başkan?
BAŞKAN
– Lütfen tamamlayalım Sayın Akçay. 
ERKAN
AKÇAY (Manisa) – Örneğin sadece ekmek israfından yola çıkarsak çöpe attığımız
ekmeklerin parasıyla 100 yataklı 80 hastane, 16 derslikli 500 okul, 300 yataklı
250 öğrenci yurdu yapılabilecektir. Dünya Gıda Günü vesilesiyle, gıdadaki israf
önlemlerine önce evlerimizden başlamak çağrısını yapıyoruz. 
Teşekkür
ederim Sayın Başkan. 
BAŞKAN
– Teşekkür ediyorum. 
Sayın
Kerestecioğlu, buyurun. 
17.- İstanbul Milletvekili Filiz
Kerestecioğlu Demir’in, CHP eski Genel Başkanı Deniz Baykal’a geçmiş olsun
dileğinde bulunduğuna, Helin Palandöken’in okul çıkışında silahla vurularak
öldürülmesine, büyük tehlike yaratan silahlanmaya karşı Hükûmeti göreve davet
ettiğine ve 28 Eylülün “bireysel silahsızlanma günü” olarak kabul edilmesi
yönündeki ısrarlarını tekrar ettiğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Sayın
Deniz Baykal’a geçmiş olsun dileklerimizi iletiyor ve acil şifalar diliyoruz. 
Maalesef
bu hafta yine acı bir kadın cinayetiyle sarsıldık, henüz 17 yaşındaki Helin
Palandöken okul çıkışında silahla vurularak öldürüldü. Cinsiyet eşitliği için
kadına yönelik şiddete karşı küçük yaşlardan itibaren eğitim verilsin dedik,
tehdit edilen, şiddete uğrayan kadınları korumak için seferber olunsun dedik
ancak bunların hiçbiri maalesef yapılmadı. Kadınları koruyan, güçlendiren bir
politika oluşturun dedik ama Aile ve Sosyal Politikalar Bakanlığı sadece aileyi
merkeze koydu. Bu alanda uygulanan uluslararası kabul görmüş önlemler var, ne
yazık ki bunların da hiçbiri uygulanmadı. Bu nedenle de yalnızca eylül ayında
erkekler en az 28 kadın öldürdü, 7 kadına tecavüz etti, 29 kadını taciz etti,
22 kız çocuğuna cinsel istismarda bulundu ve 28 kadını yaraladı. Şu anda,
İstanbul Sözleşmesi’nin Türkiye’de nasıl uygulandığına ilişkin Eşitlik ve
Ayrımcılığa Karşı Komite (GREVIO) tarafından bir inceleme sürüyor ve
Türkiye'nin görevini yerine getirmediği, kadına yönelik şiddet üzerine yıllarca
çalışan kadın örgütleri tarafından da raporlarla dile getiriliyor. Eğer Helin
için gerçekten bütün partiler ve Parlamento samimi bir üzüntü duyuyorsa artık
bunlara kulaklarımızı kapatmamamız gerekiyor. 
Diğer yandan,
önemli olan bir başka nokta bu cinayetin ruhsatsız bir silahla işlenmesi. Bu
cinayetin işlendiği silah internetten sipariş verilmiş. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen. 
FİLİZ
KERESTECİOĞLU DEMİR (İstanbul) - Bu yasa dışı silah ticaretiyle ilgili büyük
ihtimalle İçişleri Bakanlığından bir açıklama da duyamayacağız. 
Umut Vakfının
verilerine göre Türkiye’de son otuz üç ayda en az 5.582 kişi ateşli ve kesici
silahlarla hayatını kaybederken en az 5.917 kişi yaralandı. Bunlar çok önemli
rakamlar. İki buçuk yılda 250 bin silah ruhsatı verildi ve 159 bin suç işlendi.
Gerçekten, biz, defalarca -üstelik İçişleri Bakanı başta olmak üzere-
vatandaşlara uzun menzilli silah ruhsatı verileceğini duyduk. Hatta sosyal
medyada “ak silahlanma” etiketiyle kampanyalar da başlatıldı. Vatandaşın
güvenliği daha fazla silahla değil, bireysel silahlanmaya ve bu şiddete dayalı
politikaya son vererek olur.
Büyük tehlike
yaratan silahlanmaya karşı, Hükûmeti göreve davet ediyorum ve daha önce kanun
teklifi de vermiş olduğumuz gibi, 28 Eylülün “bireysel silahsızlanma günü”
olarak kabul edilmesi yönündeki ısrarımızı da tekrar ediyorum. 
Teşekkür ederim.

BAŞKAN –
Teşekkür ediyoruz.
Sayın Özel,
buyurun.
18.- Manisa Milletvekili Özgür Özel’in, CHP
eski Genel Başkanı Deniz Baykal’a geçmiş olsun dileğinde bulunduğuna, hayatını
kaybeden 16’ncı Dönem milletvekili ve Türkiye Büyük Millet Meclisi onur ödülü
sahibi Halil Yurtseven’in ailesi ile Manisa’ya başsağlığı dilediğine ve
bireysel silahlanma konusunda Meclisin üzerine düşen görevi yapacağını ümit
ettiğine ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan. 
Bugün sabah, tüm
Türkiye'nin ve hepimizin yüreği ağzına geldi, önceki dönem Sayın Genel
Başkanımız Deniz Baykal tüm Türkiye’yle birlikte hepimizi korkuttu ve hastaneye
kaldırıldı. Kaldırıldığı hastanede başarılı bir girişimsel anjiyoyla
rahatsızlığının temel sebebi ortadan kaldırıldı, şimdi iyileşme sürecinde. 
Sağlık durumuyla
ilgili çok sayıda telefon, ziyaret aldık. Başta siyasi partilerin, tüm siyasi
partilerin genel başkanlarına, grup başkan vekillerine, sayın bakanlara –bizzat
oraya gelerek, telefonla arayarak- Parlamentoda bulunan ya da önceki
dönemlerden siyasi parti yetkililerine, geçmiş dönem milletvekillerine ve
buradaki tüm milletvekillerimize Cumhuriyet Halk Partisi olarak teşekkür
ediyoruz. 
Deniz Baykal,
Cumhuriyet Halk Partisi için olduğu kadar, Türkiye demokrasisi açısından da çok
önemli bir parlamenter, çok önemli bir lider. 1973’te bu Parlamentoda en genç
milletvekiliydi; haziran ve kasım seçimlerinde hepimizin en kıdemlisi olarak
onun çağrısıyla hep birlikte yemin ettik. Yapmış olduğu görevlerin tümünde
liyakati ve yapmış olduğu görevlerin tümünde vatanseverliği, ülke menfaatlerini
ve devlet adamlığını ön plana koymuş olan Sayın Genel Başkanımıza Cumhuriyet
Halk Partisi Grubu olarak acil şifalar diliyor, en büyük umudumuzun, onu en
kısa zamanda aramızda görmek olduğunu ifade ediyoruz. 
Manisa
Milletvekili olarak Manisa’da yaşadığımız bir büyük kayıptan da bu çatı altında
bahsetmek boynumun borcu çünkü 16’ncı Dönem milletvekili, Türkiye Büyük Millet
Meclisi onur ödülü sahibi olan Halil Yurtseven’i 89 yaşında Manisa’da
kaybettik. Halil amca, kendi ailesinin dedesiydi, büyüğüydü; 3 çocuğu 6 torunu
vardı. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
ÖZGÜR ÖZEL
(Manisa) – Manisa’da hangi partiden olursa olsun hepimizin ağabeyiydi, yol
göstericisiydi; hayırseverdi, iyi bir iş adamıydı, organize sanayi bölgesinin
kurucularındandı; ilkokulları, sağlık ocakları vardı, hayır işleri vardı, çok
sayıda öğrencinin bursunu sağlardı ve hayatı boyunca hep demokrat ve hayatı
boyunca geçmişte yapmış olduğu -siyasi görüşüne rağmen- il başkanlığından, ilçe
başkanlığından gelen bir siyaset insanı olarak hep bize önderlik etti, büyüklük
etti. Ailesine ve Manisa’ya başsağlığı diliyoruz.
Son olarak da
Sayın Başkanım, hayatımın en zor telefon görüşmelerinden birini Helin
Palandöken’in babası Nihat Palandöken’le -kendisi siyaset arkadaşımızdır,
üyemizdir- yaptım. Kızının öldüğü, 3 kişinin yaralandığı o büyük acıdan sonra
yaptığımız telefon görüşmesinde -ki aynı yaşlarda bir kız çocuğumuz var-
kendisi, dört yıl önce trafik teröründe eşini kaybettiğini, iki kızıyla hayata
tutunurken bir tanesinin de bireysel silahlanmadan kaynaklanan…
(Mikrofon
otomatik cihaz tarafından kapatıldı) 
BAŞKAN –
Tamamlayalım lütfen.
ÖZGÜR ÖZEL
(Manisa) – Ruhsatsız bir silahla ve bireysel silahlanma konusundaki
tedbirsizlikler, hatta, haksız ön açışlar sonucunda bir evladını kaybetti.
Bana, zorlukla sürdürdüğü konuşmasında, “Bir kızım daha var, onu da böylesine
bir şeyle kaybetmek istemiyorum ve bütün milletvekillerimizden, bütün
partilerden rica ediyoruz, hem kızımın davasını takip edin hem de önüne gelenin
eline silah alıp dehşet saçtığı böyle bir şey yapmayın. Biz yandık, başka
babalar, başka anneler yanmasın.” dedi. Bu konuda da Meclisin üzerine düşen
görevi hep beraber yapacağını ümit ediyor, saygılar sunuyorum.
BAŞKAN –
Teşekkür ediyorum.
Davayı hep
birlikte takip edeceğiz.
İLKNUR ÖNCEÖZ
(Aksaray) – Başkanım, söz talebimiz var.
BAŞKAN – Sayın
İnceöz, size söz veriyorum.
Buyurun.
19.- Aksaray Milletvekili İlknur İnceöz’ün,
CHP eski Genel Başkanı Deniz Baykal’a geçmiş olsun dileğinde bulunduğuna,
Somali’nin başkenti Mogadişu’da meydana gelen terör saldırısını kınadığına,
okul çıkışında öldürülen Helin Palandöken’in ailesine başsağlığı dileğinde
bulunduğuna ve konunun takipçisi olacaklarına, 16 Ekim Dünya Gıda Günü’ne
ilişkin açıklaması
İLKNUR İNCEÖZ
(Aksaray) – Sayın Başkan, değerli milletvekilleri; ben de sözlerime başlarken
Cumhuriyet Halk Partisi Genel Başkanlığını yapmış Antalya Milletvekili Sayın
Deniz Baykal’a buradan acil şifalar diliyorum, geçmiş olsun dileklerimi arz
ediyorum.
Bununla
birlikte, Somali’nin başkenti Mogadişu’da meydana gelen terör saldırısını da en
ağır şekilde kınıyor ve lanetlediğimizi de belirtmek istiyorum. 230’un üzerinde
masum insanın yaşamını yitirmesine neden olan bu saldırı, terörün ve terör
örgütlerinin dünyayı ve insanlığı nasıl tehdit ettiğinin; terörün bölgesinin,
coğrafyasının olmadığının da çok açık ve net bir göstergesidir ve terör ve
terör örgütlerine karşı, aslında, tüm dünyanın da ortak bir mücadele dili,
söylemi ve duruşunu da sergilemesi gerektiğini bir kez daha, tekrar hatırlatmak
istiyorum. Yaşamını yitirenlere Allah’tan rahmet, yaralılara acil şifalar
diliyorum. Sayın Cumhurbaşkanımızın da talimatlarıyla Somali’de yaraların
sarılması ve acıların bir nebze olsa hafifletilmesi için gerekli girişimlerde
bulunuldu. Bundan önce Somali’nin yanında nasıl durduysak bundan sonra da Somali
halkının yanında olacağımızı bir kez daha belirtmek istiyorum.
Bununla
birlikte, Helin kardeşimizin, genç yaşta hayatını kaybeden kardeşimizin geride
bıraktığı ailesinin acısını paylaştığımızı, başsağlığı dileklerimizi ve bu işin
de takipçisi olacağımızı -Sayın Başbakanımız da bunu çok net belirtmiş ve
ziyarette bulunmuştur- belirtmek istiyorum. Her birimizin evladı var, bu konuda
da son derece hassas olduğumuzu da özellikle belirtmek istiyorum.
Bununla
birlikte, bugün yine Dünya Gıda Günü. Özellikle, dünyanın önemli bir kesiminin
temel besine ulaşamadığı bir dönemde israf etmemek ve gıdanın önemini bir kez
daha hatırlatmakta da fayda vardır diye düşünüyorum. Doğal kaynakların doğru
kullanılması ve israftan da uzak durulması gerekmektedir.
(Mikrofon otomatik
cihaz tarafından kapatıldı) 
BAŞKAN –
Tamamlayın lütfen.
İLKNUR İNCEÖZ
(Aksaray) – Dünya Gıda Günü de bu açıdan önemli bir farkındalık ve
hatırlatılması gereken ve düşünülmesi gereken bir gündür diyor, teşekkür
ediyorum.
BAŞKAN –
Teşekkür ediyorum.
Böylece gündeme
geçiyoruz.
Alınan karar
gereğince gündemin "Özel Gündemde Yer Alacak İşler" kısmına
geçiyoruz. 
Bu kısımda yer
alan, Cumhuriyet Halk Partisi Grubu adına Grup Başkanvekilleri İstanbul
Milletvekili Engin Altay, Ankara Milletvekili Levent Gök ve Manisa Milletvekili
Özgür Özel’in; kamu ihaleleri ile ilgili kanuni sorumluluğunu yerine
getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin (11/17) esas numaralı Önerge’nin görüşmelerine başlıyoruz.
VI.- GENSORU
A) Ön Görüşmeler
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ve Manisa
Milletvekili Özgür Özel'in, kamu ihaleleriyle ilgili kanuni sorumluluğunu
yerine getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin önergesi (11/17) 
BAŞKAN -
Hükûmet? Burada. 
Önerge daha önce
bastırılıp dağıtıldığı ve Genel Kurulun 10/10/2017 tarihli 5’inci Birleşiminde
okunduğu için tekrar okutmuyorum.
Sayın milletvekilleri, Anayasa'nın 99'uncu maddesine
göre, bu görüşmede önerge sahiplerinden bir üyeye, siyasi parti grupları adına
birer milletvekiline ve Bakanlar Kurulu adına Başbakan veya bir bakana söz
verilecektir. Konuşma süreleri önerge sahibi için on dakika, gruplar ve Hükûmet
için yirmişer dakikadır.
ÖZGÜR ÖZEL (Manisa) – Sayın Başkan...
BAŞKAN – Sayın Özel, konuşmalara geçmeden önce bir
talebiniz var.
Buyurun.
V.- AÇIKLAMALAR (Devam)
20.- Manisa Milletvekili Özgür Özel’in,
Meclis Başkanlığının bugünkü Genel Kurul görüşmelerinin Meclis televizyonunda
yayınlanması için işlem başlatması gerektiğine ilişkin açıklaması
ÖZGÜR ÖZEL (Manisa) – Sayın Başkanım, bu konuda bir
yazılı başvuruda da bulundum ancak Meclis Başkanlığından bu konuda yazılı bir
cevap alamadık ama hem sözlü cevap hem şu anda kendi yaptırdığımız kontroller
sonucunda anlaşılıyor ki bugün Meclis televizyonu TRT 3 üzerinden yayın
yapmıyor. Bu aslında bizim ilk kez karşılaştığımız bir durum değil çünkü
Meclis, İç Tüzük’ün 54’üncü maddesi gereğince salı, çarşamba, perşembe
günlerini esas çalışma günü kabul ediyor ve İç Tüzük değişikliğine kadar da
saat 19.00’a kadar olan yayınlar gerçekleşiyordu, bunun istisnası olarak da
bütçe görüşmelerinde TRT’yle Meclis arasındaki protokolün imkân verdiği ölçüde
yayın yapılıyordu. Bir İç Tüzük değişikliği geldi, kamuoyunda da çok yer buldu,
uzun uzun tartıştık ve bu İç Tüzük değişikliğinde 54’üncü madde, İç Tüzük’ün
şimdiki 54’üncü maddesi konuşulurken iktidar partisinin -tutanaklardan da sizin
takip edebileceğiniz gibi- İç Tüzük’ü öneren herkes -ve siz de o görüşmeleri
yakından izlemiştiniz- “Efendim, bakın, biz TRT’nin yayın saatini 21.00’e kadar
uzatıyoruz. Ayrıca maddeye ‘Türkiye Büyük Millet Meclisi vasıtasıyla yapılacak
televizyon yayınında, önemli ve özel haller saklı kalmak kaydıyla bu fıkrada
düzenlenen toplantı günleri ve saatleri esas alınır.’ demek suretiyle, örneğin
bir gensoru görüşmesi ki, muhalefet partisi bir bakanın artık görevini
Anayasa’ya göre yapamayacağını iddia ederek güvensizlik oyu talebiyle gensoru
görüşmesi açıyor, siz diyorsunuz ki yayın yapılsın ama İç Tüzük buna olanak
tanımıyor.” diye bir savunu içine girildi, buna siz bizzat da şahitsiniz. İç
Tüzük’ün bu hâlinin gensoru görüşmelerini salı, çarşamba, perşembe günleri
dışında da olsa yayınlatmaya olanak tanıdığı söylenmişti. Ben bunu hatırlatan
474 sayılı başvuru dilekçemizle Başkanlığınıza başvurdum ve bunun bu kapsamda
olduğunu, İç Tüzük görüşmeleri sırasında da bunun bu şekilde ifade edildiğini
söyledik ve ayrıca şu bilgiyi de paylaşmak gerekir: Biz, Cumhuriyet Halk
Partisi olarak İç Tüzük hakkında yaptığımız Anayasa Mahkemesi başvurusunda bu
maddenin iptalinin görece genişletmenin önüne geçebileceği için bu maddeyle
ilgili başvuruda da bulunmadık -aslında tüm haftayı kapsaması gerektiği hâlde-
Anayasa Mahkemesinin denetiminin doğrudan iptal sonucu doğurması durumunda bir
geriye gidiş olmaması açısından ama bugün görülüyor ki bu İç Tüzük değişikliği
sırasında bu cümleye atfedilen yaklaşım bugün Mecliste karşılık bulmuyor.
Şimdi, bunu anlamakta güçlük çekiyoruz ve biz sizin, oturuma bir ara vererek,
bu konuda grup başkan vekilleriyle de istişare ederek -Meclis Başkanının
mutlaka bundan haberi vardır diye ümit ediyoruz, her ne kadar yurt dışında da
olsa görevi vekâleten yürütülüyor tarafınızdan- bu noktada bir irade kullanıp
yayını açmanız gerektiğini düşünüyoruz. Bu basit talebimizin karşılanması için
de gerekli işlemin tarafınızdan yerine getirilmesini bekliyoruz efendim.
BAŞKAN – Sayın
Özel, çok teşekkür ediyorum.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet
Aydın’ın, bugünkü gensoru görüşmelerinin İç Tüzük’ün 54’üncü maddesi kapsamında
değerlendirilemeyeceğine ve Başkanlık Divanı olarak bu konuda herhangi bir şey
yapamayacaklarına ilişkin konuşması 
BAŞKAN – Bu
konuyla ilgili, bildiğim kadarıyla bir açıklama yapayım.
Evet,
bahsettiğiniz üzere, 54’üncü maddede, Türkiye Büyük Millet Meclisi vasıtasıyla
yapılacak televizyon yayınında, önemli ve özel hâller saklı kalmak kaydıyla
çalışma saatleri artırılıyor ve o oranda Meclis televizyonu saatleri de
artırılıyor. Şimdi, buradaki bu hâl, daha önce, İç Tüzük hükmü olmadan TRT ile
Türkiye Büyük Millet Meclisi Başkanlığı arasında yapılan protokol hükmünün
buraya dercedilmesi. Daha önceki uygulamalarda da bu vardı. Çalışma saatleri
15.00-19.00’du onda, önemli özel hâller vardı ve orada o protokol hükümleri
uyarınca genel uygulama, bugüne kadarki aksamayan uygulama bir, grup
toplantıları; iki, bütçe görüşmeleri; üç, 23 Nisan ve 1 Ekim gibi Meclisin
açıldığı durumlarda, oturumlarda hangi güne, hangi saate denk gelirse gelsin
özel ve önemli hâl olarak Meclis televizyonu o oturumlar boyunca yayın yapmış
yani önceki uygulamanın ve önceki protokolün aslında aynısını buraya dercetmiş.
Daha önceki uygulamalarda da hiçbir zaman hiçbir gensoru ya da Meclis
soruşturması, denetim konuları bu kapsamda, özel ve önemli bir hâl olarak çalışma
saatleri dışında yayınlanmamış. Dolayısıyla, aslında uygulamada hiçbir
farklılık yok. Şu anda Meclis Başkanlığı ile de TRT arasında bu hüküm uyarınca
yeni bir protokol yapıldı. Yapılan yeni protokolde de eski hükümler cari,
sadece çalışma saatleri artırılmış. Dolayısıyla, zaten bu konuda dediğim gibi,
mevcut uygulama da bu, önemli ve özel hâldeki kasıt da bu ve zaten bu hâlde
Meclis Başkanlık Divanı olarak da bizim şu anda yapabileceğimiz hiçbir konunun
olmadığını Sayın Özel siz kendiniz de çok iyi biliyorsunuz. 
ÖZGÜR ÖZEL
(Manisa) – Sayın Başkanım, şimdi, bir İç Tüzük değişikliği var ve o İç Tüzük
değişikliğinden sonraki ilk uygulamadır, ilk gensorudur. Ve bugün bu gensorunun
yani siyasi iktidarı denetleme mekanizması olarak elinizdeki -her ne kadar önümüzdeki
dönem terk edilecek olsa da referandum çalışmaları sırasında da çok tartışıldı-
parlamenter sistemin en önemli denetim mekanizmasının İç Tüzük’te imkân
vermesine rağmen, ki sizin bu söyledikleriniz, eğer bu savunma yapılabiliyorsa
o zaman İç Tüzük tartışmalarını takip eden bütün sayın milletvekilleri “Biz İç
Tüzük’e yapılan bu ilaveyi neden gensoru ve diğer hâllerde de yayın imkânı
verecek diye pazarladık, neden bunu böyle konuştuk?” diye sorarlar size. 
MUSTAFA ELİTAŞ
(Kayseri) – Pazarlama falan yok.
BAŞKAN –
Bilmiyorum öyle bir pazarlık olup olmadığını, benim bilgim dâhilinde değil, ben
İç Tüzük’e göre Meclisi yönetiyorum. 
ÖZGÜR ÖZEL
(Manisa) – Hayır, pazarlık değil.
MUSTAFA ELİTAŞ
(Kayseri) – Sayın Başkan, “Pazarlama yaptı.” diyor Sayın Başkan, “Pazarlama
yaptı.” diyor. 
ÖZGÜR ÖZEL
(Manisa) – Efendim, yanlış anlaşılmasın, “pazarlık” demedim, “pazarlamak”
dedim. 
MUSTAFA ELİTAŞ
(Kayseri) – “Pazarlama”…
ÖZGÜR ÖZEL
(Manisa) – Yani, bunun gerekçesini, sempatik kılabilmek için İç Tüzük
değişikliğini, Sayın Elitaş da söz alacaksa belki de diyecek ki doğru, biz
böyle konuştuk, bunu…
MUSTAFA ELİTAŞ
(Kayseri) – Müsaade ederseniz ben…
BAŞKAN – Tamam
Sayın Özel. 
Sayın Elitaş’a
da bir söz vereyim. 
Buyurun Sayın
Elitaş, sizi dinliyoruz. 
BÜLENT TURAN
(Çanakkale) – Gündeme geçelim Başkanım. 
BAŞKAN –
İsterseniz mikrofonu da açalım, kendinizi yormayın, benim sesim çok çıkmıyor
kusura bakmayın, sizi de yormayalım. 
MUSTAFA ELİTAŞ
(Kayseri) – İsterseniz üçer dakika grup başkan vekillerine söz verirseniz bu
konuyla ilgili…
SIRRI SÜREYYA
ÖNDER (Ankara) – Bakmakla açılmaz Elitaş, düğmeye basacaksın. 
MUSTAFA ELİTAŞ
(Kayseri) – Başkan muktedirdir o konuda. 
BAŞKAN – Başkan
gündemine hâkimdir. 
V.- AÇIKLAMALAR (Devam)
21.- Kayseri Milletvekili Mustafa
Elitaş’ın, İç Tüzük’e ve Türkiye Büyük Millet Meclisi ile TRT arasında yapılan
sözleşmelere göre denetim yollarının hiçbir zaman televizyon yayını yapılmasını
gerektiren özel hâller olarak değerlendirilmediğine ilişkin açıklaması
MUSTAFA ELİTAŞ
(Kayseri) – Demek ki açılıyor. 
Sayın Başkan,
biraz önce sizin de ifade ettiğiniz gibi, biz İç Tüzük teklifi sahipleri olarak
Milliyetçi Hareket Partisi Grup Başkan Vekili Sayın Akçay, ben ve diğer
arkadaşlarımızla birlikte bu yaptığımız İç Tüzük teklifinde TRT’yle 1994
yılındaki yapılan mutabakatın, sözleşmenin, akdin aynısını oraya yerleştirdik.
Az önce siz de söylediniz, bu konuyla ilgili yapılan 23 Nisandaki toplantılar,
1 Ekimdeki Meclisin olağanüstü çağrısız toplantıları ve yemin günleri olmak
üzere -sanıyorum yemin günü de, açılış günleri de aynı şekilde olmak üzere-
bütçe görüşmeleri bunun kapsamında. 
Bakın, bizim İç
Tüzük’ümüzün 96’ncı maddesi “Altıncı Kısım” diye başlıyor. “Altıncı Kısım,
Denetim Yolları, Birinci Bölüm, Soru” yazılı soru, sözlü soru vesaire şeklinde
gidiyor ve bugüne kadar hiçbir şekilde gensoru, Meclis araştırma ve Meclis
soruşturma komisyonları denetim yollarında olduğundan dolayı özel hâller
hâlinde değerlendirilmemiş ve konulmamış. Ne zaman? 1994 yılından itibaren
Türkiye Büyük Millet Meclisi ile TRT arasında yapılan sözleşmeler gereğince de
bu şekilde olmamış. 
Sayın Özel, eğer
bizi, yaptığımız İç Tüzük değişikliklerini ve arkadaşlarımızın… Hem Milliyetçi
Hareket Partisi kanadından hem de bizim bu konuyla ilgili teklif sahibi, imza
sahibi arkadaşlar olarak baktığımızda böyle bir pazarlamanın var olduğunu ifade
etmedik. Biz şunu söyledik hep, 2013 ve 2014 yılındaki İç Tüzük Uzlaşma
Komisyonu 4 siyasi partiden yetkililerin, grup başkan vekillerinin olduğu ve
imza altına aldığımız hatta sadece eğer televizyon yayınları sekize kadar
açıldığı takdirde beşer dakikaya grup önerilerinin “evet” denildiği, kabul
edildiği bir süreçte daha da etken bir hâle getirerek Türkiye Büyük Millet
Meclisi çalışma saatlerini 21.00’e kadar, televizyon yayınlarını da 21.00’e
kadar olmak üzere kayıt altına almış olduk. Ondan önce 19,00’a kadardı, şimdi
21.00’e kadar yayın yapma imkânını vermiş olduk ve biz bunu arkadaşlarımıza o
şekilde izah ettik. 
Bütçe
görüşmeleri -biraz önce sizin de ifade ettiğiniz gibi- muhtemelen aralık ayı
içerisinde başlayacak, aralık ayından bitimine kadar bütçe görüşmeleri önceden
olduğu gibi bundan sonra da devam edecek yani biz herhangi bir şekilde
pazarlama veya pazarlık içerisinde bulunmadık, açık ve net bir şekilde, bundan
önce 2014 yılında yapılan İç Tüzük değişikliği teklifindeki görüşmelerimizin
doğrultusunda bu kanaatimizi Komisyonda ifade etmiş olduk.
Teşekkür
ediyorum.
BAŞKAN –
Teşekkür ediyorum.
Sayın Akçay…
22.- Manisa Milletvekili Erkan Akçay’ın,
gensoru görüşmelerinin de İç Tüzük’ün 54’üncü maddesi kapsamında
değerlendirilebileceğine ilişkin açıklaması
ERKAN AKÇAY
(Manisa) – Sayın Başkan, bu konuyu iki açıdan ele almak gerekir; birincisi, son
İç Tüzük değişikliği sadece Meclis çalışma günleri olarak ifade edilen salı,
çarşamba ve perşembe günleri çalışma saatlerinin 21.00’e kadar uzatılmasına
paralel olarak Meclis televizyonu yayınının da bu saatlere kadar uzatılmasına
ilişkindir. Ancak ikinci açıdan ele aldığımızda, daha evvelden beri devam eden
düzenlemeye göre, yine Danışma Kurulunun teklifi üzerine, Genel Kurul, toplantı
hafta, gün ve saatlerini değiştirebileceği gibi diğer günlerde de toplantı
yapılmasına karar verebilir ve diğer günlerde de yani önemli ve özel hâllerin
dışında da -örneğin bütçe görüşmelerinde olduğu gibi- böyle gensoru görüşmelerinde
de pekâlâ televizyon yayını yapılabilir. Bu da İç Tüzük’te belirtilen usullerin
uygulanmasıyla olacaktır. Dolayısıyla bu son İç Tüzük değişikliğinde -herhangi
bir pazarlık veya söz konusu pazarlama nedir, tabii, onu anlayamamakla
birlikte- meselenin özü, bu çalışma gün ve saatlerini değiştiren İç Tüzük
değişikliğinde saat 21.00’e kadar uzatılması söz konusudur. 
Teşekkür ederim.

BAŞKAN –
Teşekkür ediyorum. 
Sayın
Kerestecioğlu, buyurun. 
23.- İstanbul Milletvekili Filiz
Kerestecioğlu Demir’in, burada yapılan çalışmaların halk tarafından izlenmesi
ve yapılan faaliyetlerin şeffaf olarak yürütülmesinin önemli olduğuna ve bu
konuda bir uzlaşma sağlanabileceğine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, esas olarak -Sayın Özgür Özel’in
de ifade ettiği- yeni bir çalışma dönemine başlarken bunun bu şekilde
yorumlanabileceği ve aslında Sayın Erkan Akçay’ın da –yanlış anlamıyorsam-
karşı çıkmadığı bir şekilde buna fırsat verebileceğidir zaten. 
Şimdi, bizim de
düşüncemiz, önemli olan, burada yapılan çalışmaların halk tarafından izlenmesi
ve yapılan faaliyetlerin şeffaf olarak yürütülmesidir. Şimdi, üç partide de
aslında bu konuda bir anlaşmazlık yokken neden sadece iktidar partisinin “Evet,
bu, bu şekildedir.” demesiyle karar veriliyor? Bunu yapmayalım. Gerçekten bu
yeni döneme -İç Tüzük’le- başlarken bu kadar önemli bir konu olan gensoruda
-sonuçta bir bakan incelemesidir, faaliyetlerinin denetlenmesidir ve halk
tarafından da bunun izlenmesi gerekir- bunda bir uzlaşma sağlanabilir. Bence de
bir görüşme bizlerle sağlayın, bunu rica ediyorum ve bunu gerçekleştirelim hep
birlikte diyorum.
Teşekkürler.
BAŞKAN –
Teşekkür ediyorum.
Şimdi, tabii,
iktidar grubu öyle diyor diye ben böyle bir uygulama yapmak zorunda değilim.
Hatta iktidar grubu sözcüsü Sayın Elitaş konuşmadan önce ben zaten gerekeni
söyledim. Bugüne kadarki hiç şaşmayan uygulamayı ve yapmış olduğumuz İç Tüzük
değişikliğinde de saatlere dönük sadece bir değişiklik yaptık. Çalışma
sürelerini artırırken aynı zamanda İç Tüzük’te olmayan bir hükmü -Meclis
televizyonlarıyla ilgili- garanti altına alıp, güvence altına alıp İç Tüzük’e
dercettik ama bu 15.00-21.00 saatlerine kadar yani saatleri artırarak ve bu
saatler arasındaki tüm çalışmaları verecek. O, diğer, önemli özel hâller kısmı,
olduğu gibi protokolden İç Tüzük’e dercedildi ve protokoldeki uygulaması da
zaten sadece Meclis Başkanının vereceği bir karar da değil bu. Karşı tarafla
anlaşmadığınız müddetçe… Çünkü TRT üzerinden bu yayını veriyorsunuz. TRT ile
Meclis Başkanlığı bu konuda bir mutabakat yapmadığı müddetçe hiçbir yayını dahi
veremezsiniz. İç Tüzük hükmü de amirdir. Yani şu anda benim yaptığım “İktidar
grubu böyle istiyor, muhalefet şöyle istiyor.” diye değil, tamamen bugüne
kadarki yerleşik içtihatlar, uygulamalar ve İç Tüzük’ün amir hükmü neyse onu
uygulamaya çalışıp o konudaki kanaatlerimi söyledim.
ÖZGÜR ÖZEL
(Manisa) – Sayın Başkan… 
BAŞKAN - Sayın
Özel…
ÖZGÜR ÖZEL
(Manisa) – Sayın Başkan, bir tutum ortaya koyuyorsunuz ve değişmeyeceği
anlaşılıyor. Eğer böyleyse bu konu kürsüden usul tartışmasına muhtaçtır. İlk
kez yapılan bir uygulamadır ve yapmış olduğunuz işlem bundan sonrası için de
örnek teşkil edebilecek niteliktedir. Bu konuda grupların söyleyeceği çok söz
vardır ve bir de doğruyu aramak bu Parlamentonun, Genel Kurulun en önemli
görevidir. O yüzden, eğer tutumunuz değişmiyor veya bir toplantıya çağırıp
orada bu işe bir çare aramıyorsak usul tartışması açılsın.
BAŞKAN – Sayın
Özel -dışarıda, arkada- çağıracağım da şimdi. Yalnız, usul tartışmasının da
usulleri çok net ortadadır. 
Şimdi, Meclis
televizyonu yayınıyla ilgili burada bu Başkanlık Divanının şu anda vereceği bir
karar olamaz, mümkün değil; bu bir.
İkincisi,
63’üncü madde çok açık. Hangi konuda siz usul tartışması açabilirsiniz? Yani şu
anda gensorunun görüşülüp görüşülmemesi mi? Yani “Görüşmeye yer olup olmaması”
mı ya da “Başkanı gündeme…” Gündemi zaten uyguluyoruz. Veya “Türkiye Büyük
Millet Meclisinin çalışma usullerine uymaya davet” gibi usule ait konular. 
Şimdi, bu usule,
çalışma usul ve esaslarına ait tutumumda herhangi bir sıkıntı var mı? Yok. Şu
andaki tartışma konusu Meclis televizyonu. Meclis televizyonu da buranın işi
değil. Şu anda Başkanlık Divanı olarak önümüzde bir gündem var ve bu gündemi
biz icra etmekle mükellefiz. 
Dolayısıyla,
usul tartışmasından da ziyade birleşime bir on dakika ara vereyim. 
On dakika ara
veriyorum ve sizleri arkaya davet ediyorum.
Buyurun. 
Kapanma Saati: 15.06
İKİNCİ
OTURUM
Açılma
Saati: 15.26
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 8’inci Birleşiminin İkinci
Oturumunu açıyorum.
(11/17) esas
numaralı Gensoru Önergesi’nin gündeme alınıp alınmaması hususundaki görüşmelere
devam edeceğiz.
VI.- GENSORU (Devam)
A) Ön Görüşmeler (Devam)
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ve Manisa
Milletvekili Özgür Özel'in, kamu ihaleleriyle ilgili kanuni sorumluluğunu
yerine getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin önergesi (11/17) (Devam)
BAŞKAN -
Hükûmet? Yerinde. 
Sayın Özel, siz
bir ilave yapacak mısınız?
ÖZGÜR ÖZEL
(Manisa) – Evet, evet. 
BAŞKAN –
Buyurun, bir dakika…
V.- AÇIKLAMALAR (Devam)
24.- Manisa Milletvekili Özgür Özel’in,
cumartesi günü yapılan asker gönderme tezkeresinin görüşmelerinin televizyondan
yayınlandığına, yayın günleri ve saatleriyle ilgili sınırlı bir esneme
yapılabildiğine ilişkin açıklaması
ÖZGÜR ÖZEL
(Manisa) – Sayın Başkanım, teşekkür ederim.
İçeride diğer
grup başkan vekillerimizle, sizin Başkanlığınızda konuyu değerlendirdik. Usul
tartışması açılsaydı orada ifade edeceğim, usule yönelik önemli bir bilgiyi
paylaşayım Genel Kurulla; daha sonrasında, usul tartışması yerine -herhâlde siz
açıklayacaksınız- daha geniş olarak bunu önümüzdeki günlerde, Başkanlık
Divanının da bulunduğu bir toplantıda değerlendireceğiz, öyle anlaşılıyor. 
Geçmişle değişen
sadece saatler tespitinin doğru olmadığını burada da içeride de söyledim. En
bariz örnek: Geçtiğimiz günlerde yurt dışına asker göndermeyle ilgili tezkere.
Geçmişte bu tip olağanüstü toplantılar yayınlanmazken bir cumartesi günü yapılan
toplantı, Meclis Başkanımız tarafından -bence de doğru bir irade ortaya
konularak- yeni İç Tüzük’ün o maddesine sığınılarak -yurt dışına asker gönderme
tezkeresi- TRT’ye canlı yayınlatılmıştı. Demek ki geçmiş ile bugün arasında İç
Tüzük’teki bu maddeden kaynaklı yayın günleriyle ve saatiyle sınırlı bir esneme
olabiliyor. Bunu da tutanaklara geçmesi açısından burada paylaştım. Sizin ifade
edeceğiniz kanaat doğrultusunda, usul tartışması açmadan bu işi toplantıya
bırakmayı ben de uygun görüyorum.
BAŞKAN –
Teşekkür ediyorum.
Sayın
Kerestecioğlu, size de bir dakika süreyle söz veriyorum.
25.- İstanbul Milletvekili Filiz
Kerestecioğlu Demir’in, televizyon yayınıyla ilgili anlaşma sağlanmasının bu
konudaki suiistimalleri önleyeceğine ve Meclis TV’yle yapılacak protokol
konusunda bütün grupların bilgilendirilmesi gerektiğine ilişkin açıklaması
FİLİZ
KERESTECİOĞLU DEMİR (İstanbul) – Evet, ben de kısaca eklemek isterim ki
özellikle tezkere gibi, gensoru gibi gündemler gerçekten önemli ve özel
hâllerdir. Aslında, buna hiçbir şüphe olmadığını düşünüyoruz herhâlde hep
birlikte. Bu konuda anlaşmamız, özellikle yayın dışı zamanlara önemli
gündemleri getirerek bunun suistimalini de önleyecektir, böyle bir şeye mahal
vermeyecektir, bu konuda bir anlaşma sağlamamız. 
Ayrıca, bundan
sonra da Meclis Başkanlığı tarafından yapılacak protokollerde bütün grupların
bilgilendirilmesi ve en azından orada görüşlerinin alınması ve protokolün ondan
sonra yapılması doğru olacaktır kanaatindeyiz. Bu nedenle bu yapılan protokol
de doğru olmamıştır.
Teşekkürler.
BAŞKAN – Evet,
teşekkür ediyorum.
Buyurun Sayın
Akçay.
26.- Manisa Milletvekili Erkan Akçay’ın,
televizyon yayınıyla ilgili konunun Meclis Başkanıyla birlikte yapılacak bir
toplantıyla açıklığa kavuşturulmasında fayda olduğuna ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Bu konunun
Meclis Başkanıyla birlikte yapılacak bir toplantıyla açıklığa kavuşturulmasında
büyük fayda görüyoruz. Geçtiğimiz hafta görüşülen tezkere görüşmelerinin canlı
yayında yayınlanmış olması… Ayrıca bu protokole nasıl, kimlerle karar verdi
Sayın Meclis Başkanı? Grupların, Meclis Başkanlık Divanının, Meclis Başkan
vekillerinin de haberinin olmadığı anlaşılıyor. O yüzden Meclis Başkanının
gelmesini takiben yapılacak bir toplantıyla bu hususun açıklığa
kavuşturulmasında fayda görüyoruz.
Teşekkür ederim.
BAŞKAN –
Teşekkür ediyorum.
Sayın Elitaş…
27.- Kayseri Milletvekili Mustafa
Elitaş’ın, olağanüstü toplantılarda televizyon yayını yapıldığına ve bu konuda
uygulama birliği ve düzenini ortaya koymanın Meclis Başkanlık Divanının
yetkisinde olduğuna ilişkin açıklaması
MUSTAFA ELİTAŞ
(Kayseri) - Sayın Başkan, teşekkür ediyorum.
Biraz önce
içerideki yaptığımız toplantıda da ifade edildiği gibi, Türkiye Büyük Millet
Meclisi ile TRT arasında 1995 yılında bir protokol var. O protokolde geçen
maddeyi biz olduğu gibi İç Tüzük 54’üncü maddeye eklemekle bu işi
gerçekleştirmiş olduk. Bundan önceki uygulamalar nasılsa o uygulamalar da aynı
şekilde devam ediyor. Sadece “15.00’ten 19.00’a” olan kısmı “21.00’e” kadar;
“15.00’ten 21.00’e”, “14.00’ten 21.00’e” şeklinde değerlendirmiş olduk. 
Biraz önce Sayın
Özel bir şey söyledi. 23 Eylül tarihindeki Türkiye Büyük Millet Meclisinin
olağanüstü toplantısının yayınlandığı konusu var. Ama bizim hafızalarımızda,
benim bildiğim kadarıyla Türkiye Büyük Millet Meclisinin olağanüstü yaptığı
toplantılar sanıyorum yayınlanıyor diye, eğer Başkanlık Divanı bu konuda da bir
inceleme yaparsa, o, ona has bir hadisenin olmadığını, daha önce de
yayınlandığını… Ama bu konuda Türkiye Büyük Millet Meclisi İçtüzüğü’nde
uygulamada bir sıkıntı varsa, yorumda bir farklılık varsa bunun yetkili karar
organı Meclis Başkanı ve Başkanlık Divanıdır. Protokoldeki ifadeden özel hâller
ve olağanüstü halin ne olduğuyla ilgili tanımlamayı da TRT kurumuyla birlikte
Meclis Başkanlığı anlaşarak bu işi çözebilirler. Bu süreçte grup başkan
vekilleri de -eğer Sayın Başkan takdir ederse- biz de görüşlerimizi beyan
edebiliriz ama uygulama birliğini sağlayabilmek ve uygulamadaki düzeni ortaya
koymak Meclis Başkanlık Divanının yetkisindedir.
Teşekkür
ediyorum.
BAŞKAN –
Teşekkür ediyorum tüm gruplarımıza bu anlamda.
Gerek
Cumhuriyet Halk Partisinin bu anlamdaki yazılı başvurusu, gerekse de bugün
gündeme gelen bu konuyla ilgili tüm gruplar kanaatlerini paylaştı. Sayın Meclis
Başkanımız, geldiği zaman biz bu kanaatleri Sayın Başkanımızla paylaşırız.
Gerek görmesi hâlinde belki grup başkan vekilleriyle ya da Başkanlık Divanında
meseleyi ele alalım. Bu konuyla ilgili daha genişletici bir yorum yapılabilir
mi, yapılamaz mı, o toplantılarda çıkacak karara göre hareket edeceğiz diyorum
ve bu anlamda katkı sunan değerli grup başkan vekillerine de bir kez daha
teşekkür ediyorum. 
VI.- GENSORU (Devam)
A) Ön Görüşmeler (Devam)
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ve Manisa
Milletvekili Özgür Özel'in, kamu ihaleleriyle ilgili kanuni sorumluluğunu
yerine getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin önergesi (11/17) (Devam)
BAŞKAN
- Evet, gensoru önergesinin görüşmelerine başlamıştık. 
İlk
söz, önerge sahibi olarak, İstanbul Milletvekili Aykut Erdoğdu’ya aittir. 
Buyurun
Sayın Erdoğdu. (CHP sıralarından alkışlar)
Süreniz
on dakikadır. 
AYKUT
ERDOĞDU (İstanbul) – Sayın Başkan, değerli milletvekilleri; Ulaştırma Bakanı
Ahmet Arslan hakkında verdiğimiz gensoru üzerine önerge sahipleri adına
konuşmacıyım.
Konuşmama
başlamadan önce, önceki dönem Genel Başkanımız Sayın Deniz Baykal’a acil
şifalar diliyorum. 
Değerli
arkadaşlar, biraz sonra anlatacağım belki de dünya tarihinin görülmemiş düzeyde
yolsuzlukları ne yazık ki halk tarafından izlenemeyecek çünkü Meclis Başkanlığı
Türkiye Büyük Millet Meclisi televizyonunu kapattı. Ama, bu anlatacağımız
yolsuzlukların halk tarafından izlenememesi olmadığı anlamına gelmiyor. 
Değerli
arkadaşlar, kamu ihalelerindeki yolsuzluklar ve rekabet yokluğu artık ekonomik
bağımsızlığımızı tehdit eder hâle gelmiştir ve şeytanın dahi aklına gelmeyecek
yolsuzluk örnekleri yaşanmıştır. 
Değerli
arkadaşlar, mesela 4734 sayılı bir Kanun’umuz var, açık ihaleyi zorunlu kılıyor
ama açık ihale olduğunda yolsuzluk yapılamadığı için ihalelerin çoğu pazarlık
usulü, davetiye usulü ihalelere döndürülmüş durumda. 
Değerli
arkadaşlar, mesela, Türkiye Cumhuriyeti Devlet Demiryollarında yapılan bir
ihale yolsuzluk yöntemini anlatayım. Şöyle yapılıyor: İhale içerisinde diyelim
10 tane iş var. Bu işlerin 5 tanesine 5 fiyat yazılıyor, diğer 5 tanesine de
onda 1 fiyat yazılıyor. Ve yaklaşık maliyetin altına düşürülerek ihale
alındıktan sonra bu 5 kat fiyatlı işler tamamlanıyor, ama onda 1 yazılmış
işlere gelince “Ben bu işi yapamıyorum. İhaleyi feshedelim.” diyor ve ikmal
ihalesine çıkıyorlar. Bu sayede 3-4 ikmal ihalesiyle 1 liraya yapılacak iş, 5
liraya yapılıyor hâle geliyor. Bu anlattıklarımın hepsini de Sayıştayın Devlet
Demiryolları Raporundan sizlere anlatıyorum. Mesela, çok hüzünlü bir tespiti
anlatayım: Bu Ankara-Sivas hızlı tren demir yolu için diyor ki: Başlangıçta
hattın tamamı için 1,3 milyar liralık yaklaşık maliyet belirlenmişken 840
milyona bu yöntemle ihale alınmış, daha sonra birinci ikmal ihalesinde sadece
bedel 2,2 milyar liraya çıkarılmış. Tespitin devamında diyor ki mesela: Ariyet
kazısı çok düşük fiyatta, onu yapmıyorlar, tünel işini böyle çok yüksek fiyatlı
yazdıkları için doğrudan tünele başlıyorlar. Ortada kazı yok, doldurma yok, yol
gelmemiş, tünelle devam edip Türkiye Cumhuriyeti Devlet Demiryolları aleyhine
farklar oluşmasına sebebiyet veriyorlar.
Arkadaşlar,
Bursa-Yenişehir kesimi hızlı trende, mesela, sözleşme bedelinin yüzde 96’sı
kadar harcama yapılmış, işin yüzde 15’i bitmiş. Sayıştay raporunda öyle şeyler
yazıyor ki gerçekten hüzün duyuyorsunuz. Ama bu yolsuzlukların en büyüğü, belki
dünya tarihinin gördüğü en büyük inşaat yolsuzluğu üçüncü havalimanında oldu. 3
Mayıs 2013’te ihale yapıldı, 22 milyar 152 milyon avro artı KDV’ye yani toplam
yaklaşık 26 milyara bu beşli havuz çetesine ihale verildi. Kırk iki ayda
yapacaklardı. Kırk iki ayı sürenin üzerine koyduğunuzda -çünkü ihale
yapıldıktan sonra bir ay sonra sözleşme yapılması gerekiyordu- normalde şimdi
üçüncü havalimanının açılmış olması gerekirdi, olmadı ve 25 milyar avro
ödenmesi gereken üçüncü havalimanının 90 metre denizin üstünde yapılması
gerekiyordu. Üç temel husus vardı üçüncü havalimanında rekabeti belirleyen:
Birincisi, deniz seviyesinin ne kadar üstünde yapılacağı; ikincisi, işletme
süresi; üçüncüsü de kredi, garanti ve talep koşulları. Üçünde de yolsuzluk
yapıldı. 
Arkadaşlar, 3
Mayıs 2013’te yapılmış ihalenin bir ay sonra sözleşmesinin imzalanması
gerekiyor ki işletme süresi başlasın. Peki, sözleşmenin imzalanması ne zaman
yapıldı? İhale yapıldıktan tam iki yıl sonra, iki yıl sonra yer teslimi yapıldı.
Soruyoruz “Neden?” Orman Bakanlığı izin vermemiş. Ya, bu aynı Hükûmetin
bakanlığı içinde biri diğerine izin vermedi mi? Ki ihaleden önce izinlerin
alınması gerekiyor. Hayır, öyle bir şey yok. İki yıl daha fazla işletilsin ki
toplam ihale bedelinden bakarsanız, her yıla 1 milyar avro kamu adına kayıp
yazsak 2 milyar avroyu halkın cebinden alıp bu müteahhitlerin cebine koymak
için Orman Bakanlığı bahane edilerek iki yıl yer geç teslim edildi. Peki, yer
teslim edilmemiş bir ihale bedeli bir projede temel atma töreni yapılır mı?
Yapılmaz arkadaşlar ama Cumhurbaşkanlığı seçimi vardı, yer teslimi yapılmamış
bir projede tarihte görülmemiş bir şekilde dönemin Cumhurbaşkanı adayı Recep
Tayyip Erdoğan ne yazık ki temel atma törenini yaptı arkadaşlar. 
İş bununla kalmadı,
2 milyar avro sadece süreden yapılan vurgun. Ama aynı zamanda kot farkı
dediğimiz bir şey var. Havalimanının yerin 90 metre üstüne yapılması lazım ki
uçak şöyle gelip iniyor, böyle kalkıyor, 90 metre üstüne yapılacak ki
etrafındaki binalar ona göre ayarlansın. İhaledeki en büyük belirleyici üçüncü
havalimanının 90 metre üstüne çıkarılması. Şöyle uyanıkça bir şey yapmışlar,
orada bir de İstanbul kanalı yapacaklar, kanaldan çıkan hafriyatı alacaklar
üçüncü havalimanını dolduracaklar o hem kanal vurgunu hem havalimanı vurgunu. O
dönem ihaleye girmeden önce potansiyel teklif vericiler soruyor dönemin
Ulaştırma Bakanı Binali Yıldırım’a “Bu kot düşecek mi?” “Hayır, asla
düşmeyecek, 90 metreye yapılacak.” Düşünün ki, bu havalimanının yapıldığı yer
Şişli ilçemiz kadar, bu Meclis yerleşkesinin bin katı. Orayı 90 metre yukarı
hafriyatla çıkaracaklar. 4,5 milyar-5 milyar avro civarında hafriyat maliyeti
var. Peki, ihale yapıldıktan sonra ne oldu? 90 metrelik havalimanı 30 metre
düşürüldü, 60 metreye düşürüldü. Bu ne demek arkadaşlar? Bu, 2,5 milyar avro
inşaat maliyetlerinin düşmesi demek, tam 2,5 milyar avro kotun düşürülmesi ve
pistlerin de ayrıca yerlerinin değiştirilmesi, inşaattaki bir sürü, müteahhit
lehine, kamu aleyhine yapılan düzenlemelerle ortaya çıkmış zarar oldu. Şimdi,
diyorlar ki: “Biz jeolojik analizler yaptık da meğer buraya havalimanı
yapılamıyormuş. Şev kayıyormuş. Burada maden işletmeleri pasa bırakmış. Yer
çürümüş. Biz bunu yapamazsak -ki o zaman kanalın toprağına güveniyorlardı,
kanalın toprağı yumuşak toprak, buraya kaya koymaları gerekiyor- bu havalimanı
işletilemez, pistler çöker, mahvoluruz." diye gelip kamuyu 2,5 milyar avro
zarara sokacak şekilde kotu düşürüyorlar. Değerli arkadaşlar, böyle bir ihale
yapılabilir mi? Siz başında söylediniz mi ihale yapılacaklara “Ya sen merak
etme, biz inşaat süresini uzatırız; ya sen merak etme, biz iki yıl sana geç
teslim ederiz, iki yıl geç teslim etmiş göründüğümüz için siz iki yıl daha
fazla burayı işletirsiniz.” dediniz mi? Demediniz. Peki, siz bunlara “90
metreden biz 60 metreye indireceğiz, 2,5 milyar avro cebinizde kalacak.”
dediniz mi? Demediğiniz için işte bu dünyanın en büyük inşaat yolsuzluğu olan
üçüncü hava limanında o havuzcu müteahhitlerin cebine 4,5 milyar avro haksız
olarak para koymuş oldunuz. Arkadaşlar, 4,5 milyar avro çok para, içinde 4
milyon 500 bin tane bin avro var. Bir tane yolsuzluğunu anlatıyorum, hepsini
anlatsam bunun 30 katı, 50 katı sadece Ulaştırma Bakanlığında yolsuzluk var. Bu
4,5 miyar avro Türkiye’de hane başına 200 avronun her bir aileden, her bir
haneden çalınması demek, yani 850 lira. Türkiye’de kişi başına 250-300 liranın
her bir bireyden, çoluk, çocuk, kadın, yaşlı, doğuda, Trakya’da herkesten
250-300 liranın cebinden alınması, sadece bir yolsuzluk kalemiyle 250-300
TL’nin çalınması anlamına geliyor. 
Değerli
arkadaşlar, Ulaştırma Bakanlığı, Karayolları Genel Müdürlüğü, Devlet
Demiryolları, Devlet Hava Meydanları, iletişim sektörü ağzına kadar
yolsuzluklarla dolu. Şimdi bize diyorlar ki: “Siz niye gensoru veriyorsunuz?”
Değerli arkadaşlar, bu halk yoksulluktan kırılırken biz bu konularda gensoru
vermeyip ne yapalım? Gidecek yargı mı bıraktınız? Bakın, Sayıştay ağzına kadar
tespit dolu, gereği üzerine bir şey söyleyemiyor. Niye? Korkuyor Sayıştay.
Anayasal kurum yazmış, yani ima etmiş aslında, o kadar yolsuzluk var, ağzına
kadar yolsuzluk dolu, suç duyurusunda bulunun. Sayıştaycıların eli titriyor.
Kendini kurtarmak için yolsuzluğu yazmış, gereğini yapamıyor. Peki, gereğini
yazsa gidecek mahkeme var mı? Arkadaşlar, gereğini yazsa gidecek mahkeme yok.
Bunu şirketler ve birtakım bürokratlar da bildiği için Türkiye bir yolsuzluk
cenneti hâline geldi. Bunun sonu çöküştür. 
Bu
Ulaştırma Bakanı bu işlemlerin sonunda geldi, birçok işlem ondan önce yapılmış
durumda ancak gereğini yapmadığı için sorumlu. Hemşehrim olan Ulaştırma Bakanı
gereğini yapmadığı için sorumlu. 
Ben yine
söylüyorum: Metal yorgunluğu diye bir şey yok. Bildiğiniz bu işlerde çürüme ve
bozulma söz konusu. Çürümüş bir düzenle karşı karşıyayız. Beytülmalin malına el
uzatılmış durumda. 
Ben, halkın
vergilerine sadık olan, dürüst, ahlaklı, namuslu milletvekillerini ve bu
yolsuzlukların mağduru olan milletimi canıgönülden selamlıyorum.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ediyorum.
Gruplar adına
ilk söz, Milliyetçi Hareket Partisi Grubu adına Bursa Milletvekili İsmet
Büyükataman’a aittir.
Sayın
Büyükataman, buyurun. (MHP sıralarından alkışlar) 
Süreniz yirmi
dakikadır.
MHP GRUBU ADINA
İSMET BÜYÜKATAMAN (Bursa) – Teşekkür ediyorum.
Sayın Başkan,
değerli milletvekilleri; Ulaştırma, Denizcilik ve Haberleşme Bakanı hakkında
verilmiş olan gensoru üzerine Milliyetçi Hareket Partisi Grubu adına söz almış
bulunmaktayım. Bu vesileyle, heyetinizi en derin saygılarımla selamlıyorum.
Değerli
milletvekilleri, 21’inci yüzyıl dünyasında ulaştırma ve haberleşme alanları
devletler için sadece ekonomik ve sosyal boyutlarıyla değil, stratejik ve
güvenlik boyutlarıyla da büyük önem taşımaktadır. Bu iki alan toplum üzerinde
çok yönlü etkileri olan, vatandaşı doğrudan ve sürekli etkileyen, üretim ve
dağıtım süreçlerinde özel yeri olan son derece önemli konulardandır. 
15 Temmuzda
millete ve devlete kasteden hainlerin ilk ele geçirmek istedikleri noktaların
başında, ulaşım ve haberleşmeyle alakalı olan kurumların gelmesi bu iki alanın
önemini bir kez daha ortaya koymaktadır. Bu vesileyle, 15 Temmuz şehitlerimizi
bir kez daha rahmet ve hayırla yâd etmek istiyorum, Allah şehadetlerini kabul
etsin, mekânları cennet olsun. 
Değerli
milletvekilleri, günümüz dünyasında ulaşım ve haberleşme, bir ülkenin ekonomik
ve sosyal kalkınmasını ve refah seviyesini etkileyen en önemli unsurlardan
biridir. Bu alanlardaki gelişmişlik, ülkelerin en önemli refah
göstergelerindendir. Büyüyen ve zenginleşen dünyada ortaya çıkan ihtiyaçlar son
yıllarda ulaştırma ve haberleşme sektörlerinin öneminin artmasına neden
olmuştur. Hızla değişen dünya şartlarına uyum sağlamak, her alanda rekabetçi
bir pozisyon kazanmak, ancak dinamik, etkin, verimli, uygun maliyetli ve yüksek
teknolojiye dayanan bir ulaşım ve haberleşme sistemine sahip olmakla mümkündür.
Bu kapsamda dünya ülkelerinde yatırımlardan aslan payını alan alanların başında
bu ikisi gelmektedir. 
Ülkemiz ise
coğrafi konumu itibarıyla özellikle ulaşım sektöründe stratejik bir yere
sahiptir. Bir köprü, doğal bir kavşak görevi yapmakta; Avrupa’yı Asya’ya,
Doğu’yu Batı’ya bağlamaktadır. Bu durum ülkemizin önemini bir kat daha
arttırmaktadır. Ülkemize bakıldığında; 2016 yılında Ulaştırma, Denizcilik ve
Haberleşme Bakanlığı, bütçe gider gerçekleşmesine göre ilk on genel bütçeli
kamu idaresi arasındadır. Maliye Bakanlığı, Millî Eğitim Bakanlığı, Hazine
Müsteşarlığı ile Çalışma ve Sosyal Güvenlik Bakanlığının ardından beşinci
olmuştur. Merkezî yönetim bütçesinde yer alan kuruluşlara tahsis edilen yatırım
ödenekleri kapsamında en büyük pay ise yüzde 26,1 ile ulaştırma ve haberleşme
sektörünün olmuştur. 
Bu açıdan
bakıldığında Ulaştırma, Denizcilik ve Haberleşme Bakanlığımızın yatırımcı bir
bakanlık olarak önemi de ortaya çıkmaktadır. Türkiye Cumhuriyeti Ulaştırma,
Denizcilik ve Haberleşme Bakanlığı, ulaştırma ve haberleşme iş ve hizmetlerinin
teknik, ekonomik ve sosyal ihtiyaçlara, kamu yararına ve millî güvenlik
amaçlarına uygun olarak kurulmasını, geliştirilmesini ve bu hizmetlerin birbirini
tamamlayıcı şekilde yürütülmesini sağlayacak esasları tespit etmek,
uygulanmasını takip etmek ve denetlemek göreviyle yükümlü bir bakanlıktır.
Ülkemiz açısından stratejik önemi haiz işlevleri yerine getirmektedir.
Türkiye’nin jeostratejik önemi, ülkemizin ulaştırma, politika ve yatırımlarını
diğer politikalarına göre daha öncelikli bir hâle getirmiştir. 
Ulaştırma,
Denizcilik ve Haberleşme Bakanlığı, farklı sektörlerin bir araya gelerek
ülkemizin kalkınmasına katkıda bulunabilecek önemli bir konuma sahiptir.
Ülkenin üretimini, istihdamını ve bölgesel gelişimini etkileyerek ülke
ekonomisinin temel taşını oluşturmaktadır. Dolayısıyla bu alandaki
yatırımların, kalkınma veya refahın artmasına doğrudan ve dolaylı çok çeşitli
alanlarda katkısı olacaktır. Ayrıca, bu Bakanlığımızın hizmetleri
vatandaşlarımızın hayat kalitesini doğrudan etkilemektedir. 
Ne yazık ki
Ulaştırma, Denizcilik ve Haberleşme Bakanlığının Türkiye’nin muhtelif
yerlerinde kaynak yetersizliğinden yarım bıraktığı birçok iş bulunmaktadır.
Rastgele, planlama yapılmadan, reklam amaçlı, gelecek planlamasını seçimlere
göre yapan bir anlayışla ülke bayındır hâle gelemeyecektir. Yapılacak işlerde
bir öncelik sıralaması olması, buna göre bir planlama yapılması gerekmektedir.
Ne kadar zorlu ve maliyeti yüksek olursa olsun, bir iş tamamlandıktan sonra
başka bir projeye başlanmalıdır. Bu durum, kaynak israfının da önüne
geçecektir.
Diğer yandan,
Türkiye Büyük Millet Meclisi ihtisas komisyonları, Plan ve Bütçe Komisyonu
dışında, toplanıp bu işlerin altyapısını oluşturamamaktadır. Komisyonlar atıl
kalmamalı, daha fonksiyonel bir hâle mutlaka getirilmelidir. Üyesi olduğum
Bayındırlık, İmar, Ulaştırma ve Turizm Komisyonu da ne yazık ki benzer
durumdadır. Komisyonların aktif çalışması şeffaflığı da arttıracaktır. 
Bu vesileyle,
izninizle, milletvekili olduğum Bursa’mızın da bu alanlardaki bazı
problemlerine dikkat çekmek istiyorum: Bursa, geçen on beş yılda maalesef
ürettiği katma değerin karşılığını genel bütçeden alamamıştır. Bursa,
Türkiye’nin 4’üncü büyük vilayeti olmasına rağmen, 2003-2016 yılları arasında
kamu yatırımlarına bakıldığında Türkiye’de 8’inci sırada yer almaktadır.
Mutlaka her vilayetimiz bizim için önemlidir. Ancak, Türkiye’nin 4’üncü büyük
vilayetini, merkezî bütçeye çok büyük katkılar sağlayan Bursa’mızı 8’inci
sıraya itmek, kamu yatırımlarından mahrum hâle getirmek Bursa’ya ve Bursalıya
yapılan haksızlıktır. 
Bursa’mızın
kangren hâline gelmiş bir hızlı tren meselesi vardır. Önceki yıllarda sembolik
rakamlarla kamu yatırımlarında bahsi geçen hızlı tren şimdilerde unutulmuş,
kamu yatırım programlarında esamesine rastlanamaz olmuştur. Bursa’ya hızlı tren
bir an önce yapılmalıdır. Bursalı hemşehrilerimiz hasretle bunu beklemektedir.
Öte yandan, TÜİK
verilerine baktığımızda, Bursa’da araç sayısının 2010’da 539 bin, 2013’te 643
bin, 2014’te 681 bin, 2015’te 733 bin, 2016’da 788 bin ve 2017’nin ilk altı
ayında 816 bin olduğunu görmekteyiz. Bu araç sayısındaki artışa rağmen Bursa’da
şehir içi yollara birkaç istisna dışında yenileri eklenememiş, şehir içi trafik
bu nedenle Bursa’yı ne yazık ki yaşanamaz hâle getirmiştir. Yolların yenisi
yapılmadığı gibi, mevcut yollara da Belediye Reisinin çocukluk hayalleriyle
yaptırdığı, kullanışsız, “ipek böceği” adı verilen, taşıma kapasitesi düşük
araçların yolun yarısını işgaliyle trafik âdeta kilitlenmiştir. Diğer taraftan,
modern bir haraç sistemi gibi işleyen yol kenarı otoparkları hem trafiği zora
sokmakta hem de vatandaşımızdan kanunsuz bir şekilde para toplanmasına neden
olmaktadır. 
Dünyanın her
yerinde metrolar yerin altındadır. Bizim Bursa’da imkân olmasına rağmen yolun
üstünden giden hafif raylı sistem ne yazık ki Bursa’da bir ağaç katliamına da
sebebiyet vermiştir. Ceddimiz Bursa’da üç kıtayı kavramıştır. Bu mübarek
coğrafyanın her yöresinde ecdadımızın eserleri, hatıraları hâlâ canlılığını
korumaktadır. Bursa -han, hamam, kervansaray, çeşme, imarethane, cami, medrese,
türbe- tarihle dolu ve iç içedir. İmparatorluğumuza başkentlik yapmış bu tarihî
ve kutlu şehrimiz, Bursa’mız daha iyi yönetilmeyi hak etmektedir. 
Değerli
milletvekilleri, hükûmetler vatandaşa sundukları hizmetlerde şeffaflığı ve
hesap verilebilirliği göz ardı etmemelidirler. Kamu kaynaklarının etkin, doğru
ve yararlı bir şekilde kullanılması da son derece önemli bir husustur;
düzenlenmesi ve denetlenmesi elzemdir. Kamu kaynaklarının etkin, etkili ve
ekonomik kullanımına yönelik en önemli araçlarından bir tanesi de Kamu İhale
Kanunu’dur. İhalelerde tarafsızlığın sağlanarak rekabetin ortaya çıkarılması
dünyanın her yerinde devletin mal ve hizmet satın alma süreçlerinde temel
mantık olmuştur. Bu çerçevede fırsat eşitliğinin sağlandığı şeffaf ihale
süreçleri etkin, verimli ve ekonomik sonuçlar doğuracaktır. 
Ülkemizde bu
amaçla oluşturulan 4734 sayılı Kamu İhale Yasası 1/1/2003 tarihinde yürürlüğe
girmiştir ancak bugüne kadar geçen süreçte bu Yasa’da pek çok kez değişiklik
yapılmış ve bu çerçevede haklı olarak çok sayıda da eleştiri
beraberinde gelmiştir. Bu değişiklikler sonucu Kamu İhale Yasası’nın temel
ilkeleri zedelenmiş, hırpalanmış ve deyim yerinde ise delik deşik olmuştur.
İhale mevzuatında yapılan değişikliklerle birçok işe istisna ve muafiyet
getirilmiş olması, bu çerçevede Bakanlığa bazı durumlarda alımların doğrudan
temin yoluyla yapılabilmesi kamu vicdanında ihalelerin istenilen şekilde yönlendirildiği
kanaatinin oluşmasına da ne yazık ki vesile olmuştur. 
Kamu
harcamalarının denetimini kısıtlamak, ihale dışı istisnaları genişletmek,
projelerin ihalesiz verilmesine kapı açmak doğru bir yaklaşım değildir;
istisnai yöntemleri genel uygulama hâline getirmek doğru değildir. Kamu
ihalelerinin yasalara uygun, yolsuzluğa yol vermeyecek ya da çeşitli
suiistimallere kapı aralamayacak şekilde tasarlanması ve uygulanması millî bir
görevdir. Hızlı sonuç veren ancak ekonomikliği ve etkinliği ön plana çıkaran
şeffaf, katılımcı, yolsuzluk yapmayı zorlaştıracak mekanizmaları ihtiva eden
ihale uygulamaları kamu vicdanının hasar görmesini engelleyecektir. Bunun
dışındaki yollara tevessül etmek vicdanları yaralar, birlik ve beraberliğimizi
zedeler. Bürokratlarımız İhale Kanunu’nu önlerinde bir engel olarak
görmemelidirler. 
Kamu İhale
Kanunu’nun, gelinen noktada son kez kamu vicdanını tatmin edecek şekilde
değiştirilmesi, elden geçirilmesi zaruri hâle gelmiştir.
Saygıdeğer
milletvekilleri, bu duygular içerisinde sözlerime son verirken Milliyetçi
Hareket Partisi Grubu olarak gensorunun aleyhinde oy kullanacağımızı ifade
ediyor, heyetinizi en içten saygılarımla bir kez daha selamlıyorum. (MHP
sıralarından alkışlar) 
BAŞKAN –
Teşekkür ediyorum. 
Gruplar adına
ikinci söz Halkların Demokratik Partisi Grubu adına Mardin Milletvekili Erol
Dora’ya aittir. 
Buyurun Sayın
Dora. (HDP sıralarından alkışlar)
HDP GRUBU ADINA
EROL DORA (Mardin) – Sayın Başkan, değerli milletvekilleri; kamu ihaleleri ile
ilgili kanuni sorumluluğunu yerine getirmediği ve kamunun zarara uğratılmasına
sebebiyet verdiği iddiasıyla Cumhuriyet Halk Partisinin Ulaştırma, Denizcilik
ve Haberleşme Bakanı Ahmet Arslan hakkında bir gensoru açılmasına ilişkin
önergesi üzerinde Halkların Demokratik Partisi adına söz almış bulunuyorum.
Genel Kurulu saygıyla selamlıyorum.
Değerli
milletvekilleri, hemen her ülkede kamunun ihtiyaç duyduğu mal, hizmet ve yapım
işlerinin uygulanacak belli usuller sonrasında belirlenecek bir bedel
karşılığında özel kişilerden satın alınması işlemi kamu ihale alımları olarak
nitelendirilmekte ve belli kurallara tabi tutulmaktadır. Kamu alımlarının
optimum bir düzeyde gerçekleştirilebilmesi için bütün isteklilerin katılımına
açık olacak şekilde rekabetin sağlanması ihale sürecinin en başından sonuna
kadar geçilen bütün aşamalarda saydamlığın, güvenilirliğin ve hesap
verilebilirliğin egemen kılınması, etkinlik ve verimliliğin ön planda tutulması
ve nihayet etkin ve hızlı işleyen bir denetim mekanizmasının oluşturulması
gerekir.
Değerli milletvekilleri,
demokratik bir ülkede halkın cebinden çıkan vergilerle oluşturulan bütçenin
nerelere ve hangi biçimlerde harcandığı noktasında saydamlık kavramı kamu
alımları için hayati bir öneme sahip olup ayrımcılığın önlenmesi ve objektif
kamu alımları ilkelerinin de tamamlayıcısıdır. Saydamlık ilkesi, ihalelerin
ilan edilmesi, açıkça belirlenmiş değerlendirme prosedürü, pazarlık usulünün
sınırlı olarak kullanılması, ihale ilanlarının açık ve anlaşılabilir olmasıyla
ihalelere ilişkin ilanlardan herkesin haberdar olabileceği şekilde
duyurulmasını zorunlu kılmaktadır.
Değerli
milletvekilleri, hepinizin hatırlayacağı üzere Türkiye’de 2000’li yıllarda
yaşanan ekonomik bunalımla birlikte kamu ihalelerinde yolsuzluk, usulsüzlük,
siyasi himayecilik, kayırmacılık ve kamu kaynaklarının belli kesimler arasında
paylaşımına yönelik yaygın uygulamalar bulunmaktaydı. Tabii, kamuoyunda yoğun
tepkilere yol açan bu yasa dışı ve gayrimeşru ve gayriahlaki yolsuzlukların
önüne geçilebilmesi amacıyla 2002 yılında 4734 sayılı Kamu İhale Kanunu
çıkarılmıştır. Yeni ihale kanunuyla vatandaşlardan toplanan vergilerle
oluşturulan kamu kaynaklarının harcanmasında kamu yararı, şeffaflık, eşitlik,
rekabet, katılımcılık ve verimlilik ilkelerinin esas alındığı özellikle
vurgulanmıştır. Ancak 2002 yılından bu zamana kadar söz konusu Kamu İhale
Kanunu’nda yine 2002 öncesi yolsuzluklar ve usulsüzlüklere yol açabilecek
eğilimlerin önünü açar nitelikte 100’ün üzerinde değişiklik yapılmış ve kanunun
getiriliş amacı başta AKP Hükûmeti olmak üzere kamu idareleri tarafından terk
edilmiştir. 
Değerli
milletvekilleri, üzerinde görüştüğümüz gensoru önergesinde konu edilen 4734
sayılı Kanun’da temel ihale usulleri, açık ihale usulüyle belli istekliler
arasında ihale usulü olup pazarlık usulü ancak ve ancak belirli istisnai
durumlarda başvurulan bir ihale yöntemi olarak mevzuatta yer almaktadır. Buna
rağmen, çeşitli bakanlıklar bünyesinde, özellikle son yıllarda hızla artan
oranlarda çoğu zaman konu itibarıyla pazarlık usulüne tabi olmayan kamu
alımlarının eksik rekabet içerisinde kapalı kapılar arkasında pazarlık usulüyle
yapıldığı ve kamu kaynaklarının usulsüz bir şekilde özel teşebbüslere
aktarıldığına tanıklık etmekteyiz.
Sayın Başkan,
değerli milletvekilleri; kamu ihalelerinde rekabet ortamının daraltılması ve
eksik rekabet dolaylı olarak toplumsal refahı da tehdit etmektedir. Tekel,
tekelci rekabet ve bunun yol açtığı eksik rekabet piyasaları, tekelci piyasa
anlayışı firmalara ürettikleri mal ve hizmetlerin fiyatını belirleyebilme gücü
vermektedir. Bu güç ise kamu alımlarında kaynakların verimli kullanılmasını
engellemekte, kamu alımları olması gerekenden çok daha yüksek maliyetlerle
gerçekleştirilebilmektedir. Bu çerçevede, açık ihale usulüyle rekabete açık bir
ihale yöntemi yerine pazarlık usulüyle davet edilen 3 istekli arasında ihale
yapılması ciddi şekilde rekabet ortamını daraltmakta, eksik rekabeti
beraberinde getirmekte ve her şeyden önemlisi kamu kaynakları üzerinden
usulsüzlüklerin, yolsuzlukların meşrulaştırılmasına yol açmaktadır.
Değerli milletvekilleri,
elbette liberal ekonomilerde açık ihale usulüyle hedeflenen amaç bazı
olağanüstü durumlarda terk edilmekte ve pazarlık usulüyle ihtiyaçlar
karşılanabilmektedir. 
Türkiye'de
pazarlık usulü ihale yöntemine cevap veren hususlar kanunda sınırlı sayıda
sayılarak belirlenmiş olup doğal afet, salgın hastalık, can ve mal kaybı
tehlikesi gibi önceden öngörülemeyen ve ivedilik arz eden durumlarla
sınırlandırılmıştır.
Uygulamaya
baktığımızda, pazarlık usulünde çoğunlukla ilan yapılmamakta, sadece ihaleye 3
istekli davet edilerek mal ve hizmet alımları sonuçlandırılmaktadır. Üstelik,
davet edilen bu firmaların davete katılmaları dahi şart koşulmamaktadır.
Dolayısıyla, daha vahim olan şudur ki, pazarlık usulünde sadece 3 istekliyi
davet etmek yeterli olup bu isteklilerden 2’si teklif göndermezse ve sadece
1’isi teklif gönderse bile bu istekliyle sözleşme yapılarak iş ihale
edilebilmektedir. 
Değerli
milletvekilleri, kamu ihaleleri ile yolsuzluk kavramı arasında oldukça yakın
bir ilişki bulunmaktadır. Kamu İhale Kurumunun varlığı da bu ilişki dolayısıyla
büyük önem taşımaktadır. İhalelerin usulüne ilişkin kurallara uygun hareket
edilmesi, yolsuzluğun önlenmesinde yadsınamaz bir öneme sahiptir. İhale
usulüyle ilgili kurallara uyulması, daha sonra ihalelerin esası ve içeriği
itibarıyla oluşabilecek yolsuzlukların önlenmesinde bir güvence niteliği
taşımaktadır. Tabii, bu sözünü ettiğimiz uygulama ideal olandır. AKP
hükûmetleri süresince özellikle son yıllarda giderek alenileşen düzeyde
-gerekli şartlar oluşmadığı hâlde- açık ihale usulünden vazgeçilerek pazarlık
yoluyla ihale usulü benimsenmeye, dolayısıyla kanunun getiriliş amacı göz ardı
edilerek belli kişi ve gruplar arasında pastanın paylaşılması bir ihale usulü
olarak yaygınlık kazanmaya başlamıştır. 
Değerli milletvekilleri,
2008 yılından bu zamana kadar 4734 sayılı Kanun’da yapılan sistematik
değişikliklerle, pazarlık usulünde yapılan ihalelerde ihalelerin ilan edilmesi
şartı kaldırılmış, ihale dokümanlarının sadece davet edilen kişilere satışı
düzenlemesi getirilmiş, ardından da ihaleye davet edilmeyen kişilerin ihale
süreçlerini şikâyet etmelerinin önü tamamen kesilerek hak arama hürriyeti ve
mahkemelere ulaşma hakkı da açıkça engellenmiştir. Aslında, geçmişte, bir rutin
dışı usulü olan pazarlık yoluyla ihale yöntemi çeşitli kamu ihalelerinde
yaygınlaştırılmak istenmiş ancak Kamu İhale Kurumu tarafından bu ihalelerin
büyük çoğunluğu iptal edilmiştir. Ancak geçmişte iptal edilen bu ihalelere
rağmen son yıllarda yapılan kamu ihalelerinde çeşitli yöntemler denenerek
tekrar pazarlık suretiyle ihale usulüne geri dönülmeye başlanmıştır. Kamu
kaynakları yine kapalı kapılar arkasında, ihaleye katılıp katılmamaları, teklif
verip vermemeleri önemli olmaksızın, yalnızca 3 istekli davet edilerek ve
rekabet, şeffaflık, açıklık, katılımcılık ilkeleri göz ardı edilerek yapılmaya
başlanmıştır ki kamu kaynaklarının bu şekilde rutin dışı ihale usulüyle belli
kişiler arasında paylaşılması yasa dışı olduğu kadar açlık sınırının altında,
yoksulluk sınırının altında yaşamaya mecbur bırakılan vatandaşlarımızın daha
fazla sömürülmek istenmesidir. 
Değerli
milletvekilleri, 5506 sayılı Birleşmiş Milletler Yolsuzlukla Mücadele
Sözleşmesinin Onaylanmasının Uygun Bulunduğuna Dair Kanun açısından
tartışıldığında da kamu ihalelerindeki usuli kurallara uyulmasına yönelik
kuralların önemi ortaya çıkmaktadır. Birleşmiş Milletler Yolsuzlukla Mücadele
Sözleşmesi’nin “Kamu Alımları ve Kamu Maliyesinin Yönetimi” başlığını taşıyan
9’uncu maddesine göre “Her Taraf Devlet, iç hukuk sisteminin temel ilkelerine
uygun olarak, diğerlerinin yanında yolsuzluğun önlenmesinde de etkin olan,
saydamlık, rekabet ve karar alma sürecinde nesnel kıstaslara dayanan uygun
tedarik sistemlerini kurmak için gerekli adımları atacaktır.”
Tabii iç
hukukumuz açısından da bağlayıcı konumda bulunan uluslararası sözleşme
hükümleri uyarınca da ihaleye katılım şartlarının önceden belirlenmesi ve
yayınlanması, usul kurallarının doğru olarak uygulandığını müteakiben teyit
etmeyi kolaylaştırmak amacıyla kamu alım kararlarında nesnel ve önceden
belirlenmiş kıstasların kullanılması; usul kurallarına uyulmaması hâlinde yasal
müracaat hakkı temin etmek üzere etkili bir itiraz sistemini içeren etkili bir
dâhilî inceleme sisteminin oluşturulması yolsuzlukla mücadele edilmesi konusunda
üzerinde önemle durulması gereken bir konudur. 
Sayın Başkan,
değerli milletvekilleri; tabii, şimdi, AKP Hükûmetinin bu ulusal ve
uluslararası bağlayıcı düzenlemeler karşısında ihalelere ilişkin usuli
işlemlere uyulmamasını sadece usulsüzlük olarak değerlendirmeye çalışarak
savunmasının, bu konunun yolsuzlukla ilgili olmadığını savunmaya çalışmasının
haklı ve hukuki bir yanının bulunmadığı da aşikârdır. 
Değerli
milletvekilleri, ilan yapılmayan ve sınırlı sayıda katılımcıdan oluşan pazarlık
usulü, ihalelerin istekliler arasında uyumlu eylem ve davranışlarla kamunun
aleyhine olacak kartel anlaşmalarına en müsait ihale yöntemi niteliğindedir.
Zira hepimizin malumu uygulamada görüldüğü üzere, pazarlık usulünde ihalenin
kime verileceği önceden bir şekilde belli olduğundan, şeklî olarak hukuka
uygunluğu gerçekleştirmek adına ihaleyi alacağı zaten belli olan istekli firma
2 adet yan teklif getirmekte, daha sonra da danışıklı tekliflerle ihaleler
gerçekleştirilmektedir. 
Sayın Başkan,
değerli milletvekilleri; Rekabet Kurulu kararlarından da anlaşılacağı üzere,
ihale piyasalarında bir grup teklif sahibi bir araya gelip bir kartel
oluşturarak bir nesneyi piyasada ederinin üzerinde bir fiyattan satıp oluşan
rantı kendi aralarında paylaşmak üzere anlaşma yapabilmektedirler. Bu
anlaşmalar sonucunda, kartel üyeleri birbirleri arasında asla rekabete
girmemekte, kazanılan rant kartelin mülkiyetine geçmekte ve anlaşmadan sağlanan
kazanç kartel üyeleri arasında paylaşılmaktadır. Yahut, kartel üyeleri
arasındaki centilmenlik anlaşması gereği, dönüşümlü fedakârlıklarla ihaleler
birbirlerine bırakılabilmektedir. 
Tabii, tüm bu
süreçlere Hükûmetçe ve ilgili bakanlıklarca göz yumulması neticesinde, emeğiyle
çalışıp üreten halk her geçen gün daha da fakirleşmekte ve aldığı asgari ücret
üzerinden daha fahiş vergilere maruz bırakılmaktadır. 
Diğer taraftan,
zaman zaman Maliye Bakanlığınca sözüm ona çıkarılan vergi afları da yine bu
kartellerin kamuya olan borçlarını silmek üzere bir araç olarak
kullanılmaktadır.
Değerli
milletvekilleri, ihale usulsüzlükleri ve neticesinde ortaya çıkan yolsuzluklar
bağlamında bir diğer önemli konu da ihalenin ilanı meselesidir. İhale konusu,
söz konusu iş için istekli olabilecek adaylara ihalenin duyurulması işlevini
görmekte olup rekabet ve açıklık ilkesinin de çok önemli bir gereğidir.
İhaleden beklenen amaç yönünden ihalelerin ilgililere duyurulması ana kuraldır
ve ilan şartı eksiksiz yerine getirilmelidir. Bu konuda geçmişte Danıştay
kararlarında da ihaleden beklenen amacın ihaleye katılacakları azami ölçüye
çıkarmak olduğu ve bunun da ancak ihalenin ilan edilmesiyle mümkün olabileceği
ve bu suretle de kamu yararının tesis edilebileceğine hükmedilmiştir.
Sayın Başkan,
değerli milletvekilleri; ihalelerin ilan edilmesi kamu yararı ve menfaati,
idarenin menfaati yönünden birinci derecede öncelikli olmasına rağmen 4734
sayılı Kanun’un 21’inci maddesine 2008 yılında eklenen fıkrayla belli hâllerde
ilan yapılması zorunluluğu anlaşılamaz bir şekilde kaldırılmıştır. Aslında AKP
Hükûmeti 2008’de yaptığı bu değişiklikle kamu ihalelerinde şeffaflık, saydamlık
istemediğini bir anlamda ifşa etmiştir. Bu şekilde aleniyet ve ihaleye
katılımın azami sayıya ulaşması yönündeki hedeften de vazgeçilmiştir.
Sayın Başkan,
değerli milletvekilleri; şimdi üzerinde özel olarak görüştüğümüz bu önerge
bağlamında da Ulaştırma, Denizcilik ve Haberleşme Bakanlığının birçok alanda
ihale yöntemiyle kamu alımları yaptığını biliyoruz. Tabii, bu gensoru önergesi
vasıtasıyla çeşitli rakamlara baktığımızda, Ulaştırma Bakanlığının da pazarlık
usulü ihale yöntemini bir istisna olmaktan çıkarıp yaygın bir yöntem hâline
getirdiğini ibretle görmekteyiz. Pazarlık usulüyle gerçekleştirilen ihalelerin
tutarının 2016 yılında yüzde 86,1 artarak 21 milyar TL’ye ulaştığı, 2017
yılının ilk altı ayında ise geçen yılın aynı ayına göre yüzde 175 artarak 16,8
milyar liraya ulaştığı biçiminde veriler bulunmaktadır. Bakanlık ve Hükûmet bu
vahim durumu kamuoyundan gizleyemez; buna hakkı da yoktur, yetkisi de yoktur.
Bu durum açıkça kamu menfaatlerinin aleyhinedir. Üç beş sermayedarı
zenginleştirmek amacıyla halkı daha da fazla yoksullaştırmaktadır bu durum.
Elbette şeffaf devlet, şeffaf yönetim gereği Sayın Bakanın bunun hesabını açık
bir şekilde kamuoyuyla paylaşması gerekmektedir. Yoksa, AKP’nin Parlamento
çoğunluğuna dayanarak kamuoyunu çok yakından ilgilendiren bu ve benzer
önergeleri reddetmesi, soruşturulmasını engellemesi aslında hesap vermekten
kaçmaktır, şeffaflığa ve demokrasiye inanmamaktır; daha özünde, kamu menfaatine
inanmamaktır. 
Bu gerekçelerle,
demokratik yönetimi savunan bir parti olarak, kamu menfaatini çok önemli gören
bir parti ve anlayış olarak, kamu harcamalarının son derece şeffaf yöntemlerle
gerçekleştirilmesini savunan bir parti olarak gensoru önergesinin lehinde oy
kullanacağımızı belirtiyor, bir kez daha Genel Kurulu saygıyla selamlıyorum.
(HDP sıralarından alkışlar)
BAŞKAN –
Teşekkür ediyorum. 
Gruplar adına
üçüncü söz Cumhuriyet Halk Partisi Grubu adına Tekirdağ Milletvekili Faik
Öztrak’a ait. 
Buyurun Sayın
Öztrak. (CHP sıralarından alkışlar)
CHP GRUBU ADINA
FAİK ÖZTRAK (Tekirdağ) – Teşekkür ediyorum Sayın Başkan. 
Sayın Başkan,
değerli milletvekilleri; sözlerime başlarken, biraz önce Çukurca’dan 2
askerimizin şehit olduğuna dair acı bir haber aldık. Şehitlerimize Allah’tan
rahmet, kederli ailelerine ve milletimize baş sağlığı diliyorum. 
Yine, bu sabah
bir sağlık sorunu yaşayan önceki dönem Genel Başkanımız ve Antalya
Milletvekilimiz Sayın Deniz Baykal’a acil şifalar diliyorum. Kendisini en kısa
sürede aramızda görmeyi umut ediyoruz. 
Sayın
Milletvekilleri, Ulaştırma, Denizcilik ve Haberleşme Bakanı Sayın Ahmet Arslan
hakkında verdiğimiz gensoru önergesi üzerinde grubumuzun görüşlerini aktarmak
üzere söz almış bulunuyorum. Genel Kurulu ve bizleri izleyebilen kıymetli
vatandaşlarımızı saygıyla selamlıyorum.
Değerli
milletvekilleri, devlet yönetmeyi koyun gütmekten veya kabile yönetmekten
ayıran, hukukun üstünlüğüne gösterilen saygıdır. Devlet yönetmek ciddi bir
iştir, ciddi insanlarla yapılır. Yönetimler, hukuka saygı gösterdikleri ölçüde
meşrudur, içeride ve dışarıda ciddiye alınmanın koşulu da budur. Hukuku hiçe
sayan, vatandaşlarının hukukuna, hak ve özgürlüklerine saygı göstermeyen,
yurttaşlarına yaptıklarının hesabını vermeyen yönetimler devletlerini başarısız
devletler ligine düşürür, kabile devletine dönüştürürler. Hukuk devletinde
yönetimler her icraatlarında olduğu gibi, vatandaşlarından vergi toplarken de,
topladığını harcarken de meclislerinin çıkardığı kurallara uymak ve
meclislerine hesap vermek zorundadırlar. Bu, Magna Carta Libertatum yani Büyük
Özgürlük Fermanı’nı izleyen 802 yıldır geçerli, olmazsa olmaz, evrensel bir
kuraldır.
Değerli
milletvekilleri, bizim ülkemizde de milletin Meclisinin çıkardığı kanunlar,
kurallar var. Bu düzenlemelerin pek çoğu da dünya standartlarında. Yani, kural
koyma konusunda ülkemizin esasen pek bir sıkıntısı yok ancak Türkiye’yi
yönetenlerin, zaman zaman, milletin Meclisinin koyduğu kurallara uymakta
sıkıntıları olduğunu görüyoruz. Bu sıkıntı Adalet ve Kalkınma Partisi
yöneticilerinin söylemlerine sık sık yansıyor. Başbakan geçen yıl valiler
toplantısında yaptığı konuşmada “İş mi yapacağız, mevzuat mı kollayacağız?”
diyerek iktidarın iş tutma biçimini pek güzel özetlemişti. Sayın Başbakan geçen
hafta valilerle yaptığı bir başka toplantıda da bu mesajını tekrarladı. Demek
ki Başbakan bunları sehven söylemiyor. Başbakan bu sözleri sıradan bir
toplantıda da sarf etmiyor. Bu sözlerin muhatapları bulundukları illerin en
büyük mülki amirleri, illerde devleti ve Hükûmeti temsil eden makam sahipleri.
Valisine “Hukuku takma, benim söylediğimi yap.” diyenlerin yönettiği bir
devlete nasıl hukuk devleti diyeceğiz? Türkiye'nin uluslararası arenada en
haklı olduğu konularda bile bugün karşı karşıya kaldığı muamelelerin
sebeplerini işte arkadaşlar biraz da burada aramak gerekiyor. Hem Cumhurbaşkanı
hem de Başbakan son günlerde ağızlarını her açtıklarında “Kabile devleti
değiliz.” diyorlar. Bu sözün bu kadar sıklıkla kullanılması aslında bir sıkıntı
olduğunu gösteriyor.
Değerli
milletvekilleri, hiç şüphesiz, Türkiye Cumhuriyeti’nin mayası sağlamdır ve bir
kabile devleti değildir, kim ne yaparsa yapsın olmayacaktır da. Bizim
cumhuriyetimizin mayasında Misakımillî vardır, Amasya Tamimi vardır, Erzurum ve
Sivas kongreleri vardır. Cumhuriyetimizin kurucu önderleri savaşmadan önce
savaşın hukukunu oluşturmuşlardır. Bu nedenle, emperyalizmi dize getiren
Kurtuluş Savaşı dünyanın en meşru, en haklı savaşıdır.
Gazi Meclis
kurtuluş mücadelesi verirken dahi içinden çıkardığı hükûmeti en sert şekilde
denetlemiştir. Cumhuriyetimizi kuran Büyük Önderimiz Gazi Mustafa Kemal Atatürk
dâhil hiç kimse kendini hukukun üstünde görmemiştir, görememiştir. Türkiye
Cumhuriyeti işte bu nedenle bir kabile devleti değildir, tüm dünyada işte bu
nedenle itibar görmüştür.
Ancak AKP
döneminde yönetimde keyfîlik, hukuku ayak bağı olarak görme ve gösterme
yaklaşımı giderek artmaktadır. AKP’nin kökü dışarıda bir cemaatle yaptığı
koalisyon ve 2010 Anayasa referandumunun ardından tüm yargının bu cemaate
teslim edilmesi hukuk devletine ilk büyük darbeyi vurmuştur. 
AKP’nin yargıyı
ve devleti teslim ettiği bu terör örgütünün hain darbe girişimi bu defa da
iktidar tarafından siyasi bir fırsata çevrilmiştir. Olağanüstü hâl rejimi ve
bunun altında yapılan adaletsiz, mühürsüz, şaibeli bir referandumla iktidar
sahiplerinin keyfî yönetim anlayışına bir ucube Anayasa elbisesi dikilmeye
çalışılmıştır. Böylece hukuk devletine ikinci büyük darbe de burada
vurulmuştur.
Ama ne yapılırsa
yapılsın bu elbise bu büyük millete, bu büyük devlete dar gelecek ve yırtılıp
atılacaktır.
Değerli
milletvekilleri, bu iktidarın hukukla, kurallarla arasının iyi olmadığı
konusunda hiçbir tereddüt yoktur. Ayrıca, Adalet ve Kalkınma Partisinin kamu
ihale mevzuatıyla da özel olarak ciddi bir sıkıntısı vardır. Bu iktidar kamu
ihale mevzuatını hiç sevmedi, bu mevzuatın kendine biçtiği oyun alanından hiç
hoşlanmadı, ihaleleri keyfine göre dağıtmak için ilk günden bu yana çok ciddi
bir çaba gösterdi. Nitekim, iktidar 2003’ten bu yana 4734 sayılı Kamu İhale
Kanunu’nu tam 42 kez değiştirdi. Adalet ve Kalkınma Partisi her dört ayda bir
İhale Kanunu’nu değiştirerek kanuna uymak yerine kanunu kendisine uydurdu.
Şimdi sormak gerekir: Her dört ayda bir değişen bir kanun kamu ihalelerinde
beklenen etkinliği, rekabet ortamını ve tasarrufu sağlayabilir mi? Elbette
sağlamaz değerli arkadaşlar. Oysa 4 Ocak 2002 tarihinde Türkiye Büyük Millet
Meclisinde kabul edilen bu yasa dünya standartlarında bir düzenlemeydi. 2001
krizinden ders alan dönemin iktidarı tüyü bitmedik yetimin kör kuruşu sağa sola
peşkeş çekilmesin, kamu kaynakları artık çarçur edilmesin, devletin borcu
azalsın diyerek bu yasayı çıkardı. Ben de o günlerde Hazine Müsteşarı olarak bu
kanunun hazırlanmasında ve yasalaşmasında dönemin milletvekilleriyle birlikte
Türkiye Büyük Millet Meclisinde gece gündüz çalıştım. Bu İhale Kanunu’nun
ardından artık Türkiye’de kamu kaynaklarını bir virüs gibi bitirip tüketen
ihale yolsuzluklarının sonunun geldiğini düşünüyordum. Gazetelere “Geriye dönüş
yok, gemileri yaktık.” diye beyanatlar verdim. Ama öyle olmadı, rantı belli
kişilere dağıtarak yandaş yaratmaya dayanan sığ siyaset güdüsü yeniden
hortladı. Ancak AKP iktidarına Kamu İhale Kanunu’nu on dört yılda 42 kez
değiştirmek de yetmedi değerli arkadaşlar. Ekonomi bozuldukça iktidar
yandaşlarına rant dağıtmakta zorlanır hâle geldi. Böylece adrese teslim
ihaleler devreye sokuldu. Bunu yapabilmek için de AKP iktidarı, Kamu İhale
Kanunu’nun istisnai hükümlerini istismar ederek istisnayı usul hâline getirmeye
başladı.
Değerli
milletvekilleri, Kamu İhale Kanunu, ihalelerde uygulanabilecek yöntemleri ve
bunların hangi şartlarda uygulanacağını belirlemiş. 
Kanunun 18’inci
maddesine göre üç tane ihale yöntemi var: Açık ihale usulü, belli istekliler
arasında ihale usulü, pazarlık usulü. 
Kanunun 5’inci
maddesinde, kamunun yapacağı ihalelerde uygulanması gereken temel yöntemlerin
açık ihale ve belli istekliler arasında ihale olduğu açıkça belirtiliyor. 
Kanun koyucu
bunu neden istiyor? Kamu kaynağını kullanan idare, milletin vergilerini
harcayan idare, ihaleleri mümkün olduğunca herkese açık yapsın, rekabet
koşullarını sağlasın, tüyü bitmedik yetimin kör kuruşu heba olmasın, kamu
kaynakları etkin ve verimli kullanılsın diyerek bu iki yöntemi zorluyor.
Pazarlık usulü ise ancak kanunda belirtilen özel hâllerde uygulanabiliyor. 
Pazarlık
usulüyle ihale şartlarını belirleyen 21’inci madde, bu yöntemin temel usullerle
açılan ihalelere yeterli teklif gelmemesi, ülkede vatandaşın can veya mal
kaybına neden olacak çok özel, istisnai bir durum olması veya ülkenin savunma
ve güvenlik hizmetlerini hızla karşılama ihtiyacı gibi özel durumlarda
uygulanabileceğini açıkça belirtiyor. Kanuna göre, bu durumlarda idarenin
herhangi bir ilana çıkma zorunluluğu da yok. İdare, en az üç firmayı davet
ederek bu firmalardan fiyat teklifi alabiliyor ve işi, istediği firmaya,
istediği gibi verebiliyor.
Kanun koyucunun
vatandaşın can ve mal güvenliğini düşünerek verdiği bu özel iznin, özellikle,
son dönemde Adalet ve Kalkınma Partisi iktidarı tarafından çok sık kullanılarak
suistimal edildiği görülüyor. Son dönemde pazarlık usulüyle verilen işlerin
tutarında olağanüstü bir artış var. Devletin bu yöntemle yaptığı ihalelerin
tutarı 2016’da bir yıl önceye göre yüzde 86 artmış ve 21,7 milyar Türk lirasına
ulaşmış. Sadece bu yılın ilk altı ayında pazarlık usulüyle yapılan ihalelerin
tutarı da geçen yılın aynı dönemine göre yüzde 175 artarak 16,8 milyar Türk
lirasına sıçramış. Geçen yılki eğilimin bu yılın geri kalanında aynen tekrar
edeceğini varsayarsak 2017’de pazarlık usulüyle yapılacak ihalelerin toplam
tutarının 59,6 milyar Türk lirasına ulaşacağı anlaşılıyor. 
Değerli
milletvekilleri, bu olağanüstü bir rakam. 21’inci maddenin (b) fıkrası ülkede
doğal afetler, salgın hastalıklar, can veya mal kaybı tehlikesi gibi ani ve
beklenmeyen veya idare tarafından önceden öngörülemeyen olayların ortaya
çıkması üzerine ihalenin ivedi olarak yapılması zorunluluğunun olması
hâllerinde bu yöntemin kullanılabileceğine hükmediyor. Yılın ilk altı ayında
pazarlık usulüyle yapılan ihalelerin yüzde 81’i kanunun 21’inci maddesinin sözünü
ettiğim bu fıkrasına dayanılarak yapılmış. 
Peki,
değerli arkadaşlar, ben şimdi soruyorum: Türkiye’de bu yılın ilk altı ayında
büyük bir doğal afet mi oldu? Salgın bir hastalık mı yaşandı? Ani ve
beklenmeyen bir olay nedeniyle vatandaşın canını, malını kaybetme tehlikesi mi
ortaya çıktı? Benim bildiğim kadarıyla böyle bir şey yok. O zaman ne var?
Kanuna karşı hile var, kanunun istismarı var, ihale ilanına çıkma zorunluluğuna
takılmadan sen, ben, bizim oğlan, üç firmadan teklif alıp dilediğine ihaleyi
verebilmenin yollarını kullanmak var. 
Değerli
milletvekilleri, son dönemde bu istismarı en çok yapan kurum ve kuruluşların
Sayın Ahmet Arslan’ın Bakanlığının görev ve sorumluluk alanındakiler olduğu
dikkati çekiyor. Bu yılın ilk dokuz ayında sadece Karayollarının pazarlık
usulüyle gerçekleştirdiği yapım ihalelerinin tutarı kuruşu kuruşuna 13 milyar
577 milyon 486 bin 731 lira 83 kuruş yani eski parayla yaklaşık 14 katrilyon
lira. Karayollarının pazarlık usulüyle açtığı 63 ihalenin 56’sı doğal afetler,
salgın hastalıklar, can veya mal kaybı tehlikesi istisnasına dayanarak
gerçekleştirilmiş. Bu ihalelerin tutarı 12 milyar 599 milyon 319 bin 428 lira
77 kuruş olmuş. Bir diğer ifadeyle, pazarlık usulüyle yapılan ihale tutarının
yüzde 93’ü 21’inci maddenin (b) fıkrası kapsamında gerçekleşmiş. 
MUSTAFA ILICALI
(Erzurum) – İşin özelliği ve önceliği yok mu Sayın Vekilim? 
FAİK ÖZTRAK
(Devamla) – O başka fıkralarda, bu (b) fıkrası. 
Sayın Bakana
soralım, yoksa bu yıl ABD’yi harap eden Harvey ve Irma kasırgaları bizim sahillere
uğradı da biz mi bilmiyoruz? 
Değerli
milletvekilleri, Sayın Bakana bağlı kurumların açtığı bu ihaleleri kimlerin
aldığına baktığımızda ise iktidar partisine yakınlığıyla bilinen müteahhitlerin
ön sıralarda olduğunu görüyoruz. Karayolları Genel Müdürlüğünün yıl içerisinde
pazarlık usulüyle verdiği 13,6 milyar liralık ihalenin yüzde 61’i yani en az
8,3 milyar Türk liralık kısmı kamuoyunda Hükûmete yakın veya “havuz
müteahhitleri” olarak bilinen firmalara dağıtılmış. 
Örneğin,
milletimizin iffetli analarına ettiği edepten yoksun lafla meşhur bir iş
adamına sadece bu yıl Karayollarının pazarlık usulüyle verdiği iş miktarı 1,1
milyar Türk lirası yani eski parayla 1,1 katrilyon Türk lirası. Yine Türkiye
Cumhuriyeti Devlet Demiryolları bu iş adamına yıl içerisinde pazarlık usulüyle
1,7 milyar Türk lirası tutarında iş vermiş. Sadece bu yıl söz konusu iş adamına
bahsettiğim iki kurumun pazarlık usulüyle verdiği ihale tutarı toplam 2,8
milyar Türk lirasını buluyor, 2,8 katrilyon eski Türk lirasıyla. Bu iş adamının
2017 yılı içerisinde Türkiye Cumhuriyeti Ulaştırma, Denizcilik ve Haberleşme
Bakanlığından aldığı ihalelerin toplam tutarı ise 7,9 milyar Türk lirası. Yani
iktidara yakın bu müteahhidin 2017 yılı içerisinde aldığı her 100 liralık
ihalenin neredeyse 36 lirası İhale Kanunu istismar edilerek adrese teslim
edilen türden. Bunlar bizim tek tek tarayarak bulduğumuz ihaleler. Belki
gözümüzden kaçanlar da var. Bu nedenle bu tutarların asgari olduğunu da
belirtmekte yarar var. Gerekli rekabet şartları sağlanmadan yapılan adrese
teslim bu harcamalar nedeniyle devletin çok ciddi zarara uğratıldığını
düşünüyorum.
Değerli
milletvekilleri, gerek vatandaş gerekse de milletvekili olarak bu ihalelerle
ilgili bilgi edinme hakkımı kullanmaya çalıştım. Karayolları Genel Müdürlüğüne
ve Başbakanlık İletişim Merkezine ayrı ayrı başvurdum. Karayolları Genel
Müdürlüğü 15 Haziran 2017 tarihinde verdiği tek sayfalık cevapta istediğim
bilgileri vermek yerine, ihale bültenlerinden bu bilgileri tek tek çıkarmamı
tavsiye etti. Başbakanlığa yazdığım dilekçeye ise cevap bile alamadım. Vatandaş
olarak alamadığım bilgiyi milletvekili olarak almak için, 15 Haziran 2017
tarihinde Türkiye Büyük Millet Meclisine, Ulaştırma, Haberleşme ve Denizcilik
Bakanının cevaplaması talebiyle bir soru önergesi verdim. Şu ana kadar bu soru
önergesine de bir yanıt alamadım. İktidar ağzını her açtığında “Seçilmiş
atanmıştan daha üstündür.” diyor ama iş seçilmişin atanmıştan bilgi istemesine
gelince bilgiyi milletvekillerinden saklıyor. 
Değerli
milletvekilleri, Ulaştırma, Haberleşme ve Denizcilik Bakanlığının, her nedense,
açtığı ihalelere devlet sırrı muamelesi yapma gibi bir alışkanlığı var. Geçmiş
yıllarda da dönemin Ulaştırma Bakanı olan Sayın Binali Yıldırım’a
Gebze-Orhangazi-İzmir Otoyol Projesi için birtakım sorular sormuştum, ne soru
önergeme ne de Bilgi Edinme Kanunu çerçevesinde sorduğum sorulara cevap
alabilmiştim. O dönem konuyu Bilgi Edinme Değerlendirme Kuruluna kadar taşıdım
ancak çabalarım bir sonuca ulaşmadı. 
Hükûmet şunu
bilmeli ki biz bu soruları kendimiz için değil, millet için soruyoruz. Milletin
parasını kullanan iktidar bunun hesabını vermeyecek de neyin hesabını verecek
arkadaşlar? Karın ağrısı yoksa, hukuksuz bir iş yoksa idarenin çok kolaylıkla
paylaşabileceği bu bilgiler neden milletle paylaşılmaz? Sorduğumuz soruları
cevaplamayarak hesap vermekten kaçıyorsunuz, sonra da “Gensorudan bıktık.”
deyip mühürsüz gayrimeşru referandumla gensoruyu Anayasa’dan çıkarıyorsunuz.
(CHP sıralarından alkışlar) 
Değerli
milletvekilleri, iktidar, halk oylamasından meşru olmayan bir “evet” çıkarmak
için bu yıl bütçe dengelerini dağıttı, bütçe dikiş tutmuyor. Borçlanma
limitleri daha yılın ilk dokuz ayında 15 milyar Türk lirası aşıldı. Meclise
getirdiğiniz torba kanunla “İlave 37 milyar liralık borçlanma yapacağım.”
diyorsunuz. Yetmedi, milletten alacağınız vergileri acımasızca artırıp
gayrimeşru referandumun faturasını milletin sırtına yıkmaya kalkıyorsunuz.
Vatandaş tepki gösterince de Cumhurbaşkanı sorumluluğu bakan arkadaşlarına
atıyor. 
Sayın
bakanlar, siz bu vergileri Genel Başkanınıza sormadan mı artırmaya kalktınız?
Komik olmayın. Vatandaşa ölümü gösterip sıtmaya razı etme oyunu oynuyorsunuz.
Millete vergileri reva görürken tasarrufa “iktidarın itibar kaybı” diyor,
yandaş iş adamlarına kanunların etrafından dolanarak ihale dağıtıyorsunuz.
Kimse şunu unutmasın: Millî iradenin temsilcisi olan Meclisimiz, milletin kör
kuruşu heba olmasın, tüyü bitmedik yetimin hakkı yenmesin diye bu kanunları
çıkarıyor, icradan hesap soruyor. Eğer birileri Türkiye Büyük Millet Meclisinin
çıkardığı bir kanuna uymuyorsa, kanuna karşı hile yapıyorsa bunu yapanların da
hesap vermesi lazım. Yönetim keyfîlik kaldırmaz, keyfî yönetimlere saygı
duyulmaz. Eğer iktidar “OHAL rejimi uyguluyorum, kimseye hesap vermem, kanun
dinlemem, istediğim gibi davranırım.” diye düşünüyorsa, kusura bakmasın, o
zaman biz de OHAL FETÖ’yle mücadele için değil yandaşı abat etmek için
çıkarıldı deriz. Meclisimizin çıkardığı 5018 sayılı Kamu Malî Yönetimi ve
Kontrol Kanunu’nun 10’uncu maddesinde “Bakanlar, kamu kaynaklarının etkili,
ekonomik ve verimli kullanılması ile hukuki ve mali konularda Başbakana ve
Türkiye Büyük Millet Meclisine karşı sorumludurlar.” deniyor. 
Bu
nedenle, Ulaştırma, Denizcilik ve Haberleşme Bakanı Sayın Ahmet Arslan hakkında
CHP Grubu olarak vermiş olduğumuz gensorunun gündeme alınmasına
milletvekillerinin desteklerini bekliyoruz.
(Mikrofon
otomatik cihaz tarafından kapatıldı) 
FAİK
ÖZTRAK (Devamla) - Sözlerimi sonlandırırken Genel Kurulu ve bizleri takip eden
kıymetli vatandaşlarımızı bir kez daha saygıyla selamlıyorum. (CHP sıralarından
alkışlar) 
BAŞKAN
– Teşekkür ediyorum Sayın Öztrak.
Gruplar
adına son konuşma, Adalet ve Kalkınma Partisi Grubu adına Sivas Milletvekili
Mehmet Habib Soluk’a aittir.
Buyurun
Sayın Soluk. (AK PARTİ sıralarından alkışlar) 
AK
PARTİ GRUBU ADINA MEHMET HABİB SOLUK (Sivas) – Sayın Başkan, değerli
milletvekilleri; Cumhuriyet Halk Partisi Grubunun Ulaştırma, Denizcilik ve
Haberleşme Bakanımız Sayın Ahmet Arslan hakkında vermiş olduğu gensoru
önergesiyle ilgili olarak AK PARTİ Grubu adına söz almış bulunmaktayım. Bu
vesileyle Genel Kurulu ve yüce heyetinizi saygıyla selamlıyorum. 
Hakkâri
Çukurca’da el yapımı patlayıcının infilak etmesi sonucu 2 askerimiz şehit oldu,
şehitlerimize Allah’tan rahmet, ailesine ve milletimize başsağlığı diliyor, her
türlü terörü lanetle, nefretle kınıyorum. 
Cumhuriyet
Halk Partisinin önceki dönem Genel Başkanı Antalya Milletvekili Sayın Deniz
Baykal’a geçmiş olsun dileklerimi iletiyor, acil şifalar diliyorum. 
Cumhuriyet
Halk Partisi Grubu adına verilen gensorunun içeriği 4734 sayılı Kamu İhale
Kanunu’yla ilgilidir. Bu kanuna tabi bütün kurumlarda olduğu gibi, Ulaştırma,
Denizcilik ve Haberleşme Bakanlığının merkez birimleriyle bağlı, ilgili,
ilişkili kurum ve kuruluşlarında yapılan tüm mal ve hizmet alımlarına ilişkin
ihaleler, işin niteliğine, önemine göre yürütülmekte bulunan ihale usullerinden
biri kurum tarafından tercih edilerek ihale mevzuatına uygun ve şeffaf olarak
yapılmaktadır. 
AK
PARTİ hükûmetlerimiz döneminde gerçekleştirilen asırlık projelerin siyaset
adına tartışmalara malzeme yapılması, bizlerin ülkemize olan çalışma azmimizi
asla eksiltmeyecektir. Genel Başkanımız, Cumhurbaşkanımız Sayın Recep Tayyip
Erdoğan’ın liderliğinde Başbakanımız Sayın Binali Yıldırım’ın gözetim ve
denetiminde, AK PARTİ hükûmetlerimizin amacı, 2023, 2053, 2071 hedefleri
doğrultusunda ilerlemek, “Büyük ve güçlü Türkiye” idealine bir an önce
ulaşmaktır. İçeriden ve dışarıdan gelen tüm baskı ve ihanetlere rağmen
hükûmetlerimiz tek bir projesinden vazgeçmemiş, tek yatırımı ertelememiş, hatta
yılın ilk yarısındaki 5,1’lik büyümeyle Avrupa ortalamasının 2 katına
yaklaşmıştır. 
Sayın Başkan,
değerli milletvekilleri; ulaştırma ve haberleşme sektörü, dünyada olduğu gibi
bizim ülkemizde de gelişmenin ve kalkınmanın lokomotif görevini üstlenmektedir.
Güçlü bir ulaştırma ve iletişim altyapınız varsa gerçekten o ülkenin
gelişmişliğinden, kalkınmışlığından bahsetmek mümkündür. AK PARTİ iktidarları
döneminde sağlıktan eğitime, tarımdan turizme, sanayiden ulaşıma, kısaca her
alanda dünyanın örnek olarak gösterdiği yatırımları yaptık, yapmaya da devam
ediyoruz. 
Sayın
milletvekilleri, Sivas Valisi Halil Rifat Paşa’nın tarihe geçen ve Bakanlığımız
için bir slogan olarak “Gidemediğin yer senin değildir.” sözünden hareketle, 19
Kasım 2002’de, iktidara geldiğimiz gün ülkemizin her köşesini ulaşılabilir hâle
getirmeye söz vermiştik. Denizcilikteki “Rotasını bilmeyen kaptana hiçbir
rüzgâr yardım etmez.” sözünden hareketle Bakanımız, Başbakanımız Sayın Binali
Yıldırım mega projeleri el yordamıyla değil, bilimsel olarak planlamak amacıyla
30’u aşkın üniversiteden konusunda uzman 40’ın üzerindeki akademisyenle ilk
“Ulaşım Ana Plan Stratejisi”ni hazırlamıştır. Hazırlanan plan kapsamında
ulaşım modları arasındaki entegrasyon sağlanmıştır. 
Sayın Başkan,
değerli milletvekilleri; ulaştırma ve haberleşme sektörlerine kısaca değinmek
istiyorum. İletişim hizmetlerini istenilen hız ve kalitede kesintisiz olarak
sunacak bilgi ve iletişim altyapılarının oluşturulmasıyla haberleşme sektöründe
önceliğimiz bilgi toplumunun hazırlanması olmuştur. Havacılık sektöründe “Her
Türk vatandaşı hayatında en az 1 kere uçağa binecek.” sloganıyla başlatılan
Bölgesel Havacılık Projesi’yle çapraz uçuşların düzenlenmesi sonucunda gerek
taşınan yolcu sayısında gerekse uçuş sayısında ve kalitesinde önemli artışlar
gerçekleşmiş, hava yolu halkın yolu hâline gelmiştir.
Denizcilik
sektörünün dış ticaretimizin gelişmesi, ekonomimizin dışa açılarak dünya
ekonomisiyle bütünleşmesi ve diğer ekonomik hedeflerimizin gerçekleşmesi
açısından son derece önemli fonksiyona sahip olduğunu biliyor ve bu yöndeki
hizmetlerimizi hızla geliştirmeye devam ediyoruz. Kendi kaderine terk edilmiş
olan demir yollarımız makûs talihinden kurtarılarak yeniden devlet politikası
hâline gelmiştir. Kara yolu sektöründe AK PARTİ hükûmetlerimizin öncelikli
hedefi, mevcut ağın trafik güvenliğini artıracak, taşıt işletme maliyetlerini
düşürecek; ayrıca, tüm ülkede yerleşim birimlerine her mevsim hizmet
götürülmesi, noktalar arası kesintisiz ulaşıma imkân sağlayacak geometrik ve
fiziki iyileştirmelerin yapılması olmuştur. Bu hedefe ulaşabilmek için gerek
sektörel düzenlemeler gerekse altyapı çalışmalarıyla büyük başarılar elde
ettik.
Asırların rüyası
olan mega projelerin milletimizin hizmetine sunulduğunu görüyoruz. Ülkemizde
kim taş üstüne taş koymuşsa hepsini saygıyla yâd ediyorum ve diyorum ki: Yasama
organı denetim yollarını kullanmalıdır ama milletimizin geleceğine yapılan
asırlık projeleri dünya hayranlıkla izlerken bizler de yapılanların hakkını
verelim. AK PARTİ hükûmetleri döneminde yapılan asırlara iz düşürecek
projelerimize zamanım el verdiği sürece kısaca değinmek istiyorum. 
Sayın Başkan,
değerli milletvekilleri; haberleşme sektöründe fiber altyapıyı 88 bin
kilometreden 304.530 kilometreye çıkararak ülkemizin iletişim otoyollarını
yaptık. Genişbant abone sayısını 20 binden 66,3 milyona, mobil abone sayısını
27,8 milyondan 77,1 milyona, 4,5G teknolojisini kullananların sayısı 60,9
milyona ulaşmıştır. Mobil abone başına düşen ses trafiği 67 dakikadan 441
dakikaya yükselmiştir. İnternet kullanım oranı -16-74 yaş grubu- yüzde 18,8
seviyelerinden yüzde 66,8 seviyesine, sektörün cirosu ise 2,9 kat artarak 42
milyara ulaşmıştır. İnternet teknolojilerinin güvenli kullanılması için Siber
Güvenlik Kurulu oluşturularak eylem planları yayımlanmıştır. E-devlet kapısı
kullanıcısı 34,6 milyon vatandaşımız 347 kurumun 2.298 hizmetinden yararlanarak
kaybedildiğinde kazanılması mümkün olmayan “zaman” denilen sermayeden tasarruf
sağlamıştır. 
PTT Bankı kurarak
halkımızın hizmetine sunduk. Ayrıca, banka şubelerinin bulunmadığı 1.770
yerleşim yerinde halkımıza hizmet vermektedir. On-line olarak hizmet veren 882
PTT merkezinden 4.529 PTT merkezine ulaştık. 
Havacılık
sektöründe 26 noktadan 55 noktaya uçuşlarımız çıktı. İç ve dış hatlarda toplam
103 noktaya uçarken -bir önce söylediğim, yurt içi- bugün iç hatlarda 55, dış
hatlarda ise 296 olmak üzere, toplamda 351 noktaya uçulmaktadır. Taşınan toplam
yolcu sayısı 34,4 milyondan 174 milyona, hava ulaştırma anlaşması bulunan ülke
sayısı 81’den 169’a, sektörün cirosu 3,06 milyardan 70,24 milyara, sektörde
istihdam edilen kişi 65 binden 192 bine çıkmıştır. 
Türkiye, AK
PARTİ hükûmetleri döneminde, hamdolsun, uydu fırlatacak seviyeye ulaştı.
Haziran 2008’de TÜRKSAT 3A, Şubat 2014’te TÜRKSAT 4A, Ekim 2015’te TÜRKSAT 4B
uyduları fırlatılmış olup faal olarak hizmet vermektedirler. 2020’de TÜRKSAT
5A, 2021’de TÜRKSAT 5B uyduları fırlatılarak hizmete sunulacaktır. Tamamen
yerli ve millî olarak üretilecek olan TÜRKSAT 6A uydusunda ise aralıksız olarak
çalışmalarımız devam etmektedir. 
Denizcilik
sektöründe kara listede olan Türk bayraklı gemilerin beyaz listeye geçişini
sağladık. Türk bayraklı gemilerin tutulma oranı yüzde 17’den yüzde 5’e, deniz
yoluyla seyahat eden yolcu sayısı 100 milyondan 148 milyona, deniz yoluyla
taşınan araç sayısı 6,2 milyondan 13 milyona, tersane sayımız 37’den 79’a, Türk
sahipli gemi filomuz 569’dan 1.547’ye, limanlarımızda elleçlenen yük miktarı
189,9 milyon tondan 430,2 milyon tona ulaşmıştır. 
Demir yolu
sektörüne gelince, yüksek hızlı tren, hızlı tren ve konvansiyonel hatlarımızdan
işletmeye açılanların yanı sıra, demir yolu güzergâhlarımızda proje ve yapım
çalışmaları hızla devam etmektedir. Yurdumuzun dört bir köşesini demir raylarla
örmekle kalmayıp denizlerin altından da kıtaları tünellerle, çelik ağlarla
birleştirdik. Bugüne kadar 213 milyon yolcunun taşındığı asırlık rüya Marmaray,
mega bir demir yolu projesi olarak deniz yüzeyinin 63 metre altında halkımıza
hizmet vermektedir. Ankara-Eskişehir-İstanbul, Ankara-Konya,
Konya-Eskişehir-İstanbul arasında, ülke nüfusunun yüzde 33’üne hizmet eden
yüksek hızlı tren hatlarımızla 34 milyon yolcuya hizmet verilmiştir.
Ankara-Afyon-Uşak-Manisa-İzmir arası yüksek hızlı tren çalışmaları devam
etmektedir.
Sayın Bakanım
-seçim bölgem olan- Sivas-Ankara hızlı tren çalışmaları da eksiksiz olarak
devam etmektedir. Tüm Sivaslı hemşehrilerim adına zatıalinize teşekkür
ediyorum. (AK PARTİ sıralarından alkışlar) 
Sayın Başkan,
değerli milletvekilleri; cumhuriyetimizin ilanıyla 1923-1946 yılları arasında
bütün imkânsızlıklara rağmen 3.764 kilometre, 1946-2003 yılları arasında
yalnızca 945 kilometre demir yolu yapılmıştır. Ayrıca mevcut konvansiyonel
hatlarda tren hızının yer yer 30 kilometre hatta altına düştüğünü görüyoruz;
vagonların durup rayların yürüdüğü bir noktaya gelmiş, kaderine terk edilmiş
bir demir yolu.
Cumhuriyetimizin
kurucusu Mustafa Kemal Atatürk’ün “Demir yolları bir ülkeyi medeniyet ve refah
nurlarıyla aydınlatan kutsal bir meşaledir. Demir yolları inşaatı siyaseti,
hedeflerine ulaşmak için durmadan ve başarıyla tatbik edilmelidir.” sözlerine
rağmen demir yolları, Mustafa Kemal Atatürk’ün gösterdiği muasır medeniyet
hedefini unuturcasına maalesef ihmal edilmiş, uzun yıllar ray bağlantılarına
anahtar değmemiş ve âdeta kendi kaderine terk edilmişti. 
Malazgirt
Zaferi’nde Sultan Alparslan gibi “Kefenimi giydim.” diyebilen Genel Başkanımız,
Cumhurbaşkanımız Sayın Recep Tayyip Erdoğan’ın 2003 yılındaki talimatlarıyla
demir yolları makûs talihinden kurtarılmak üzere yeniden devlet politikası
hâline getirilmiştir. Türkülerimize konu olan “Kara tren gecikir, belki de hiç
gelmez.” dönemi kapatılıp, yerine “Yüksek hızlı tren yetişir.” dönemi
başlamıştır. 13 Mart 2009’da hizmete giren yüksek hızlı tren işletmeciliğinde
dünyanın 8’incisi, Avrupa’nın 6’ncısı unvanını kazanan ülkenin adı Türkiye
Cumhuriyeti, bizlere bu ilkleri yaşatan liderin adı Recep Tayyip Erdoğan, bu
ilkleri yaşayan milletin adı Türk milletidir. 
Kara yollarına
gelince: Sayın Başkan, değerli milletvekilleri; kara yolu koridorlarımız
doğu-batı yönünde 5 akstan, kuzey-güney yönünde 18 akstan oluşmakta olup, yüzde
85-yüzde 90 oranında tamamlanmış diğer kesimlerde çalışmalar devam etmektedir.
Özellikle D-100 ve D-300 aksları, Avrupa, Asya ve Orta Doğu arasındaki yük ve
yolcu taşımacılığında diğer ülkelere karşı rekabet gücümüzün artırılması
açısından büyük önemi haizdir. Doğu-batı, kuzey-güney koridorlarında 6.101
kilometre bölünmüş yol ağımızla yalnızca 6 ilimiz birbirine bağlıyken, 19.395
kilometre bölünmüş yol ilave edilerek bölünmüş yol ağımız bugün 25.496
kilometreye ulaşmıştır. Bölünmüş yolla bağlı olan 6 il sayısı 76’ya çıkmıştır.
4 Eylül 1919’da
manda ve himayenin reddedildiği “ya istiklal ya ölüm” şiarının benimsendiği,
Mustafa Kemal Atatürk’ün yüz sekiz gün ağırlandığı ve cumhuriyetimizin
temellerinin atıldığı, kongrenin yapıldığı şehir Sivas ile Malatya arası
bölünmüş yolu da 2018’de bu kervana katılacaktır. 
Ayrıca kara
yollarında 7,5 metre genişliğindeki tek yol standardı tarihe karışmıştır. Yolların
fiziki standartları yükseltilerek 10-12 metreye çıkarılmış, engeller aşılarak
yüzlerce tünel inşa edilmiş, tünel uzunluğu 7 kat artarak 50 kilometreden 365,3
kilometreye çıkmış, 8.168 adet köprü ve viyadüğün yapımı tamamlanarak
milletimizin hizmetine sunulmuştur. 
Aralık 2002’de
motorlu taşıt sayısı –ki Sayın Başkan, değerli milletvekilleri; bunun hiçbir
şekilde dünyada maddi değerine bugün ulaşıldığını tahmin etmiyoruz- 8,5 milyon
civarında iken 100 milyon taşıt/kilometrede 5,72 olan can kaybımız Aralık
2016’da motorlu taşıt sayısı 22 milyon civarına çıkmasına rağmen 100 milyon
taşıt/kilometredeki can kaybımız 2,17’ye gerilemiş, 2023’deki hedefimiz de 1’in
altına inmektir. 
Sayın Başkan,
değerli milletvekilleri; 1982’den itibaren aynı kurumlar ve Bakanlık bünyesinde
mesai arkadaşlığı yaptığımız Sayın Ahmet Arslan’ı yakinen tanıyan biri olarak
onun birilerine sorulması gerektiğini düşünüyorum. Buna “Kim?” derseniz,
tersanelere, kıyı yapılarına, limanlara, deniz ve karadaki havalimanlarına,
nehir ve deniz üzerindeki köprülere, demir yollarına, geçit vermeyen vadilere,
aşılamayan dağlardan delik delik delinen dağlara, bölünmüş yollara,
yıllara ve millete sorarsanız kim olduğunu size söyler. (AK PARTİ sıralarından
alkışlar) 
Sayın Başkan,
değerli milletvekilleri; ülkemizin diğer ülkeler tarafından imrenerek izlediği
ve çoğunun hayalinde bile olamayan, birazdan Sayın Bakanımızın değineceğini
düşündüğüm mega projelerimizi sizlerin değerlendirmesine sunmak istiyorum:
Yavuz Sultan, Osman Gazi, 1915 Çanakkale köprüleri, Avrasya Tüneli, Ovit
Tüneli, Marmaray, Kars-Tiflis- Bakü Tarihî İpek Yolu, İstanbul üçüncü havaalanı
ki burada söylenildiği gibi değil, on defa ihaleye çıkılsa ülke adına, millet
adına, millî bütçe adına öyle bir ihale bir daha gerçekleşemez, bunu da bütün
samimi duygularımla ifade ediyorum. 
Malumlarınız
olduğu gibi saymakla bitiremeyeceğim birçok mega proje var. AK PARTİ’mizin
başarılarla dolu iktidarları döneminde yapılan ve yapılmaya devam eden mega
projeleri görmemezlikten gelemeyiz. Bunun en azından haksızlık olduğunu
düşünüyorum. Gelecek nesillerimize miras olacak bu asırlık projelerin
gensorularla gölgelenmesine asla gönlümüz razı olmuyor. Bu devasa eserleri
ellerimiz alkışlamasa da gönüllerimizin alkışladığına da yürekten inandığımı
ifade etmek istiyorum. (AK PARTİ sıralarından alkışlar) 
Gazi Meclisin
çıkardığı bütçelerde emeği olan ve bu bütçelerle kim taş üstüne taş koymuşsa
veya koymaya çalışmışsa her dönemi saygıyla, minnetle, şükranla yâd ediyorum. 
AK PARTİ Grubu
olarak gensorunun gündeme alınmasına “hayır” oyu vereceğimizi belirtiyor yüce
Meclisi saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum.
Birleşime on beş
dakika ara veriyorum.
Kapanma Saati: 16.54
ÜÇÜNCÜ
OTURUM
Açılma
Saati: 17.13
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 8’inci Birleşiminin Üçüncü
Oturumunu açıyorum. 
(11/17) esas
numaralı Gensoru Önergesi’nin gündeme alınıp alınmaması hususundaki görüşmelere
devam edeceğiz. 
Hükûmet yerinde.
Şimdi, söz
sırası Hükûmette. 
Ulaştırma,
Denizcilik ve Haberleşme Bakanı Sayın Ahmet Arslan’ı Hükûmet adına konuşmasını
yapmak üzere kürsüye davet ediyoruz.
Buyurun Sayın
Bakan. (AK PARTİ sıralarından alkışlar) 
Süreniz yirmi
dakikadır. 
Sayın
milletvekilleri, hatibi kürsüye davet ettim. Lütfen yerlerimize oturalım, derin
bir sessizlik bekliyoruz. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Saygıdeğer Başkanım,
değerli milletvekilleri; hepinizi saygıyla selamlıyorum. 
Cumhuriyet Halk
Partisi milletvekilleri Sayın Engin Altay ve arkadaşlarının hakkımda verdiği
gensoru önergesi üzerinde söz almış bulunuyorum. Bu vesileyle Meclis
çalışmalarında başarılar dilerken özellikle Çukurca’da 2 şehidimiz var,
şehitlerimize rahmet, ailelerine ve milletimize başsağlığı diliyorum.
Sayın Deniz
Baykal’ın rahatsızlığı nedeniyle hastanede olduğunu biliyoruz. Kendilerine
geçmiş olsun dileklerimizi özellikle ileterek acil şifalar diliyorum. 
Değerli
Başkanım, sayın milletvekilleri; ulaştırma altyapılarının ekonomik
gelişmişliğin en önemli göstergesi olduğu hepimizin malumları. Bir ülkenin
kalkınması ekonomik olarak, sanayisiyle, ekonomisiyle özellikle katma değer
oluşturarak büyümesinin olmazsa olmaz lokomotifi ulaştırma, ulaşım ve erişim,
bu da bir gerçek. Bu kapsamda, biz bu ülkenin ulaşabilmesi, erişebilmesi adına,
81 ilde yaptığımız projeleri bir an önce bitirmek ve insanımızın hizmetine
sunmak adına Kamu İhale Kanunu dâhil olmak üzere, bütün mevzuatlar çerçevesinde
özellikle saydamlığı, rekabeti, eşit muameleyi, güvenilirliği ve kamuoyu
denetim ilkelerini, en önemlisi de kamu yararını gözeterek iş yapıyoruz. Bu
konuda hiç kimsenin şüphesi olmasın. Bu itibarla, gensoru önergesinde yer alan
ithamların doğru olmadığını, açıkça reddettiğimi başlangıçta ifade etmek
isterim. Doğru bilgi ve analizlere dayanmayan, içerikten yoksun, çoğu maksatlı
gazete haberlerine dayanılarak yapılan ithamlarla bir netice almak mümkün değil,
bunu özellikle vurgulamak isterim. 
Yine, bir
yatırım yapıyorsanız bu, ya sosyal fayda sağlayacaktır, onun için
yapıyorsunuzdur ya katma değer oluşturacaktır, onun için yapıyorsunuz. İşte,
biz ister sosyal fayda ister katma değer oluşturması adına yaptığımız bütün
yatırımların uzamaması, tahribatların oluşmaması ve katma değer oluşturması
adına bir an önce bitirmek için yol alıyoruz. Nasıl mı? Nasılını ifade edeyim:
2002 yılından önce kara yolu sektöründe yatırım programındaki bir projenin
ortalama bitme süresi on bir yıldır, şimdi dört yıl; denizcilik sektöründeki
bir projenin, yatırım programındaki bir projenin bitme süresi ortalama otuz
yıl, dikkatinizi çekerim, otuz yıl, şimdi dört yıldır; hele demir yolu sektörü,
ortalama altı yılda bitiriyoruz. 2002 öncesini söyleyemiyorum. Niye
söyleyemiyorum? Elli yılda yapılan 945 kilometre, yıl başına düşen 18
kilometre. Bir şey yapılmamış ki şu kadar sürede bitirilebiliyordu diyebileyim.
Dolayısıyla çok zor bir coğrafyada olduğumuzu, yoğun ve şiddetli sismik alanların
olduğu, yüzde 75 deprem kuşağında olan güzergâhlarda proje yaptığımızı,
ülkemizi bir baştan bir başa bölünmüş yollarla bölerken, kuzeyden güneye ana
koridorları oluştururken böyle bir coğrafyada çalışıyoruz ve bu coğrafyadan
kaynaklı olarak da bazen öngörmediğiniz sonuçlar çıkabiliyor. İşte bu
öngörmediğiniz durumlar ortaya çıktığında projelerin yarım kalmaması,
tünellerin geçmişteki gibi çökmemesi, viyadüklerin bitebilmesi, yolların
depremden ve heyelandan kaynaklı akıp gidip maliyetinin daha fazla artmaması
adına bir an önce bu projeleri bitirmemiz gerekiyor ve buna göre hareket
ediyoruz. Yine biliyoruz ki heyelanlar, seller, yer altı suları, göçükler,
ölçülenden daha zayıf zeminler önceden öngörülemeyebilir çünkü 500 metrede, 1
kilometrede bir sondaj yapıyorsunuz, işe girdiğiniz zaman görüyorsunuz ki her 1
metresinde zeminin yapısı değişebiliyor. İşte böyle olunca da ihale ettiğiniz,
başladığınız bir işte öngörmediğiniz şeyler çıkınca onları bir an önce bitirmek
için istisnai yollara başvurmanız gerekir. Hastaneler yaparsınız, barajlar
yaparsınız, büyük spor kompleksleri yaparsınız, bunların erişimini yapabilmek
için de bunların bağlantı yollarını bir an önce yapmanız gerekir. Ve yine
-Allah’a şükür eskisi gibi değiliz- ülkemizde birçok uluslararası organizasyon
yapıyoruz, Antalya’da EXPO 2016, Samsun’da engellilere yönelik olimpiyatlar;
işte bunlar için de bağlantı yollarını bir an önce yapmak gerekir. Bunları da
elbette ki istisnai metotlarla yapmak gerekir. İstisnai metotlar Kamu İhale
Kanunu’nun 21’inci maddesinde tanımlanmıştır. 21/(b) bu kapsamdadır, 21/(c)
-güvenlik yolları- yine bu kapsamdadır. Ancak bilinmelidir ki 21’inci maddedeki
ifadelerin tamamı 2003 yılında yürürlüğe giren Kamu İhale Kanunu’ndaki
ifadelerin bizzat kendisidir. AK PARTİ hükûmetleri döneminde bir kelime dahi
değişiklik yapılmamıştır. 
Burada özellikle
söylendi “Bu bir usul oldu, bu bir yol oldu.” diye. Usul olmadığını, yol
olmadığını size birkaç rakamla ifade edeyim.
Son iki yılda
yaptığımız ihale toplamı 4.440. Belki de birilerinin seksen yılda yaptığı (AK
PARTİ sıralarından alkışlar) ve bu 4.440 ihaleden sadece 139’u bu yöntemle
yapılmıştır. 
İBRAHİM ÖZDİŞ
(Adana) – Seksen yılda yapılanları sattınız!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Ve yine dendi ki:
“Efendim, birilerine pasta dağıtıyorsunuz, birilerine peşkeş çekiyorsunuz.” 
Değerli
arkadaşlar, 21’inci madde kapsamında 139 ihale yapmışız, 139 ihaleye 362 farklı
firma davet etmişiz, 362. Ve bunların 109 tanesi bu ihaleleri kazanmış. Öyle,
3’tü 5’ti, aklınızdan geçeni, gönlünüzden geçeni bize mal etmeyin. 
Ve değerli
arkadaşlar, özellikle bu yöntemle yapılan ihalelerde fiyat dışı unsunlar çok
önemlidir. Davet ettiğiniz her firmanın 100 tam puan alması lazım fiyat dışı
unsurlardan. 100 tam puan alır, sonra fiyatları kıyaslarsınız.
Ve yine bir
ifade geçti, dendi ki: “Pasta.” Doğrudur. Biz pastadan pay almanın peşindeyiz
ama hangi pastanın? Üç saatlik, dört saatlik uçuşla 35 trilyon dolarlık
gayrisafi yurt içi hasılası olan 1,5 milyar insana erişiyoruz. Bu 1,5 milyar
insanın 7,5 trilyon dolar ticareti var. Ve bu 7,5 trilyon dolardan,
taşımacılıktan kaynaklı o büyük pastadan pay almak istiyoruz. (AK PARTİ ve
Bakanlar Kurulu sıralarından alkışlar) Kim adına? Elbette ki ülkemiz adına.
Elbette ki insanımız adına. 
Hangi
coğrafyada? Bin yıldır bu coğrafyada milyonlarca şehit vermişiz. Ve bu
topraklar bize vatan olarak bırakılırken 15 Temmuzda olduğu gibi şehit kanıyla
sulanmış. Niye? Çünkü Asya ile Avrupa arasında köprü konumunda, çok önemli, çok
değerli bir coğrafyaya sahibiz ama bunu sadece coğrafya öğretmenlerinin
söylediğiyle kabullenir ve orada kalırsanız o zaman bu coğrafyanın hakkını
vermezsiniz, ecdadı da -bu coğrafya uğruna kanını dökerek şehit olması adına-
yâd etmemiş olursunuz. İşte, ecdadı doğru yâd etmek üzere bu ülkeyi mamur etmek
lazım, imar etmek lazım, kalkındırmak lazım. Onun da yolu, bu coğrafyanın
hakkını vererek dünya taşımacılık pastasından yeteri kadar pay almaktır. Bizim
de yapmaya çalıştığımız budur. Bunun için, on bir yılda değil dört yılda proje
yapıyoruz. Bunun için, demir yollarını kaderine terk etmeyip devlet politikası
hâline getirdik ve bunun gereğini yapıyoruz. 
Değerli
arkadaşlar, yine gazete ifadesi: Efendim, geçerli olmayan belgelere ihale
veriliyormuş. Kimin haddidir, kimin hakkıdır? Bu kapsamda birçok firmayı
eliyoruz. Yol belli, merci belli. Kamu İhale Kurumuna gider, idare mahkemesine
gider, Danıştaya gider ve birçok firma da gidiyor. Sonra, kararları baş göz
üstüne, onların verdiği kararlar çerçevesinde biz gereğini yapıyoruz. Gazete
şöyle yazdı diye, falan kez böyle dedi diye, onların dediğine göre hareket
edemeyiz. Deminden beri burada ne konuşuldu? Hukuka uyacaksınız, kanunlara
uyacaksınız, vatandaşın hakkını savunacaksınız. Bizim tam da yaptığımız budur.
O yaygara koparanlar bunun dışında bir yol bekliyorlar bizden, bunun dışında
bir yöntemle hareket etmemizi bekliyorlar bizden. Kusura bakmasınlar, o yolda,
o yöntemde biz yokuz. 
Ve
AK PARTİ hükûmetleri olarak bugüne kadar, on dört yılda ulaştırmaya,
denizciliğe, haberleşmeye, demir yollarına ayırdığımız para tam 360 milyar Türk
lirası. Bunun yaklaşık 100 milyarı kamu-özel iş birliği. Niye kamu-özel iş
birliği? Kamunun ağır iş yapma yönteminden… Özel sektör dinamiğini kullanmak,
projeleri bir an önce bitirmek, milletin hizmetine sunmak için seçtiğimiz bir
yol, onun için bu yol. Ve bunu yaparken ne yapmışız, size örnekler vereyim:
6.101 kilometre bölünmüş yol. Değerli arkadaşlar, 3 katından fazla, tam 25.500
kilometreyi bugün itibarıyla geçmiş durumdayız. (AK PARTİ sıralarından
alkışlar) Ve hedeflerimiz var, 2023 hedeflerimiz var. “36.500 kilometreye
çıkacağız.” diyoruz. Ama biz, birileri gibi sadece söylemiyoruz, yapmayacaksak
söylemiyoruz ama söylüyorsak yapıyoruz. İşte, söylediğimizi yaptığımızın
ispatı: 15 bin kilometreyi çok geçtik, 25.500’e geldik, Allah’ın izniyle
36.500’e gideceğiz. 
Otoyollar da
aynı şekilde; sıcak asfalt da aynı şekilde, köprüler de viyadükler de tüneller
de aynı şekilde. Tüneller demişken size bir örnek vereyim değerli arkadaşlar.
Herkes Bolu Tüneli’ni biliyor, on yedi yıl… Bitirmek kime nasip oldu? AK PARTİ
hükûmetlerine.
İBRAHİM ÖZDİŞ
(Adana) – Ülkeyi bitirdiniz, ülkeyi!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) - Bir örnek daha
vereyim, bir örnek daha, değerli arkadaşlar, bir örnek daha. Sivas’ta
Tecer-Kangal demir yolu yapılıyor, 5.473 metrelik bir tünel var. Bu tünel ne
zaman başlıyor biliyor musunuz? 1973’te bu tünel başlıyor. Tam 22 hükûmet
kuruluyor, farklı 14 başbakan görev yapıyor, 6 Cumhurbaşkanı görüyor bu proje,
17 vali görüyor bu proje. Bunların 5’inde Başbakanlık CHP’de, DSP’de, SHP’de.
Bunların 4’ünde de hükûmet ortağı bunlar; 9 hükûmet CHP’de olmak üzere -bu
düşüncede olmak üzere- 23 hükûmet görüyor. Bitirmek kime nasip? Elbette ki her
işte olduğu gibi AK PARTİ’ye nasip. (AK PARTİ sıralarından alkışlar) 
Değerli
arkadaşlar, bir örnek daha vereyim. Seksen yılda bu ülke 50 kilometre tünel
yapmış. AK PARTİ hükûmetleri döneminde toplam yaptığımız tüneli söylemeyeceğim,
Değerli Komisyon Başkanımız, Milletvekilimiz söyledi. Sadece bu sene, sadece bu
sene bitirdiğimiz tünel miktarı 68 kilometre. AK PARTİ bu, AK PARTİ dönemindeki
Ulaştırma, Denizcilik ve Haberleşme Bakanlığı bu ve bu Bakanlık mensuplarının
yaptığı bu. (AK PARTİ sıralarından alkışlar) Elbette ki çalışma
arkadaşlarımızla dün de gurur duyuyorduk, bugün de gurur duyuyoruz, yarın da
gurur duyacağız.
Peki, bunları
yaparken, hani kamu yararı var ya, hani sosyal fayda var ya, ne yapıyoruz?
Elbette ki insanımızın hayatını rahatlatıyoruz, kolaylaştırıyoruz.
DİDEM ENGİN
(İstanbul) – Yolsuzlukla ilgili sorulara yanıt verin Sayın Bakan. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Bizim amacımız, 80
milyonun hayatını kolaylaştırmak ve bu ülkeden medet uman dünyadaki
mazlumların, mağdurların hayatını kolaylaştırmak, onun için ekonomiyi büyütmek,
onun için katma değer oluşturmak.
İBRAHİM ÖZDİŞ
(Adana) – Ülkeyi bitirdiniz Sayın Bakan, ülkeyi.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Sadece bir yılda kara
yollarında zaman tasarrufundan kaynaklı parasal tasarrufumuz 10 milyar 656
milyon Türk lirası, yakıt tasarrufumuz 1 milyar 732 milyon litre ve bundan
kaynaklı akaryakıt tasarrufu 6 milyar 351 milyon, emisyon salımından yaptığımız
tasarruf 3 milyon 250 bin ton; üst üste koyarsanız 17 milyar Türk lirası. Bu 17
milyar Türk lirası karşılığında ne yapıyoruz? Bu kadar parayla ülkenin her
yerinde yollar yapıyoruz. Niye yapıyoruz? İnsanımızın hayatını kolaylaştırmak,
ekonominin önünü açmak için yapıyoruz.
Geleyim
özellikle demir yolu sektörüne. Demir yolu ihmal edilmiş. Cumhuriyetin ilk
yıllarında yılda ortalama 130 kilometreye yakın yol yapılırken sonraki elli
yılda demir yolu kaderine terk edilmiş, AK PARTİ hükûmetlerine kadar yılda
ortalama 18 kilometre yapılmış. 
ÖMER FETHİ GÜRER
(Niğde) – Hâlâ öyle, hâlâ öyle.
CEMAL OKAN
YÜKSEL (Eskişehir) – Sayın Bakan, iddialara cevap ver. Boş konuşma, iddialara
cevap ver.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Şimdi yılda 138
kilometre yapılıyor, 138 kilometre. (AK PARTİ sıralarından alkışlar, CHP
sıralarından gürültüler) 
CEMAL OKAN
YÜKSEL (Eskişehir) – Hakkınızda iddialar var, onlara cevap verin.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Ve söyleyeyim bir şey
daha: Bu ülke artık yüksek hızlı tren işletmesi kurup bu ülke… (CHP
sıralarından gürültüler)
CEMAL OKAN
YÜKSEL (Eskişehir) – CHP’ye saldırma.
BAŞKAN – Sayın
Bakanım, bir saniye…
CEMAL OKAN
YÜKSEL (Eskişehir) – Hakkınızda iddialar var, onlara cevap verin. 
BAŞKAN – Sayın
milletvekilleri, lütfen müdahale etmeyelim. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Zamanımdan gitmesin
Değerli Başkanım.
BAŞKAN –
Ayaktaki sayın milletvekillerinden de yerlerine oturmalarını istirham ediyorum.
Sayın Bakanın insicamını bozmayalım lütfen.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Daha söyleyebileceğim
çok şey var Başkanım, zamanımdan gitmesin.
Demir yollarını
kaderine terk etmedik, sinyalli hâle getirdik, elektrikli hâle getirdik,
Marmaray’la denizin altından birbirine bağladık ve 30 Ekimde “asrın projesi”
denen…
CEMAL OKAN
YÜKSEL (Eskişehir) – “Yolsuzluk yapmadım.” de, “Göz yummadım.” de. Bunları
anlatma, iddialara cevap ver.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – …bu ülkeyi
kalkındıracak olan Bakü-Tiflis-Kars hizmete giriyor; herkes davetlidir. (AK
PARTİ sıralarından alkışlar) 
Havacılık
sektöründen bahsedeyim mi? Hatay’da havalimanı, Iğdır’da havalimanı…
CEMAL OKAN
YÜKSEL (Eskişehir) – Sıkıştığın zaman CHP’ye vur. İddialara cevap ver,
iddialara!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Oraya geleceğim.
…Bingöl’de
havalimanı, Şırnak’ta havalimanı kimin yaptığı işler? Sizin yaptığınız işler.
Ne olmuş? Milleti kandırmışsınız, yatırım programına almışsınız, bir kamyon taş
dökmüşsünüz, orada bırakmışsınız. Bunları kim bitirdi? Bunları AK PARTİ
hükûmetleri bitirdi. (AK PARTİ sıralarından alkışlar) Bunlarla da yetinmedi,
Türkiye'yi dünyanın havacılık merkezi yaptı, onun için de dünyanın en büyük havalimanını
yapıyor. (CHP sıralarından gürültüler)
CEMAL OKAN
YÜKSEL (Eskişehir) – İddialara cevap ver! “Üçüncü havalimanında yolsuzluk
yapılmadı.” de
MUSTAFA ELİTAŞ
(Kayseri) – Sayın Başkan, şu gürültüyü keser misiniz.
BAŞKAN – Sayın
milletvekilleri, sizi usule davet ediyorum, lütfen müdahale etmeyelim. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – İşte sizin sorunuza
cevap vereyim. Deniyor ki: “4,5 milyar euro birilerine bağışlanmış.” Bu 4,5
milyon tane bin euroymuş. Unutmayın, bundan kaynaklı yirmi beş yılda 22 milyar
dolar gelir elde edeceğiz; 22 milyar dolar, tam 22 milyon tane bin dolar. Ve
bir şey daha, 10,5 milyar euroluk bu proje yapılacak ve bu proje kimin için
yapılıyor? Bu ülke için yapılıyor. (AK PARTİ sıralarından alkışlar) 
BARIŞ YARKADAŞ
(İstanbul) – Türk Hava Yollarında 5 milyar zarar var. 11 milyar dolarlık uçağı
niye aldınız Sayın Bakan?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Diğer
yap-işlet-devret’lerde olduğu gibi yaptık, bitirdik, işletme hakkını verdik;
10,5 milyar dolar gelir elde ettik. Bu da aynı şey olacak, hiç şüpheniz
olmasın. Dünya çekemiyor onu anlıyorum. Niye? Onların pastasından pay alacağız
ama Türkiye'de birilerinin çekememesini, kusura bakmayın, hiç anlamıyorum. (AK
PARTİ sıralarından alkışlar, CHP sıralarından gürültüler)
CEMAL OKAN
YÜKSEL (Eskişehir) – Sayın Bakan, iddialara cevap ver!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Kot düşürmüşüz. Evet,
kot düşürmüşüz. Sözleşme diyor ki: “Uluslararası havacılık kuralları gereği
havalimanında bir değişiklik yapılması gerekiyorsa, bir kot düşüreceksen bunun
gereğini yap, günün sonunda yapıma ilişkin hesaplar bittiğinde otur, hesaplaş,
alacağın varsa al, farkın varsa ver.” Merak etmeyin, biz işimizi takip ediyoruz,
milletimiz adına takip ediyoruz. Bu konuda hiç ama hiç şüpheniz olmasın. 
Efendim,
sözleşme imzalanmadan temel atılmış. Arkadaşlar, sözleşme 19/11…
İBRAHİM ÖZDİŞ
(Adana) – Bu iddialar ne peki?
BARIŞ YARKADAŞ
(İstanbul) – Ya, iddialarla ilgili hiç konuşmadınız. 
CEMAL OKAN
YÜKSEL (Eskişehir) – Sayın Bakan, iddialarla ilgili konuşun.
MUSTAFA ELİTAŞ
(Kayseri) – Sayın Başkan, bu kadar gürültüde…
BAŞKAN –
Arkadaşlar, hayırdır ya, niye öyle bağırıyorsunuz? Lütfen ama… İstirham
ediyorum. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Değerli Başkanım,
merak etmeyin, beni dinleyenler dinliyor, dinleyebilenler zaten dinliyor. (AK
PARTİ sıralarından alkışlar)
BARIŞ YARKADAŞ
(İstanbul) – Sayın Bakan, iddialarla ilgili yanıt ver, iddialarla ilgili. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Sözleşme 19/11/2013’te
imzalanmış, temel atılmış. 
BARIŞ YARKADAŞ
(İstanbul) – Bıktık Osmangazi’de soyulmaktan, bıktık!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Bu şartnamede diyor
ki: “Özellikle kredi bulunduğu andan itibaren yer teslimi ve süreç başlar.” Hiç
merak etmeyin, diğer bütün işlerde olduğu gibi bu işlerde de kurallara uyarak
gidiyoruz. Hiç şüpheniz ama hiç şüpheniz olmasın. 
Yine, 15 Temmuz
Şehitler Köprüsü’nü de ihmal etmiştiniz yıllarca. AK PARTİ’yle birlikte, miadı
dolan, ömrü dolan projeyi tekrar komple yeniledik, yüz yıl daha kullanılabilir
hâle getirdik. (CHP sıralarından gürültüler) Bununla ilgili de yöntemi
bekleyeyim, gazeteci ne diyecek ona bakayım, bilmem kim ne diyecek ona bakayım
diye yol yürüme şansımız yok. İşin gereğiyse bu yöntemi kullanırız. Az önce
rakamları verdim, kanun bu hakkı veriyor, diyor ki: “Beklenmedik şeyler çıkarsa
işi bir an önce bitirmek için bunun gereğini yap.”
ÖMER FETHİ GÜRER
(Niğde) – Yolsuzluklar için söyleyeceğin yok mu Sayın Bakan?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Çukurca’da, Dağlıca’da
bugün şehitlerimiz var. “Çukurca, Dağlıca’ya asfalt yol yap, teröristin orada
patlayıcı patlatıp askerimizi şehit etmesini engelle.” diyor. İşte, onun için,
o yolu da ben bu yöntemle yaptım. Bunun gibi birçok yolu yaptım, birçok yerde
“Hendek kazıyoruz.” deyip çukurlar kazdılar, bu milletin başına bela olmak
istediler. İşte, o çukurları da kapatmak bize düştü. Elbette ki acil yapmamız
gerekiyordu, yaptık. 
BARIŞ YARKADAŞ
(İstanbul) – Cengiz İnşaat kaç kat büyüdü Sayın Bakan, Cengiz İnşaat kaç kat
büyüdü? Adalet Bakanı bile artık isyan etti. Kaç kat büyüdü?
BÜLENT TURAN
(Çanakkale) – Sayın Başkan…
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Değerli Vekilim İsmet
Bey, sorularınızın cevabı var ama hakkınızı helal edin, direkt verebilirim. 
Sayın Dora’nın,
özellikle söylemiştim… 
(Mikrofon
otomatik cihaz tarafından kapatıldı) 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Efendim, bu doküman
herkese verilmiyor. 2002’de neyse bugün de o.
ÖMER FETHİ GÜRER
(Niğde) – Yolsuzluklarla ilgili bir şey söylemediniz Sayın Bakan. 
BAŞKAN – Sayın
Bakan, lütfen tamamlayın. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Sayın Başkanım, sadece
bir dakika istirham ediyorum. 
OHAL’le ilgili
de konuşuldu, efendim, “Bunları OHAL’e dayanarak mı yapıyorsunuz?” Dün de
yapıyorduk, bugün de yaparız, yarın da yaparız. Ama ne için? Bu milletin
menfaati için, kamu yararı için, bu ülkenin kalkınması için. Ama hiç şüpheniz
olmasın… Sayın Dora söyledi, dedi ki: “3 tane teklifle…”
Değerli
arkadaşlar, bu ihalede bugüne kadar 6’dan az firma çağırdığımız yok, 7, bazen
10 firma çağırıyoruz. Bunların yüzde 100 yeterlilik alması gerekiyor ve rekabet
içerisinde, şeffaflık içerisinde ihaleyi kazanması gerekiyor. Kazanırsa bu işi
yapar. Bu konuda hiç ama hiç şüpheniz olmasın. 
Yine, TELEKOM’la
ilgili bir sürü itham vardı, onlara cevap verecektim, veremedim. Dün bir soru
sorulmuş. “Sorulara cevap vermiyorsunuz.” deniliyor ama Değerli Öztrak,
sorulara cevap vermiyoruz değil, soru soruluyor, cevap almadan açıklama
yapılıyor. TELEKOM Genel Müdürünün 60 danışmanı varmış, altında 60 tane araç
varmış. Haşa!
TÜRABİ KAYAN
(Kırklareli) – Sorulara cevap vermiyorsun Sayın Bakan.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – PTT çok büyüdü ya, çok
büyüyor ya, böyle ithamlar… Özel sektörün rakiplerimizin ithamlarına gelip
bizimle ilgili…
(Mikrofon
otomatik cihaz tarafından kapatıldı)
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – …ithamda bulunmayın.
Sadece 3 danışman var.
BÜLENT TURAN
(Çanakkale) – Ayıp yapana, söyleyene; ayıp!
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Kusura bakmayın da
büyüyen bir kurumda da elbette ki 3 danışman olacak çünkü yüz akı kurumumuz
bundan sonra yüz akımız olmaya devam edecek diyorum. Takdirlerinize
bırakıyorum.
Saygılarımı
sunuyorum. (AK PARTİ sıralarından alkışlar) 
BAŞKAN –
Teşekkürler Sayın Arslan.
AYKUT ERDOĞDU
(İstanbul) – Sayın Başkan…
BAŞKAN – Buyurun
Sayın Erdoğdu.
AYKUT ERDOĞDU
(İstanbul) – Sayın Bakan, önerge sahiplerinin düzenlediği gensoru hakkında
“gerçeğe aykırı, asılsız ve mesnetsiz iddialar” diyerek önerge sahiplerine ve
bize sataşmada bulundu.
MİLLÎ EĞİTİM
BAKANI İSMET YILMAZ (Sivas) – Ne diyecek? Tabii ki öyle diyecek.
BAŞKAN – Bir
dakika, şahsınıza yönelik bir şey söyledi mi?
AYKUT ERDOĞDU
(İstanbul) – Evet, önergeyi hazırlayan biz olduğumuz için.
BAŞKAN –
“Önergeye katılıyorum.” diyecek hâli yok zaten.
AYKUT ERDOĞDU
(İstanbul) – Sayın Başkan, “asılsız ve mesnetsiz” diyerek, “asılsız ve
mesnetsiz haberler” diyerek…
BAŞKAN – Tamam
da… Yani şimdi, önergeyle ilgili, bakın, şu değerlendirmeyi yapabilir gruplar:
Kimisi katılır, kimisi katılmaz. Önergeyle ilgili beyanlar... Ama sizin
şahsınıza yönelik bir sataşma varsa isminizi zikrederek, hayhay, ben size söz
vereyim Sayın Erdoğdu.
ÖZGÜR ÖZEL
(Manisa) – Var tabii, var; “önergeyi hazırlayanlar” dedi.
AYKUT ERDOĞDU
(İstanbul) – Önerge sahipleri adına konuştuğumdan “asılsız ve mesnetsiz”
diyerek şahsıma sataşmıştır.
BAŞKAN – Sizin
beyanlarınıza mı öyle dedi?
AYKUT ERDOĞDU
(İstanbul) – Evet efendim.
MAHMUT TANAL
(İstanbul) – Çarpıttı yani, çarpıtarak söyledi Sayın Başkan.
AYKUT ERDOĞDU
(İstanbul) – Sayın Başkan, “asılsız ve mesnetsiz” eğer sataşma değilse…
MUSTAFA ELİTAŞ
(Kayseri) – Sayın Başkan, müsaade eder misiniz.
BÜLENT TURAN
(Çanakkale) – Grup adına mı, şahsı adına mı?
BAŞKAN – Bakın,
hayır, önergeyle ilgili demişse ben kalkıp da bütün önerge imza sahiplerine
ayrı ayrı söz veririm o zaman. Böyle bir şey yok.
AYKUT ERDOĞDU
(İstanbul) – Hayır, hayır, hepsi için.
BAŞKAN –
Şahsınıza yönelik böyle bir şey varsa buyurun. (CHP sıralarından alkışlar) 
MUSTAFA ELİTAŞ
(Kayseri) – Tutanaklara baksaydınız Sayın Başkan.
BAŞKAN – Yeni
bir sataşmaya meydan vermeyelim lütfen.
VII.- SATAŞMALARA İLİŞKİN KONUŞMALAR
1.- İstanbul Milletvekili Aykut
Erdoğdu’nun, Ulaştırma, Denizcilik ve Haberleşme Bakanı Ahmet Arslan’ın (11/17)
esas numaralı Gensoru Önergesi üzerinde Hükûmet adına yaptığı konuşması
sırasında şahsına sataşması nedeniyle konuşması
AYKUT ERDOĞDU
(İstanbul) – Sayın Başkan, değerli milletvekilleri; biz Sayın Bakan hicap duyar
diye düşünürken burada bağıra çağıra “Gerçeğe aykırı, asılsız, mesnetsiz.”
dedi. Söylediğimiz her şey Sayıştay raporlarından, belini kırdığınız Sayıştay
raporlarından. (CHP sıralarından alkışlar)
Sayın Bakan
burada bağırıp çağırıyor. Hiç bağırıp çağırmaya gerek yok.
FEVZİ ŞANVERDİ
(Hatay) – Bağırıp çağıran yok!
AYKUT ERDOĞDU
(Devamla) – Sakince iddialara cevap vermek lazım. 
İkmal
ihalelerinden bahsettim. Devlet Demiryollarında ve Karayollarında hepinizin
bildiği ikmal ihaleleriyle fiyatlar bu kadar yükselmiş midir? Yükselmiştir;
Sayıştay raporunda yazıyor, yükselmiştir. “21 ve (a) maddesini kullandık...” Bu
istisna madde, genel madde değil. Bana ihale bilgisi veriyorsun. Madem bu kadar
iyi biliyorsun ve kendine güveniyorsun, niye yazılı soru önergelerine cevap
vermiyorsun? 
BÜLENT TURAN
(Çanakkale) – “Sen” diye konuşma.
AYKUT ERDOĞDU
(Devamla) – Niye saklıyorsun? Niye ihale kayıtlarını bu Maliye Bakanı gizleyip
duruyor? Onu geç. 
Geldik üçüncü
havalimanına. Bağırıp duruyorsun. Kaç metreye yaptınız? 90 metreye yaptınız. 
MUSTAFA ELİTAŞ
(Kayseri) – Sayın Başkan... Böyle bir usul yok Sayın Başkan. Oraya hakaret
etmeye çıkmadı. Lütfen uyarır mısınız. 
AYKUT ERDOĞDU (Devamla) – Kaça indirildi? 60 metreye.
Zarar ne kadar? 2,5 milyar avro. Bu diyor ki: “2 milyara yakın.” Hayır; 2,5 milyar
avro halkın cebinden alınıp müteahhitlerin cebine konuldu. Bir şey diyebiliyor
musun? 90 metre miydi? 90 metreydi. İndirdin mi ihale sonrasında 60 metreye?
İndirdin ihale sonunda 60 metreye. Böyle ihale mi olur? Olmaz. Ne zaman yaptın
ihaleyi? Mayıs 2013’ün başında. Ne zaman yer teslimi? İki sene sonra. Niye?
Orman Bakanlığının izni yokmuş. Olur mu arkadaşlar böyle bir şey ya? İhale
yapacak “Orman Bakanlığının izni yok.” diyecek -aynı tarafta Orman Bakanı
oturuyor- iki yıl geç teslim edecek, iki yıl geç teslim ettiği için de iki yıl
fazla işletecek. KDV dâhil toplam 26 milyar ihale bedeli var, 2 milyar avro da
oradan cebine koyacak; 4,5 milyar avro burada buharlaşacak sadece bir
yolsuzlukla. Burada alkışlayacaksınız. 
Ayıptır! Yazıktır! Günahtır! (CHP sıralarından
alkışlar)
BÜLENT TURAN (Çanakkale) – Sakin, sakin, sakin.
MUSTAFA ELİTAŞ (Kayseri) – Sayın Başkan...
BAŞKAN – Sayın Elitaş...
MUSTAFA ELİTAŞ (Kayseri) – Sayın Başkan, İç Tüzük'ün
denetimle ilgili konusunda, Anayasa'nın 99’uncu maddesi gereğince verilmiş bir
gensoru var. Gensorunun nasıl görüşüleceği Anayasa'da yazıyor, o çerçevede
görüşme yapıyoruz. İddiada bulunan arkadaşlarımıza karşı Sayın Bakan kendisini
savundu. Sonuçta, Türkiye Büyük Millet Meclisi üyeleri bu konuda karar
verecekler. O karar, iddiası bulunan arkadaşlar ile savunma yapan veya konuyla
ilgili görüşlerini beyan eden bakan konusunda Türkiye Büyük Millet Meclisinin
iradesi esastır. Burada biraz önce konuşma yapan kişinin, sadece Sayın Bakan
iddialara katılmadı diye sataşmadan söz alması usullere aykırı bir davranıştır…
ÖZGÜR ÖZEL (Manisa) – Canım ne alakası var?
İBRAHİM ÖZDİŞ
(Adana) – Sizin çoğunluğunuz var diye kimse bir şey söylemesin, öyle mi? 
MUSTAFA ELİTAŞ
(Kayseri) – …çünkü orada bir iddia var, burada iddiaya karşı bir kurum var. 
İBRAHİM ÖZDİŞ
(Adana) – Kimse konuşmasın; indir indir, kaldır kaldır. 
MUSTAFA ELİTAŞ
(Kayseri) – Bu sonuçtaki tek hâkim, Türkiye Büyük Millet Meclisidir. Lütfen,
oylamaya geçelim efendim. 
BAŞKAN –
Teşekkür ediyorum Sayın Elitaş. 
ÖZGÜR ÖZEL (Manisa)
– Sayın Başkan…
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkan, sataşma
var. 
BAŞKAN – Bir
saniye Sayın Arslan…
ÖZGÜR ÖZEL
(Manisa) – Sayın Bakan, belki benden sonra ikisine birden cevap vermek
istersiniz. 
Sayın Başkanım,
şimdi, bir kez Sayın Elitaş’ın riyaset makamına istikamet dayatmasına gerçekten
fevkalade şaşırdım. 
MUSTAFA ELİTAŞ
(Kayseri) – Olur mu? İç Tüzük konuşuyorum ben, usule uygun davranıyorum.
ÖZGÜR ÖZEL
(Manisa) – İkincisi…
BAŞKAN – Buraya
kimse istikamet dayatamaz, ne iktidar ne muhalefet. Başkanlık Divanı gündemine
hâkimdir, gündemi doğru bir şekilde, İç Tüzük’e uygun bir şekilde yönetir. (AK
PARTİ sıralarından alkışlar) 
BÜLENT TURAN
(Çanakkale) – Arkandayız Başkan. 
MUSTAFA ELİTAŞ
(Kayseri) – Niye usul tartışması açıyorsun sık sık?
ÖZGÜR ÖZEL
(Manisa) – Sayın Başkan, size istikamet dayatılmasına karşı yaptığınız had
bildirmeye iktidar partisi grubunun verdiği destek gözden kaçmadı. Ama şunu
söyleyeyim ben: Biraz önce Sayın Bakan çıktı. Siz bu Meclisi adilce yönetmeye
yemin etmiş bir kişisiniz. Çıkıyor orada ve diyor ki: “9 kere bakanlık yaptınız
CHP olarak, yatırım planına aldınız, taş dökmüşsünüz, milleti kandırmışsınız.”
Cumhuriyet Halk Partisinin kurumsal kimliğine saldırıyor. Şimdi, bu, gensoru
görüşmesi diye bu açık saldırıya cevap verme hakkımız yoksa ben hiçbir şey
söylemeyeceğim. 
MUSTAFA ELİTAŞ
(Kayseri) – Efendim, olur mu öyle bir şey?
BÜLENT TURAN
(Çanakkale) – Beş saat versin Sayın Başkan. 
ÖZGÜR ÖZEL
(Manisa) – Sayın Bakanın “CHP olarak yatırım planına almış, milleti kandırmış,
taş dökmüş, kaçmışsınız.” sözüne Cumhuriyet Halk Partisi Grubu adına cevap
vermek istiyoruz efendim. 
BÜLENT TURAN
(Çanakkale) – Zabıtlara bakın Sayın Başkanım. 
BAŞKAN – Buyurun
Sayın Özel. 
ÖZGÜR ÖZEL
(Manisa) – Sayın Öztrak…
BAŞKAN – Sayın
Öztrak, buyurun. (CHP sıralarından alkışlar) 
Lütfen yeni bir
sataşmaya meydan vermeyelim. 
2.- Tekirdağ Milletvekili Faik Öztrak’ın,
Ulaştırma, Denizcilik ve Haberleşme Bakanı Ahmet Arslan’ın (11/17) esas
numaralı Gensoru Önergesi üzerinde Hükûmet adına yaptığı konuşması sırasında
Cumhuriyet Halk Partisine sataşması nedeniyle konuşması
FAİK ÖZTRAK
(Tekirdağ) – Sayın Başkanım, tabii anlamadığım nokta şu: Bu cumhuriyeti kurmuş
olan, bir harabeden yepyeni bir cumhuriyeti ortaya çıkarmış olan bir partinin
yaptıklarına bu lafları etmeyi ben Sayın Bakana hiç yakıştırmıyorum. Yani Sayın
Bakana göre kendi dönemlerinde her şey yapıldı ama kendi dönemlerinden önce
hiçbir şey yoktu. 
Sorayım Sayın
Bakana: Kaç köprü yaptınız?
MİLLÎ EĞİTİM
BAKANI İSMET YILMAZ (Sivas) – Binlerce. 
FAİK ÖZTRAK
(Devamla) – Kaç tane köprü yaptınız? Sizden önce kaç köprü vardı? Bu hesaplara
girersek bu hesapların altından kalkamayız.
BÜLENT TURAN
(Çanakkale) – Kalkarız, kalkarız.
FAİK ÖZTRAK
(Devamla) – Eğer göreve talipseniz bu görevin gereğini en iyi şekilde
yapacaksınız. (AK PARTİ sıralarından gürültüler)
BAŞKAN
– Arkadaşlar, lütfen; Sayın Bakan cevabını verir, lütfen. 
FAİK
ÖZTRAK (Devamla) – Yaptıklarınız için biz de “Yapandan da yaptırandan da Allah
razı olsun.” diyeceğiz ama bunu yaparken millete hesap vereceksiniz. Milletin
vergilerini nereye harcadınız? Nasıl yaptınız? Niye normal usulleri
kullanmadınız da kalktınız istisnai usullerle yaptınız? Niye bu senenin
başından bu yana yüzde 200’e yakın bir oranda kanunun 21/b maddesi kapsamında
yapılan işler artıyor? Yüzde 150, bunun nedeni ne? Ya hiçbir analiz yapmadan,
gerekli proje değerlendirmesi yapmadan bu işlere giriyorsunuz, ondan sonra
önünüze ne çıkarsa -istim arkadan gelsin misali- olağanüstü hâle sığınıyorsunuz
ya da Sayın Bakan hakikaten burada bu ihaleleri adrese teslim etmek için özel
bir çaba gösteriyorsunuz. 
Onun
için söylüyorum, buna cevap vermediniz. Geldiniz burada sadece “Şunu yaptık,
bunu yaptık.” dediniz ama bu dediğime cevap vermediniz. Biz buna cevap
vermenizi istiyoruz, biz millet adına, milletin vergisi nereye gidiyor bunu
denetlemek istiyoruz. 
Teşekkür
ediyorum. (CHP sıralarından alkışlar)
BAŞKAN
– Teşekkür ediyorum. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkan…
BAŞKAN
– Sayın Bakan, buyurun. 
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Efendim, sataşma var her
ikisinde de bizzat şahsıma.
BAŞKAN
– Buyurun Sayın Bakan. 
ÖMER
FETHİ GÜRER (Niğde) – Bakan okumaya hangi yoldan geldi o zamanlar, AKP mi
yaptı? 
UĞUR
BAYRAKTUTAN (Artvin) – Bu sefer cankurtaran treni mi oldun… 
BAŞKAN
– Arkadaşlar, lütfen dinleyelim. 
Buyurun
Sayın Bakanım. 
3.- Ulaştırma, Denizcilik ve Haberleşme
Bakanı Ahmet Arslan’ın, İstanbul Milletvekili Aykut Erdoğdu ile Tekirdağ
Milletvekili Faik Öztrak’ın sataşma nedeniyle yaptıkları konuşmaları sırasında
şahsına sataşması nedeniyle konuşması
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Saygıdeğer Başkanım,
değerli milletvekilleri; gensoru önergesinin gerekçesinde şöyle bir cümle var:
“…firmaların kamu ihalelerine girebildiği…” Pardon, cümleyi daha… “İş bitirme
belgelerinde birtakım usulsüzlükler olduğu, bu firmaların birtakım ihalelere
girdiği kamuoyunun bilgisi dâhilindedir.” deniyor. Ben buna ne diyeceğim?
Elbette ki yalan da diyeceğim, düzmece bilgi de diyeceğim; bu bir. 
“Bağırarak
konuşuyorsun.” Evet, bağırarak konuştum, niye? Çünkü benim ne söyleyeceğim
saygılı bir şekilde dinlenmeden her yerden bağırma geldi. Bağırmaya ne
diyecektim? Bekleyip de yirmi dakikanın öyle mi dolmasını bekleyecektim? Kusura
bakmayın, elbette ki sesimi yükselterek konuştum, bunu söyleyeyim. (AK PARTİ
sıralarından alkışlar) 
TÜRABİ
KAYAN (Kırklareli) – Sayın Bakan, 3’üncü havaalanına bir gelir misiniz?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Taş dökme örneğine
gelince… Ordu-Giresun Havalimanı’nda “Gülyalı” denen yerde gerçekten de tam
dediğim yapılmış, taş dökülmüş, bırakılmış, gidilmiş. Birçok balıkçı
barınağında taş dökülmüş, bırakılmış, gidilmiş. Bugün bildiğim şeyler değil;
oraların Genel Müdürlüğünü yaptığımda, siyasi otoritenin “Kamu menfaati
çerçevesinde bu projeleri bir an önce bitir.” talimatı verdiğinde de
incelediğimde bunu görmüştüm, bugün de bunu görüyorum. 
Her bir soruya
tek tek cevap verme şansım var ama Başkana başında da söyledim, bana yirmi
dakika verirseniz, kusura bakmayın, ulaştırma alanında yaptıklarımızı ve
gerekçelerimizi yirmi dakikaya sığdırabilme şansımız yok.
DİDEM ENGİN
(İstanbul) – Sadece sorulara yanıt verseydiniz yeterdi.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Devamla) – Bütün bu
yaptıklarımızı vatandaşın hizmetine bir an önce sunabilmemiz, kamu menfaatini
sağlayabilmemiz için istisnai yöntemin bize verdiği hakları kullanıyoruz ama
biliniz ki oranları verdim, 4.440’ta 139. Büyük iş yaparsanız, büyük projeler
yaparsanız elbette ki yaptığınız projelerin de rakamları büyük olur.
Saygıyla arz
ediyorum. (AK PARTİ ve Bakanlar Kurulu sıralarından alkışlar)
TÜRABİ KAYAN
(Kırklareli) – Yolsuzluklar da büyük olur Sayın Bakan.
BAŞKAN –
Teşekkür ediyorum.
VI.- GENSORU (Devam)
A) Ön Görüşmeler (Devam)
1.- CHP Grubu adına, Grup Başkan Vekilleri
İstanbul Milletvekili Engin Altay, Ankara Milletvekili Levent Gök ve Manisa
Milletvekili Özgür Özel'in, kamu ihaleleriyle ilgili kanuni sorumluluğunu
yerine getirmediği ve kamunun zarara uğratılmasına sebebiyet verdiği iddiasıyla
Ulaştırma, Denizcilik ve Haberleşme Bakanı Ahmet Arslan hakkında bir gensoru
açılmasına ilişkin önergesi (11/17) (Devam)
BAŞKAN -
Ulaştırma, Denizcilik ve Haberleşme Bakanı Ahmet Arslan hakkındaki gensoru
önergesinin gündeme alınıp alınmayacağı hususundaki görüşmeler böylece
tamamlanmıştır.
Şimdi gensoru
önergesinin gündeme alınıp alınmayacağı hususunu oylarınıza sunuyorum: Gensoru
önergesinin gündeme alınmasını kabul edenler… Kabul etmeyenler… Kabul
edilmemiştir. (AK PARTİ ve Bakanlar Kurulu sıralarından alkışlar)
Birleşime on
dakika ara veriyorum.
Kapanma Saati: 17.46
DÖRDÜNCÜ
OTURUM
Açılma
Saati: 17.59
BAŞKAN: Başkan Vekili
Ahmet AYDIN
KÂTİP
ÜYELER: Sema KIRCI (Balıkesir), Mehmet Necmettin AHRAZOĞLU (Hatay) 
-----0-----
BAŞKAN – Sayın milletvekilleri, Türkiye Büyük Millet
Meclisinin 8’inci Birleşiminin Dördüncü Oturumunu açıyorum. 
Gündemin…
SIRRI SÜREYYA ÖNDER (Ankara) – Sayın Başkan... 
BAŞKAN – Söz vereceğim, bitireyim inşallah. 
Gündemin “Seçim” kısmına geçiyoruz.
VIII.- SEÇİMLER
1.- Radyo ve Televizyon Üst Kurulunda Açık
Bulunan Üyeliklere Seçim
BAŞKAN – Şimdi, Radyo ve Televizyon Üst Kurulunun
14/7/2017 tarihinde boşalan 2 üyelik ile 4/11/2017 tarihinde boşalacak 1 üyelik
için 6112 sayılı Radyo ve Televizyonların Kuruluş ve Yayın Hizmetleri Hakkında
Kanun’un 35’inci maddesi gereğince toplam 3 üye seçimi yapacağız. Üst Kurulda
14/7/2017 tarihinde boşalan ve Adalet ve Kalkınma Partisi Grubuna düşen 2 üyelik
için Adalet ve Kalkınma Partisi Grubunca 4, Üst Kurulda 4/11/2017 tarihinde
boşalacak ve Cumhuriyet Halk Partisi Grubuna düşen 1 üyelik için Cumhuriyet
Halk Partisi Grubunca 2 aday gösterilmiştir. Adayların adları birleşik oy
pusulası şeklinde düzenlenmek suretiyle bastırılmıştır. Toplantı ve karar yeter
sayısı mevcut olmak şartıyla seçimde aday listelerinden en çok oy alan adaylar
seçilmiş olacaktır. 
Şimdi adayların
adlarını soyadı sırasına göre okuyorum: 
Adalet ve
Kalkınma Partisi Grubu tarafından gösterilen adaylar: Mustafa Hançerkıran,
Şevket Sarıcaoğlu, Ebubekir Şahin, Taha Yücel
Cumhuriyet Halk
Partisi Grubu tarafından gösterilen adaylar: İlhan Taşcı ve Ali Taştan 
Sayın Önder,
sizin bir söz talebiniz var, oylamaya geçmeden önce buyurun.
V.- AÇIKLAMALAR (Devam)
28.- Ankara Milletvekili Sırrı Süreyya
Önder’in, yapılacak oylamayla Radyo ve Televizyon Üst Kurulunda Halkların
Demokratik Partisinin hiç üyeliğinin kalmayacağına ve bu durumun yasaya aykırı
olduğuna ilişkin bir açıklaması 
SIRRI SÜREYYA ÖNDER
(Ankara) – Teşekkür ederim Sayın Başkan.
Öncelikle, bu
oylama yasaya aykırı bir oylama. Dolayısıyla HDP Meclis Grubu olarak bunu
tekrar Meclis Başkanlığına iade etmenizi istiyoruz, talebimiz budur çünkü
yasaya aykırı bir durum söz konusudur, şöyle ki: 6112 sayılı RTÜK Yasası’nın
35/2’nci fıkrasında aynen şöyle yazıyor: “Seçim için, siyasî parti gruplarının
üye sayısı oranında belirlenecek üye sayısının ikişer katı aday gösterilir.”
Şimdi, hatırlayalım: 2005 yılında çıktı bu yasa ve ikişer yıl arayla, tekli
yıllarda üye yenilemesi yapılıyor. 2011 yılında Adalet ve Kalkınma Partisinin
326 vekili vardı, CHP'nin 135, MHP'nin 53 ve bizim 31 üyemiz vardı. 
(Mikrofon
otomatik cihaz tarafından kapatıldı)
BAŞKAN –
Mikrofonunuzu açıyorum.
Tamamlayalım.
SIRRI SÜREYYA
ÖNDER (Ankara) – 2 üyelik için 2011 yılında -3 üyelik boşalmıştı- seçim yapıldı
Meclisin açılışında, biz o sırada boykot etmiştik, ekim ayında bizim gelişimiz
beklendi ve RTÜK üyemiz bizim… Dört ay sonra bize tanınan, yasayla tanınan
kontenjan kullanılmış oldu.
Şimdi, akabinde
25’inci Dönemde Meclis şöyle bir inisiyatif kullandı, burası önemli Sayın
Başkan, çünkü söylediğimizin mesnedi aslında burada yatıyor. MHP ile biz, bu
çarpan D’Hondt sistemiyle yapılan oranlamada eşit durumdaydık. Bu gibi durumlarda
Meclis içtihadı -komisyon seçimi, diğer seçimler, diğer seçimlerde izlenecek
yol ve usuller- emsal alınır. Ve kurayla belirlenmesine gidilebilecekken Meclis
Genel Kuruluna sunuldu, Sayın İsmet Yılmaz da Meclis Başkanı seçilecekti,
Milliyetçi Hareket Partisinin oylarına ihtiyaç vardı ve Mecliste AK
PARTİ’lilerin oylarıyla bu üyelik Milliyetçi Hareket Partisine verildi.
Şimdi, bunun
hangi partiye verilmiş olmasının önemi yok. Burada önemli olan Meclis
inisiyatif kullandı, yani dedi ki: “Ben oylayarak belirleyeceğim.” 
Gelinen duruma
bakalım: Bizim 31 milletvekilimiz varken RTÜK’te 1 üyemiz vardı, şimdi bunun
iki katı milletvekilimiz var ve RTÜK’te üyeliğimiz kalmayacak; bu bir iktidar
operasyonuydu. Nasıl oldu, kısaca onu da arz edeyim, ondan sonra talebimize
karşılık verin.”
BAŞKAN –
Talebinizi, evet.
SIRRI SÜREYYA
ÖNDER (Ankara) – O da şöyle oldu: CHP’li ve AK PARTİ’li üyelerin temmuz ayında
görev süreleri doluyordu.
RTÜK Yasası
aynen şöyledir: “Görev sürelerinin dolmasına iki ay kala…” diye başlar ve bir
zaman koyar. İstisnaları vardır, “Meclis açık değilse, Meclis açılır açılmaz bu
oylama yapılır.” denilir ama biz 27 Temmuza kadar Meclisi çalıştırdık. Dört
aydır, beş aydır, RTÜK 2 üye eksiğiyle çalıştırıldı, 7 kişiyle karar alıyorlar.
Bu, RTÜK’te oy nisabını ele geçirme operasyonudur. Dört ay bu seçim usulsüz
olarak yapılmadı, yasa ihlal edildi. Bir ara “Yasayı değiştireceğiz.” dedi
iktidar, ona dönük de bir şey yapmadı.
Şimdi,
geliyoruz, niye böyle yapıldı? Çünkü Halkların Demokratik Partisi kontenjanından
üyenin görev süresi 5 Kasımda bitecekti, onu da beklettiler. Eğer öbür türlü
olsaydı onların yerine seçim yapılacaktı, şimdi yeniden bir seçim yapıldığında,
bu üyelik Halkların Demokratik Partisine düşecekti. Hiçbir polemik yapılmayacak
kadar net bir veriden bahsediyorum.
Bu, kamusal
alandan, siyaset alanından, Meclisten HDP’yi, HDP’nin temsil ettiği değerleri
tasfiye etme girişimidir, bunu kabul etmiyoruz ama bütün bunlardan öte de bir
tenezzül meselesidir, bunu da ayıplıyoruz. Yapılan işlem yasa dışıdır, sizden
bu işlemi Başkanlığa tekrar iade etmenizi talep ediyoruz.
BAŞKAN –
Teşekkür ediyorum Sayın Önder.
Tabii, Meclis
Başkanlık Divanı, gündemdeki bir konuyla ilgili önüne gelen bir konuyu
görüşmekle mükellef, onu iade etme şansı şu an itibarıyla yok. Kaldı ki RTÜK
temsil oranları ölçeğinde belirleniyor, yani grupların milletvekili sayısı
oranında belirlenen nisap üzerinden bu iş görülüyor. Sadece RTÜK’te değil,
Kişisel Verileri Koruma Kurulu, komisyonlara üye seçimleri, Başkanlık Divanı
seçimleri hep aynı hesaplama yöntemleriyle yapılıyor. 
Bahsettiğiniz
gibi, 2015 Haziranından sonra milletvekili sayısı eşit olunca her 2 siyasi
partiye mensup olan adaylar üzerinden seçim yapılıyor, Genel Kurul sonuçta
kararını vermiş oluyor. Dolayısıyla benim şu aşamada tutumumu değiştirmem söz
konusu değil. Eğer sizin bir talebiniz varsa onu… 
SIRRI SÜREYYA
ÖNDER (Ankara) – O zaman tutumunuz üzerinde usul tartışması açılmasını talep
ediyorum. 
BAŞKAN –
Buyurun. 
Usul
tartışmasını açıyorum. 
MEHMET DOĞAN
KUBAT (İstanbul) – Lehte. 
MUSTAFA ELİTAŞ
(Kayseri) – Lehte. 
ÖZGÜR ÖZEL
(Manisa) – Aleyhte.
SIRRI SÜREYYA
ÖNDER (Ankara) – Aleyhte. 
BAŞKAN – Lehte
Sayın Elitaş, Sayın Kubat; aleyhte Sayın Önder ve Sayın Özel. 
BAŞKAN –
Tutumumun lehinde ilk söz Sayın Elitaş’a aittir. 
Buyurun Sayın
Elitaş. (AK PARTİ sıralarından alkışlar) 
Süreniz üç
dakika. 
IX.- USUL HAKKINDA GÖRÜŞMELER
1.- Radyo ve Televizyon Üst Kurulunda boşalan üyelikler için yapılacak
seçim işleminin yasadışı olup olmadığı hakkında
MUSTAFA ELİTAŞ
(Kayseri) – Sayın Başkan, değerli milletvekilleri; RTÜK Kanunu’nun 35’inci
maddesinde, biraz önce Sayın Önder’in de okuduğu gibi, “Seçim için, siyasî
parti gruplarının üye sayısı oranında belirlenecek üye sayısının ikişer katı
aday gösterilir.” deniliyor.
Biliyorsunuz,
RTÜK’le ilgili şu anda 2 üyelik boş, 4 Kasım tarihinde de 1 üyelik boşalacak.
Meclis Başkanlığı, RTÜK Kanunu’nun 35’inci maddesine göre aritmetik bir
hesaplama yaptı, bu 3 üyenin 2’sinin AK PARTİ’ye, 1’inin de Cumhuriyet Halk
Partisine düştüğünü ifade etti. Çünkü RTÜK Kanunu’nun 35’inci maddesinin
(2)’nci fıkrası üye sayısının tespitiyle ilgili kısmın nasıl olacağı konusu. 
Örneğin, 5
üyelik boş olmuş olsaydı, o zaman Sayın Önder’in söylediği gibi -en çok oy
alandan- üye sayısına göre, matematiksel hesaba göre, İç Tüzük’ümüzün 12’nci
veya 13’üncü maddesi gereğince hesaplanan yöntem doğrultusunda AK PARTİ’ye 2,
CHP’ye 1, MHP ve HDP’ye de birer üyelik olabilirdi. Ama, bakın, değerli
arkadaşlar, 7 Haziran seçimlerinde AK PARTİ 258 milletvekili çıkardı. Orada 4 üye
çıktı. Boşalan üyelikler için -1’i CHP’nin, 1’i HDP’nin, 1’i Milliyetçi Hareket
Partisinin olmak üzere- 2 üye seçimi gerçekleştirildi. Fakat orada şöyle bir
matematiksel durum ortaya çıktı: 80 milletvekili MHP, 80 milletvekili HDP.
Siyasi Partiler Kanunu’na atıf yapıldı, “Siyasi Partiler Kanunu’na göre eğer
eşitlik hâli var ise en yüksek oy almış parti ana muhalefet partisi sayılır.”
denildi. Fakat burada Türkiye Büyük Millet Meclisinin iradesi var. Bu iradeyi
kurayla ya da Siyasi Partiler Kanunu’na yapılan atıfla çözmek milletvekilleri
iradesine karşı bir haksızlık olur diye şöyle bir usul gerçekleştirildi o
dönemin Meclis Başkanı tarafından: “Mademki irade Türkiye Büyük Millet
Meclisinin, gizli oylamayla seçim yapılıyor, o zaman biz eşitlik hâlinde, milletvekili
sayısının eşit olması durumunda hak eden siyasi partinin, biri HDP, biri MHP
onların üyelerini koyalım, Genel Kurul iradesini ortaya koysun.” denildi. Daha
önceki yöntemlerde kura olmasına rağmen, daha önceki yöntemlerde ana muhalefet
partisine yapılan atıf gereğince seçimler yapılmasına rağmen, şimdi karşımda
oturan Sayın Bakan, o zamanki Meclis Başkanımız, adil bir çözüm bularak bu
iradenin Türkiye Büyük Millet Meclisi adına olduğunu ifade etti. 
Biz seçim
yapıyoruz. Niye siyasi partiler 2 üye veriyor? O zaman üye vermeye hiç gerek
kalmaz. HDP -tıpkı grup başkan vekillerinin söylediği gibi- “Benim adayım
budur.” der, Meclis Başkanlığı Türkiye Büyük Millet Meclisinde duyurarak bu işi
bitirmiş olur. Ama iradeyi Türkiye Büyük Millet Meclisine verdiği için, 25’inci
Dönemde yapılan uygulama tam adil, hakkaniyetli bir şekilde olmuştur. Bunu da
şu…
(Mikrofon
otomatik cihaz tarafından kapatıldı) 
MUSTAFA ELİTAŞ
(Devamla) – Bir dakika verirseniz Sayın Başkanım, çok kısa bir şey
söyleyeceğim.
BAŞKAN – Sayın Elitaş,
lütfen bitirelim.
MUSTAFA ELİTAŞ
(Devamla) – Bakın değerli arkadaşlar, 26’ncı Dönemde AK PARTİ 317
milletvekiline çıktı. Oylamaya göre, hesaba göre, kanuna göre AK PARTİ’nin 5
üyesi olması gerekirdi ama 25’inci Dönemde 258 milletvekili olduğu için 4 üyede
kaldı. O günden bu tarafa tam iki yıl geçti, herhangi bir siyasi parti veya
diğer partili arkadaşlarımız, kanuna göre veya hakkaniyete göre, adalete göre
-bunun bir tanesi 4 üye- AK PARTİ’nin 5 üyesi olması gerekir diye ifade
edebilirlerdi. 
Ama kanunda
şöyle bir engel var: Seçilen kişi altı yıllık seçiliyor, yerine seçilen kişi o
seçilen kişinin görevini tamamlıyor. Bildiğim kadarıyla, Sayın Ahmet Yıldırım
milletvekili olduğundan dolayı onun yerine seçilen arkadaş, 4 Kasımda görev
süresi bitecek arkadaş Sayın Yıldırım’ın görev süresini tamamladığından dolayı
problem çıkıyor. Yani altı yıllığına seçilen birisini Türkiye Büyük Millet
Meclisi görevden alamayacağına göre şu andaki kanunu uygulamak Meclis
Başkanlığının yapacağı başka bir işlem olmadığından dolayı -yapılan işlem-
doğrudur.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum.
Tutumum
aleyhinde ilk söz, Sayın Sırrı Süreyya Önder’e aittir.
Buyurun
Sayın Önder. (HDP sıralarından alkışlar) 
SIRRI
SÜREYYA ÖNDER (Ankara) – Şimdi, bu iyi bir yöntem; meselenin adil olmadığı
bahsine girmemek için uzun uzun Sayın İsmet Yılmaz’ın o dönemki tasarrufunu
yeniden hatırlatmak ama sorumuza bir cevap yok. Burada bir yasa maddesi ihlal
ediliyor. 
MUSTAFA
ELİTAŞ (Kayseri) – Hayır, hayır, yasa maddesine göre yapılıyor.
SIRRI
SÜREYYA ÖNDER (Devamla) – Söyleyeceğim. 
Yasa
koyucu eksik yapmış, hatalı yapmış, fazla yapmış, biz bize içtihat olan…
“Denklik durumunda Meclis belirler.” diye bir şey var mıydı? Yoktu. Oylamaya
sundunuz mu? Sundunuz. Oylama hakkında da yanlış ifadeniz var, partiler
arasında yapılmaz. Partiler tarafından iki katı gösterilen adaylardan birisini
seçeriz, yoksa partilerin bir yarışı burada söz konusu değildir. Onun için bir
parça laf kalabalığı oldu. Yasa çok açık, şimdi, diyor ki 6112 sayılı Yasa’nın
35/2’nci fıkrası “Seçim için, siyasî parti gruplarının üye sayısı oranında
belirlenecek…” Yani siyasi partilere bir kontenjan veriyor, bunların burada
temsilini önemsiyor, hatta esas alıyor. E, hâlihazırda gayrimeşru değildir, hiç
kimse böyle anlamasın. Milliyetçi Hareket Partisinin 2 RTÜK üyesi var, bu kadar
milletvekiliyle HDP’nin sıfır üyesi var, sıfır. 
MUSTAFA
ELİTAŞ (Kayseri) – Görevden alabiliyor muyuz onu?
SIRRI
SÜREYYA ÖNDER (Devamla) – Onun için Meclis madem o gün o inisiyatifi aldı,
burada yasanın “Siyasi parti grupları temsil edilirler.” meselesi ayakta
kalıyor. Onun için, yasaya uygun bir hâle getirmek için biz bunda seçim yoluyla
inisiyatif alabiliriz, yoksa Allah hepsine uzun ömür versin, birinin hayatını
kaybetmesi ya da istifa etmesi dışında beş yıl daha, hatta altı yıl daha HDP
orada temsil edilmeyecek demektir. Sayın Elitaş’ın cevabını vermediği bir tek
soru var ve bu hikâyenin kalbi de orada atıyor, o da şudur: Kardeşim, temmuzda
biteceği belli değil miydi? Belliydi. İki ay önce yasa sana “Seçimini yap,
adayını oluştur.” demiş mi? Demiş. Hadi ondan da geçtim, temmuzda da Meclis
çalışmış. Madem bu kadar hakkına düşkündün niye seçmedin üyeni? Elini tutan mı
var? Çoğunluk sende, Başkanlık sende, niye yapmadın? İşte, zurnanın detone
olduğu yer burası Sayın Elitaş. Dolayısıyla bu kabul edilemez, üstelik CHP’nin
de bizim de defalarca uyarmamıza rağmen, bu seçimi yapmadınız kardeşim. Eğer
grup adına biri çıkacaksa desin ki: Şu sebepten yapmadık. Biz de diyelim ki:
Burada bir husumet yok, HDP’ye yok, Kürtlere yok, mazlumlara yok, muhaliflere
bir husumet yok. (HDP sıralarından alkışlar)
BAŞKAN
– Teşekkür ediyorum Sayın Önder. 
Tutumum
lehinde ikinci söz, Sayın Mehmet Doğan Kubat’a aittir. 
Buyurun
Sayın Kubat. 
MEHMET
DOĞAN KUBAT (İstanbul) – Sayın Başkanım, değerli milletvekili arkadaşlarım;
açılan usul görüşmesinde Başkanlık makamının tutumu lehinde söz almış
bulunuyorum. Bu vesileyle yüce heyetinizi saygılarımla selamlarım. 
Değerli
arkadaşlar, radyo ve televizyon yayınları üzerinde denetleyici, düzenleyici ve
önemli yetkileri olan ve bir kamu tüzel kişisi olan, bir kamu otoritesi olan
RTÜK seçimlerinin nasıl yapılacağı, üye sayısı Anayasa’nın 133’üncü maddesi ile
6112 sayılı Kanun’un 35’inci maddesinde açıkça düzenlenmiştir. 
Biraz
önce Sayın Önder, kanunun yanlış uygulandığını ifade ettiler. 
SIRRI
SÜREYYA ÖNDER (Ankara) – Yanlış değil. 
MEHMET
DOĞAN KUBAT (Devamla) – Şimdi, değerli arkadaşlar, bakınız, yöntem sizi tatmin
etmiyor olabilir ama mevcut Anayasa ve kanun çerçevesinde bu usulden başka bir
usul uygulama imkânımız yok. Ya kanunu değiştirip, sıfırlayıp yeniden mevcut
duruma göre 5, 2, 1, 1 olur, şu andaki sayısal sandalye dağılımına göre;
Haziran 2015’te arızi bir durum ortaya çıktı ve o zamanın şartlarında 4, 2, 2,
1 oldu. Burada her iki siyasi parti 2 aday gösterdi -hatırlarsınız Genel
Kurulda- son üyeliği Milliyetçi Hareket Partisi üyesi seçilerek 2…
SIRRI SÜREYYA
ÖNDER (Ankara) – Sayın Kubat, olanları anlatma, olanları anlatma; hepimiz
biliyoruz. Niye seçim yapmadınız?
MEHMET DOĞAN
KUBAT (Devamla) – Bakın, lütfen…
Şimdi, değerli
kardeşim, RTÜK Kanunu’nun 35’inci maddesinin (5)’inci fıkrasında üyelerin altı
yılda seçileceği, bunların üçte 1’inin iki yılda yenileneceği yazıyor. Boşalma
yoksa normal görev süresi bitmeden iki ay önce Meclis Başkanlığının
hazırlıklarını yapıp Genel Kurula seçtirmesi gerekir. Haziranda da bu olsaydı
seçimden sonra, o zamanki -bugün mevcut tabloya göre- 2 boşalan üyelik yine AK
PARTİ’ye düşüyordu. Bizim 5 olması lazım, 3’e düştüğü için o 2 bize gelecekti.
Şimdi, “Bu seçimlerde, boşalan üyeliklerin siyasî parti gruplarına dağılımı,
ilk seçimde siyasî parti grupları kontenjanından seçilen üye sayısı ve siyasî
parti gruplarının hâlihazırdaki oranı dikkate alınmak suretiyle yapılır.”
diyor. Yani evvelki seçimler, şu anda seçimin yapıldığı gün grupların
Meclisteki sandalye sayısına bakılmak suretiyle eğer eksikse tamamlanacak,
fazlaysa da azaltılacak. Boşalan 3 üyelik D’Hondt sistemine göre, nispi temsil
sistemine göre 1’e, 2’ye, 3’e bölündüğü zaman 2’si AK PARTİ’ye, 1’isi
Cumhuriyet Halk Partisine düşüyor. Eğer 5 tane olsaydı, eminim ki 4’üncü üyelik
de size düşecekti. Bu kadar basit mesele. Yoksa, size kasten, üyeliğinizi böyle
bertaraf etmek için asla böyle bir şey düşünülemez. Matematik olarak, bu kanun,
yöntemini böyle koymuş işin; bu, bizi tatmin etmeyebilir, sizi tatmin edebilir,
ayrı bir konu ama yapılan iş tamamen Anayasa ve kanuna uygundur. Başkanlık
makamının da bu konudaki tutumu yerindedir. 
Bu duygularla
hepinizi saygılarımla selamlıyorum. (AK PARTİ sıralarından alkışlar)
BAŞKAN -
Teşekkür ediyorum. 
Tutumum
aleyhinde ikinci ve son konuşmacı Sayın Özgür Özel.
Buyurun Sayın
Özel. (CHP sıralarından alkışlar)
Benim lehimde
olacağını düşünüyordum ama…
ÖZGÜR ÖZEL
(Manisa) – Sayın Başkan, teşekkür ederim.
Elbette
Cumhuriyet Halk Partisinin mayıs ayından beri yaşadığı mağduriyetin giderilmesi
yerinde bir iş ama bir mağduriyet ortadan kalkarken yeni bir mağduriyetin
ortaya çıkması, bir eşitsizlik ortadan kalkarken yeni bir eşitsizlik üretiyor
olması, Cumhuriyet Halk Partisinin arkasında durabileceği bir şey değil. Şunu
çok net olarak ortaya koyalım: Temmuz ayında bize düşen üyelik boşalıyordu ve
bunun seçiminin mayısta yapılması gerekiyordu; bu seçim yapılmadı bugünler kurgulanarak,
bugün kurgulanarak. Cumhuriyet Halk Partisinin bu konuda söyleyeceği söz… Hani,
eğri oturup doğru konuşalım, Anayasa diyor ki: “Meclisteki sandalye sayılarına
oranla.” Milliyetçi Hareket Partisi 80’den 40’a düştü, HDP 80’den 60’a düştü,
Adalet ve Kalkınma Partisi salt çoğunluğun altındaydı, 317’ye çıktı. Herkeste
bir değişim var, bizdeki değişim sonucu etkileyen bir değişim değil. 2 RTÜK
üyemiz var, boşaldığında bizimkinin seçilmesinden daha doğal bir şey yok;
diğerlerinde bir tartışma var. Neden? Kanun koyucu bu topal ördek yöntemini
koyarken dört ayda bir seçim yenileneceğini düşünmemiş, buna karşı bir tedbiri,
bir enstrümanı, bir çıkış yolu yok ama bir mağduriyet varsa bizim açımızdan
değişen hiçbir şey olmadığı hâlde, “CHP beş aylık hakkını alamıyor.”
mağduriyeti ile -üç aydır da fiilen- RTÜK’te ikinci temsilciyi bulunduramama
mağduriyetiyle karşı karşıya kaldık. Bugün CHP açısından eğrisi doğrusuna denk
gelip mağduriyet ortadan kalkıyor ama Anayasa’ya aykırı bir durumdayız. Ne
diyor Anayasa? “RTÜK’te sandalye dağılımına göre temsil edileceğiz.” 35
milletvekili olan partinin 2, 60 milletvekili olan partinin sıfır, 133
milletvekili olan partinin yine 2; demek ki sistem yanlış. Buna ya iktidar
olarak bir şeye tenezzül etmeyip iktidarın verdiği ağırlıkla, olgunlukla bir
fedakârlık üzerinden çözüm üreteceksiniz ya da diyeceksiniz ki “Hep beraber
taşın altına elimizi sokuyoruz ve RTÜK Kanunu’nda Anayasa’ya da ters düşmeyecek
bir yöntem…” ve partiler bir irade koyarak bunu çözebiliyorlar. Bunun ışıklarını
vermiştiniz temmuzda, o yüzden “Bekleyelim, seçmeyelim, kanunu değiştirip
mağduriyeti giderelim.” dedik. Ama buraya geldi, bugün bizim açımızdan eğrisi
doğrusuna denk geliyor, bizim açımızdan mağduriyet ortadan kalkıyor ama Meclis
bir yanlışın altına daha imza atıyor, bu da her alanda olduğu gibi Mecliste de
son dönemde ortaya çıkan yönetememe krizinin tam olarak görülmesidir.
Teşekkür
ediyorum. (CHP sıralarından alkışlar)
BAŞKAN –
Teşekkür ediyorum.
MUSTAFA ELİTAŞ
(Kayseri) – Sayın Başkanım, Sayın Özel az önceki yaptığı izahla sanki AK
PARTİ’nin temmuz ayında Cumhuriyet Halk Partisinin hakkına düşen bir üyeyi
almak istediğini…
ÖZGÜR ÖZEL
(Manisa) – “Almak istediğini” demedim.
MUSTAFA ELİTAŞ
(Kayseri) – …ama şu anda “eğrisi doğrusuna getirerek” diye bir ifade kullandı.
BAŞKAN – Öyle
bir düşünce…
ÖZGÜR ÖZEL
(Manisa) – Öyle bir şey demedim. Desem, dedim derim.
MUSTAFA ELİTAŞ
(Kayseri) – Müsaade ederseniz…
Bakın, Sayın
Başkan, şu anda okudunuz “Boş olan 2 üyelik için AK PARTİ’den 4 üye…” dediniz.
BAŞKAN – Evet.
ÖZGÜR ÖZEL
(Manisa) – Bugünü kurgulamak için o seçimi yapmadınız.
MUSTAFA ELİTAŞ
(Kayseri) – “Boşalacak 1 üyelik için Cumhuriyet Halk Partisinden 2 üye…”
dediniz.
BAŞKAN –
Doğrudur.
MUSTAFA ELİTAŞ
(Kayseri) – Yani burada Sayın Özel’in dediğinin hiç alakası yok.
ÖZGÜR ÖZEL
(Manisa) – Ben öyle bir şey demedim.
MUSTAFA ELİTAŞ
(Kayseri) – Eğer biz temmuz ayında seçim yapmış olsaydık AK PARTİ’yi oy oranına
göre temsil edecek 2 üyeyi seçmiş olacaktık. Kasım ayında, 4 Kasımda boşalacak
üyenin yerine Cumhuriyet Halk Partisinin, İç Tüzük gereğince olan veyahut kanun
gereğince olan usule göre seçimi yapılmış olacaktı. Yani “eğrisi, doğrusu” diye
bir durum söz konusu değil.
BAŞKAN –
Meramınız anlaşılmıştır, kayıtlara geçmiştir Sayın Elitaş.
MUSTAFA ELİTAŞ
(Kayseri) – Şunu iddia edebilirler: “Kanun adaleti sağlamıyor.” Onu hep beraber
konuşuruz, adalet neyse ona bakarız.
BAŞKAN –
Teşekkür ediyoruz.
MUSTAFA ELİTAŞ
(Kayseri) – Yapılan iş tamamen kanuna uygundur. 
ÖZGÜR ÖZEL
(Manisa) – Sayın Başkan, tutanaklara geçsin çünkü söylemediğim bir şey
söylenmiş gibi söylendi, aslında kürsü hakkı da var ama tutanaklara geçsin şu
kadarı: Ben “AKP, Cumhuriyet Halk Partisinin hakkını almaya çalıştı.” demedim,
“Bugünleri kurgulamak için o seçimi yapmadı.” dedim. İkisi arasında ciddi bir
fark var.
Ayrıca, neye
göre yapacağız? Sandalye dağılımına göre AKP’den mi isteyeceğiz yoksa… Hangi
partiden boşalıyorsa o partiden seçilir. CHP’ninki boşaldığında neden AK
PARTİ’den seçiyoruz?
BAŞKAN –
Teşekkürler Sayın Özel, meramınız anlaşılmıştır. 
ÖZGÜR ÖZEL
(Manisa) – Bizim o günkü beklentimiz “CHP boşaldı, CHP’den seçilsin.”
MUSTAFA ELİTAŞ
(Kayseri) – HDP’ninkinde niye seninkini seçiyoruz, HDP’ninki boşalıyor?
ÖZGÜR ÖZEL
(Manisa) – Benimkini mi seçiyoruz, seninkini seçiyoruz.
MUSTAFA ELİTAŞ
(Kayseri) – HDP’ninki, olur mu?
BAŞKAN – Sayın
İsmet Yılmaz Bey’in iki üç defa ismi zikredildi, söz talebi olmuştur.
Sayın Yılmaz,
buyurun. (AK PARTİ sıralarından alkışlar)
Lütfen, iki
dakikada… 
Yeni bir
sataşmaya meydan vermeyelim.
VII.- SATAŞMALARA İLİŞKİN KONUŞMALAR
(Devam)
4.- Millî Eğitim Bakanı İsmet Yılmaz’ın,
Ankara Milletvekili Sırrı Süreyya Önder’in usul görüşmesi nedeniyle yaptığı
konuşması sırasında şahsına sataşması nedeniyle konuşması
MİLLÎ EĞİTİM
BAKANI İSMET YILMAZ (Sivas) – Sayın Başkanım, sayın milletvekilleri; bir yanlış
ibareyi düzeltmek için geldim. Bir tanesi şu: “Meclis Başkanı seçilmek için bir
başka partinin oyuna ihtiyacı olduğu için böyle bir düzenleme yaptı.” Öncelikle
bu doğru bir tespit değil, önce Meclis Başkanı seçildi, Meclis Başkanı
seçildikten çok daha sonra RTÜK üyeleri seçildi, birinci husus bu.
İkincisi, yine
kendilerinin ifade ettiği sözdür: “Kamu hukukunda kıyas olmaz.” diye. Ne diyor:
“Aynı sandalye sayısına sahip olan üyeler arasında kura çekseydiniz.” Eğer
kanun koyucunun amacı bu olsaydı 2972 sayılı Mahalli İdareler ile Mahalle
Muhtarlıkları ve İhtiyar Heyetleri Seçimi Hakkında Kanun var, 23’üncü madde. O
23’üncü maddede çok açık şekilde diyor ki: “Son kalan asıl üyelikler için
birbirine eşit rakamlar bulunduğu takdirde bunlar, aralarında ad çekmek
suretiyle yapılır.” Eğer kanun koyucu burada da ad çekmek yani aynı
milletvekili sayısına sahip olanlar için de ad çekmeyi öngörseydi bunu yapardı.
Biz ne yaptık? Bir boşluk olduğu kesin mi? Kesin. Zaten kural olsa yapılırdı. Bizim
yapmış olduğumuz işleme karşı Anayasa Mahkemesine gidildi mi? Gidildi. Anayasa
Mahkemesi ne dedi? Talebi reddetti. Yapılan şey…
ÖZGÜR ÖZEL
(Manisa) – Sayın Bakanım, usul yönünden.
MİLLÎ EĞİTİM
BAKANI İSMET YILMAZ (Devamla) – O, ayrı bir şey.
ÖZGÜR ÖZEL
(Manisa) – “Kararı inceleyemem.” dedi, esasa girmedi.
MİLLÎ EĞİTİM
BAKANI İSMET YILMAZ (Devamla) – Sonuçta yok, aynen şu: “Burada bir İç Tüzük
değişikliği yoktur.” dedi.
ÖZGÜR ÖZEL
(Manisa) – Esasa girmedi, usul yönünden reddetti.
MİLLÎ EĞİTİM
BAKANI İSMET YILMAZ (Devamla) – “Burada bir İç Tüzük değişikliği yoktur, bir
ihtiyacın doldurulması vardır. Eğer bu yapılan uygulama bir dahaki seçimde de
aynen tekrarlanırsa bunun bir İç Tüzük değişikliği şeklinde olduğunu kabul edip
o zaman incelemeye geçerim.” dedi. Ama ilk söylemede talebi reddetti.
Dolayısıyla yapılan işlemlerde hukuka aykırılık yoktur, Anayasa Mahkemesi de
bunu açık teyit etmiştir. O zaman “Kamu hukukunda kıyas olmaz.” diyenler şimdi
“Bu kuralı niye uygulamadın?” diyorlar. 
ÖZGÜR ÖZEL
(Manisa) – Allah Allah!
MİLLÎ EĞİTİM
BAKANI İSMET YILMAZ (Devamla) – Dolayısıyla da bütün yapılanların hepsi
milletin gözü önünde yapılıyor diyor, yüce heyetinizi saygıyla selamlıyorum.
(AK PARTİ sıralarından alkışlar)
BAŞKAN –
Teşekkür ediyorum, sağ olun Sayın Bakan.
SIRRI SÜREYYA
ÖNDER (Ankara) – Sayın Başkan…
ÖZGÜR ÖZEL
(Manisa) – Sayın Başkan…
BAŞKAN – Bir
saniye… 
Sayın Önder…
SIRRI SÜREYYA
ÖNDER (Ankara) – Sayın hatip “O zaman kamu hukukunda kıyas olmaz diyenler bugün
niye bunu uygulamıyor?” diyerek sarf etmediğim bir beyanı söyledi.
BAŞKAN – Size
atfetmedi ki onu, atfetmedi size.
MUSTAFA ELİTAŞ
(Kayseri) – Sana demiyor ki onu.
MİLLÎ EĞİTİM
BAKANI İSMET YILMAZ (Sivas) – Ben size söylemedim.
SIRRI SÜREYYA
ÖNDER (Ankara) – Benim gözüme bakarak…
BAŞKAN – Sayın
Önder, size atfetmedi. 
Ben kanaatimi
belirleyeyim, bir usul tartışması açıldı, herkes meramını anlattı.
SIRRI SÜREYYA
ÖNDER (Ankara) – Ben son bir şey söylemek istiyorum.
BAŞKAN –
Buyurun, kayıtlara geçsin.
SIRRI SÜREYYA
ÖNDER (Ankara) – Sayın Elitaş da, Sayın Bakan da -hepsi deneyimli siyasetçiler-
2011 yılında 34 vekile 1 RTÜK üyeliği nasıl düştü bana bunun cevabını
versinler. 
BAŞKAN –
Teşekkür ediyoruz, kayıtlara geçti, eyvallah. 
MUSTAFA ELİTAŞ
(Kayseri) – Onu işte anlattı. Sonra ben anlatırım, özel olarak anlatırım. 
SIRRI SÜREYYA
ÖNDER (Ankara) – Bir dakika, bir dakika, sözüm bitmedi. 
Bu, o D’Hondt
sistemi ve çarpan aritmetiğiyle, matematiğiyle yapılmış bir şey değil. 
BAŞKAN – Sayın
Önder, meramınız anlaşılmıştır. 
Sayın
milletvekilleri…
SIRRI SÜREYYA ÖNDER
(Ankara) – Sayın Başkan, bir izin verin, bitireyim sözümü, izin verin
bitireyim. 
MUSTAFA ELİTAŞ
(Kayseri) – Başkanın sözünü kesiyorsun ama Başkanın sözünü kesiyorsun. 
SIRRI SÜREYYA
ÖNDER (Ankara) – Ama, Başkan benim sözümü kestiği için kesilmiş gibi oluyor. 
BAŞKAN – Bir
dakika, size şimdi söz veriyorum, söyleyin. 
SIRRI SÜREYYA
ÖNDER (Ankara) – Olay şu: O zaman bizim sahip olduğumuz sandalye sayısı o
D’Hondt çarpan matematiğiyle bize 1 üyeliği gerekli görmüyordu. O zaman yasanın
bu (2)’nci fıkrasına istinaden yani siyasal partilerin, grubu olan partilerin
orada temsil edilmesi esasıyla yapıldı. Birisi bana desin ki, oranlar burada,
okudum size; sizin kaç vekiliniz var, CHP’nin kaç var, MHP’nin kaç var. 
BAŞKAN –
Teşekkür ediyoruz. 
SIRRI SÜREYYA
ÖNDER (Ankara) – Dolayısıyla kimseyle kıyas, icma, sünnet, hukuk bunlarla
ilgili derdimiz yok…
BAŞKAN – Peki,
teşekkür ediyoruz. 
SIRRI SÜREYYA
ÖNDER (Ankara) – …bizim derdimiz, bu bir tasfiye girişimidir, kayyum
anlayışının RTÜK’e de uyarlanma biçimidir. (HDP sıralarından alkışlar) 
MUSTAFA ELİTAŞ
(Kayseri) – Hayır efendim, hiç, kesinlikle bunu reddediyoruz Sayın Başkanım. 
Sayın Başkan,
2011 yılında 37 milletvekili olduğu dönemde kanun gereğince, hesaplama
yöntemince 1 kişi HDP Grubuna düşüyordu.
SIRRI SÜREYYA
ÖNDER (Ankara) – 34. Düşmüyordu.
BAŞKAN – 34
evet. 
MUSTAFA ELİTAŞ
(Kayseri) – HDP Grubu isim vermediği sürece orası boş kalacaktı. Başka bir
siyasi parti, HDP Grubu boykot etmiş, gelmiyor diye bir şey değil. Parlamentoda
temsil edilmediği takdirde o başka bir siyasi partiye yeniden aritmetik bir
sistemde dağıtılacaktı çünkü HDP’nin o hakkı bakiydi, devam ediyordu; onu
karıştırıyor, bu durum farklı ondan. 
BAŞKAN –
Teşekkür ediyoruz. 
Ya, sayın grup
başkan vekilleri şu arkada size bir de çay ısmarlayayım, oturun birbirinizle
konuşun isterseniz…
MUSTAFA ELİTAŞ
(Kayseri) – Doğru söylüyorsunuz, efendim, biz içeri geçelim. 
BAŞKAN –
…meramınız anlaşıldı, hepiniz söyleyeceğinizi söylediniz. Bak, milletvekili
arkadaşlar bizi dövecekler bu gidişle vallahi. 
ÖZGÜR ÖZEL
(Manisa) – Sayın Başkanım, yeni bir durumla karşı karşıyayız, çok kısaca,
tutanağa geçsin.
BAŞKAN –
Buyurun. 
ÖZGÜR ÖZEL
(Manisa) – Sayın İsmet Yılmaz’ın, Sayın Bakanın bahsettiği Anayasa Mahkemesi
başvurusu partimiz tarafından yapıldı. Başvurunun reddedildiği doğru ancak
kendisi bu konuları çok iyi bilir… 
BAŞKAN – Usulden
reddedildi. 
ÖZGÜR ÖZEL
(Manisa) – …usul yönünden reddedildi, Meclis kararına uyduğu için “bakmam”
dedi…
MUSTAFA ELİTAŞ
(Kayseri) – O zaman yanlış başvurmuşsunuz, başvurmayı bilmemişsiniz o zaman
öyleyse. 
ÖZGÜR ÖZEL
(Manisa) – … “Meclis kararına bakmam.” dedi ve usul yönünden reddedildiği için
Sayın Bakanın ondan sonra, demek ki şunu dedi, demek ki bunu dedi…
MUSTAFA ELİTAŞ
(Kayseri) – Usule uygun başvurmamışsınız.
ÖZGÜR ÖZEL (Manisa)
– Usul yönünden reddolduğu için içeriğe yönelik hiçbir şey demedi.
BAŞKAN –
Meramınız anlaşılmıştır efendim, teşekkür ediyoruz Sayın Özel. 
ÖZGÜR ÖZEL
(Manisa) – Hatta “Aynısı önüme gelirse inceleyeceğim.” diye de kararı var.
MUSTAFA ELİTAŞ
(Kayseri) – Usulüne uygun başvursan olurdu.
IX.- USUL HAKKINDA GÖRÜŞMELER (Devam)
1.- Radyo ve Televizyon Üst Kurulunda boşalan üyelikler için yapılacak
seçim işleminin yasadışı olup olmadığı hakkında (Devam)
BAŞKAN – Sayın
milletvekilleri, Radyo ve Televizyon Üst Kurulunun üye seçimleri…
MAHMUT TANAL
(İstanbul) – Sayın Başkanım...
BAŞKAN – …6112
sayılı Kanun’un 35’inci maddesi çerçevesinde yapılmakta olup… 
MAHMUT TANAL
(İstanbul) – Sayın Başkan, bir yanlışlık var…
BAŞKAN – …buna
göre boşalan üyeliklerin siyasi parti gruplarına dağılımı, ilk seçimde siyasi
parti grupları kontenjandan seçilen üye sayısı ve siyasi parti gruplarının
hâlihazırdaki oranı dikkate alınmak suretiyle yapılır. 
MAHMUT TANAL
(İstanbul) – Sayın Başkan…
BAŞKAN –
Kanaatimi belirtiyorum, bir saniye…
Bu hüküm
gereğince Türkiye Büyük Millet Meclisi Başkanlığınca siyasi parti gruplarının
Türkiye Büyük Millet Meclisinde ve RTÜK’te temsil edildikleri mevcut üye
sayıları dikkate alınarak boşalan üyeliklerin hangi siyasi parti grup ya da
gruplarına düştüğü belirlenmektedir.
Bugünkü
birleşimde, boşalması söz konusu 3 üyelik için seçim yapılacaktır. Bu 3 üyelik
için AK PARTİ’nin temsil edilmeyen 2,27; CHP’nin temsil edilmeyen 1,20; HDP’nin
temsil edilmeyen 0,90 RTÜK’te temsil oranı bulunmaktadır. 
Bu itibarla
RTÜK’te 14 Temmuz 2017 tarihinde boşalan 2 üyelik, siyasi partilerin Türkiye
Büyük Millet Meclisinde mevcut üye sayısı ve RTÜK’te temsil edilmesi gereken
üye sayısı dikkate alınarak Adalet ve Kalkınma Partisine, 4 Kasım 2017
tarihinde boşalacak üyelik ise aynı şekilde kanunun açık hükmü gereğince
Cumhuriyet Halk Partisine düşmektedir. 
Söz konusu
hesaplama, kanun hükmünün ve teamülün bir gereğidir. HDP’ye şu an üye
verilmemesi 25’inci Dönemde yapılan seçim işleminin bir sonucudur. Kaldı ki
mevcut kanun sistematiğinde RTÜK üyelerinin siyasi partileri temsil etmesi
düzenlenmemiştir. RTÜK üyeleri, ilgili kanun gereğince siyasi partilere üye
olmamakta ve siyasi faaliyette bulunmamaktadır. Dolayısıyla tutumumda herhangi
bir değişiklik yoktur.
MAHMUT TANAL
(İstanbul) – Sayın Başkan… 
BAŞKAN – Sayın
Tanal, şu işi bitirelim artık. 
Sizin ne
talebiniz var?
MAHMUT TANAL
(İstanbul) – Talebim şu, kayıtlara geçmesi açısından: Takdir edersiniz siz de
hukukçu olduğunuz için, Sayın Bakan İsmet Yılmaz Bey dedi ki: “Kamu hukukunda
kıyas olmaz.” Kamu hukukunda kıyas olur, hayatın her alanında olur. Bunu
tutaklara geçmesi açısından söylüyorum.
BAŞKAN – Peki.
Kıyas bile
benzer şeyler arasında olur ama.
VIII.- SEÇİMLER (Devam)
1.- Radyo ve Televizyon Üst Kurulunda Açık
Bulunan Üyeliklere Seçim (Devam)
BAŞKAN –
Oylamanın ne şekilde yapılacağını arz ediyorum: Herhangi bir tereddüde mahal
vermemek için komisyon ve hükûmet sıralarında yer alan kâtip üyelerden komisyon
sırasındaki kâtip üyeler, Adana'dan başlayarak Denizli'ye kadar -Denizli dâhil-
ve Diyarbakır'dan başlayarak İstanbul'a kadar -İstanbul dâhil- hükûmet
sırasındaki kâtip üyeler ise İzmir'den başlayarak Mardin'e kadar -Mardin dâhil-
ve Mersin'den başlayarak Zonguldak'a kadar -Zonguldak dâhil- adı okunan
milletvekilinin adını defterden işaretleyecek ve kendisine mühürlü birleşik oy
pusulası ve bir zarf verecektir. Birleşik oy pusulası ve zarfı alan sayın üye,
Adalet ve Kalkınma Partisi Grubu aday listesinden 2 adayın, Cumhuriyet Halk
Partisi Grubu aday listesinden 1 adayın isminin karşısındaki kareyi çarpı
işaretiyle işaretleyecek ve birleşik oy pusulasını zarfa koyarak zarfı
Başkanlık Divanı kürsüsünün önüne konulmuş olan oy kutusuna atacaktır. Aday
listelerinden Adalet ve Kalkınma Partisi Grubu aday listesinden 2’den, Cumhuriyet
Halk Partisi Grubu aday listesinden ise 1’den fazla adayın işaretlendiği oy
pusulaları geçersiz sayılacaktır. Bu hususlar oy pusulalarında da dipnot olarak
açıkça belirtilmiştir.
Sayın kâtip
üyelerin yerlerini almalarını istirham ediyorum.
Şimdi oylamanın
sayım ve dökümü için ad çekme suretiyle 5 kişilik bir tasnif komisyonu tespit
edeceğim ve günün 5 kişilik talihlisini belirleyeceğim: 
İsmail Ok,
Balıkesir? Yok. 
Oğuz Kaan
Salıcı, İstanbul? Yok. 
Sami Çakır,
Kocaeli? Burada. 
Kamil Okyay
Sındır, İzmir? Yok. 
Ayhan Bilgen,
Kars? Yok. 
Mehmet Şükrü
Erdinç, Adana? Burada. 
Vural Kavuncu,
Kütahya? Yok. 
Ayşe Acar
Başaran? Yok. 
Adem Geveri?
Yok.
Abdullah Başcı,
İstanbul? Burada.
İmam Taşçıer,
Diyarbakır? Yok.
Fuat Köktaş,
Samsun? Yok.
İbrahim Mustafa
Turhan, İzmir? Yok.
İsrafil Kışla,
Artvin? Yok.
Ahmet Sorgun,
Konya? Burada.
Lütfiye İlksen
Ceritoğlu Kurt, Çorum? Yok.
Mehmet Emin
Şimşek, Muş? Yok.
Ahmet Sami
Ceylan, Çorum? Yok.
Ali Özcan? Yok.
Orhan Miroğlu?
Yok.
Orhan Miroğlu’na
da geçmiş olsun diyoruz bu arada, bir trafik kazası geçirmişti.
Sabri Öztürk,
Giresun? Burada.
Evet, hayırlı
uğurlu olsun.
Şimdi oylamaya
Adana ilinden başlıyoruz.
Lütfen isminizin
karşısında çarpı işareti olmadan zarf ve pusulaları almayın. Kâtip üyelerimiz
de bunu dikkatlice dağıtsınlar.
(Oylar toplandı)
BAŞKAN – Oyunu
kullanmayan sayın üye var mı?
Oyunu
kullanmayan sayın üye kalmadıysa oy verme işlemi böylece tamamlanmıştır.
Tasnif Komisyonu
üyeleri lütfen yerlerini alsınlar öncelikle.
Oy kupalarını
kaldıralım.
(Oyların ayrımı
yapıldı)
BAŞKAN – Radyo
ve Televizyon Üst Kurulu üyelikleri için yapılan seçime ilişkin Tasnif
Komisyonu tutanağı gelmiştir. Tasnif Komisyonu üyelerimize teşekkür ediyoruz
gayretleri, emekleri için.
Şimdi bu
tutanağı okutuyorum:
Türkiye Büyük Millet Meclisi Başkanlığına
Radyo ve
Televizyon Üst Kurulunda 14/7/2017 tarihinde boşalan ve Adalet ve Kalkınma
Partisi Grubuna düşen 2, 4/11/2017 tarihinde boşalacak olan ve Cumhuriyet Halk
Partisi Grubuna düşen 1 üyelik için yapılan seçime 346 üye katılmış, kullanılan
oyların dağılımı aşağıda gösterilmiştir.
Saygıyla arz
olunur.
Tasnif Komisyonu

 Sami Çakır Mehmet Şükrü Erdinç Abdullah
Başcı
 Kocaeli Adana İstanbul
 Ahmet Sorgun Sabri Öztürk
 Konya Giresun
Adalet ve
Kalkınma Partisi Grubu aday listesi:
Mustafa
Hançerkıran : 30 oy
Şevket
Sarıcaoğlu : 30 oy
Ebubekir Şahin : 291
oy
Taha Yücel : 314
oy
Cumhuriyet Halk
Partisi Grubu aday listesi:
İlhan Taşcı : 317
oy
Ali Taştan : 10
oy

Boş : 4
Geçersiz : 2
BAŞKAN – Buna
göre, Radyo ve Televizyon Üst Kurulunda 14/7/2017 tarihinde boşalan ve Adalet
ve Kalkınma Partisi Grubuna düşen 2 üyeliğe Ebubekir Şahin ve Taha Yücel, Üst
Kurulda 4/11/2017 tarihinde boşalacak ve Cumhuriyet Halk Partisi Grubuna düşen
1 üyeliğe İlhan Taşcı seçilmişlerdir. Hayırlı uğurlu olsun. 
Evet, böylece gündemimizi
tamamlamış bulunuyoruz.
OHAL’in
uzatılmasına dair Başbakanlık tezkeresi ve sözlü soru önergeleri ile alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 17 Ekim 2017 Salı günü saat 15.00’te toplanmak
üzere birleşimi kapatıyor, hayırlı akşamlar diliyorum.
Kapanma Saati: 19.14



