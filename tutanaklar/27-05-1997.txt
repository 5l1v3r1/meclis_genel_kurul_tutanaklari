


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 27          YASAMA YILI : 2



T. B. M. M.

TUTANAK DERGİSİ

98 inci Birleşim

27 . 5 . 1997  Salı



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A)  GÜNDEM DIŞI KONUŞMALAR

1. - İstanbul Milletvekili Bülent H.
Tanla'nın, kamuoyunun güncel siyasî konular
ile Parlamentoya bakışına ilişkin gündem
dışı konuşması

2. -İçel Milletvekili M. İstemihan
Talay'ın, buğday taban fiyatlarının belirlenmesi
ve çiftçilerin sorunlarına ilişkin
gündem dışı konuşması

3. -Sakarya Milletvekili Ersin Taranoğlu'nun,
Kafkasya'nın Abhazya bölgesindeki son duruma ilişkin
gündem dışı konuşması

B)TEZKERELER VE ÖNERGELER

1. -Fransa ve Hollanda'ya gidecek olan Cumhurbaşkanı
Süleyman Demirel'e, dönüşüne kadar,
TBMM Başkanı Mustafa Kalemli'nin vekâlet edeceğine
ilişkin Cumhurbaşkanlığı tezkeresi
(3/811)

2. -Çek Cumhuriyetine gidecek olan Devlet
Bakanı Sabri Tekir'e, dönüşüne kadar,
Kültür Bakanı İsmail Kahraman'ın
vekâlet etmesinin uygun görüldüğüne
ilişkin Cumhurbaşkanlığı tezkeresi
(3/812)

3.-Fransa'ya gidecek olan Devlet Bakanı H.
Ufuk Söylemez'e, dönüşüne kadar, Devlet
Bakanı Ayfer Yılmaz'ın vekâlet etmesinin
uygun görüldüğüne ilişkin Cumhurbaşkanlığı
tezkeresi (3/813)

4.-Sıvas Milletvekili Mahmut Işık'ın,
Suşehri Adıyla Bir İl Kurulmasına Dair
Kanun Teklifinin (2/396) doğrudan gündeme alınmasına
ilişkin önergesi (4/189)

5. -Bolu Milletvekili Avni Akyol'un, Bir İlçe
ve Düzce İlinin Kurulması Hakkında Kanun
Teklifinin (2/504) doğrudan gündeme alınmasına
ilişkin önergesi (4/190)

C) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1.-Kırklareli Milletvekili Necdet Tekin ve
22 arkadaşının, yüksek öğrenim
için yurt dışına gönderilen öğrencilerle
ilgili yolsuzluk iddialarını araştırmak
amacıyla Meclis araştırması açılmasına
ilişkin önergesi (10/191)

D) ÇEŞİTLİ İŞLER

1.-Susurluk'ta meydana gelen kaza olayının
ve arkasındaki ilişkilerin aydınlığa
kavuşturulması amacıyla kurulan Meclis araştırması
komisyonu raporuna ilişkin Bolu Milletvekili Avni Akyol
ve arkadaşlarının önergesine göre
yeni bir komisyon oluşturulmasının, İçtüzüğün
açık hükümleri gereği mümkün
olmadığına dair Başkanlık açıklaması

IV.-ÖNERİLER

A) DANIŞMA KURULU ÖNERİLERİ

1. -(10/25) esas numaralı Meclis araştırması
önergesinin görüşme günü ile (10/89,
110, 124, 125 ve 126) esas numaralı Meclis Araştırması
Komisyonunun 301 sıra sayılı raporunun görüşmelerinin
tamamlanmasına kadar çalışma süresinin
uzatılmasına ilişkin Danışma
Kurulu önerisi

V. -GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI

A) GÖRÜŞMELER

1.-Ankara Milletvekili Eşref Erdem ve 23 arkadaşı,
Batman Milletvekili Ataullah Hamidi ve 22 arkadaşı,
İçel Milletvekili Oya Araslı ve 20 arkadaşı,
İstanbul Milletvekili Halit Dumankaya ve 23 arkadaşı
ile İstanbul Milletvekili Mehmet Cevdet Selvi ve 21 arkadaşının,
yasa dışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla
Meclis araştırması açılmasına
ilişkin önergeleri ve (10/89, 110, 124, 125 ve 126)
esas numaralı Meclis Araştırması Komisyonu
Raporu (S. Sayısı :301)

VI. -SATAŞMALARA İLİŞKİN
KONUŞMALAR

1.-Aydın Milletvekili Sema Pişkinsüt'ün,
Nevşehir Milletvekili Mehmet Elkatmış'ın
kendisine sataşması nedeniyle konuşması

VII. -SORULAR VE CEVAPLAR

A) YAZILI SORULAR VE CEVAPLARI

1. -Tekirdağ Milletvekili Enis Sülün'ün,
Tekirdağ İli Hayrabolu-Malkara ve Hayrabolu -Şalgamlı
yollarına ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/2506)

2.-Kocaeli Milletvekili Bekir Yurdagül'ün,
Emniyet Genel Müdürlüğüne yapılan
atamaya ilişkin Başbakandan sorusu ve İçişleri
Bakanı Meral Akşener'in yazılı cevabı
(7/2515)

3. -İzmir Milletvekili Sabri Ergül'ün,
belediyelere  yapılan yardımlara ilişkin sorusu
ve Çevre Bakanı M. Ziyattin Tokar'ın yazılı
cevabı (7/2519)

4. -İzmir Milletvekili Sabri Ergül'ün,
belediyelere yapılan yardımlara ilişkin sorusu
ve Bayındırlık ve İskân Bakanı
Cevat Ayhan'ın yazılı cevabı (7/2521)

5.-Sıvas Milletvekili Mahmut Işık'ın,
Emniyet Genel Müdür Vekiline ilişkin Başbakandan
sorusu ve İçişleri Bakanı MeralAkşener'in
yazılı cevabı (7/2538)

6.-İzmir Milletvekili Sabri Ergül'ün,
SSK dispanser ve hastanelerinde görev yapan sağlık
personelinin mesai saatlerine uymadıkları iddiasına
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/2546)

7. -Kırklareli Milletvekili Cemal Özbilen'in,
Kırklareli İline bağlı belediyelere yapılacak
yardımlara ve Ergene Nehrinin kirlenmesine ilişkin
sorusu ve Çevre Bakanı M. Ziyattin Tokar'ın
yazılı cevabı (7/2550)

8.-İstanbul Milletvekili BülentAkarcalı'nın,
özel bir kongrede alınan bazı kararlara ilişkin
sorusu ve Devlet Bakanı Nevzat Ercan'ın yazılı
cevabı (7/2557)

9.-Tekirdağ Milletvekili BayramFırat Dayanıklı'nın,
Tekirdağ -Çorlu -Havuzlar Mahallesinin sosyal konut
inşaatına ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/2606)

10.-Tekirdağ Milletvekili BayramFırat
Dayanıklı'nın, vatandaşlığa
kabul edilmemiş soydaşlarımızın
çocuklarının eğitim sorunlarına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/2607)

11.-Çorum Milletvekili Ali HaydarŞahin'in;

-Ankara -Saray Bakım ve Rehabilitasyon Merkezinde
bakılan çocuk-özürlü sayısına
ve ilaç bedellerine,

-SHÇEK'daki personel değişikliğine
ve görevli iki müfettiş hakkında işlem
yapılıp yapılmadığına,

İlişkin soruları ve Devlet Bakanı
Sacit Günbey'in yazılı cevabı (7/2611,
7/2612)

12.-Denizli Milletvekili Hilmi Develi'nin, Denizli-Yenicekent-Ertuğrul
-Cindere arasındaki yolun asfalt yapımı ve
Güney -Parmaksızlar yolu onarımına ilişkin
sorusu ve Devlet Bakanı Bekir Aksoy'un yazılı
cevabı (7/2621)

13.-İstanbul Milletvekili Bülent Akarcalı'nın,
tarihi camilerin bahçe ve avlularının kullanımına
ilişkin sorusu ve Devlet Bakanı Nevzat Ercan'ın
yazılı cevabı (7/2630)

14.-Balıkesir Milletvekili Hüsnü
Sıvalıoğlu'nun;

-Büyük Menderes Millî Parkında
çıkan yangına,

İstanbul Milletvekili BülentAkarcalı'nın;

-Büyük Menderes Millî Parkına,

Muğla Milletvekili Zeki Çakıroğlu'nun;

-Büyük Menderes Millî Parkına,

İlişkin soruları ve Orman Bakanı
M. Halit Dağlı'nın yazılı cevabı
(7/2637, 2649, 2661)

15.-Erzincan Milletvekili Mustafa Kul'un, Erzincan
Köy Hizmetleri İl Müdürlüğünde
boş bulunan kadrolara ilişkin sorusu ve Devlet Bakanı
Bekir Aksoy'un yazılı cevabı (7/2683)


I.-GEÇEN TUTANAK ÖZETİ

TBMM Genel Kurulu saat 15.00'te açılarak
üç oturum yaptı.

Siirt Milletvekili Ahmet Nurettin Aydın, Güneydoğu
Anadolu Kalkınma Projesinin ivedilikle harekete geçirilmesine
ilişkin gündem dışı bir konuşma
yaptı.

Kırklareli Milletvekili Necdet Tekin'in, sözleşmeli
personele verilecek zamma ilişkin gündemdışı
konuşmasına, Devlet Bakanı Lütfü
Esengün,

Kırıkkale Milletvekili Recep Mızrak'ın,
Hükümetin tarım politikasına ilişkin
gündem dışı konuşmasına
da Tarım ve Köyişleri Bakanı Musa Demirci,

Cevap verdiler.

TPAO adlı petrol tankerinde meydana gelen
yangın faciasının nedenleri ve itfaiye teşkilatının
sorunları ile boğazlar ve Marmara Denizinde uluslararası
seyir yapan gemilerin oluşturduğu tehlikelerin araştırılarak
alınması gereken tedbirlerin belirlenmesi amacıyla
kurulan (10/162, 163, 164, 175) esas numaralı Meclis Araştırması
Komisyonu Geçici Başkanlığının,
Komisyonun, başkan, başkanvekili, sözcü
ve kâtip üye seçimine ilişkin önergesi
Genel Kurulun bilgisine sunuldu.

Türkiye ile Yunanistan arasında Parlamentolar
arası dostluk grubunun kurulmasına ilişkin
Başkanlık tezkeresi ile,

Devlet Bakanı Abdullah Gül'ün, Türkiye
-Türkmenistan Karma Ekonomik Komisyonu 1 inci Dönem
Toplantısına katılmak ve görüşmelerde
bulunmak üzere bir heyetle birlikte 30 Mart -3 Nisan 1997
tarihleri arasında Türkmenistan'a yaptığı
resmî ziyarete Adana Milletvekili Orhan Kavuncu ile Manisa
Milletvekili BülentArınç'ın da iştirak
etmelerine ilişkin Başbakanlık tezkeresi,

Kabul edildi.

Gündemin "Kanun Tasarı ve Teklifleriyle
Komisyonlardan Gelen Diğer İşler" kısmının
:

1 inci sırasında bulunan 23,

2 nci sırasında bulunan 132,

3 üncü sırasında bulunan
164,

4 üncü sırasında bulunan
168,

Sıra sayılı kanun tasarılarının
görüşmeleri, ilgili komisyon temsilcileri Genel
Kurulda hazır bulunmadıklarından, ertelendi.

5 inci sırasında bulunan, Refah Partisi
Grup Başkanvekili Kayseri Milletvekili Salih Kapusuz ve
Doğru Yol Partisi Grup Başkanvekili Aydın Milletvekili
Ali Rıza Gönül'ün; 2547 Sayılı
Yükseköğretim Kanununun Bazı Maddelerinin
Değiştirilmesi ve İki Geçici Madde Eklenmesi
Hakkında Kanun Teklifinin (2/616) (S. Sayısı
:226)

Alınan karar gereğince, yasa dışı
örgütlerin devletle olan bağlantıları
ile Susurluk'ta meydana gelen kaza olayının ve arkasındaki
ilişkilerin aydınlığa kavuşturulması
konusundaki Meclis Araştırması Komisyonu Raporuyla
diğer denetim konularını görüşmek
için, 27 Mayıs 1997 Salı günü saat
15.00'te toplanmak üzere, birleşime 19.02'de son verildi.

Kamer Genç

Başkanvekili

 Ünal Yaşar Mustafa Baş

 Gaziantep İstanbul

 Kâtip Üye Kâtip Üye


                                     
         II.-GELEN KÂĞITLAR     No. :137

27.5.1997 SALI

Teklifler

1.-İzmir Milletvekili Hakan Tartan'ın;
2108 Sayılı Muhtar Ödenek ve Sosyal Güvenlik
Yasasının 1 inci Maddesinin Değiştirilmesine
Dair Kanun Teklifi (2/810) (İçişleri ve Plan
ve Bütçe komisyonlarına) (Başkanlığa
geliş tarihi :22.5.1997) 

2.-Çankırı Milletvekili AhmetUyanık
ve 10 Arkadaşının; 31.8.1956 Tarihli ve 6831
Sayılı Orman Kanununa Bir Geçici Madde Eklenmesine
Dair Kanun teklifi (2/811) (Tarım, Orman ve Köyişleri
ve Plan ve Bütçe komisyonlarına) (Başkanlığa
geliş tarihi :22.5.1997) 

3.-İstanbul Milletvekili Sedat Aloğlu
ve 7 Arkadaşının; Türkiye Büyük
Millet Meclisinin Dış İlişkilerinin
Düzenlenmesi Hakkında Kanunun Bir Maddesinde Değişiklik
Yapılmasına Dair Kanun Teklifi (2/812) (Dışişleri
Komisyonuna) (Başkanlığa geliş tarihi :23.5.1997)


4.-Ankara Milletvekili Hikmet Uluğbay'ın;
3182 Sayılı Bankalar Kanununda Değişiklik
Yapılması Hakkında Kanun Teklifi (2/813)
(Sanayi, Ticaret, Enerji, Tabiî Kaynaklar, Bilgi ve Teknoloji
ve Plan ve Bütçe ve Adalet komisyonlarına)
(Başkanlığa geliş tarihi :26.5.1997) 

5.-Erzurum Milletvekili Zeki Ertugay ile Edirne Milletvekili
Evren Bulut'un; Ziraat Odaları ve Ziraat Odaları
Birliği Kanununda Değişiklik Yapılması
Hakkında Kanun Teklifi (2/814) (Plan ve Bütçe
ve Tarım, Orman ve Köyişleri komisyonlarına)
(Başkanlığa geliş tarihi :26.5.1997) 

Yazılı Soru Önergeleri

1.-İzmir Milletvekili Sabri Ergül'ün,
Flash TV'ye yapılan saldırıya ilişkin
İçişleri Bakanından yazılı
soru önergesi (7/2791) (Başkanlığa geliş
tarihi :21.5.1997) 

2.-İzmir Milletvekili Sabri Ergül'ün,
iki itirafçıya ilişkin Adalet Bakanından
yazılı soru önergesi (7/2792) (Başkanlığa
geliş tarihi :21.5.1997) 

3.-İzmir Milletvekili Sabri Ergül'ün,
kamu kurum ve kuruluşlarında görev yapan müsteşar
ve genel müdür sayılarına ilişkin
Başbakandan yazılı soru önergesi (7/2793)
(Başkanlığa geliş tarihi :21.5.1997) 

4.-İzmir Milletvekili Sabri Ergül'ün,
Yüksekova çetesi olarak bilinen çetenin elemanı
olduğu iddia edilen bir itirafçıya ilişkin
İçişleri Bakanından yazılı
soru önergesi (7/2794) (Başkanlığa geliş
tarihi :21.5.1997) 

5.-Tekirdağ Milletvekili Bayram Fırat
Dayanıklı'nın, Nevşehir'e bağlı
bazı köylerde kansere yol açarak birçok
kişinin ölümüne neden olan bir maddeye karşı
önlem alınıp alınmayacağına
ilişkin Başbakandan yazılı soru önergesi
(7/2795) (Başkanlığa geliş tarihi :22.5.1997)


6.-İstanbul Milletvekili Ercan Karakaş'ın,
polis memuru sınavlarına ilişkin İçişleri
Bakanından yazılı soru önergesi (7/2796)
(Başkanlığa geliş tarihi :22.5.1997) 

7.-İzmir Milletvekili Sabri Ergül'ün,
belediyelere yapılan yardımlara ilişkin Maliye
Bakanından yazılı soru önergesi (7/2797)
(Başkanlığa geliş tarihi :22.5.1997) 

8.-İzmir Milletvekili Sabri Ergül'ün,
Millî Gençlik Vakfı'nın denetimine
ilişkin Başbakandan yazılı soru önergesi
(7/2798) (Başkanlığa geliş tarihi :22.5.1997)


9.-Giresun Milletvekili Rasim Zaimoğlu'nun, uluslararası
islamcı bir örgütün üyesi olduğu
iddialarına ilişkin Başbakandan yazılı
soru önergesi (7/2799) (Başkanlığa geliş
tarihi :22.5.1997) 

10. -Aydın Milletvekili Yüksel Yalova'nın,
2495 sayılı kanun kapsamı dışında
kalan özel güvenlik firmalarına ilişkin
İçişleri Bakanından yazılı
soru önergesi (7/2800) (Başkanlığa geliş
tarihi :22.5.1997) 

11.-Manisa Milletvekili Tevfik Diker'in, Mahallî
İdarelere 1997 Mayıs ayında ödenek çıkarılıp
çıkarılmadığına ilişkin
Başbakandan yazılı soru önergesi (7/2801)
(Başkanlığa geliş tarihi :22.5.1997) 

12.-Balıkesir Milletvekili Hüsnü
Sıvalıoğlu'nun, DSİ'den alacaklı
olduğu iddia edilen firmalara ilişkin Başbakandan
yazılı soru önergesi (7/2802) (Başkanlığa
geliş tarihi :22.5.1997) 

13.-Manisa Milletvekili Hasan Gülay'ın,
Bakanlar Kurulu toplantılarına ilişkin Başbakandan
yazılı soru önergesi (7/2803) (Başkanlığa
geliş tarihi :23.5.1997) 

14. -Ordu Milletvekili Şükrü Yürür'ün,
Başbakanlık Baş Müşavirliği
görevinde bulunan bir şahsın özel firmada
yönetici olduğu iddiasına ilişkin Başbakandan
yazılı soru önergesi (7/2804) (Başkanlığa
geliş tarihi :23.5.1997) 

15.- İstanbul Milletvekili BülentAkarcalı'nın,
Kalyon Plastik A.Ş.'de yetkili olduğu iddia edilen bir
bürokrata ilişkin Bayındırlık
ve İskan Bakanından yazılı soru önergesi
(7/2805) (Başkanlığa geliş tarihi :23.5.1997)


16.-İstanbul Milletvekili BülentAkarcalı'nın,
TEKEL2000 sigarasının dış satımında
yolsuzluk yapıldığı iddiasına
ilişkin Devlet Bakanından yazılı soru
önergesi (7/2806) (Başkanlığa geliş
tarihi :23.5.1997) 

17.-Niğde Milletvekili Akın Gönen'in,
doğal gaz, elektrik ve su paralarının tahsilinde
uygulanan gecikme zammına ilişkin Başbakandan
yazılı soru önergesi (7/2807) (Başkanlığa
geliş tarihi :23.5.1997) 

18.-İzmir Milletvekili Sabri Ergül'ün,
personel atamalarına ilişkin Başbakandan yazılı
soru önergesi (7/2808) (Başkanlığa geliş
tarihi :23.5.1997) 

19.-İstanbul Milletvekili Ercan Karakaş'ın,
14 üncü Aspendos Opera ve Bale Festivali'ne tanıtma
fonundan yardım yapılıp yapılmadığına
ilişkin Kültür Bakanından yazılı
soru önergesi (7/2809) (Başkanlığa geliş
tarihi :23.5.1997) 

Meclis Araştırması
Önergesi

1.-Kırklareli Milletvekili Necdet Tekin ve
22 arkadaşının, yüksek öğrenim
için yurt dışına gönderilen öğrencilerle
ilgili yolsuzluk iddialarını araştırmak
amacıyla Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/191)
(Başkanlığa geliş tarihi :22.5.1997) 

Geri Alınan Yazılı
Soru Önergesi

1. -İzmir Milletvekili Sabri Ergül, Şırnak
Valisinin İl Esnaf Kefalet Kooperatifi seçimlerinde
partizanlık yaptığı iddiasına
ilişkin İçişleri Bakanına yönelttiği
yazılı soru önergesini 26.5.1997 tarihinde
geri almıştır. (7/2788)


BİRİNCİ OTURUM 

Açılma Saati: 15.00

27 Mayıs 1997 Salı

BAŞKAN: Başkanvekili Hasan
KORKMAZCAN 

KÂTİP ÜYELER: Ahmet
DÖKÜLMEZ (Kahramanmaraş), Kemalettin GÖKTAŞ
(Trabzon) 

 


BAŞKAN - Türkiye Büyük Millet
Meclisinin 98 inci Birleşimini açıyorum. 

Toplantı yetersayımız vardır;
görüşmelere başlıyoruz. 

Gündeme geçmeden önce, üç
milletvekili arkadaşıma gündemdışı
söz vereceğim. 

III. - BAŞKANLIĞIN GENEL KURULA
SUNUŞLARI

A)  GÜNDEM DIŞI KONUŞMALAR

1. - İstanbul Milletvekili Bülent
H. Tanla'nın, kamuoyunun güncel siyasî konular
ile Parlamentoya bakışına ilişkin gündemdışı
konuşması 

BAŞKAN - Gündemdışı
ilk söz, İstanbul Milletvekili Sayın Bülent
Tanla'nın. 

Sayın Tanla, kamuoyunun, güncel siyasî
konular hakkındaki düşünceleriyle ilgili
gündemdışı söz isteminde bulunmuştur.


Buyurun Sayın Tanla.

Konuşma süreniz 5 dakikadır.

BÜLENT H. TANLA (İstanbul) - Sayın
Başkan, sayın milletvekilleri; bugünkü
konuşmamı, kamuoyundan, halktan, seçmenlerimizden
aldığım bilgi ve izlenimleri, siz sayın
milletvekili arkadaşlarımla paylaşmak üzere
yapıyorum; Genel Kurula saygılarımı
sunuyorum. 

Dikkatinize sunmak istediğim ilk nokta, kamuoyuyla,
öncelikle, Parlamento gündemi arasında mesafenin
gittikçe açılmakta olmasıdır.


Halktan, biz parlamenterlere şu yönde
eleştiriler gelmektedir: "Seçilirken verdiğiniz
sözlerin tersini yapıyorsunuz; vaat ettiklerinizin
çok azını yerine getiriyorsunuz; Parlamentoda
alınan kararlar, çıkan yasalar toplumun istek
ve ihtiyaçlarını karşılamıyor
ve Meclis, gündemi ve çalışmalarıyla
halkın derdine deva olamıyor." 

Kamuoyunun, Meclis çalışmalarına
bakışı da maalesef olumlu değil. Halk,
oy verdiği partilere bile güven duymuyor. Kamuoyu araştırmalarının
en büyük partisi, şu anda, kararsızlardan
oluşuyor. Halk, oy verecek parti ve lider arayışı
içerisinde. Bu gerçekler, toplumun siyasî
haritası ile Meclisteki siyasî dağılım
arasında kısa sürede ciddî farklılıklar
ortaya doğduğunu göstermektedir.  Kamuoyunun bakışı
her an üzerimizdedir. Halkın teşvik ve desteğinden
uzakta çalışmamız olanaksızdır.
Kamuoyunun Parlamentoya güveni ise, kritik noktaların
çok altına düşmüştür.
Kamuoyunun güven göstergeleri ise, tehlike sinyalleri
vermektedir. 

Sayın Başkan, sayın milletvekilleri;
cumhuriyet tarihimizin en kaygı ve kuşku dolu günlerini
Refahyol İktidarında yaşıyoruz. Kaygı
ve kuşkunun nedeni, açık ve basittir. Öyle
görünüyor ki, Refah Partisi, düzeni değiştirmek
için iktidar olmadı; parti sorumluları ve
Hükümet üyelerinin söz ve hareketleri, düzen
yerine, rejimi değiştirmek istediklerini göstermektedir.


Sayın Başkan, sayın milletvekilleri;
halkın Parlamentoya güvensizliğinin, büyük
ölçüde, Sayın Tansu Çiller'den
de kaynaklandığını görmekteyiz.
Refah Partisiyle aynı masaya bile oturmayacağını
söyleyerek oy alan kendisidir. Halk, artık merkez
sağdan umudunu kesmiştir; artık bu politik çizgiden
herhangi bir çözüm beklememektedir. 

Bu bölümde, siyasetin rayına oturması
çabalarına ışık tutacak bir
gözlemimi ve bir de önerimi sunuyorum: Son zamanlarda,
İngiltere, Fransa ve İran'da yapılan seçim
sonuçlarına baktığımızda,
sosyal yapısı ve gelenekleri bizden oldukça
farklı olan bu ülkelerdeki gelişmelerden çıkaracağımız
evrensel nitelikte dersler olduğunu görmekteyiz. 

Bu ülkelerde, seçmenler, uzun süredir
işbaşında bulunan iktidarlara karşı
sosyal tepkilerini "artık yeter" diyerek göstermişler;
daha çok demokrasi ve daha çok özgürlük
için değişimden ve yeni bir yaşam biçiminden
yana oylarını kullanmışlardır.
Artık, Türk Halkı da, siyaset ve siyasetçilere
karşı daha dikkatlidir; demokratik tepkilerini göstermek
üzere daha duyarlıdır. 

Türkiye'de, ondört yıldır
kesintisiz bir biçimde süren sağ iktidarların
ülkeyi getirdikleri nokta dikkate alındığında,
demokrasiye yürekten bağlı ve sağduyulu Türk
seçmeni de, evrensel nitelikteki bu tür bir uyarıda
bulunmak zamanı geldiğini düşünmektedir.


Teknik bir hazırlıkla, Seçim
Kanununda temsilde adalet ve yönetimde istikrarı temin
ederek, bugünkü siyasî yapıdan daha karmaşık
bir tablo çıkmaması için yalın
ve net iki değişiklik yapıldıktan sonra,
erken seçime gitmeyi öneriyorum. Öncelikle, göçler
nedeniyle önemli bir biçimde değişikliğe
uğramış olan nüfus yapısı
ve seçmen kütüklerinin altyapısının
oluşturularak, sağlıklı bir nüfus
tespiti çalışmasının süratle
gerçekleştirilmesi gerekir. Seçim Yasasında
da, ülke barajının yüzde 10'dan yüzde
5'e düşürülerek, seçim ittifaklarına,
güç birliğine imkân veren düzenlemelerin
yapılmasının önemli olduğuna inanıyorum.
Bu değişikliklerle, bir yandan, ülke barajı
aşağı çekilerek farklı görüşlere
Parlamentoda temsil imkânı tanınmış,
öte yandan da seçim öncesi ittifaklar yasallaştırılarak,
istikrarlı ve uyum içinde, hedefleri açıkça
belirlenmiş hükümetlerin kurulabileceği güvencesi
seçmenlere verilmiş olur. 

Cumhuriyet devrimlerine ve devrimlerin özü
olan laikliğe, daha çok demokrasiye, ancak ve ancak,
sol milletvekillerinin güçbirliğiyle sahip çıkabiliriz.
Artık, Türk Halkı, solu, parçalanmış
bir yapı yerine, güçbirliği içinde
ve yenilenmiş bir biçimde, tek başına
iktidarda görmek istemektedir...

BAŞKAN - Değerli milletvekilleri, kürsüdeki
arkadaşımızı hep birlikte dinlemek
durumundayız; özel sohbetlerinizi lütfen dışarıda
yapın. 

Gündemdışı konuşmada
konu, milletvekili tarafından tespit edilir. O konunun
çerçevesini de hatip kendisi koyacaktır;
ama, burada sükûnetle dinlemek durumundayız.
Cevap verilecek bir husus varsa, Hükümet cevabını
verir.

Sayın Tanla, konuşmanızı
tamamlayın efendim; buyurun.

BÜLENT H. TANLA (Devamla) - Cumhuriyet devrimlerine
ve devrimlerin özü olan laikliğe, daha çok
demokrasiye, ancak ve ancak sol milletvekilerinin güç
birliğiyle sahip çıkabiliriz. Artık,
Türk Halkı, solu, parçalanmış
bir yapı yerine, güç birliği içinde
ve yenilenmiş bir biçimde, tek başına
iktidarda görmek istemektedir. İnanıyorum ki,
halk, solu tek başına iktidara getirecektir. Parlamento
içinde ve dışında güç birliği
ve bütünlük içinde hareket etmemiz gerekiyor,
çabalarımızın bu amaca yönelik
olması gerekmektedir; halkın, sol milletvekillerinden
 beklentisi de bu yöndedir.

Konuşmama son verirken, hepinizi saygıyla
selamlıyorum.

Sayın Başkan, size de çok teşekkür
ediyorum. (CHP sıralarından alkışlar)

BAŞKAN - Hükümet sıralarında
herhangi bir bakan bulunmadığına göre,
gündemdışı konuşmayı cevaplayan
olmayacak demektir.

2. -İçel Milletvekili M. İstemihan
Talay'ın, buğday taban fiyatlarının belirlenmesi
ve çiftçilerin sorunlarına ilişkin
gündemdışı konuşması 

BAŞKAN - Gündemdışı
ikinci konuşma, İçel Milletvekili Sayın
İstemihan Talay tarafından yapılacaktır.

Sayın Talay, buğday fiyatlarının
belirlenmesi ve çiftçilerin sorunlarıyla
ilgili söz isteminde bulunmuştur.

Konuşma süreniz 5 dakikadır Sayın
Talay; buyurun.

M. İSTEMİHAN TALAY (İçel)
- Sayın Başkan, değerli milletvekilleri; tarımda
ve hayvancılıkta çöküntü ve
fakirleşme süreci devam etmektedir. Son yıllarda
görev yapan hükümetler -Erbakan Hükümeti
de dahil olmak üzere- köylüyü, çiftçiyi
ihmal etmişler ve çiftçilerimiz bu yanlış
politikalar sonucunda perişan olmuşlardır.

Demokratik Sol Parti, ülkede yaşanan sosyal,
ekonomik ve kültürel sorunların çözümü
için, kalkınmanın köylüden başlaması
gerektiğini savunmaktadır. Hükümet, maalesef,
bu doğrultuda bir çalışma içinde
görünmemektedir.

Çukurova'da, Adana, Tarsus, Mersin, Antalya
ve Ege kıyılarımızda arpa ve buğday
hasadı başlamıştır. Ne yazık
ki, Hükümet, hâlâ, hububat alım fiyatlarını
açıklamamıştır. Bildiğiniz
gibi, bu bölgelerde mahsul erken yetişir ve fiyatın
açıklanmasının geciktiği her gün,
çiftçiyi, aracıya mahkûm eder. Dolayısıyla,
alım fiyatının derhal açıklanması
şarttır. 

İki yıldır, Toprak Mahsulleri
Ofisi, piyasaya ya hiç girmeyerek ya da sınırlı
ölçüde girerek çiftçiyi kaderiyle
başbaşa bırakmıştır. Bu
yıl içinde, ne Hükümetin ne de Ofisin,
hububat alımı için kaynak hazırlığı
vardır. Ofise kaynak sağlanması, derhal piyasaya
girmesi ve alımların peşin yapılması
zorunludur. Aksi takdirde, hububat üreten çiftçilerimizin,
aracıların insafına teslim edileceği
açıktır. 

Hububat alım fiyatı belirlenirken,
kalitenin yanı sıra, bir de, sübjektif bir
değerlendirme olarak, dekar başına verim hesabı
dikkate alınmaktadır. Örneğin, Çukurova'da
ve sulu arazide, bu rakam, 500 kilogram olarak varsayılmaktadır.
Fakat, çok soğuk geçen bir kıştan
sonra ve aniden bastıran sıcak havalar sonucunda,
ekinler hastalanmıştır; sarıpas hastalığı,
verimi, dekar başına, şimdi, 300 kilograma
düşürmüştür. Tarsus ve Çukurova'da,
verimin, dekara 300 kilogram olarak hesaplanması ve alım
fiyatının da buna göre belirlenmesi gerekmektedir.


Buğday üreticilerimiz, tohumluk buğdaylarının
da yetersizliğinden yakınmaktadırlar. Tohum
ıslahı ve yeni tür tohumların çiftçilerimize
temini, son yıllarda, maalesef, ihmal edilmiştir.
Çeşitli hastalıkların sık sık
görülmesinin ve buğday üretiminde verim düşüklüğünün
bir önemli nedeni de budur. Tarım Bakanlığının
bu konuda da etkili önlemler alması gerekmektedir.

Sayın Başkan, değerli milletvekilleri;
buğday üreticilerimiz ve gübre kullanan tüm
çiftçilerimiz, gübre sübvansiyonunun,
beş veya altı ay geçmesine rağmen, iade
edilmemesinden yakınmaktadırlar. Çiftçinin
borcuna faiz üzerine faiz bindiren İktidar, çiftçinin
alacağını, hiçbir faiz ödemeden
aylarca elinde tutmaktadır. Bu, hem büyük bir
adaletsizlik yaratmakta hem de çiftçinin borç
yükünün artmasına yol açmaktadır.


Tarsus Ziraat Odasının yaptığı
hesaplara göre, buğdayın 1 kilogramının
üretim maliyeti 40 bin liranın üzerindedir. Dolayısıyla,
Hükümeti, buğday üreticilerinin bu maliyetini
dikkate alan ve emeklerini de katarak yüksek bir taban fiyatı
vermeye, Toprak Mahsulleri Ofisinin alımlarını
etkili bir şekilde ve peşin olarak yapmasını
sağlamaya, gübre sübvansiyonlarını
gecikmeden ödemeye davet ediyor; Yüce Meclise saygılar
sunuyorum. (DSP ve ANAP sıralarından alkışlar)

BAŞKAN - Gündemdışı
konuşan birinci konuşmacı, İstanbul
Milletvekili Bülent Tanla'ya; ikinci konuşmacı,
İçel Milletvekili İstemihan Talay'a teşekkür
ediyorum.

3. -Sakarya Milletvekili Ersin Taranoğlu'nun,
Kafkasya'nın Abhazya bölgesindeki son duruma ilişkin
gündemdışı konuşması 

BAŞKAN - Gündemdışı
son söz, Sakarya Milletvekili Ersin Taranoğlu'nun.

Taranoğlu, Abhazya'da son durumla ilgili söz
isteminde bulunmuştur. (ANAP sıralarından
alkışlar)

Konuşma süreniz 5 dakikadır Sayın
Taranoğlu.

ERSİN TARANOĞLU (Sakarya) - Sayın
Başkan, değerli milletvekili arkadaşlarım;
sözlerime başlamadan önce hepinizi sevgiyle saygıyla
selamlıyorum.

Gerek devletimiz gerek coğrafyamız açısından,
üç bölge vardır ki, buralardaki gelişmeler
hem devletimizi hem coğrafyamızı direkt ilgilendirmektedir.
Bu üç ağırlık, siklet merkezi, Balkanlar,
Kafkaslar ve Ortadoğu'dur. Son yüz yıllık
tarihimiz içerisindeki gelişmeler ve bugün geldiğimiz
nokta da, bu üç bölgeyi, Türk Devletinin
geleceği açısından, yakından ilgilendirmektedir.
Bu bölgelerdeki gerek içgüvenlik gerek dışgüvenlikle
ilgili gerekse ekonomik, siyasî, sosyal bütün
gelişmeler direkt ve endirekt olarak devletimizi ve burada
yaşayan vatandaşlarımız olarak bizleri
ilgilendirmektedir. İşte, bu cümleden olmak
üzere, Kafkas bölgesinde yaşayan grupların,
halkların problemleri, sorunları, komşularımızın
Türkiye'de yaşayan akrabaları olarak bizleri
de ilgilendirmektedir.

Bugün, söz aldığım konu,
Kafkasya'nın Abhazya bölgesindeki Abhazlarla ilgili
Türkiye Büyük Millet Meclisine bilgi arz etmek,
Hükümeti bu konuda uyarmaktır. 

1992 yılında biten Gürcistan-Abhazya
Savaşının üzerinden dört yılı
aşkın bir zaman geçmiştir. Barış
görüşmeleri başlamış ve devam
etmektedir. Ne yazık ki, Abhazya'daki gerçek durum
bu yargıyı doğrulamamaktadır. Abhazya
ile Gürcistan arasında imzalanan çeşitli
anlaşmalarla, Abhazya'nın da taraf olarak masaya
oturduğu hepimizce malumdur. Bu anlaşmalarda, Abhazya'nın
ve Gürcistan'ın yanı sıra, Birleşmiş
Milletlerin ve Rusya'nın da gözlemci olarak imzaları
söz konusudur. 

Abhazya Cumhuriyeti, bugüne kadar tanınmamasına
rağmen, de facto olarak mevcuttur; ancak, bu durum, Abhazya'nın
dış dünyada kendisini temsil etmesi bakımından
ve savunması bakımından yeterli değildir.


Bugün, Abhazya'da, gündeme getirmek istediğim,
birtakım sıkıntılar vardır.
Bunları sırasıyla arz etmek gerekirse, birinci
olarak, bir ekonomik ambargo söz konusudur. Abhazya Cumhuriyeti
ekonomik olarak, dünyadan ve komşularından tamamıyla
tecrit edilmiş vaziyettedir. Bunun sonucu olarak, Abhazya,
kendi ürettiği ve üretebileceği yeraltı
ve yerüstü hiçbir zenginliğini, ekonomik
kaynağını dışarıya gönderme
imkânına sahip olamamaktadır. Bugün,
Abhazya, en önemli geçim kaynağı olan narenciye
ürününü, hemen bitişiğindeki Soçi
pazarlarına dahi indirmekten uzaktır; bu ekonomik
ambargonun sonucunda da Abhazya Halkı hayatî ehemmiyeti
haiz olan hiçbir gıdayı, ilacı ve
giyim eşyasını dışarıdan
getirememektedir. 

Abhazya Halkının, şu anda, ölümcül
bir hastalığa yakalanmış olsa bile, kara,
hava, denizyoluyla ülke dışına çıkması
mümkün gözükmemektedir. Abhazya Cumhuriyetine
ait limanlar ambargo altındadır. Bu durumda ise,
Abhazya, bütün ulaşım yollarının
askerî kontrol altında bulunduğunu dikkate alırsak,
dış dünyadan tecrit edilmiş vaziyettedir.


Abhazya'da, bugün, dış dünyayla
hiçbir iletişim söz konusu değildir; telefon,
telgraf, mektup gibi iletişim araçlarından
yararlanma imkânı söz konusu değildir. Gerek
seyahat özgürlüğü gerekse uluslararası
insanî örgütlerin yardımlarından
yararlanamayan Abhazya, bugün, büyük sıkıntı
içerisindedir. 

Başlangıçta bu ambargonun, bir
Çeçen savaşı nedeniyle geçici
olarak sınırlardaki sızmaları önlemek
için konulduğu, Rusya Federasyonu yöneticilerince
kamuoyuna sunulmuş olmasına rağmen, Çeçen
savaşı da bitmiş olmasına karşın,
hâlâ ambargonun devam ediyor olması, Abhazları,
dolayısıyla, onların buradaki akrabaları,
dostları, yakınları olan bizleri üzmektedir.


Abhazya, anlaşmalarda taraf olarak kabul edildiği
halde, söz konusu kararlar alınırken, hiçbir
zaman, Abhazya Cumhuriyetine danışılmamış
ve toplantılara davet edilmemiştir. Daha sonra bu
gelişmeler üzerine, Abhazya'nın Geçripş
bölgesinde halkın yoğun katılımıyla
gerçekleşen mitingde bu düşünceler
dile getirilmiş, Abhazya'ya karşı bir yeni
savaşın önlenmesi ve ambargonun kaldırılması
işlenmiştir...

(Mikrofon otomatik cihaz tarafından kapatıldı)

BAŞKAN - Sayın Taranoğlu, konuşmanızı
tamamlayın efendim. 

ERSİN TARANOĞLU (Devamla) - Bitiriyorum
efendim. 

Bu anlamda kaleme alınan bildiriler, Bağımsız
Devletler Topluluğunun Devlet Başkanlarına, Kuzey
Kafkasya Cumhuriyetlerinin yöneticilerine, Rusya Federasyonunun
yöneticilerine ve parti liderlerine gönderilmiştir;
ancak, bütün bu samimî ve haklı istekler
göz önüne alınmadığı gibi,
14-15 Nisan 1997 tarihinde, Rostov santralından Abhazya'ya
gelen telefon bağlantılarının tamamı
kesilmiştir. Böylece, Abhazya Halkı ve yöneticilerinin
dış dünyayla olan bütün haberleşme
hakları dahi ellerinden alınmıştır.

Görülüyor ki, Abhazya Halkı
ve yönetimi her yönden acımasız bir şekilde
sıkıştırılarak açlığa
ve yalnızlığa mahkûm edilmek istenmektedir;
bununla da amaç, açıkça görüleceği
üzere, Abhazya Halkını zor durumda bırakarak,
iradesi ve isteği dışında, yaşamsal
haklarını ortadan kaldıran bir anlaşmaya
zorlamak ve icbar etmektir. Bunun insan haklarına, devletler
hukuku ilkelerine, taraflar arasındaki sözleşmelere,
hak ve adalet duygularına ne kadar uygun olacağı
hususunu takdirlerinize bırakıyor, Abhazya Halkının
onurlu yaşamını sürdürmek için
olağanüstü bir güç sarf etmekte olduğunu
ve bu çabalarında onlara yardımcı
olmak üzere, onlara nefes aldırabilecek bir dost eline
ihtiyaçları olduğunu ifade ediyor, bu konuda
bütün kuruluşları ve devletimizi göreve
davet ediyor, Dışişleri Bakanlığının
gündeminin hastane mutfak ziyaretlerinin önüne
Abhazya'yı alması dileklerimle, hepinize saygılar
sunuyorum. (ANAP, DSP ve CHP sıralarından alkışlar)

BAŞKAN - Sakarya Milletvekili Sayın
Ersin Taranoğlu'na teşekkür ediyorum.

Cumhurbaşkanlığı tezkereleri
vardır; okutuyorum:

B)TEZKERELER VE ÖNERGELER

1. -Fransa ve Hollanda'ya gidecek olan Cumhurbaşkanı
Süleyman Demirel'e, dönüşüne kadar,
TBMM Başkanı Mustafa Kalemli'nin vekâlet edeceğine
ilişkin Cumhurbaşkanlığı tezkeresi
(3/811) 

       23 Mayıs 1997

Türkiye Büyük Millet Meclisi
Başkanlığına

NATO-Rusya Federasyonu Anlaşmasının
imzalanması dolayısıyla 26-27 Mayıs
1997 tarihlerinde Paris'te düzenlenecek Devlet ve Hükümet
Başkanları Zirvesine; Marshall Planının
50 nci Yıldönümü vesilesiyle 28 Mayıs
1997 tarihinde de Hollanda'da düzenlenecek törenlere
katılmak üzere Fransa ve Hollanda'yı ziyaret
edeceğimden, dönüşüme kadar Cumhurbaşkanlığına,
Türkiye Cumhuriyeti Anayasasının 106 ncı
maddesi uyarınca, Türkiye Büyük Millet Meclisi
Başkanı Doç. Dr. Mustafa Kalemli vekâlet
edecektir.

Bilgilerinize sunarım.

  Süleyman Demirel

  Cumhurbaşkanı

BAŞKAN - Bilgilerinize sunulmuştur.

Diğer tezkereyi okutuyorum:

2. -Çek Cumhuriyetine gidecek olan Devlet
Bakanı Sabri Tekir'e, dönüşüne kadar,
Kültür Bakanı İsmail Kahraman'ın
vekâlet etmesinin uygun görüldüğüne
ilişkin Cumhurbaşkanlığı tezkeresi
(3/812) 

  23 Mayıs 1997

Türkiye Büyük Millet Meclisi
Başkanlığına

Görüşmelerde bulunmak üzere,
25 Mayıs 1997 tarihinde Çek Cumhuriyetine gidecek
olan Devlet Bakanı Prof. Dr. Sabri Tekir'in dönüşüne
kadar; Devlet Bakanlığına, Kültür
Bakanı İsmail Kahraman'ın vekâlet etmesinin,
Başbakanın teklifi üzerine, uygun görülmüş
olduğunu bilgilerinize sunarım. 

  Süleyman Demirel

  Cumhurbaşkanı

BAŞKAN - Bilgilerinize sunulmuştur. 

Diğer tezkereyi okutuyorum:

3.-Fransa'ya gidecek olan Devlet Bakanı
H. Ufuk Söylemez'e, dönüşüne kadar,
Devlet Bakanı Ayfer Yılmaz'ın vekâlet
etmesinin uygun görüldüğüne ilişkin
Cumhurbaşkanlığı tezkeresi (3/813) 

  23 Mayıs 1997

Türkiye Büyük Millet Meclisi
Başkanlığına

İktisadi İşbirliği ve Kalkınma
Teşkilatı (OECD) Bakanlar Konseyi Toplantısına
katılmak üzere, 25 Mayıs 1997 tarihinde Fransa'ya
gidecek olan Devlet Bakanı H. Ufuk Söylemez'in dönüşüne
kadar; Devlet Bakanlığına, Devlet Bakanı
Ayfer Yılmaz'ın vekâlet etmesinin, Başbakanın
teklifi üzerine, uygun görülmüş olduğunu
bilgilerinize sunarım. 

  Süleyman Demirel

  Cumhurbaşkanı

BAŞKAN -Bilgilerinize sunulmuştur.

Bir Meclis araştırması önergesi
vardır; şimdi, bu önergeyi okutuyorum:

C) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1.-Kırklareli Milletvekili Necdet Tekin
ve 22 arkadaşının, yüksek öğrenim
için yurt dışına gönderilen öğrencilerle
ilgili yolsuzluk iddialarını araştırmak
amacıyla Meclis araştırması açılmasına
ilişkin önergesi (10/191) 

Türkiye Büyük Millet Meclisi
Başkanlığına

2547 sayılı YÖK Kanununun yürürlüğe
girmesiyle birlikte, hızla büyümeye ve Anadolu'ya
yayılmaya başlayan üniversitelerimizin öğretim
üyesi ihtiyacının karşılanması
kaçınılmaz bir olgu haline gelmiştir.


Bilindiği gibi, gerek Yedinci Beş Yıllık
Kalkınma Planında gerekse de 2547 ve 3837 sayılı
Kanunların ilgili maddeleri uyarınca, belirli kontenjan
dahilinde, yurt dışında öğretim üyesi
yetiştirme esası benimsenmiştir. Bu yolla,
üniversitelerimizin var olan öğretim üyesi
eksiği tamamlanmaktadır. Yukarıdaki temel nedenlerden
dolayı, halihazırda Amerika Birleşik Devletleri
başta olmak üzere, çeşitli ülkelerin
üniversitelerine yüksek lisans ve doktora öğrenimi
görmek için YÖK tarafından 1817 öğrenci,
Millî Eğitim Bakanlığı kanalıyla
da 1224 öğrenci yurt dışında eğitim
görmektedir. 

YÖK'ün ve yurtdışına
öğrenci gönderen bakanlıklar ve diğer
kamu kuruluşlarının yaptırdıkları
araştırmalar sonucunda, yurt dışında
eğitim gören bu öğrencilerimizin Türkiye
Cumhuriyeti Devletine maaliyetleri, ortalama olarak yılda
kişi başına 22 bin ABD Dolarıdır.
Toplam olarak bakıldığında, tüm
öğrencilerimizin yıllık maaliyeti 40,6
milyon ABD Dolarıdır.

Ne var ki, 1996 ve 1997 yılları içerisinde
tarafımıza ulaşan bilgi ve belgelerden, bu
öğrencilerimiz üzerinden bazı kişi,
kuruluş ve konsorsiyumların büyük miktarda
haksız kazanç sağladıkları tespit
edilmiştir. 

Bu cümleden yola çıkarak, sahte
ve ikili faturalar kullanılarak Türkiye Cumhuriyeti
Devleti açıkça soyulmaktadır. Yaklaşık
17-18 ülkeye gönderilen öğrencilerimizin üzerinden,
YÖK gibi şemsiye bir üst kuruluş olmasına
rağmen, çeşitli aracılar, kendilerine
konsorsiyum süsü verenler, yurtiçi ve dışı
bazı kuruluşların oynadıkları
rol ve sahte evrak düzenlemeleriyle Türkiye Cumhuriyeti
Devletinin âdeta soyulduğu görülmektedir.
Ayrıca, YÖK ve ilgili millî kuruluşlarca
da gönderilen bu öğrenciler üzerinde yapılan
araştırma ve soruşturmalarda, Türkiye
Cumhuriyet Devletinin temel ilkelerine ve çağdaş
yapısına uymayan öğrenci davranışlarının
da gözlendiği saptanmıştır. 

Sonuç olarak:

1. Yurtdışına gönderilen
öğrencilerin, gönderilme aşamasındaki
sınavları ve gönderilenlerin niteliği,


2. Yurt dışındaki öğrencilerin
oradaki üniversitelere ödediği öğrenim
masraflarının, öğrenciye imzalatılan
düşük miktarlı asıl faturaları
ile bu öğrencilerin Türkiye Cumhuriyetinde bağlı
bulunduğu üniversite ve kuruluşlara sahte olarak
düzenlenerek gönderilen yüksek miktarlı
faturaların tümünün araştırılmasıyla
bu tür ikili sahte fatura yolsuzluklarının
saptanması,

3. Bu ödemelerde yapılan yolsuzlukların
niteliği ve boyutlarının araştırılması,

4. Yurtdışına öğrenci
göndermesi gereken ve aslî görevi bu olan YÖK
gibi bir kuruluş varken, sponsorluk ve konsorsiyum tercihinin
nedenlerinin araştırılması, varsa ihalelerinin
incelenmesi,

5. Yurt dışında öğrenim
gören bu öğrencilerin başarı ve başarısızlık
durumlarının, Türkiye'deki seçimleri
başta olmak üzere, baştan sona irdelenmesi konuları,
Türkiye Cumhuriyeti Devletinin menfaatlarını
korumak açısından çok büyük
önem taşımaktadır.

Tüm bu temel belirtilerin yanıtlanması,
olayın tüm boyutlarıyla araştırılmasını
zorunlu kılmaktadır. Böyle bir araştırmanın
Türkiye Büyük Millet Meclisi tarafından
yapılması, ülkenin açıkça
soyulmasını engelleyecektir. 

Bu nedenle, Anayasının 98 ve Türkiye
Büyük Millet Meclisi İçtüzüğünün
104 ve 105 inci maddeleri uyarınca Meclis araştırması
açılmasını arz ve talep ederiz.

  1. Necdet Tekin (Kırklareli)

  2. Hikmet Sami Türk (Trabzon)

  3. Atilla Mutman (İzmir)

  4. Necati Albay (Eskişehir)

  5. Mehmet Tahir Köse (İstanbul)

  6. Abdullah Turan Bilge (Konya)

  7. Ziya Aktaş (İstanbul)

  8. İbrahim Yavuz Bildik (Adana)

  9. Fikret Uzunhasan (Muğla)

10. Fevzi Aytekin (Tekirdağ)

11. Hasan Gemici (Zonguldak)

12. Abdulbaki Gökçel (İçel)

13. Hasan Gülay (Manisa)

14. Ali Günay (Hatay)

15. Cihan Yazar (Manisa)

16. Mustafa İlimen (Edirne)

17. Aydın Tümen (Ankara)

18. Bayram Fırat Dayanıklı (Tekirdağ)

19. Teoman Akgür (Sakarya)

20. Şükrü Sina Gürel (İzmir)

21. Ahmet Piriştina (izmir)

22. Zekeriya Temizel (İstanbul)

23. Metin Şahin (Antalya)

BAŞKAN - Bilgilerinize sunulmuştur.

Önerge, gündemde yerini alacak ve Meclis
araştırması açılıp açılmaması
konusundaki öngörüşme, sırasında
yapılacaktır.

Danışma Kurulunun bir önerisi vardır;
okutup oylarınıza sunacağım:

 IV.-ÖNERİLER

A) DANIŞMA KURULU ÖNERİLERİ

1. -(10/25) esas numaralı Meclis araştırması
önergesinin görüşme günü ile (10/89,
110, 124, 125 ve 126) esas numaralı Meclis Araştırması
Komisyonunun 301 sıra sayılı raporunun görüşmelerinin
tamamlanmasına kadar çalışma süresinin
uzatılmasına ilişkin Danışma
Kurulu önerisi 

Danışma Kurulu Önerisi

 No: 71 Tarih: 27.5.1997

Gündemin "Genel Görüşme
ve Meclis Araştırması Yapılmasına
Dair Öngörüşmeler" kısmının
6 ncı sırasında yer alan, Doğu ve Güneydoğu
Anadolu'da boşaltılan yerleşim birimleri konusundaki
(10/25) esas numaralı Meclis araştırması
önergesinin görüşmelerinin 3.6.1997 Salı
günkü birleşimde yapılmasının
ve 27.5.1997 Salı günkü birleşimde görüşülecek
olan, yasadışı örgütlerin devletle
olan bağlantıları ile Susurluk'ta meydana gelen
kaza olayının ve arkasındaki ilişkilerin
aydınlığa kavuşturulması konusundaki
(10/89, 110, 124, 125 ve 126) esas numaralı Meclis Araştırması
Komisyonunun 301 sıra sayılı raporunun görüşmelerinin
tamamlanmasına kadar çalışma süresinin
uzatılmasının Genel Kurulun onayına
sunulması, Danışma Kurulunca uygun görülmüştür.

  Hasan Korkmazcan

  Türkiye Büyük Millet Meclisi

  Başkanı Vekili

 Salih Kapusuz Cumhur Ersümer

 RP Grubu Başkanvekili ANAP Grubu Başkanvekili

 Mehmet Gözlükaya H. Hüsamettin Özkan

 DYP Grubu Başkanvekili DSP Grubu Başkanvekili

Nihat Matkap

CHP Grubu Başkanvekili

BAŞKAN - Kabul edenler... Kabul etmeyenler...
Kabul edilmiştir.

İçtüzüğün 37 nci
maddesine göre verilmiş, doğrudan gündeme
alınma önergeleri vardır; 2 adet olan önergeleri,
ayrı ayrı okutup işleme koyacağım
ve oylarınıza sunacağım.

İlk önergeyi okutuyorum:

III.-BAŞKANLIĞIN GENEL KURULA
SUNUŞLARI (Devam)

B)TEZKERELER VE ÖNERGELER (Devam)

4.-Sıvas Milletvekili Mahmut Işık'ın,
Suşehri Adıyla Bir İl Kurulmasına Dair
Kanun Teklifinin (2/396) doğrudan gündeme alınmasına
ilişkin önergesi (4/189) 

 Türkiye Büyük Millet Meclisi Başkanlığına

(2/396) esas numaralı Suşehri Adıyla
Bir İl Kurulmasına Dair Kanun Teklifimin, İçtüzüğün
37 nci maddesi uyarınca doğrudan Genel Kurul gündemine
alınması hususunda gereğini arz ederim.

Saygılarımla.

  Mahmut Işık 

  Sıvas

MAHMUT IŞIK (Sıvas) - Sayın Başkan...

BAŞKAN - Önerge üzerinde, Sayın
Işık söz istiyor. 

Buyurun efendim. (CHP sıralarından
alkışlar)

Konuşma süreniz 5 dakikadır.

MAHMUT IŞIK (Sıvas) - Sayın Başkan,
sayın milletvekilleri; Suşehri İlçesi,
merkez ve köyleriyle birlikte, yalnızca seçmen
listesine kayıtlı 25 816 seçmeni olan, Kelkit
Vadisinde kurulu, geçimini, genelde, tarım ve hayvancılıktan
sağlayan, Sıvas İliyle arası Kızıldağ
ile kesilmiş, Sıvas'a 180-200 kilometre uzaklıkta
şirin bir ilçemizdir. Akıncılar, Gölova,
Koyulhisar ve Mesudiye İlçelerine çok yakın
olan bu ilçemiz, il olduğunda, bu ilçelerle
birlikte, kalkınmaya gerçekten aday yörelerimizden
biridir. 

Suşehri, il olmaya, aşağıdaki
gerekçelerle layıktır ve il olmayı
da hak etmiş görünmektedir.

1. Suşehri'nin il olmasına, devletin
cumhurbaşkanından başbakanına ve özellikle,
bütün partilerin tüm milletvekili adayları
ve genel başkanları söz vermişlerdir.
Verilen sözler yerine getirilmediğinden, devlete olan
güveni sağlamak için Suşehri'nin il olması
şarttır.

2. Sıvas, Türkiye'nin ikinci derecede
büyük ilidir. Suşehri, Sıvas'a uzak olması
ve devlet yetkililerinin her fırsatta il olma sözü
vermeleri nedeniyle, psikolojik olarak Sıvas'tan ayrılmış
gibidir.

3. Sıvas'ın büyük olması
nedeniyle, Sıvas yöresini, önemli ölçüde,
anarşi ve terör zorlamaktadır. Bölgelerarası
politik farklılıklar da, arada gezdirilen dedikodular
da, anarşi ve teröre dolaylı yönden prim
vermekte ve bu kadar geniş alana ve farklı yapıda
olan ilçelere tek vali ve mevcut yöneticiler yetmemektedir.

4. Suşehri, il olduğunda çok daha
süratli kalkınacaktır. Böylece, hem devletin
yol gösterici ve teşvik edici öncülüğünde
Suşehri'ne bağlanacak yöre halkının
yeni gelişmelere ve yatırımlara yönelmesi
gerçekleşecek hem de yıllardır Suşehri
ve yöresinde süren göç sorununa kesin çözüm
bulunmuş olacaktır.

Ayrıca, 1995 seçimlerinden önce,
otuzun üzerinde il yapılacağı haberi üzerine,
Suşehri'nden geçen Tokat-Erzincan karayolu trafiğe
kapatılarak -ben de dahil- hiçbir partinin milletvekili
adayı Suşehri'ne bir gün, iki gün süreyle
sokulmamıştır. Bu ilçenin il olmaması
durumunda, üzülerek ifade ediyorum, yine hiçbirimizi
bu ilçeye sokmayacaklardır. Suşehri'ne ya
yetkililer il olma sözü vermeyeceklerdi ya da verilen
sözünün gereği yerine getirilecekti. 

Suşehri halkı, devlete karşı
saygılı bir halktır; ama, samimiyetle söylüyorum
ki, verilen sözler karşısında, bu değerli
yöre halkının sabrı taşmıştır.


Suşehri halkı adına hepinize
teşekkür ediyor, Suşehri'nin il olması
için değerli oylarınızı esirgememenizi
bekliyor, saygılar sunuyorum. (Alkışlar) 

BAŞKAN - Teşekkür ediyorum Sayın
Işık.

EKREM ERDEM (İstanbul) - Sayın Başkan...

BAŞKAN - Önerge üzerinde, bir milletvekili
arkadaşımızın da konuşabilme
hakkı bulunuyor. 

İstanbul Milletvekili Ekrem Erdem; buyurun.
(RP sıralarından alkışlar)

Konuşma süreniz 5 dakikadır Sayın
Erdem.

EKREM ERDEM (İstanbul) - Sayın Başkan,
değerli milletvekilleri; Suşehri'nin il yapılmasıyla
ilgili kanun teklifinin doğrudan gündeme alınması
üzerinde söz almış bulunuyorum. Sözlerime
başlarken, Heyetinizi saygıyla selamlarım.


Suşehri, şu andaki genel yapısına
bakıldığı zaman, fiilen bir il durumundadır;
resmîleşmesi kalmıştır. Suşehri'nin
civarında bulunan, Suşehri de dahil olmak üzere,
6 ilçe, 2 belde, 30 mahalle ve 300'e yakın köyde
oturanların tamamı, Suşehri'nin il olmasında
ittifak halindedir ve yöredeki belediyelerin hemen hepsi,
il olması noktasında, belediye meclisi kararı
almışlardır. 

Çok partili döneme geçildiği
günden bugüne Suşehri'nden yolu geçen her
siyasî, Suşehri'nin il olması noktasında
söz vermiş; ama, bu söz, bugüne kadar hayata
geçirilememiştir. 

Suşehri, benden önce değerli fikirlerini
ifade eden Sıvas Milletvekili Mahmut Işık
Beyin de ifade ettiği gibi, Sıvas'a oldukça
uzaktır. Bugün, Suşehri'nden Sıvas'a
gitmekten İstanbul'a gitmek daha kolay olduğu için,
bu yöredeki insanlar İstanbul'a gitmeyi tercih etmişlerdir.
Türkiye'nin en çok göç veren illerinden
bir tanesi Sıvas'tır; Sıvas'ta en çok
göç veren yöre ise, Suşehri'nin içerisinde
bulunduğu Kelkit Vadisidir. Suşehri, gerek coğrafî
konumu bakımından gerekse iklim yapısı
bakımından Sıvas'tan oldukça ayrıcalıklı
bir özellik taşır; bundan dolayı da il
olmalıdır. 

Yine, Suşehri, Karadeniz'i İç
Anadolu'ya bağlayan, Asya'yı Avrupa'ya bağlayan,
ulaşımın oldukça yoğun olduğu
bir noktada bulunuyor.

Ben, Suşehri'nin il olması noktasında
destek vereceğinizi umuyor, Yüce Heyetinizi saygıyla
selamlıyorum. (Alkışlar)

BAŞKAN - İstanbul Milletvekili Sayın
Ekrem Erdem'e teşekkür ediyorum.

TAHSİN IRMAK (Sıvas) - Sayın
Başkan, bu önergeye Sıvas Milletvekili olarak
ben de katılıyorum.

BAŞKAN - Önergeye katılıp
katılmadığınızı, şimdi,
oylamada soracağım zaten, tespit edeceğiz; bütün
Sıvas milletvekilleri katılıyor herhalde.

Önergeyi oylarınıza sunuyorum:
Kabul edenler... Kabul etmeyenler... Kabul edilmiştir.

Şimdi, ikinci gündeme alınma önergesini
okutuyorum:

5.-Bolu Milletvekili Avni Akyol'un, Bir İlçe
ve Düzce İlinin Kurulması Hakkında Kanun
Teklifinin (2/504) doğrudan gündeme alınmasına
ilişkin önergesi (4/190) 

Türkiye Büyük Millet Meclisi
Başkanlığına

Tarafımca hazırlanarak 18.10.1996 tarihinde
Türkiye Büyük Millet Meclisi Başkanlığına
sunulan (2/504) esas numaralı "Kaynaşlı"
adı ile bir ilçe ve "Düzce" adı
ile bir il kurulmasına ilişkin" kanun teklifim,
22.10.1996 tarihinde sevk edildiği Plan ve Bütçe
ve İçişleri Komisyonlarında görüşme
yapılmadan bugüne kadar bekletilmektedir.

Teklifimin İçtüzüğün
37 nci maddesine göre, doğrudan doğruya gündeme
alınmasını Yüce Meclisin takdirlerine
arz ederim. 

Saygılarımla.

  Avni Akyol

  Bolu

AVNİ AKYOL (Bolu) - Sayın Başkan,
önerge sahibi olarak söz istiyorum.

BAŞKAN - Önerge sahibi söz istiyor.

Buyurun Sayın Akyol. (ANAP sıralarından
alkışlar)

Konuşma süreniz 5 dakikadır Sayın
Akyol.

AVNİ AKYOL (Bolu) - Sayın Başkan,
sayın milletvekilleri; hatırlanacağı
gibi, geçen hafta bugün -yani, 20 Mayıs 1997
tarihinde- görüşülmesi gereken, 15 Mayıs
1992 tarihinde verdiğim ve sonra, 17 Ekim 1996 tarihinde yenilediğim,
Kaynaşlı adı ile bir ilçe kurulması
ve bu ilçenin, Düzce adıyla bir il kurulması
ve buna bağlanması konusuna ilişkin kanun teklifimin
gündeme alınıp alınmaması, o
günkü gensoru sebebiyle, yine hatırlayacağınız
gibi, Meclis Başkanımız Sayın Mustafa
Kalemli'nin teklifi, yönlendirmesi ve tavsiyesiyle bugüne
ertelenmişti. Bu maksatla söz almış ve
huzurunuza çıkmış bulunuyorum; Yüce
Meclisi, tümünüzü, en içten duygularımla,
sevgi ve saygılarımla selamlıyorum.

Değerli arkadaşlarım, 127 yıllık
bir ilçe olan Düzce'nin il olma isteği, il olma
özlemi 40-45 yıl öncesine dayanmaktadır.
İsteklere verilen ilk olumlu cevap ise, cumhuriyet tarihimizde,
devlet ve siyaset hayatımızın Başbakanı
olarak ilk ve tek demokrasi şehidi Adnan Menderes'e aittir.
Menderes'ten sonra ise, Düzce'nin il olması ve il
olacağı konusunda söz vermeyen, hatta hatta, bu
konuda kendiliğinden Düzce'nin il olmaya layık
olduğunu söylemeyen, tekrarlamayan hiçbir lider
ve hatta hiçbir siyasetçi yoktur.

Bugün, açıklıkla ve kesinlikle
belirtmek istiyorum ki, il çapında ve il düzeyinde,
Düzce'nin il olması ve Bolu İlinden ayrılması
konusunda hiçbir sorun, hiçbir sıkıntı,
hiçbir problem, hiçbir engel de yoktur. Hatta, Türkiye
Büyük Millet Meclisinde bulunan partilerin ve dışında
olan partilerin tümünde, Düzce'nin il olması
konusunda tam bir mutabakat vardır. O kadar ki -daha sevindirici
olan bir husus- Bolu'daki bütün ilçeler ve bu
ilçelerdeki bütün halk tarafından da bu
görüş, artık, bir an önce olsun, bu
iş bitsin şekline dönüşmüştür.
Bu gerçeği belirtmek istiyorum, paylaşmak istiyorum
sizlerle. 

Özellikle, ayrıca belirtmek ve hatırlatmak
istiyorum ki, hangi hükümet döneminde olursa olsun,
hangi parti olursa olsun, bundan sonra yapılacak ilk iller
grubu veya paketi içinde, Düzce, mutlaka bulunacaktır,
kesinlikle bulunacaktır; çünkü, o sözler
verilmiştir. Hatta, Düzce'nin, il yapılacak
ilçeler arasında -zaman dolayısıyla
burada arz edemeyeceğim- bazı yeni ve çok önemli
stratejik durum ve özelliklerinden dolayı, sıralamada
ilk üç sırayı alma ihtimali ve gereği
yüksektir, şansı yüksektir. 

Bu genel durumdan, özellikler ve gerçeklerden
dolayı, daha fazla gecikilmemesi için, kanun teklifimin
doğrudan gündeme alınmasının kabulünü
istirham ediyor, takdirlerinize arz ediyor, saygılarımı
sunuyorum. (Alkışlar)

BAŞKAN - Teklif sahibi Sayın Avni Akyol'a
teşekkür ediyorum.

ABBAS İNCEAYAN (Bolu) - Bolu milletvekilleri
destekliyor Sayın Başkan.

BAŞKAN - Önerge üzerinde iki milletvekili
arkadaşımızın söz istemleri vardır.


KAMER GENÇ (Tunceli) - Sayın Necmi
Hoşver'in de var Sayın Başkan.

BAŞKAN - Bu konuda, İçtüzük
hükümlerine göre, ancak bir arkadaşımıza
söz verme imkânım oluyor. 

Söz istem sırasına göre,
şimdi, Bolu Milletvekili Sayın Mustafa Karslıoğlu;
buyurun. (Alkışlar)

Sayın Karslıoğlu, konuşma
süreniz 5 dakikadır.

MUSTAFA KARSLIOĞLU (Bolu) - Teşekkür
ederim Sayın Başkan.

Sayın Başkan, değerli milletvekilleri;
Bolu Milletvekili Sayın Avni Akyol'un "Kaynaşlı"
adıyla bir ilçe kurulması ve Düzce'nin
il olması hakkında vermiş olduğu yasa
teklifinin İçtüzüğün 37 nci maddesine
göre doğrudan gündeme alınma önergesi
üzerinde söz almış bulunmaktayım.
Hepinizi saygıyla selamlıyorum.

Şimdi, gerçekten, 1950'li yıllardan
beri, bütün devlet adamları, siyaset adamları,
Düzce'ye il olma sözü vermiştir. Bugün,
objektif değerleri ortaya koyacak olursak, ve 67 ilden sonra,
çeşitli nedenlerle il yapmış olduğumuz
ilçeleri de bir araya koyacak olursak, Düzce'yi il
yapmak için vereceğimiz karar ne kadarın olumlu,
ne kadar objektif bir karar olduğunu göreceğiz.

Biliyorsunuz, ülkemiz, geçen haziranda,
İstanbul'da, II. Habitat Toplantısını
yaptı; çok da başarılı bir toplantı
oldu. Amaç neydi; sağlıklı, yaşanılabilir
bir çevre. Bugün, gerçekten, İstanbulumuz,
birçok Avrupa ülkesinden büyük bir konumdadır,
yükü artık taşıyamamaktadır
ve Sakarya'yı da içine alan bir metropol haline
gelmiştir. İstanbul'a yakın olan -gerek otoyolların
ve gerek karayollarının ortasında- Düzce,
gelişmekte olan sanayinin kaçınılmaz
bir sürecine girmiştir. Bu bakımdan, bu sanayinin
daha sağlıklı gelişebilmesi için,
Düzce'nin il olması kaçınılmaz
hale gelmiştir. 

Ben Akçakoca doğumluyum; Düzce'de
yerleştim, uzun yıllar Düzce'de kaldım
ve Bolu'da da 19 yıl hekim olarak görev yaptım.
Bugün, bir ilden bir ilçeye gideceksiniz ve o ilçeyi
geçeceksiniz, dört ilçeye daha gideceksiniz;
işte bu ilçe Düzce'dir. Bolu'dan Düzce'ye
geleceksiniz, Düzce'yi geçeceksiniz ve dört ilçeye
gideceksiniz... Böyle bir şey olamaz!.. Bu da, Düzce'nin
il olmasını gerekli hale getirmiştir. 

Ayrıca, Düzce hakkında kısaca
bilgi vermek istiyorum: Düzce, Batı Karadeniz Bölgesinde,
Ankara-İstanbul otoyolunun tam ortasında, kuzey-güney
arasında 37 kilometre, doğu-batı arasında
30 kilometre olan, 1 065 kilometrekarelik bir alana sahiptir;
120 rakımlı ve bir ova şeklinde olup, etrafı
dağlarla çevrilidir. Tabiî ki, burada -hepiniz
biliyorsunuz- iklimine değinmiyorum. 

1990 nüfus sayımına göre,
Düzce, merkezde 61 bin nüfusa sahip. Bugün -elimde
Devlet İstatistik Enstitüsünün rakamları
da var- bu rakam 100 bindir; o zaman, 156 bin nüfusunun olduğu
yazılıyor; ama, burada, bir gazetemizde, Devlet
İstatistik Enstitüsünün yapmış
olduğu bir araştırmaya göre, bugün,
Düzce'nin, köyleriyle beraber 200 bin nüfusu olduğu
belirtiliyor. Nüfus yoğunluğu, 1990 yılına
göre 147; zannediyorum, şimdi de 200 civarında;
çünkü, Düzce, ayrıca, çok
göç alan bir bölge olup, göç oranı
Türkiye ortalamasının iki katıdır.


Düzce'de, son yıllarda, bildiğiniz
gibi, 4 yeni ilçe oluşturulmuş. Bunlar, Gölyaka,
Çilimli, Cumayeri ve Gümüşova. Şimdi,
biz, bir de Kaynaşlı diye bir ilçe öneriyoruz.


Düzce'ye bağlanabilecek olan Akçakoca
ve Yığılca ilçeleri, coğrafî
konumları, ekonomileri ve sosyal yapılarıyla,
Düzce'yle bir bütünlük teşkil etmektedir.


Düzce, köy sayısı ve gelişmiş
beldeleriyle, yeni ilçeler çıkarabilecek
durumdadır; ki, burada, şimdi, biz, Kaynaşlı'yı
öneriyoruz.

Düzce'de, gerçek ve tüzel kişilerin
işlettiği 3 bin adet orman ürünleri tesislerinde,
yaklaşık 25 bin kişi çalışmaktadır.
Bu tesislerde, kaplama, parke, kereste, sunta ve mobilya üretilmektedir.
Bundan başka, 70 adet av tüfeği imalathanesinde
2 bin civarında işçi çalışmaktadır.


Ayrıca, geçenlerde, Japonya, Güney
Kore ve İhlas Holding işbirliğiyle Türkiye'de
son yıllarda yapılan en büyük yatırımlardan
KİA Otomotiv Sanayiinin temeli de Düzce sınırları
içerisinde atılmıştır; en kısa
zamanda da hizmete girecektir. 

Bundan başka, daha birçok tarım
ürünleri üretimi vardır.

Düzce'de, ayrıca, eğitim de çok
önemli bir aşamaya gelmiştir. Biliyorsunuz, büyük
şehirlerimizde artık üniversite kampusları
şehir dışına kurulmaktadır. Düzce'de,
şu anda, çok güzel, fiilî bir üniversite
kampusu vardır. Ben, Sayın Maliye Bakanımıza
bütçe görüşmelerinde dedim ki: Burayı
bir pilot bölge haline alamaz mısınız
veya burası, Dünya Bankası... 

(Mikrofon otomatik cihaz tarafından kapatıldı)

BAŞKAN - Sayın Karslıoğlu,
konuşmanızı tamamlayın efendim.

MUSTAFA KARSLIOĞLU (Devamla) -Teşekkür
ederim Başkanım.

Düzce'yi uzun uzun anlatmak için daha
çok zaman lazım; ama, ben kısaca diyorum
ki: Bugün, Düzce'de tarım var, turizm var, eğitim
ve kültür var, sanayi var ve Düzce, Türkiye
genelinde, objektif kriterlerde -ki, bu, Devlet Planlama Teşkilatı,
İçişleri Bakanlığı ve İçişleri
Komisyonunun değerlendirmelerinde- şu an il olmayı
hak etmiş tek ilçedir. 

Bu önergeye olumlu oy vereceğinizi düşünüyor,
hepinize teşekkür ediyor ve saygılar sunuyorum.
(DSP ve CHP sıralarından alkışlar)

BAŞKAN - Önerge üzerinde konuşan
Bolu Milletvekili Sayın Mustafa Karslıoğlu'na
teşekkür ediyorum.

NECMİ HOŞVER (Bolu) - Sayın Başkan...

BAŞKAN - Sayın Hoşver, bir isteminiz
mi var efendim?

NECMİ HOŞVER (Bolu) -Sayın
Başkan, Avni Bey önerge sahibi olarak söz istemişti;
ben de söz istiyorum.

BAŞKAN - Efendim, önerge üzerinde
söz istekleri fazla sayıda; Sayın Feti Görür
iki kez yazılı olarak söz isteminde bulunmuş,
Sayın Abbas İnceayan oradan sürekli işaret
ediyor. Sizin söz istediğinizi Sayın Kamer Genç
de ifade ettiler. Aslında, bu önergede benim de imzam
var, ben de konuşmak isterdim; ama, İçtüzüğün
37 nci maddesine göre, ancak bir milletvekili arkadaşımıza
söz verebiliyoruz; ama, hepinizin oyunu alma imkânımız
var. 

NECMİ HOŞVER (Bolu) - Önergeye
ben de katılıyorum Sayın Başkan.

BAŞKAN - Şimdi, önergeyi oylarınıza
sunuyorum: Kabul edenler... Kabul etmeyenler... Kabul edilmiştir;
önerge, doğrudan gündeme alınmış
bulunmaktadır.

Değerli milletvekilleri, gündemin "Özel
Gündemde Yer Alacak İşler" kısmına
geçiyoruz.

V. -GENSORU, GENEL GÖRÜŞME,
MECLİS SORUŞTURMASI

VE MECLİS ARAŞTIRMASI

A) GÖRÜŞMELER

1.-Ankara Milletvekili Eşref Erdem ve 23
arkadaşı, Batman Milletvekili Ataullah Hamidi ve
22 arkadaşı, İçel Milletvekili Oya
Araslı ve 20 arkadaşı, İstanbul Milletvekili
Halit Dumankaya ve 23 arkadaşı ile İstanbul
Milletvekili Mehmet Cevdet Selvi ve 21 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla
Meclis araştırması açılmasına
ilişkin önergeleri ve (10/89, 110, 124, 125 ve 126)
esas numaralı Meclis Araştırması Komisyonu
Raporu (S. Sayısı :301) (1)

BAŞKAN - Genel Kurulun, 20 Mayıs 1997
tarihli, 95 inci Birleşiminde alınan karar gereğince,
bu kısımda yer alan, Ankara Milletvekili Eşref
Erdem ve 23 arkadaşı, Batman Milletvekili Ataullah
Hamidi ve 22 arkadaşı, İçel Milletvekili
Oya Araslı ve 20 arkadaşı, İstanbul
Milletvekili Halit Dumankaya ve 23 arkadaşı ile İstanbul
Milletvekili Mehmet Cevdet Selvi ve 21 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla,
Anayasanın 98 inci, İçtüzüğün
104 ve 105 inci maddeleri uyarınca birer Meclis araştırması
açılmasına ilişkin önergeleri
üzerine kurulan (10/89, 110, 124, 125 ve 126) esas numaralı
Meclis Araştırması Komisyonu raporu üzerindeki
genel görüşmeye başlıyoruz. 

Komisyon ve Hükümet yerlerini aldılar.


İçtüzüğümüze
göre, Meclis Araştırması Komisyonu raporu
üzerindeki genel görüşmede ilk söz hakkı,
Meclis araştırması önergeleri sahiplerine
aittir. Daha sonra, İçtüzüğümüzün
72 nci maddesine göre, siyasî parti grupları
adına birer üyeye, şahısları adına
iki üyeye söz verilecektir. Ayrıca, istemleri
halinde, Komisyon ve Hükümete de söz verilecek;
bu suretle, Meclis Araştırması Komisyonu raporu
üzerindeki genel görüşme tamamlanmış
olacaktır. 

Konuşma süreleri; önerge sahipleri
ve şahıslar için 10'ar dakika, Komisyon için
20 dakika, Hükümet ve siyasî parti grupları
içinse, daha önce alınan karar uyarınca,
30'ar dakikadır.

Komisyon raporu 301 sıra sayısıyla
bastırılıp dağıtılmıştır.


Rapor üzerinde söz isteyen sayın
milletvekillerinin isimlerini okuyorum; şu ana kadar Başkanlığımıza
ulaşan söz istemleri şunlardır: Önerge
sahiplerinden Ankara Milletvekili Eşref Erdem; gruplar adına,
Cumhuriyet Halk Partisi Grubu adına İçel
Milletvekili Fikri Sağlar söz istemiş bulunmaktadırlar.


Sırasıyla, önerge sahiplerinden
görüşmelere başlıyoruz. 

Ankara Milletvekili Sayın Eşref Erdem;
buyurun efendim. (CHP sıralarından alkışlar)

NİHAT MATKAP (Hatay) - Sayın Başkan,
bir hususu arz edebilir miyim?

BAŞKAN - Buyurun efendim. 

NİHAT MATKAP (Hatay) - Eşref Erdem Bey,
hem kendi ve arkadaşları adına verdiği
önergede hem de Oya Araslı ve arkadaşları
adına verilen önergede söz alacaktır;
yani, iki önerge adına iki 10 dakikayı kullanacaktır.

BAŞKAN - İki 10 dakikayı kullanacak;
o zaman, Sayın Erdem'in konuşma süresi 20 dakika.

ABBAS İNCEAYAN (Bolu) - Sayın Başkan,
raporun okunup okunmaması hususunu oylamadınız.


BAŞKAN - Raporun daha önce bastırılıp
dağıtıldığını, okunmasına
gerek olmadığını tespit ettiğimizi
ifade ettim efendim. 

Buyurun Sayın Erdem. 

EŞREF ERDEM (Ankara) - Sayın Başkan,
sayın milletvekilleri; (10/89, 110, 124, 125 ve 126) esas
numaralı Susurluk Komisyonunun hazırladığı
rapor üzerinde, önerge sahipleri adına, söz
almış bulunuyorum; hepinizi saygılarımla
selamlıyorum.

Değerli arkadaşlarım, böyle
bir olayın ardından, Türkiye Büyük
Millet Meclisi Genel Kurulunda bütün gruplarımızın
-aşağı yukarı- mutabakatı ve Türkiye'yi
derinden yaralayan böyle bir olay karşısında
Türkiye Büyük Millet Meclisimizin takındığı
tavır, bence takdire şayandır. Bunu, burada,
huzurunuzda, şükranla ifade etmek istiyorum. Olayın
üzerine, anında, elbirliğiyle gidilmiştir;
bir komisyon oluşturulmuştur. Bu Komisyona ve üyelerine
de, ayrıca, huzurunuzda, yaptığı bu değerli
ve yorucu çalışma için, ayrı
ayrı teşekkür etmek istiyorum.

Değerli arkadaşlarım, izin verirseniz,
bir süre önce verdiğimiz önergeden bir bölüm
okumak ve önergemizi de anımsatmak istiyorum. O zaman
verdiğimiz önergemizin bir bölümünde şöyle
diyoruz: "Yazılı ve görsel basın
organlarında yer alan haber ve görüntüler,
teşhir edilen silahlar, işlenen cinayetler, planlandığı
iddia edilen eylemler, kamu görevlileri ve politikacı
adlarının da, ima yoluyla dahi olsa, söz konusu
edilmesi tüyler ürperticidir. Mafya, çek-senet
tahsilatı, uyuşturucu bağlantıları,
işlenen cinayetler, planlanan suikastlar, ortaya atılan
politikacı ilişkilerine bakıldığında,
sözü edilen suç odağının boyutunun
çok daha büyük olduğu izlenimi doğmaktadır.
Aysberg örneği, asıl ortaya çıkarılması
gereken, suyun altında kalan büyük parçandır.
Kamuoyunun ilgi ve dikkatinin de bu doğrultuda yoğunlaştığı
anlaşılmaktadır. 

Bugün ortaya çıkan olay, devletin
benzer odaklarca kuşatıldığı, daha
da ileri giderek, devlet kadrolarında yuvalandığı
iddialarını pekiştirecek ipuçlarıyla
doludur. 

Demokrasi, kaba tanımıyla, halkın
kendisini yönetmesidir. Temsilî demokrasilerde, bunu,
seçilen, parlamento aracılığıyla
yapar. Üzülerek ifade etmek gerekiyor ki, son yıllarda,
demokrasinin temel kurumlarına, siyasete ve siyaset adamlarına
güven zedelenmiştir. Bu nedenle, neredeyse bütün
siyasî partiler ve siyaset adamları, elbirliği
etmişçesine, ülkemizde bir temiz eller operasyonu
gerekliliğini ifade etmişlerdir. Bu, bir anlamda, kamuoyu
önünde hepimizin ortak taahhüdüdür."

Değerli arkadaşlarım, olay, 3 Kasım
1996'da vuku buldu. Olayın üzerinden, aşağı
yukarı, 7 aya yakın bir süre geçmiştir.


Bu önergeyi, geçen yıl, haziran
ayı içerisinde verdiğimizde, belki, kamuoyunda
fazla yankı bulmamıştı; ama, 3 Kasım
1996 tarihinde Susurluk kazasından sonra ortaya çıkan
tablo ve kamuoyunun önüne konulan fotoğraf, gerçekten,
meselenin çok ciddî olduğunu, Türkiye Büyük
Millet Meclisinin bunu ciddiyetle ele alması ve hükümetlerin
de bunun üzerine ciddiyetle gitmeleri gerektiğini açıkça
ortaya koyuyordu. 

Meselenin ayrıntısına çok
girmiyorum. Çoğumuz, olayın ne olduğunu,
kimin kimlerle ilişkisi olduğunu yakından biliyor.
Meseleye biraz daha makro boyutta bakmaya çalışıyorum.


Hükümetler dedim... Değerli arkadaşlarım,
bu Koalisyon Hükümeti kurulurken, Parlamentonun gündeminde,
bugün koalisyonu oluşturan iki partinin, karşı
partinin lideriyle ilgili olarak verdiği önergeler gündemdeydi
ve bu Koalisyonun temelinde, ne yazık ki, bir şaibe
yatmaktadır; bu Koalisyonun temelinde, muhalefetteyken
birbirlerini acımasızca eleştirmelerine karşın,
koalisyon ortaklığı söz konusu olduğunda
birbirlerini aklama yarışına girmiş
olmaları vardır ve ne yazık ki, bugünkü
Koalisyon, bu aklama pazarlığının, anlayışının
üzerine oturmuştur.

Bugün, bütün kamuoyu, aşağı
yukarı Türkiye'deki bütün yurttaşlarımız,
o tarihten bugüne kadar gözlerini Parlamentoya dikmişler
ve Parlamentodan ne çıkacağına bakmaktadırlar.
Başlangıçta, kamuoyunun büyük bölümü
büyük umutlarla "galiba, bu kez Parlamento işi
ciddîye alıyor, üzerine gidiyor ve gereğini
yapacak" diye bir beklenti içerisine girmişti;
ama, bugün bu raporun arkasından varılan nokta:
Ne yazık ki, Parlamentonun, bu kez de, üstüne
düşeni yapmayacağıdır veya en azından,
koalisyonu oluşturan iki partinin temsilcilerinin anlayışı,
bu beklentiyi boşa çıkaracak biçimdedir.


Türkiye kamuoyu, uzun süredir, çeşitli
demokratik eylem biçimleriyle -mum yakarak, aydınlık
için 1 dakika karanlık eylemi yaparak, tencerelere
vurarak- bu taleplerini demokratik bir biçimde ortaya koymuştur,
koymaktadır ve sonucu dikkatle izlemektedir. 

Ne yazık ki, bu demokratik eylemler ortaya
konulduğunda, bu Hükümetin temsilcileri "fasa
fiso", "mum söndü oynuyorlar" veyahut
"çakıl edebiyatı" gibi ifadelerle
bu işi geçiştirmeye çalıştılar;
mesele bu kadar basit değildir, bu kadar kolay değildir.
Türkiye Büyük Millet Meclisinin üyeleri olarak,
burada, bizi seçenlere karşı sorumluluğumuzun
gereğini yerine getirmek durumunda olduğumuzu zannediyorum;
ama, Türkiye'de kamuoyu, bunu böyle değerlendirenlere
ve asıl o çakıl edebiyatına karşılık,
Türkiye'den o çakılların Amerika Birleşik
Devletlerine nasıl gittiğini soruyor; cevaplandırılması
gereken sorulardan bir tanesi budur. 

20 Eylül 1995 günü, genel seçimler
öncesinde, Genel Başkanımızın
ağzından, Türkiye'de devletin kuşatılmış
olduğunu ifade ettik. Belki, bu ifade, o gün çok
fazla yankı bulmamış olabilir; ama, bugün,
Susurluk'tan sonra ortaya çıkan karanlık
ilişkilere baktığımızda, görünen
tablo, bırakın devletin kuşatılmışlığını,
âdeta, devletin ele geçirilmiş olduğunu
açıkça ortaya koymaktadır. 

Ülkenin çağdaşlaşması,
demokratikleşmesi; devlet içerisinde yuvalanan ve
himaye gördükleri açık olan bu çetelerin
ortaya çıkarılması; karanlık
ilişkilerin teşhiri; hukuk üstünlüğünün
hâkim kılınması; kim, nerede ve hangi
mevkide görev yapıyor olursa olsun, suç işleyenin
cezalandırılması, bu Parlamento için,
hepimiz için bir namus borcudur. Bu, bir başka açıdan
da önemlidir; önergemizin bir bölümünde,
ne yazık ki 12 Eylül sonrasında gelişen
süreç içerisinde, Türkiye'de, siyasetin
ve siyaset adamlarının, toplumda, giderek bir saygınlık
erozyonuna uğradığını ifade etmiştim.
Türkiye Büyük Millet Meclisi olarak, bu konuda
net bir tavır koyabilir, bu araştırma önergelerinin
gereğini yerine getirebilir ve bu karanlık ilişkileri
toplumun önüne koyabilirsek, bunların sorumlularını
teşhir edebilirsek, bunların sorumlularını
yargılama noktasına taşıyabilirsek,
bence, bu Parlamento, siyasetin saygınlığı
açısından da kendisine düşen görevi
yerine getirmiş olabilir. 

Ekleri hariç 300 sayfayı aşkın
bir rapor ortaya çıkmıştır;
ama, ne hazindir ki, rapora, Parlamentoda grubu bulunan üç
muhalefet partisinin de temsilcileri muhalefet şerhleri
koymuşlardır. Bu, ister istemez, akla birtakım
soru işaretlerini getirmektedir. Bu Parlamento, elbirliğiyle
bu sorunun araştırılmasını ve
üzerine gidilmesini arzu etmiş olmasına rağmen,
sonuçta, ortaya çıkan tablo karşısında,
ortaya çıkan sonuç karşısında,
eğer, mevcut üç muhalefet partisi de muhalefet
şerhi koyuyorsa oturup üzerinde düşünmemiz
gereken noktalardan bir tanesinin bu olduğunun altını
çizmek istiyorum. 

Değerli arkadaşlarım, öyle
görünüyor ki, Susurluk örtbas edilmeye çalışılıyor.
Ne yazık ki, sözümün başında
ifade ettiğim, kamuoyunun, Parlamentodan olumlu beklentilerinin
yerine, zaman içerisinde, giderek, bir olumsuz hava esmeye
başlamış ve bir süre sonra, gelişmelerin
arkasından, kamuoyu "galiba, bu Susurluk'tan da bir
şey çıkmayacak" demeye başlamıştır.
Bu, aslında, bizim açımızdan son derece
üzüntü verici bir iştir.

Devletin aradığı şahısların
devletçe görevlendirilmeleri, yakalananların
serbest bırakılmaları, en üst görevlerde
bulunan yetkililerin talimatlarıyla hareket edilmesi, çetenin
en üst düzeyde örgütlendiğinin açık
bir göstergesidir.

Hiçbir şeye bakmasanız, yasalarımıza
göre, o insanlara, hak etmeyenlere verilen yeşil pasaportları,
tek başına, niçin ve hangi gerekçeyle
verildiklerini araştırabilseydik, o yeşil pasaportları
kimlerin verdiğini hiç değilse ortaya koyabilseydik,
zannediyorum ki, bu karanlık ilişkilerin önemli
bir bölümünü ortaya çıkarabilirdik
ve bu karanlık ilişkilerin siyaset adamlarına
dayanıp dayanmadığını tespit etmiş
olurduk. Şimdi ortada bir soru işareti kalıyor.


Dünyanın hiçbir yerinde ve Türkiye'de
de bu kadar karanlık ilişkiler, bu kadar arandığı
halde piyasada elini kolunu sallayarak serbest dolaşanlar...
Ömer Lütfü Topal öldürülmeden önce
de kendisiyle ilgili bir arama kararının var olduğunu
Komisyon çalışmaları sırasında
öğreniyoruz ve ne hazindir ki, Ömer Lütfü
Topal sağken ve aranıyorken, güvenlik güçleriyle
çok sıkça İstanbul'da beraber olabilmektedir
ve İstanbul'da elini kolunu sallaya sallaya dolaşabilmektedir.
Bunlar üzüntü verici şeylerdir. Bunlar, sadece
bir memurun, sadece bir bürokratın yapabileceği
işler değildir. Arkasına siyasî gücü
almayan hiçbir şebeke bu derece rahat davranamaz.
Dolayısıyla, soruşturma, bence bu noktada
da eksik kalmıştır.

Değerli arkadaşlarım, kimi niçin
korumaya çalıştığınızı
anlamakta güçlük  çekiyorum veya -muhatap
sormayayım- kimi, niçin ve hangi amaçla korumaya
çalıştığınızı
anlamakta güçlük çekiyorum. İktidarınızın
ve Koalisyon Hükümetinizin, Türkiye'yi karşı
karşıya getirdiği açmaz ortadadır.
Keşke, Sayın Tansu Çiller ve Sayın
Özer Çiller'i Susurluk Komisyonuna getirmemek için
sarf edilen gayret, Susurluk olayındaki sırları
çözmek için sarf edilebilseydi. (CHP sıralarından
alkışlar) Dünyanın hiçbir yerinde,
bir siyaset adamı "ben gelmiyorum" dememelidir,
dememiştir. Daha geçenlerde, yakınlarda, Amerika
Birleşik Devletlerinin Devlet Başkanı da, eşi
de sorgulama komisyonlarının karşısında
ifade vermişlerdir. Bence, bir siyaset adamıyla ilgili
böyle bir iddia ortada dolaşıyor ise, o siyaset
adamının yapması gereken şey, herkesten
önce bu kürsüye çıkıp "benim
dokunulmazlığımı kaldırın;
kaldırın, ben aklanmak istiyorum" demesidir;
doğrusu da budur. (CHP sıralarından alkışlar)
Yoksa,  şantajvari usullerle "ben çıkıp
bir konuşma yaparsam, bu konuşma tarihî bir
konuşma olur" demek, bu arkadaşlarımızı,
bu tür konuşan insanları, siyaset adamlarını
zan altında bırakmaya devam eder, üstündeki
şüpheleri azaltmaz, aksine artırır. 

Değerli arkadaşlarım, tabiî,
Türkiye bu noktaya kolay kolay gelmedi; 1980 öncesinde
Türkiye'de, ne siyasî yelpaze böyleydi ne siyasî
ahlak buydu  ne de siyasî partilerdeki etik buydu. Önce,
iğneyi biraz kendimize batırmamız lazım.
12 Eylül, Türkiye'de çok büyük tahribatlar
yaptı; bunların bir bölümü aşılabilir
şeylerdir, bir bölümü hazmedilebilir, zamanla
unutulabilir şeylerdir; demokraside, temel hak ve özgürlüklerde,
ekonomide büyük tahribatlar yapmıştır.
Türkiye, demokratik açıdan çok büyük
oranda, büyük zorluklarla, büyük mücadelelerle
elde ettiği çok mevziyi kaybetmiştir; demokratik
kazanımlarının büyük bir bölümünü
kaybetmiştir; ancak, bütün bunlara rağmen,
bir hükümet gelir, kısa, orta, uzun vadeli önlemlerle
ekonomiyi de düzeltebilir, başka alanlarda da düzenleme
yapabilir. Ama, 12 Eylül'ün yaptığı
bir şey vardır ki, onun izlerini silmek çok
zordur. Bence, yaptığı en büyük tahribat,
 bir toplumu, bir ülkeyi ayakta tutan ne kadar değer
yargısı varsa, bu değer yargılarının
o dönem ve onu izleyen dönemde erozyona uğratılmış
olmasıdır, dejenere edilmiş olmasıdır.
Türkiye'nin bugün karşı karşıya
bulunduğu temel sorun, ülkemizi, ülkemizin yurttaşlarını,
siyasetini, siyasî partilerini yeniden bu değer yargılarıyla
donatmaktır.

Bu, zannedildiği gibi çok kolay bir iş
değildir. Jean-Jacques Rousseau, yetişmekte olan bir
çocuğu, bir beyaz kâğıda benzetir;
doğan çocuk beyaz kâğıt gibidir, o
beyaz kâğıdın üzerine ne işlerseniz,
ortaya çıkan eser o olur. Toplumlar da böyledir;
toplumlar, demokratik kazanımlarını, bazı
mevzilerini, bazı değer yargılarını
öyle çok kolay oluşturamazlar. Bizim gibi henüz
demokrasi deneyimi çok az olan ülkelerde, çokpartili
siyasî yaşamının yarım yüzyıla
yaklaşan süreci içerisinde üç kere
kesintiye uğramış olduğu bir ülkede,
bu kazanımları elde etmek ve toplumu, yurttaşlarımızı,
yurttaşlık bilinci içerisinde bu değerlerle
donatmak gerçekten zor iştir ve ne yazıktır
ki, 12 Eylül ve onu izleyen yıllarda kaybettiğimiz
şey de budur; Türkiye olarak, şimdi bunu arıyoruz,
Türkiye olarak, siyasî yelpazenin Türkiye'nin
reel koşullarıyla bağdaşır olmasını
ve reel koşullarıyla çakışır
olmasını arıyoruz. 

Tabiî, 12 Eylül'den sonra -yine dönüp
dolaşıp söylüyorum- Türkiye'de siyaset
kirletilmiştir, Türkiye'de siyaset ticarîleştirilmiştir.
Bütün bu ilişkilere baktığımızda,
bu ilişkiler için uygun ortam böylece oluşturulmuştur.
Burada, elbette, sadece devleti bunlardan ayrı tutuyorum;
"devlet" dediğim, hepimizin içinde yer aldığı
koca aygıtı kastetmiyorum; ama, devletin içerisinde
yuvalanan bu odaklar, bu çetelerle bu bağlar koparılmazsa,
 bu çeteler teşhir edilmezse, bu karanlık
ilişkiler ortaya çıkmazsa, çıkarılmazsa,
bunların sorumluları için gereği yapılamazsa,
ne yazık ki, Türkiye, toplum olarak bu çürümeye
devam edecek demektir. 

12 Eylül ve onu izleyen dönemde bir başka
şey yapılmıştır: Öyle anlaşılıyor
ki, bütün bu çetelerin, güvenlik güçlerinden
de destek aldığı açıktır,
aşikârdır; çünkü, 12 Eylül
sonrasında oluşturulan güvenlik güçlerinin
büyük bölümü, ne yazık ki politize
edilmiş ve âdeta, bir siyasî partinin, bir siyasî
partinin ifade ettiği ideolojinin militanları haline
getirilmişlerdir. Bunun hiç kimseye yararı
yoktur -bunu kendi aramızda da söylüyorum- sola
da yararı yoktur, sağa da yararı yoktur. Bir
ülkede güvenlik güçleri tarafsız
olmalıdır; elbette ideolojisi ve düşüncesiyle
bir yurttaştır, elbette düşüncesi
olacaktır, elbette sandığa gittiğinde, inandığı
ideoloji doğrultusunda bir siyasî partiye oy verecektir;
ama, o güvenlik güçlerinin mensupları,
görevleri ile bu ideolojilerini asla birbirine karıştırmamalıdırlar.
Bize -Parlamento olarak, hükümetler olarak, yürütme
olarak- düşen görev, Türkiye'yi, mutlaka
böyle bir güvenlik ordusuna kavuşturmaktır,
bunun için gereken önlemleri acilen almaktır.


Değerli arkadaşlarım, belki sürem
dolmadı; ama, şöyle bitirmek istiyorum... Kimseyi
de gerçekten incitmek istemiyorum; ama, bazı şeyleri
açıkyüreklilikle huzurunuzda ifade etmeyi bir
görev sayıyorum. Size tavsiyem; şimdi, ortaya
çıktı rapor...

(Mikrofon otomatik cihaz tarafından kapatıldı)

BAŞKAN - Sayın Erdem, konuşmanızı
tamamlayın efendim.

EŞREF ERDEM (Devamla) - Teşekkür
ederim Sayın Başkan.

Raporda şu gayret var; raporda, maalesef, açıkça,
bazı insanları, bazı siyaset adamlarını,
bazı çevreleri, bazı odakları korumaya
dönük bir gayretkeşlik var, bu nedenle de görev
eksik yapılmış. 

Değerli arkadaşlarıma tavsiyem;
değerli arkadaşlarım, önce, mal varlığınızın
hesabını verin, önce, altınlarınızın,
Mercümeklerin hesabını verin. Kendi hesabınızı
verin ki, başkalarından hesap sorabilesiniz. (CHP
sıralarından alkışlar) Bütün
bunları bir süre örtbas edebilirsiniz; ama, unutmayın
ki, bu dünyanın hesabı bu dünyada görülür.

Yüce Heyetinize saygılar sunuyorum. (CHP
sıralarından alkışlar) 

ALİ OĞUZ (İstanbul) - Siz verdiniz!..

EŞREF ERDEM (Devamla) - Seçim meydanlarında
göreceğiz!..

ÖMER EKİNCİ (Ankara) - Haymana'da
sildim seni!..

EŞREF ERDEM (Devamla) - Seçim meydanlarında
göreceğiz!

ÖMER EKİNCİ (Ankara) - Haymana'da
gömdüm seni!..

EŞREF ERDEM (Devamla) - Göreceğiz...

ÖMER EKİNCİ (Ankara) - Gömdüm
Haymana'da!..

EŞREF ERDEM (Devamla) - Seçim meydanlarında
göreceğiz. 

ÖMER EKİNCİ (Ankara) - Haymana'da
sildim seni!..

EŞREF ERDEM (Devamla) - Seçim meydanlarında,
daha çok İran, daha çok Cezayir'e mi bu halk
destek verecek, demokrasiye inananlara mı verecek göreceğiz,
göreceğiz!.. (CHP sıralarından alkışlar)

ÖMER EKİNCİ (Ankara) - Ancak gidersin,
ancak!..

BAŞKAN - Sayın Erdem, konuşmanızı
tamamladınız efendim.

Önerge sahibi olarak ve Oya Araslı ve
arkadaşları tarafından verilen önergenin
de katılımcısı olarak konuşan
Ankara Milletvekili Sayın Eşref Erdem'e teşekkür
ediyorum.

Şu ana kadar, Başkanlığa,
önerge sahiplerinden, başka söz istemi gelmemişti.

HALİT DUMANKAYA (İstanbul) - Sayın
Başkan, söz istiyorum.

BAŞKAN - Önerge sahipleri sadedinde, İstanbul
Milletvekili Sayın Halit Dumankaya da söz istemiş
bulunmaktadır.

Buyurun. (ANAP sıralarından alkışlar)


Konuşma süreniz 10 dakikadır Sayın
Dumankaya.

HALİT DUMANKAYA (İstanbul) - Sayın
Başkan, muhterem milletvekilleri, bizleri televizyonları
başında izleyen aziz vatandaşlarım;
hepinizi saygıyla, sevgiyle selamlıyorum. 

Sözlerime başlamadan evvel, Türk
Ordusu, Kuzey Irak'ta, terörle mücadele etmek için
canını ortaya koyup binlerce şehit verirken,
pazar günü İstanbul Sultanahmet'deki mitingte
PKK bayraklarının açılmasına
müsaade edenleri kınıyorum.

İRFAN GÜRPINAR (Kırklareli) -
Sayın Dumankaya, binlerce şehit yok; binlerce şehit
var dedin de!..

HALİT DUMANKAYA (Devamla) - Bu terörle
mücadelede binlerce şehit vardır; sayılarını,
herhalde, İçişleri Bakanlığından
ve ordunun yetkililerinden alabilirsiniz.

Değerli arkadaşlarım, şunu
hemen belirtmek istiyorum ki, hazırlanan bu raporun cesametine
baktığınız zaman, gerçekten, tam,
içi bilgilerle dolu, bu çeteleri yakalamış
bir rapor olarak görürsünüz; ama, üzülerek
ifade etmek istiyorum ki, içine baktığınız
zaman, elinizde, sadece içi boş bir kitap kalmaktadır.

Susurluk çetesiyle ilgili, kamuoyu, basınımız
çok büyük duyarlılık göstermiştır.
Bu Susurluk çetesiyle ilgili olayları bir araştırıp,
basından dokümanları alayım dediğim
zaman, basınımızda çıkan yazılardan
şu dosya gibi 6 tane dosya elde ettik.

Anavatan Partisi Genel Başkanı Sayın
Mesut Yılmaz, Susurluk olayının üzerine
bütün gücüyle gitmiştir; kamuoyu üzerine
gitmiştir, basınımız üzerine gitmiştir;
ama, bu Meclisin bir üyesi olarak üzülerek ifade
ediyorum ki, bu Meclis adına görev yapan Komisyon,
maalesef ama maalesef, iktidar kaygılarıyla, gerçek
bir netice elde edememiştir. Raporu okudum, sonuç
bölümünü aradım; ne diyor rapor -değerli
arkadaşlarım, okumayanlar bunu okusun- sonuç
bölümünde hiçbir şey yok. Bir tek
şey var, o da olmasa, Anavatan Partili komisyon üyesi
arkadaşlarımın muhalefet şerhi olmasa,
bu Susurluk raporu, âdeta, bu olayın, bu çetenin
üzerini büyük bir şalla örtmüştür,
siyah bir şalla örtmek için, âdeta, çetelere
teslim olunmuştur.

Değerli arkadaşlarım, ekonomi bozuktur,
bir şey demiyorum; millet kan ağlıyor, ekmek
alamıyor, susuz, aşsız yaşıyor;
ama, ondan korkmuyorum. Ekonomiyi düzeltiriz, beş senede
düzeltiriz; ama, ahlak bozulmuştur. Bu ahlakı
elli senede düzeltmemiz mümkün değildir. Devlet
geleneği bozulmuştur. Bakınız, devletimiz,
çetelere teslim olmuştur değerli arkadaşlarım.
Çeteler, devleti âdeta bu raporla teslim almıştır;
değil bu çetelerin üzerini açmak, çetelere
devlet teslim edilmiştir değerli arkadaşlarım.
Bugün, çeteler, devlete öyle hâkim olmuştur
ki, ister arsa mafyasından alın, ihale mafyasından
alın, ister, işte, parti, gazeteleri basmak; Flash
TV'yi ele alın. Değerli arkadaşlarım,
bir arkadaş telefon etti, bir arkadaş da yüzüme
söyledi: "Ben DYP'liyim; İstanbul'daki Flash
TV baskınını DYP'nin yöneticileri yaptı"
dedi; inanmadım...

İSMET ATTİLA (Afyon) - ANAP'lı
DYP'liler!..

HALİT DUMANKAYA (Devamla) - İnanmadım...
Bak, inanmadım; ama, şöyle söyledi: İstanbul
Beyoğlu'nun ortasında polislerin olduğu bir yerde
-ve üzülerek ifade etmek istiyorum, yine inanmak istemiyorum-
olayı yapan o elebaşı kişi, ilgili bakanla
elele tokuşturmuş "iş tamamdır"
demiş. 

Değerli arkadaşlarım, şu anda
içeride olanlar taşeronlardır. Eğer, devletin
içerisinde bu şekilde çetelere, bu şekilde
yolsuzluklara müsaade edilirse, bir gün, bu, ona müsaade
edenlere döner değerli arkadaşlarım.

Şimdi, ne yapılmıştır:
Bu rapor "çete var" diyor...

TAHSİN IRMAK (Sıvas) - Çete
sensin.

HALİT DUMANKAYA (Devamla) - ... "suçlu
var" diyor, "suç var" diyor; ama, suçluyu
bulamıyor; esas mesele, bu Meclisin suçluyu bulması.

Araştırma komisyonunun görevleri
vardır; İçtüzükte, Anayasamızda,
araştırma komisyonunun yetkileri bellidir. Öncelikle,
Komisyon Başkanı arkadaşım, hemen, o
yetkilerinin çok üzerinde, bazı kurumları,
bazı kuruluşları tahkir etmiş; ama,
şimdi şikâyet ediyor ve "çağırdık,
gelmedi" diyor; kim gelmedi; Genelkurmay Başkanı
gelmedi; "bilgi istedik, vermedi",  kim vermedi; Millî
İstihbarat Teşkilatı vermedi.

Değerli arkadaşlarım, eğer,
doğru düzgün bilgi istenilse,  tahkir etmeden doğru
düzgün yazılar yazılsa, bu bilgileri bu
Meclise vermek zorundadır. Çünkü, bu Meclisin
üzerinde bir başka güç yoktur; ama, Meclis
görevini yapmalıdır. 

Değerli arkadaşlarım, buraya nereden
geldik: Bir sürü yolsuzluk oldu; eğer, o yolsuzlukların
üzerini kapatmasak, eğer, o yolsuzluk yapanları,
bu komisyonlar, bu Meclis, bu İktidar partileri 7'ye 8
aklamamış olsaydı, bugün bu çeteler
bu hale gelmezdi, bu çetelere bu ülke teslim edilmezdi.

Değerli arkadaşlarım, bu Komisyona
Anamuhalefet Partisi Lideri Sayın Mesut Yılmaz çağrıldı;
kendisiyle ilgili davete de icabet etti, bu Komisyonun davetine
de icabet etti. Doğalı budur; eğer bir kişi
suçlanıyorsa veya onun bilgisinden istifade edilecekse,
o gelip, bu Meclisin komisyonunda hesap vermelidir, bilgileri
vermelidir. Komisyon toplanıyor, karar alıyor...
Bakınız, bu ifadelerin birçoğunda, birçok
yerinde, Sayın Özer Çiller ile Sayın
Tansu Çiller'in isimleri geçiyor. Ayrıca,
bu olay olmadan evvel, "Çiller Özel Örgütü"
diye, şöyle bir kitap da yayımlanmış.

Değerli arkadaşlarım, bu olaylar
olmadan, aynen bu kitapta var. Dolayısıyla, elbette
ki bu Hükümetin ortağı Başbakan Yardımcısı
bu Komisyona gelip hesap vermeliydi. 

TAHSİN IRMAK (Sıvas) - Kitabı
yazan kim?

HALİT DUMANKAYA (Devamla) - Komisyon bu yönde
karar aldı, çok sevgili dostum Sayın Elkatmış,
rahatsızlığını bahane ederek,
memleketine gitti, bu davet yazısını imza
edemiyor. İkinci Başkan var; ona da ettirmiyor ve
bakıyorsun...

(Mikrofon otomatik cihaz tarafından kapatıldı)

BAŞKAN - Sayın Dumankaya, konuşmanızı
tamamlayın efendim.

İSMET ATTİLA (Afyon) - O kitabı
kim yazmış Sayın Dumankaya?

HALİT DUMANKAYA (Devamla) - Bakıyorsunuz
ki, burada engelleniyor. Ondan sonra, Komisyon toplanıyor;
Tansu ve Özer Çiller'in ifadesine lüzum kalmıyor.
Gerekçe ne; gerekçe zaman eksikliği.

Değerli arkadaşlarım, rapora bakıyorsun;
eğer zaman eksikse, o zaman, İçtüzüğümüzün
105 inci maddesinin ikinci fıkrası vardır;
bize, yeni bir komisyon kurulması için imkân
veriyor. Raporda böyle bir istek de yoktur. Demek ki, eğer
zaman yetmiyorsa, yeni bir komisyon kurulur, 4 ay daha çalışma
yaptırılır.

Değerli arkadaşlarım, buradaki zaman
şudur: 4 aylık süre dolmuştur, yeni İçtüzüğe
göre de yeni komisyon kurulabilir; bu rapor onu isteyebilir;
Petrol Ofisi olayında kurduk. 

NİHAN İLGÜN (Tekirdağ) - Yok
efendim!

HALİT DUMANKAYA (Devamla) - Eğer yeni
İçtüzüğü okursanız, o
zaman hemen itiraz etmezsiniz.

Değerli arkadaşlarım, bu raporla
istenen netice alınmamıştır. İktidar
partileri, nasıl ki, TOFAŞ'ı, TEDAŞ'ı,
mal varlığını, örtülü
ödeneği kapattılarsa, bu raporla da, bu olayın
üzerine hem de simsiyah bir şal, kara bir şal
örtülmüştür. 

Değerli arkadaşlarım, buradan teklif
ediyorum, bu Komisyonun süresi uzatılmalıdır,
İçtüzüğümüze göre yeni
bir komisyon kurulmalı, bu olayların üzerine
gidilmelidir. Eğer bu olayların üzerine gidilmezse,
işte o zaman... Bakınız, bugün Hürriyet
Gazetesinde okudum...

(Mikrofon otomatik cihaz tarafından kapatıldı)

BAŞKAN - Sayın Dumankaya, konuşmanızı
tamamlayın efendim.

HALİT DUMANKAYA (Devamla) - Bir milletvekilimiz
çeteler tarafından tehdit ediliyor. Milletvekilleri
evlerinde rahat oturamaz... İşte, bu çeteler
işi azıtmış, milletvekiline "sen
bana niçin sert baktın; işte, seni şöyle
şöyle yaparız..."

Değerli arkadaşlar, İtalyan savcı
Türkiye'ye gelmişti. Bakınız, İtalya'da
bu örnekler çok olmuştur; ama, hükümette
olanlar, iktidarda olanlar eğer kararlı bir şekilde
bu olayların üzerine gitmez ise, bu olaylar çözülmez.
Bakın, kısaca ne diyor: Türk insanının
temiz ve adil toplumu hak ettiğini vurgulayan Marini "ama,
böyle bir toplum elde edebilmek için, sürekli
savaş vermek durumundasınız" dedi. Marini,
sözlerini şöyle sürdürdü...

(Mikrofon otomatik cihaz tarafından kapatıldı)

BAŞKAN - Son cümlenizi ifade edin.

HALİT DUMANKAYA (Devamla) - ..."iktidarda
olanlar, siyasî kişiler, bu çeteleri korumaları
altından ne zaman çıkarırlarsa, işte
o zaman bu çeteleri yakalayacaklardır, bu çeteleri
kurutacaklardır."

Yüce Heyetinize saygılar sunuyorum. (ANAP,
DSP ve CHP sıralarından alkışlar)

BAŞKAN - Önerge sahibi olarak konuşan
İstanbul Milletvekili Sayın Halit Dumankaya'ya teşekkür
ediyorum.

Önerge sahipleri adına başka söz
istemi?.. Yok.

Gruplar adına yapılacak konuşmalara
geçiyoruz. 

Değerli milletvekilleri, daha önce Genel
Kurulumuzda alınan karar gereğince, gruplar adına
konuşma süresi 30 dakikadır. 

İlk olarak, Cumhuriyet Halk Partisi Grubu
adına İçel Milletvekili Fikri Sağlar.

Buyurun Sayın Sağlar. (CHP sıralarından
alkışlar)

CHP GRUBU ADINA DURMUŞ FİKRİ
SAĞLAR (İçel) - Teşekkür ederim Sayın
Başkanım.

Sayın Başkan, değerli milletvekilleri;
Cumhuriyet Halk Partisi ve şahsım adına, hepinizi
saygıyla selamlıyorum.

Öncelikle, böyle önemli bir konuyu
Meclise getiren Türkiye Büyük Millet Meclisinin
değerli üyelerine ve dört aylık süre
içerisinde özverili çalışmalar
yapan komisyon üyelerine candan teşekkürlerimi
bildirmek istiyorum. 

Üyesi bulunduğum Komisyonumuzca hazırlanıp,
bugün bilgilerinize sunulan ve "Susurluk" adıyla
tarihimize ve kamuoyuna mal olan dosya, aradan geçen 205
güne, gündemden kaldırılma ve unutturulma
çabalarına karşın unutulmamıştır;
çünkü, olayların çözülmesini
isteyen halkımız kararlıdır, takipçidir,
unutmayacaktır ve unutturmayacaktır. 

Komisyonumuzun hazırlamış olduğu
rapor, önemli olmakla birlikte, ciddî eksiklikler taşımaktadır.
Bu rapordan, yasadışı örgütlere
ve olaylara ilişkin olarak bir tablo ortaya çıkmıştır.
Ancak, bu tablo doğrultusunda yeterli sonuca ulaşılamamıştır.
Bunun nedenleri, çalışma yönteminin tespitinde
yapılan yanlışlıklar ve diğer önemli
husus da Komisyonumuza yeterli bilgi ve belgelerin ulaşamamış
olmasıdır. Komisyonumuza bilgi ve belge akışındaki
engellerin nedeni ise, iktidar ortakları arasında,
bu konudaki pazarlıkların olmasıdır.
Aynı şekilde, Komisyonun yaptırım gücünün
olmayışı, yetkilerinin sınırlı
olması bir başka faktör olarak ifade edilebilir.


Bu anlamda, bundan sonra oluşturulacak komisyonların
yetkilerinin, yeniden belirlenerek, artırılması
bir zorunluluk olacaktır. Bu, aynı zamanda kamuoyunun
da büyük bir sabırsızlık ve umutla
beklediği bir girişimdir.

Dört aylık zaman içerisinde elde
ettiğim bilgiler ışığında,
daha önce raporun ekinde sunduğum görüşleri
burada bir kez daha tekrarlamak istemeden, düşüncelerime
ek olarak, bazı bilgileri özetle vermek istiyorum.
Yapmak istediğim, bu olaylara karşı yeni boyut
getirmek ve oluşan yargılara, bugüne kadar takınılan
tavır ve özellikle siyasî partilerin gelişmeler
içerisinde nasıl bir konum aldıklarını
irdelemektir. Ancak, yine de, hafızaları tazelemek
üzere, bazı olaylara göz atmakta yarar olduğuna
inanıyorum. 

Bildiğiniz gibi, 3 Kasım 1996 tarihinde
Susurluk'ta bir trafik kazası oldu. Bu kaza sonucunda,
Doğru Yol Partisi Urfa Milletvekili Sedat Bucak, Polis Şefi
Hüseyin Kocadağ ve başta Bedrettin Cömert'in
öldürülmesi, Bahçelievler Katliamı
ve Avrupa'da uyuşturucu kaçakçılığı
suçlarından Türkiye ve Interpol'ce aranan Abdullah
Çatlı ve Gonca Us adlı şahıslar
olmak üzere ilginç bir birliktelik günışığına
çıktı. Bunun ardından yapılan
soruşturma ve incelemeler bu birlikteliğin boyutu ve
faaliyet alanının hayli geniş olduğunu
ve tarihin epeyce geçmişe dayandığını
gösterdi. Böylece, Türkiye, mafya - siyaset - polis
oluşumu olarak tanımlanan yasadışı
bir örgütlenmeyle karşı karşıya
olduğunu anladı.

Sayın milletvekilleri, bu örgütün
izlerine, Türkiye'nin, NATO'ya girmesinden sonra, 1952 yılında
kurulan Seferberlik Tetkik Kuruluyla birlikte rastlamaktayız.
Tüm NATO ülkelerinde gladyo veya kontrgerilla diye bilinen
bu örgüt, daha sonraları Özel Harp Dairesi
ve Özel Kuvvetler Komutanlığı adıyla
anılmaya başlanmıştır. 

Bu örgüt, NATO ve Amerika Birleşik
Devletlerinin antisolculuk hedefi doğrultusunda, bulundukları
ülkelerde, sol hareketlere karşı, kendisine
bağlı sivil, yarı sivil örgütlenmelere
de girişmiş veya var olan örgütlere sızma
şeklinde eylemlerini geliştirmiştir. 

Türkiye'de ise, bu olgu, önce komünizmle
mücadele derneklerini yönlendirerek gerçekleştirilmiştir.
Bu dernekler vasıtasıyla "kanlı pazar"
gibi birçok provokasyonlar tertiplenmiştir. Daha
sonraları, Cumhuriyetçi Köylü Millet Partisinin
yönetim değişikliğiyle girilen süreçte,
kurulan ülkücü kamplarında, benzer amaçlar
için militan yetiştirilmeye çalışılmıştır.
1970'lere gelindiğinde, zamanın Genelkurmay Başkanı
Memduh Tağmaç'ın yaptığı "sosyal
gelişme ekonomik gelişmenin önüne geçmiştir"
tespiti doğrultusunda gelişen halk muhalefeti ve gençlik
hareketlerini bastırmaya yönelik provokasyonlara girişilmiştir.
Marmara yolcu gemisinin batırılması, İstanbul
Kültür Sarayı yangını gibi olayların
yanı sıra, sol örgütlere sızdırdıkları
ajanları vasıtasıyla, demokratik hak arayışı
hareketlerini, haklı ve meşru zeminlerinden uzaklaştırıp,
bireysel teröre çekme girişimleriyle, sonu,
12 Mart darbesine varan gelişmeler oluşturulmuştur.


12 Mart darbesiyle, halk muhalefetine ve sol harekete
ciddî hasarlar veren bu örgüt, darbe sonrası
daha da gelişmiş olarak karşımıza
çıkmaktadır. Tabiî ki, gelişmişliği
oranında da gerçekleştirdiği faaliyetler,
büyük, kapsamlı ve çok boyutlu ilişkilere
dönüşmüştür. 

Komisyona verilen bilgilerde, devletin gizli örgütlerinin,
gençleri kullandığı; hatta, sağ ve
sol görüşlü öğrencilerin aynı
silahla öldürüldüklerinin bilindiği ve
bu olayların devam etmesinin sağlandığı
açıkça ortaya çıkmıştır.


Çorum, Maraş, Sıvas gibi kitle
katliamları, 1 Mayıs 1977, 16 Mart 1978 gibi katliamlar,
hep direkt veya dolaylı olarak, bu yasadışı
örgütlenmenin imzasını taşımaktadır.


Bu oluşumun varlığı, ilk
kez, Sayın Bülent Ecevit tarafından dile getirilmiştir;
ancak, aynı örgüt, Sayın Bülent Ecevit'e
birden fazla suikast girişiminde bulunmasına rağmen,
ne o zaman ne de günümüze değin, açığa
çıkarılması için herhangi bir
çalışma yapılmamış ve
siyasî irade gösterilememiştir. 

Bu örgütün, 12 Eylül öncesinde
gerçekleştirdiği eylemlerde, özellikle,
ülkücü kesime mensup bazı kişileri
kullandığı bir gerçektir. Komisyonumuza
ifade veren Korkut Eken ve başkaca kişiler de bu hususu
dile getirmişlerdir. 

Bunun bir başka kanıtı da, bizzat
12 Eylülün bazı generalleri tarafından
itiraf edildiği gibi, darbe kararı çok önceden
alınmış olmasına rağmen, darbe
şartlarının daha da olgunlaşmasının
beklendiğidir. 

Bu itirafın anlamı, daha çok
kan dökülmesi, kardeş kavgasının
daha kızışmasıdır. Yani, bu
itiraf, aslında vatana ihanetin de bir kara belgesidir.
Yani, aynı şekilde, darbe şartlarının
olgunlaşması için, başta Abdullah Çatlı
ve benzerleri olmak üzere, birçok kişinin devlet
koruması gördükleri, bugün tüm çıplaklığıyla
gözler önüne serilmiştir. 

12 Eylül darbesini, ülkesine "bizim
oğlanlar başardı" diye ileten CIA'in istasyon
şefi Paul Henze'nin bu mesajından çıkan
bir başka sonuç da, 12 Eylül darbesinin yabancı
bir ülkenin istihbarat örgütü elemanlarıyla
içlidışlı olarak odaklandırıldığı
gerçeğidir. 

Bu istihbarat örgütünün 12 Eylüle
geliş sürecinde kullandığı unsurların,
kendileri içeride, siyasetleri iktidarda olan iki partiye
mensup kişiler tarafından seçildiği de,
bugün artık gizlenemeyecek açıklıktadır.
Gerek ülkücü kesime mensup terörist ve katliam
sanıklarının, 12 Eylül yönetimince,
12 Eylülden önce ve sonrasında korunup kollanmaları
gerekse o dönemde şeriatçı örgütlenmelere
tanınan cumhuriyet tarihinin en büyük olanakları,
bu yargının en önemli kanıtlarıdır.


12 Eylülden sonra iktidara gelen ANAP yönetimi
döneminde, siyaset ve ekonomi olgusuyla birlikte, yasadışı
örgütlenmelerin faaliyet alanları da değişmiştir.
Bugün, karşımıza devlet-siyaset-mafya
birlikteliği şeklinde bir oluşumla çıkmışlardır.
Bunda, Turgut Özal'ın hayalî ihracat konusundaki
uygulamaları, altyapısız ve kuralsız
serbest pazar ekonomisi politikaları ve ülkeye döviz
gelsin de nereden ve nasıl gelirse gelsin şeklindeki
anlayışı etkin olmuştur. Köşeyi
dön felsefesi, tüm ahlakî değerleri yok etmiştir.


SÜLEYMAN HATİNOĞLU (Artvin) - Bu
olayla ne alakası var?!. 

DURMUŞ FİKRİ SAĞLAR (Devamla)
- Bu dönemle ilgili olarak, Türkiye Büyük
Millet Meclisi bünyesinde oluşturulan Hayalî
İhracat Araştırma Komisyonu raporunda, hayalî
ihracat yapan firma sayısının 346 adet olduğu;
ancak, bunlarla ilgili hiçbir işlem yapılmadığı
gibi, Hazine ve Dış Ticaret Müsteşarlığında
onaltı ay dosyaların bekletildiği belirtilmektedir.


SÜLEYMAN HATİNOĞLU (Artvin) - Çeteye
gel, çeteye!..

DURMUŞ FİKRİ SAĞLAR (Devamla)
- Merhum Turgut Özal imzalı, 12.11.1987 tarih ve 38680
sayılı yazıyla, tüm yetkiler Devlet
Planlama Teşkilatında toplanmış; bu
arada, olumsuz rapor alan 250 firmaya, tekrar teşvik verilmiştir.
Bu firmaların 143'ünün tamamen hayalî ihracat
yaptığı tespit edilmesine rağmen, 1984 -
1990 yılları arasında, sözü edilen
firmalara 2,5 trilyon Türk Lirası teşvik verildiği
belirtilmekte ve bu konuda, dönemin Başbakan ve bakanlarının
sorumluluğu olduğuna işaret edilmektedir. 

Aynı dönemde, ülke gündemine
yerleşen güneydoğudaki savaş olgusu, temel
malzemesi uyuşturucu ve silah kaçakçılığı
olan yeni bir sektör ve rant alanı yaratmıştır.


SÜLEYMAN HATİNOĞLU (Artvin) - Kamyona
gel, kamyona!..

DURMUŞ FİKRİ SAĞLAR (Devamla)
- Koruculuk uygulaması ve hukuk devleti ilkelerinden uzaklaşılması
sonucu ortaya çıkan otorite boşluğu, ciddî
çıkar birliktelikleri ve çatışmalarının
oluşmasına neden olmuştur. Uyuşturucu
ve silah kaçakçılığı alanında
oluşan büyük ranttan pay kapmak amacıyla,
bazı devlet görevlileri, birtakım yeni örgütlenmelere
girişmişlerdir. PKK ile mücadelenin, yasal sınırlar
içerisinden çıkarılarak yapılması
kararı, bu oluşuma yeni bir fırsat getirmiştir.


Başta, PKK ile ilişkisi olduğundan
şüphelenilen, ama, haklarında yasal işlem
yapılabilmek için yeterli delil ele geçirilemeyen
kişilerin ortadan kaldırılması politikaları,
çetelerin, büyük gelirler elde etmek adına
fidye, haraç ve uyuşturucu kaçakçılığına
yönelmelerine neden olmuştur. Bu husus, gerek Komisyonumuza
ifade veren Hanefi Avcı ve daha birçok kişinin
ifadelerinde ve gerekse İstanbul DGM tarafından
hazırlanan Sedat Bucak ve Mehmet Ağar hakkındaki
fezleke ile iddianamede de delilleriyle anlatılmaktadır.


Bütün bu gelişmeler ışığında
ortaya çıkan tabloda, operasyon kadrosu 12 Eylül
öncesinin terör ve katliam suçlusu ülkücü
militanlar ve PKK itirafçılarına dayanan,
güvenlik ve istihbarat birimlerinden bazı yöneticilerce
koruma altında olan, siyasî birlikteliklere dayanan
bir suç örgütünün varlığı
tartışılamaz bir şekilde gözler
önündedir.

Komisyonumuza ulaşan bilgi ve belgeler ile
İstanbul DGM'ce hazırlanan fezleke ve iddianameler
doğrultusunda, bu organizasyonlardan birinin sivil kanadının
başında Korkut Eken'in, güvenlik kanadının
başında İbrahim Şahin ve bağlı
özel timcilerin; siyasî kanadının başında
da, öncelikle Tansu Çiller ve Özer Çiller
olmak üzere, Mehmet Ağar ve Sedat Bucak'ın olduğu
kanaatini oluşturacak kuvvetli iddialar ve bilgiler verilmiştir.

Bu örgütlerin hem yurt içerisinde
hem de yurt dışında birçok eylem gerçekleştirmiş
olduğu iddiaları da vardır. Yurt dışında
gerçekleştirdikleri iddia edilen eylemlerden biri,
Azerbaycan Devlet Başkanı Sayın Haydar Aliyev
tarafından bu kürsüde dile getirilmiştir.
Bu eylem, Sayın Aliyev'e karşı girişilen
darbedir ve Sayın Demirel tarafından, Cumhurbaşkanı
Aliyev'e bildirilmiştir. Keza, Haluk Kırcı
tarafından bir televizyon programında itiraf edildiği
gibi, Yunanistan'daki ormanların yakılmasıdır.

Yurt içerisinde, başta faili meçhul
olmak üzere, birçok cinayet, yasadışı
örgütler tarafından gerçekleştirilmiştir.
Maalesef, bu işlenen cinayetler devlet adına işlenmiş
gibi gösterilmiş, kamuoyunca da öyle kabul edilmiştir.
12.5.1995 tarihli, faili meçhul cinayetler raporundaz "faili
meçhul cinayetlerin nihaî amacının
devleti çalışamaz hale getirmek, toplumda
yılgınlık ve bezginlik yaratmak ve bu kargaşa
ortamından yararlanmak olduğu" belirlemesi yapılmıştır.
Son on yılda işlenen faili meçhul cinayet
sayısı 5 bini geçmekte olup, bu cinayetlerin
en az yarısının, Komisyon raporumuza konu
olan suç örgütleri tarafından işlendiği
yadsınamaz bir olgudur.

Örgütlerin finans kaynakları, uyuşturucu,
silah ile kumarhane gelirleri, fidye ve haraçlardır.
Aynı şekilde, bir dönem başbakanlığın
örtülü ödeneklerinin de bu örgütler
tarafından kullanıldığı ciddî
bir iddia olarak mevcuttur.

Çetelerin, devletin silahlarını
ve her türlü olanaklarını kullandığı
bir gerçektir. Örneğin, Susurluk'ta kaza yapan
arabada bulunan silahlar devletindir; ama, bu kişilere niçin
verildiği izah edilememektedir. Aynı şekilde,
arabada bulunan 22 kalibrelik Beretta, İsrail'den, Emniyet
Müdürlüğü Özel Harekât Daire
Başkanlığına teslim edilmesine rağmen
kayıtlarda görülmemiştir. Hüseyin
Kocadağ'ın ruhsatlı silahının
da Zaire gizli servisine satıldığı tespit
edilmiştir.

Çeteler, Silahlı Kuvvetler bünyesinde
kurulduğu söylenen, ancak, resmen kabul edilmeyen JİTEM
ile birlikte, özellikle güneydoğuda birtakım
ortak operasyonlar gerçekleştirmiştir. Ancak,
Cem Ersever ve Mustafa Deniz'in öldürülmesiyle
birlikte JİTEM'in de ortadan kalktığı
söylenmiştir. JİTEM adlı örgütle
ilişkili olduğu söylenen başkaca isimlere
ise, maalesef, değişik nedenlerle, Komisyonumuz ulaşamamıştır.


Örgütün, Kocaeli çetesi ve
Yüksekova çetesi diye anılan oluşumlarla
da, kimi zaman ilişki ve kimi zaman çatışmalar
şeklinde organik bağlantıları olduğu
tespit edilmiştir. 

Örgütler, yurtdışı
operasyonlarında, ülkemizin dış politik
gelenekleri ve uluslararası hukuk kurallarıyla birlikte
kendi yasalarımızı da çiğnemiştir.
Örtülü ödenekle ilgili, dönemin bir Devlet
Bakanının "açıklanırsa
savaş çıkar" şeklindeki beyanatı
ile bir başka Devlet Bakanının Azerbaycan'daki
darbe girişimini bizzat yönlendirdiği iddiası,
önemli örneklerdir. Birinci beyanattan görüleceği
gibi, örtülü ödeneğin, bir başka
ülke veya ülkelerle savaş çıkaracak
önemli bir girişimde kullanıldığıdır.
Burada, aynı zamanda, yönetici konumundaki kişilerin,
ülkemizi, nasıl, tehlikelerle karşı karşıya
bıraktığını bir kez daha görmekteyiz.

Yurtdışı operasyonunun perde
arkasında birtakım yabancı istihbarat örgütlerinin
olduğu ve örgütün finansal kaygıları
yanında, bu yabancı ülke çıkarları
doğrultusunda da operasyonlar güttüğü,
bir başka sonuçtur. İlişkilerin uluslararası
boyutunun ivedilikle irdelenmesi, bunun için gereklidir.
Yurt içerisinde işlenen cinayetlerin büyük
bir kısmı güneydoğuda işlenmiştir.
Burada, temel kıstas, insanların etnik kökenleri
olmuştur. Bu husus, Komisyonumuza ifade veren Hüseyin
Oğuz'un "öldürülecek kişi, eğer,
Kürt kökenli ise hiçbir uyarı yapılmadan
infaz edilirdi" şeklindeki ifadelerinde görülebilir.


Başta, İstanbul, Adapazarı ve
Bolu civarında işlenen cinayetlerde ise, esas olarak,
çıkar çatışmaları yatmaktadır.
Bunların bir kısmı politik nitelikte olmakla
birlikte, büyük bir kısmı uyuşturucu
pazarını ele geçirme hesapları nedeniyle
işlenmiştir. Örneğin, PKK'nın finansörü
olduğu iddiasıyla öldürüldüğü
söylenen Behçet Cantürk adlı şahsın,
basında da yer alan birinci MİT raporunda, başta
Sayın Ağar olmak üzere, birçok emniyet
üst düzey görevlisiyle ilişkili olduğu,
hatta, İstanbul-Etiler Ulus Mahallesinde, dönemin
başka üst düzey yetkilileriyle birlikte buluşmalar
yapabilmek için ev kiraladığı iddiaları
da vardır. 

Örgütün, özellikle operasyon
birimlerinin birlikteliğinin 12 Eylül öncesine dayandığı,
bu birlikteliğin ideolojik nitelikte olduğu ve büyük
çoğunluğunun ülkücü örgütler
içerisinde yer aldığı da bir başka
olgudur. Ayrıca, İstanbul DGM'nin hazırladığı
iddianamede örgüt içerisinde yer alan isimlere
ilişkin olarak "Birlik ve beraberliklerin tesadüflerden
ibaret olmadığı, polis memurlarının
bu birliktelikteki amaçlarının koruma olmadığı
ve özel kasıt altında bir araya toplandıkları,
bu suretle devlet tarafından muhtelif suçlardan
aranan kişiler, kumarhane işletmecileri, birkısım
yönetici ve siyasetçilerle, Özel Harekât
Daire Başkanlığında görevli bazı
polis memurlarının cürüm işlemek
için teşekkül oluşturdukları ve
ayrıca, Susurluk'tan önce İstanbul'da Abdullah
Çatlı, Sedat Bucak ve Hüseyin Kocadağ'ın
bir araya gelerek devlet malı olan; ama, kayıtları
bulunmayan silahlarla yasadışı bir eylem hazırlığı
içerisinde oldukları kanaatine varılmıştır"
denilmektedir. 

Örgüt, politik nedenlerle veya pazar ele
geçirme dışında, bir de çıkarları
önünde engel oluşturan kişilere yönelik
eylemler gerçekleştirmektedir. Buna örnek olarak,
Sağlık Bakanlığında yapılan
yasadışı işlem ve ihaleleri soruşturan
Teftiş Kurulu Başkan Yardımcısı
Namık Erdoğan'ın öldürülmesi
örneğini verebiliriz. 

Örgütün güneydoğudaki operasyonlarında
özel timci polislerle birlikte korucu ve PKK itirafçılarının
kullanıldığı anlaşılmıştır.
Uyuşturucu naklinde de kimi zaman PKK ile işbirliği
içerisine girdikleri ciddî bulgularla karşımıza
çıkmıştır. Aynı şekilde,
uyuşturucu kaçakçılığının
devletin resmî araçlarıyla, hatta askerî
helikopterlerle yapıldığı da mahkeme
zabıtlarına yansımış ve kimi
faillerce itiraf edilmiş bir gerçek olarak önümüzdedir.


Türkiye Cumhuriyeti, hukuk devleti olmaktan
uzaklaştırılmıştır. Faili
meçhul cinayetlerin artışı devletin
gücünü azaltmakta, böylece, katillerin korunabilmesini
sağlayacak bir oluşum yaratılmaktadır.
Özellikle, 1990'lardan itibaren artan PKK terörü,
devletimizi daha büyük boyutlarda sıkıntı
içerisine sokmuştur. Böylece, öncelikle,
uyuşturucu geçiş yolu olarak kullanılan
ülkemiz, uyuşturucu üretimi ve dağıtımını
da gerçekleştirir hale getirilmiştir. Bu yolla
elde edilen büyük paraların aklanması
ve sistemin içerisine girmesi için yapılan
zorlamalar yeni bir düzeni yaratmaktadır. Bu düzenin
meşruiyeti adına yapılan düzenlemeler
çağdaş hukuk devletiyle bağdaşmamaktadır;
ancak, siyasetçi ve bürokratlarla birliktelik oluşturan
çeteler, evrensel hukuk değerlerini çiğneyen
faaliyetleri rahatlıkla gerçekleştirmektedirler.
Bu fiilî olgular, daha sonra, yönetmelik, usuller ve
hatta kanunlar haline gelmektedir. Özellikle uyuşturucudan
elde edilen karapara, önceleri ihracat yoluyla aklanmaya
çalışılmıştır.
İsviçre'de Berber Yaşar ve Şekerciyan'la
ilgili yapılan görüşmeler önemli bir
noktadır. Bu görüşmelerin sonucunda, adım
adım yeni araçlar devreye sokulmuştur. Şişirilmiş
ihracat, hayalî ihracat olgusuna dönmüştür.


Sayın milletvekilleri, elde edilen uyuşturucu
parası çok miktarda küçük banknotlardan
oluşmaktadır. Karaparanın aklanmasını
engelleyen uluslararası bankacılık kurallarına
göre karaparanın varlığından ilgili
banka sorumludur. Dolayısıyla, büyük miktarda
küçük banknotun kaynağını,
bankalar araştırmak zorundadır. Bu nedenle,
bazı meslekler cazip duruma gelmektedir. Bunlar, kumarhaneler,
petrol istasyonları, döviz büroları, otobüs
işletmeleri gibidir. 

Ülkemizde 1980'li yılların sonundan
itibaren kumarhaneler açılmasına karar verilmesinin,
taşıma firmalarının, petrol istasyonlarının,
döviz bürolarının birdenbire çoğalmasının
dikkat çekici olduğunu bilgilerinize sunmak istiyorum.


1993 yılında, Ömer Lütfi
Topal'ın da katıldığı, Erivan'da
yapılan toplantıda yasadışı
örgütler -Rus mafyası da dahil olmak üzere-
karaparalarını Türkiye'deki kumarhanelerde
aklama kararı almışlardır. Bu karar
çerçevesinde, Türkiye'de kumarhanelerin sayısı
artmış ve dünya emsallerine göre çok
para kazanır hale gelmiştir. 

Değerli üyeler, uyuşturucu parası
aklama yollarından biri de altındır. Dışarıdaki
bankalar, külçe altının satın
alınmasını bankacılık muamelesi
olarak değil, mal ticareti olarak kabul etmektedirler; dolayısıyla,
külçe altın alımı için
kullanılan paranın kaynağına bakmazlar.
Türkiye'de ise, külçe altın ithalatı
ve satışı Merkez Bankası tarafından
yapılmaktadır. Sayın Tansu Çiller'in
Devlet Bakanı olduğu dönemde külçe
altın ithalatının serbest bırakılması
ve 32 sayılı kararnamede değişiklik yapılma
önerisi, devrin yetkilileri tarafından karapara aklanmasında
önemli rol oynar gerekçesiyle kabul edilmemişti;
ancak, 1993 Ekim ayında, Sayın Çiller Başbakan
olduktan sonra 32 sayılı kararname değiştirildi
ve altın borsası kuruldu. Kişi ve aracı
kuruluşlar, şimdi, bu borsada dışarıdan
getirdikleri külçe altınları satmakta,
böylece kaynağı belirsiz paralar sistemin içerisine
girmektedir. 

Uluslararası bankacılığın
değişmez kaideleri ve karapara aklanmasını
engelemekle ilgili kurallardaki titiz davranmaları, hukuk
devletlerinin karaparayla mücadele etmekte kararlı
olmalarından kaynaklanmaktadır. Oysa, Türkiye,
karaparanın aklanmasıyla ilgili bir cennettir; çünkü,
buna karşı herhangi bir ciddî önlem yoktur.
Bu nedenle, Türk bankaları yabancı bankalar
tarafından çok sıkı takip edilmektedir.
Vakıfbank'ın Avrupa'daki şubesinin başına
gelen -en son kapatılma olayı- bunların bir
örneğidir. 

Bunun sonucu olarak, Kuzey Kıbrıs'ta
off-shore bankacılık sistemi ilgi çekici
hale gelmiştir. Türk bankalarının Kıbrıs
bankaları kaynaklı paralarda sorumluluğu yoktur.
Bu paralar yurt dışına havale edildiğinde,
herhangi bir tereddüt esnasında, Kuzey Kıbrıs
Türk Cumhuriyetinin tanınmamış olması
nedeniyle gerekli yaptırımlar uygulanamamaktadır.
Kuzey Kıbrıs Türk Cumhuriyetinde 21 adet off-shore
banka vardır. İşin ilginç yanı,
Kuzey Kıbrıs Türk Cumhuriyetinde tek Rus direktörü
ve ortağı olan banka Tarık Ümit'in ortağı
ve Mehmet Eymür ile Mehmet Ağar'ın dolaylı
ilişkileri olduğu iddia edilen First Merchant Bank'tır.
Bu bankanın, Vatikan da dahil olmak üzere, birçok
kişi ve kuruluşun karaparasını akladığı
söylenmektedir. 

Sayın milletvekilleri, yetkililer, ülkemizde
15 ton eroin yakalandığını belirtmektedirler.
Uzmanların bilgilerine göre, yakalanan uyuşturucu,
genellikle, kaçırılanların yüzde
15 ilâ yüzde 20'sidir. Bu hesaba göre, 75 ton
eroin kaçırılmıştır.
Eroinin hammadesinin kilosunun 15 bin mark, İstanbul tesliminin
450-500 bin mark, Almanya'da perakende satışının
ise 1 milyon mark olduğu söylenmektedir. Türkiye,
bu itibarla, 75 milyar marklık bir paranın işgal
ettiği konumdadır; aşağı yukarı
53 milyar dolar yapmaktadır ve bu da, neredeyse, bütçemize
eşittir. Bu kadar büyük bir para kimler tarafından
kullanılmaktadır; ülke ekonomisine, siyaset
ve sosyal yaşantısına ne şekilde etki
etmektedir; ülkenin malî tablosu içerisinde
ne şekilde yer almaktadır; mutlaka bunlar araştırılmalıdır.
Bilinmelidir ki, bu kirli para doğrudan her yurttaşımızın
yaşamını etkilemektedir.

Değerli arkadaşlarım, hukuk anlayışımız
bu oluşumu saklamak, sürdürmek ve geliştirmek
üzerine oturtulmaya çalışılıyor.
Emniyet yetkililerinin bu işleri kimlerin yaptığını
bildiklerini, hatta isimleri ve aile sayılarıyla
birlikte kayıtlarında olduğunu ifade etmelerine
rağmen, mevcut yasaların yakalanmalarına engel
olduğunu samimî olarak itiraf etmektedirler. Türkiye
Büyük Millet Meclisi, Türkiye Cumhuriyetinin hukuk
devleti olduğunu kanıtlayacak girişimleri ivedilikle
yapmalıdır; Türkiye'de bulunan tüm bankaların,
toplam olarak, seneler itibariyle, yurt dışına
sevk edilen ve yurt dışından getirilen banknot-döviz
miktarlarını mutlaka incelemelidir. Ayrıca,
mafya, uyuşturucu kaçakçılığı
ve ekonomiye etkiler ile kumarhaneler ve karaparanın aklanması
konularında araştırma komisyonları
kurulmalıdır. 

Değerli milletvekilleri, bütün bunlarla
birlikte, söz konusu yasadışı örgütlenmenin
devletin güvenlik ve istihbarat örgütlerini olumsuz
yönde etkilediği ve hatta bu örgütlerde yaşanan
yapısal çürümenin de en önemli nedeni
olduğu bir başka gerçektir. Söz konusu duruma
ilişkin olarak MİT Müsteşarı Sönmez
Köksal'ın "devlet içerisinde kontrolsüz
güçlerin varlığı, bu güçlerin
bazı istenmeyen faaliyetlere yönelmesi, bu faaliyetlerde
suçluların kullanılması, bu suçlar
için yasadışı belgelerin temini, devlet
adına yapılan işlerde büyük miktarda
çıkar sağlandığı, istihbarat
alanında yoğun bir şekilde çok başlılık
olduğu, sınırların iyi çizilmediği,
koruculuk müessesesinin yeniden yapılanması
ve yapılacak operasyonların mutlaka merkezi kontrol
altında olması gerekliliği" şeklindeki
beyanları da, gerek güvenlik gerekse istihbarat örgütlerinin
yeniden yapılandırılmasının
zorunluluğunu ortaya koymaktadır. Aynı şekilde,
güvenlik ve istihbarat örgütlerinin eğer yasadışı
kişi ve kurumlarla ilişkilerinden kaynaklanmıyorsa,
birbirleriyle iletişim ve koordinasyonlarında gerekli
ve doğru bilgilendirmeleri yapmadıkları da bir
başka olgudur. Buna örnek olarak; Tuncay Yılmaz'ın,
Yaşar Öz'le ilgili olarak uyuşturucu kaçakçılığından
herhangi bir soruşturmanın olmadığını
söylemesine rağmen, söz konusu kişinin Interpolce
uyuşturucu kaçakçılığından
aranıyor ve hakkında Amerika'da dava açılmış
olmasıdır.

Bir diğer örnek de; komisyonumuzun, Tarık
Ümit'le ilgili olarak Emniyet Genel Müdürlüğüne
suç kayıtlarına ilişkin yazdığı
yazılara verilen cevaplardır. Bu yazılarda,
Emniyet Genel Müdür Yardımcısı
Adnan Eser imzalı olan, 30.3.1997 tarihinde komisyonumuza
ulaşan yazı da "Tarık Ümit'in suç
kaydına rastlanmadığı, herhangi bir suçtan
aranmadığı" söylenmektedir. Oysa Tarık
Ümit'le ilgili verilen diğer bir yazıda ise, Amerika
Birleşik Devletleri Interpolünden alınan 15.9.1994
tarihli teleks yazıda, karapara aklama faaliyetleriyle
ilgili olarak anılan ülkede sürdürülen
tahkikatlar sırasında ortaya çıkarıldığı
belirtilen 3 telefon numarasından birisinin Kuzey Kıbrıs
Türk Cumhuriyetine ait cep telefonu numarasının
olduğu ve bu numaranın First Merchant Bank Off Shore
Limitet Şirketine ait olduğu, Tarık Ümit'in
de söz konusu bankanın yöneticilerinden ve ortaklarından
birisi olduğunun tespit edildiği, aynı olayla ilgili
olarak devam eden tahkikatlarda, söz konusu bankanın
diğer bir ortağı ve yönetim kurulu üyesi
olan Ömür Özçelik'le ikinci dereceden akrabalık
bağının bulunduğu söylenmektedir. Tarık
Ümit'in ortak ve yönetim kurulu üyesi olduğu
bu bankanın, daha sonra, yatırım dolandırıcılığı
ve karapara aklanması ve sahte senet suçlarıyla
ilgili farklı olaylar bazında Almanya, Belçika,
İngiltere ve İtalya Interpollerince tahkikat konusu
edildiğinin bildirildiği, bu bilgilerin Kuzey Kıbrıs
Türk Cumhuriyetine yönlendirildiği ve son olarak
da "adı geçenin halen arandığına
dair kayıtlarımızda herhangi bir bilgi mevcut
değildir" şeklinde traji-komik bir sonla yanıt
verilmektedir. İki-üç gün arayla komisyonumuza
 yazılan bu çelişkili yazıların
arkasından daha sonra ne çıktı biliyor
musunuz; yine, Sayın Teoman Ünüsan imzasıyla
gelen yazıda, anılan bankanın bir ortağının
da Suudi Arabistan Prensi Faisal'ın özel kalem müdürü
Butt olduğu ve Suudi sermayesinin de bu bankanın içerisinde
yer aldığı ortaya çıktı.
Bu ilişkiler içerisinde kimlerin yer aldığını
varın siz artık düşünün! Bu
karmaşayı hep birlikte çözmeliyiz.

Sayın milletvekilleri, güvenlik ve istihbarat
birimlerinin bu keşmekeşliği, yasadışı
işler ve çelişkili enformasyon birikimi, ülke
güvenliğinin ne kadar gayri ciddi ellerde olduğunu
göstermektedir. Bu ülkenin emniyet genel müdürünün
bile emniyeti yoktur; çünkü, bir gece ansızın
emniyet genel müdürü kapıdan çıkar.

Bütün bunların ışığında,
güvenlik ve istihbarat birimlerinin yeniden yapılandırılması
bir zorunluluktur ve mutlaka denetim mekanizması kurulmalıdır.


Güneydoğuda ciddî sorunların
kaynağı olan ve gelecekte büyük tehlikelere
neden olabilecek koruculuk uygulaması derhal sona erdirilmelidir.


Özellikle GAP Bölgesinde, adil ve ciddî
bir toprak reformu gerçekleştirilmeli ve bölgedeki
feodal yapı tasfiye edilmelidir. 

Yasadışı örgütlenmelerin
oluşum nedeni olan Kürt sorunu, demokratik hukuk devleti
ve barışçıl çözüm
yöntemleriyle, vakit geçirilmeden bir sonuca bağlanmalı
ve bölgedeki yasadışı örgütlenmelere
kaynaklık eden hukukdışı yapılanmalar
ve uygulamalar ile ekonomik, sosyal ve kültürel dengesizlikler
ortadan kaldırılmalıdır. 

(Mikrofon otomatik cihaz tarafından kapatıldı)

BAŞKAN - Sayın Sağlar, konuşmanızı
tamamlayın efendim.

DURMUŞ FİKRİ SAĞLAR (Devamla)
- Bütün bunlarla birlikte, bu yasadışı
örgütlenmelerde son siyasî sorumluluk Tansu Çiller,
Mehmet Ağar ve Sedat Bucak'tadır. Bu kişilerle
ilgili Anayasa ve İçtüzük gerekleri uygulanırsa,
bundan önceki örgütlerin ve onlarla ilişki
içerisinde bulunan siyasilerin, geriye doğru eylem
ve isimleri ortaya çıkacaktır. 

Hiçbir yetkisi olmadığı
halde, devletin sırlarına sahip olmaya çalışması
ve eşine ait yetkileri kullandığı iddiaları
nedeniyle, Özer Uçuran Çiller hakkında
yasal soruşturma açılması için
cumhuriyet savcılığına suç duyurusunda
bulunulmalıdır. 

"PKK'ya yardım eden de, dağdakiler
gibi işlem görecektir ve biz, onları biliyoruz"
şeklinde bir açıklamada bulunduktan sonra,
art arda gelen faili meçhul cinayetler ve sürekli,
olaylar sonrasında "terörün belini kırdık"
açıklamaları, bu olaylarda bilgi sahibi olduğu
kanaatini oluşturmaktadır. Ayrıca, devlet
güvenlik mahkemesi iddianamesinde sanık konumunda
olan Mehmet Ağar'ın, önce Emniyet Genel Müdürlüğü,
daha sonra da Adalet ve İçişleri Bakanı
yapılması nedeniyle, Sayın Tansu Çiller
hakkında, ivedilikle Meclis soruşturması gerekmektedir.
Ayrıca, meydanlarda yapmış olduğu konuşmalardan
sonra hedef gösterdiği bazı televizyon ve gazetelerin
saldırıya uğramaları nedeniyle de, Sayın
Çiller'in, ağır tahrikten dolayı hakkında
yasal işlem başlatılması için
suç duyurusunda bulunulmalıdır. 

Uyuşturucudan elde edilen kara paranın
yoğunluğu hepimizin malumudur. Burada, Doğru Yol Partisi
eski milletvekili ve Faili Meçhul Cinayetleri Araştırma
Komisyonu Başkanı Sayın Sadık Avundukluoğlu'nun
"Sayın Çiller'in malvarlığının
patlaması, yeraltı gelirlerine dayanmaktadır"
iddiası, Almanya'daki yargıçların
iddiası ve... 

(Mikrofon otomatik cihaz tarafından kapatıldı)

BAŞKAN - Sayın Sağlar, konuşmanızı
tamamlayın efendim.

DURMUŞ FİKRİ SAĞLAR (Devamla)
- Bitiriyorum efendim.

...Kanada'da yakalanan uyuşturucu kaçakçısının
üzerinden çıkan Başbakanlığa
ait telefon numarası, Çiller ailesinin yurtiçi
ve yurt dışında sahip olduğu malvarlıklarının
kamu vicdanında açıklanamayan kaynakları
ve bütün bunlarla ilgili, Çiller ailesi hakkında
devletin ilgili kurumlarınca araştırma yapılması
gereği ortaya çıkmaktadır. Buradan, Sayın
Cumhurbaşkanına çağrıda bulunuyorum:
Devlet Denetleme Kurulunu devreye sokmalıdır ve
ailenin kaçmasına engel olacak tedbirler şimdiden
alınmalıdır. (CHP ve DSP sıralarından
alkışlar)

Değerli arkadaşlarım, saymaya çalıştığım
ve huzurunuza getirilen komisyon raporunda da açıkça
görüldüğü üzere, Susurluk olayı,
dört ay gibi bir süre içerisinde çözülemeyecek
bir olaydır; ama, bir pencere açılmıştır.
Türkiye Büyük Millet Meclisi, bu pencerenin açılmasında
çok büyük katkıda bulunmuştur; bunun
için de, saygın bir durumdadır. Şimdi,
yeniden, benzeri komisyonların kurulmasıyla saygınlığını
devam ettirecek işlemi yapmalıdır.

Yüce Meclisimizin değerli ve sorumlu üyelerinin,
bu anlayış içerisinde, verilecek olan önergeleri
kabul edeceğini ve yeni komisyonlarla, araştırmaların
ve soruşturmaların yapılmasına izin
vereceğine inanıyorum; hepinizi saygı ve sevgiyle
selamlıyorum. (CHP ve DSP sıralarından alkışlar)

MEHMET KEÇECİLER (Konya) - Sayın
Başkan...

BAŞKAN - Cumhuriyet Halk Partisi Grubu adına
konuşan İçel Milletvekili Sayın Fikri
Sağlar'a teşekkür ediyorum.

Sayın Keçeciler, bir isteğiniz
mi var?

MEHMET KEÇECİLER (Konya) - Sayın
Başkan, Sayın Sağlar, konuşması
sırasında, Anavatan Partisi döneminde hayalî
ihracat yapıldığı intibaını
veren cümleler sarf etti. Aslında, bu konu, 19 uncu
Dönemde Meclis soruşturması haline getirilmişti.
Sayın Sağlar'ın partisinin iktidarda olduğu
bir dönemde, Anavatan Partisinin muhalefette, azınlıkta
olduğu bir dönemde...

SABRİ ERGÜL (İzmir) - Selamet
Sitesine siz izin verdiniz bakan olarak.

YUSUF EKİNCİ (Burdur) - Dinle!.. Dinle!..

MEHMET KEÇECİLER (Konya) - ... Mecliste,
hiçbir Anavatan Partili siyasetçinin itham edilmesine
imkân olmadığı şeklinde bir karara
varılmıştı; zabıtların
bu şekilde düzeltilmesi için, yerimden arz ediyorum.

Teşekkür ederim.

BAŞKAN - Teşekkür ederim Sayın
Keçeciler. 

Değerli arkadaşlarım, Sayın
Fikri Sağlar'ın konuşmasıyla ilgili olarak,
bazı milletvekili arkadaşlarımız tarafından,
sataşma gerekçesiyle söz istemleri bulunmaktadır;
Sayın Mehmet Ağar da, bu konuda yazılı
bir başvuruda bulunmuştur; ancak, bu konudaki kararımı,
tutanakları değerlendirdikten sonra vereceğim.

Şimdi, görüşmelere kaldığımız
yerden devam ediyoruz.

Gruplar adına ikinci söz sırası
Anavatan Partisi Grubunun.

Grup adına, Sinop Milletvekili Sayın
Yaşar Topçu konuşacaktır. 

Buyurun Sayın Topçu. (ANAP sıralarından
alkışlar)

Sayın Topçu, daha önce alınan
karar gereğince, konuşma süreniz 30 dakikadır.


ANAP GRUBU ADINA YAŞAR TOPÇU (Sinop)
- Teşekkür ederim Sayın Başkanım.

Sayın Başkan, Yüce Meclisin değerli
üyeleri; şahsım ve Grubum adına, hepinizi
saygıyla selamlıyorum.

Arkadaşlarımızdan, bu kadar kalın,
yüzlerce sayfayı ifade eden raporu okuyabilenler,
tümünü okuyabilenler oldu mu bilemiyorum; muhalefet
şerhleriyle, alternatif raporlarıyla inceleme imkânı
olanlar oldu mu bilemiyorum; ama, meseleyi, bizi burada dinleyen
değerli arkadaşlarımıza ve hatta, televizyonlardan
seyreden vatandaşlarımıza, biraz özetleyerek
ve konuyla ilgili bir lokalize konuma getirerek anlatmak istiyorum.

Sayın Sağlar'ı büyük
bir dikkatle dinledim, komisyon raporunda da, söylediği
şeyler yazılıdır; bir kısmına
Sayın Keçeciler cevap verdi. Bu tür olayları
-devletin içerisinde yapılanmış bu
tür olayları- toplumun her kesimine yayarak ya da
toplumdaki genel ahlakî zaafa, çürümüşlüğe
bağlayarak meseleyi herkese doğru genişletirseniz,
her tarafa doğru genişletirseniz, bu işlerin içerisinden
çıkamazsınız; sonunda, işte,
yapanların yanına kâr kalır. 

Komisyon raporunun hiç değilse sonuç
bölümünü dinleyen arkadaşlarımız,
olayların komik izahlarıyla karşılaşmışlardır.
Efendim, bu olaylar Papatyalar hareketinden başlamış
ya da hayalî ihracattan başlamış... Şimdi,
beyler "Susurluk olayları" diye adlandırılan
bu çete olaylarının içerisinde hayalî
ihracat yapmış ya da o dönemde "Papatya"
denilen bir kişinin ismi geçmiş mi; hayır.
Peki, bunu başka şeylere de yayarsınız,
götürürsünüz, daha yüzlerce, binlerce
kişilere doğru yayabilirsiniz, götürebilirsiniz.
Götürdüğünüz zaman ne olur; o zaman
bu, bir topluma mal olmuş, devletle hiç alkası
olmayan, koskoca bütün bir milleti kapsamış,
bizim âdeta ahlakî bir zaafımızı
ortaya koyan bir araştırma neticesine döner.
Bunu kabullenmek mümkün değil; bu, olayı,
bana göre gölgelemek anlamına gelir. Bizim zaten
komisyon çalışmalarının son
dönemlerinde, -iki arkadaşımızın-
bendeniz ve diğer değerli arkadaşım Metin
Öney'in komisyondan çekilişimizin altında
yatan sebeplerden bir tanesi bu eğilimdir. 

Bana göre olay, daha doğrusu bize göre
olay, bir sağ-sol meselesi de değildir. Beyler, ahlaksızın
sağı solu olmaz, hırsızın da sağı
solu olmaz, namussuzun da sağı solu olmaz; namussuz
namussuzdur, hırsız hırsızdır,
ahlaksız ahlaksızdır. Bunu, sağ şöyle
yaptı, sol böyle yaptı yerine, kimler yaptı;
hangi kesimden olursa olsun -sağdansa sağdan, soldansa
soldan veya başka bir kesimdense başka bir kesimden-
onun üzerine gitmek, onun yakasına yapışmak
ve meseleyi doğru teşhis etmek gerekirdi. 

Şimdi, bakın, ben, isterseniz size,
Susurluk olayının, şimdiye kadar toplumda
hiç söylenilmeyen bir yönünden başlayayım.
Susurluk olayı, o zamanki İçişleri
Bakanı Sayın Ağar'ın istifasına
neden olan, "basit bir trafik kazası" denilen
olayda halkın dikkatini çekip, Parlamentonun dikkatini
çekip bu araştırmanın açılmasına
neden ne idi; otomobilin içerisinde bulunan 4 kişiden
bir tanesinin Emniyet Müdürü, bir tanesinin geçmişteki
olaylardan kırmızı bültenle de aranan
bir kişi, bir tanesinin de milletvekili ve aşiret
reisi olmasıydı; değil mi?  Ben size başka
niteliklerini söyleyeyim; olaya şöyle de bakabilirsiniz:
Orada vefat eden Abdullah Çatlı, geçmişte
Ülkü Ocaklarının İkinci Başkanı,
orada vefat eden Emniyet Müdürü denen Hüseyin
Kocadağ da, Pol-Der'in öncülerinden; biri soldan,
biri sağdan. 

RECEP MIZRAK (Kırıkkale) - Doğru.

YAŞAR TOPÇU (Devamla) - Tabiî,
tabiî. Hüseyin Kocadağ, solun önde gelenlerinden,
bir diğeri de, devlet yanlısı olduğu söylenen
bir aşiretin reisi ve milletvekili. Haydi, şimdi,
buradan bakın. Buradan baktığınız
zaman, böyle bir olayda, en soldaki bir kişiyle en
sağdaki bir kişiyi, aynı eylemin, aynı
hareketin içerisinde görebiliyorsunuz. Demek ki, olayın
teşhisini doğru yapabilmek için, meselelere belli
gözlüklerle bakmak yerine, devlet açısından,
toplum açısından, ahlak açısından
ve en önemlisi hukuk devleti açısından
bakmak gerekir. 

Şimdi, Susurluk Komisyonuna yüzlerce müracaat
gelmiştir, ihbarlar gelmiştir. Komisyon Başkanımız
muhtelif yerlere yazılar yazarak, çete faaliyetleriyle
ilgili devlette görülen ne kadar dava, araştırma,
soruşturma varsa, bunları istemiştir. Bunlardan
bir tanesi, Söylemezler çetesiydi; zaten, geçmişte,
Değerli Genel Başkanımız Sayın
Yılmaz'ın Başbakanlığı döneminde
el atılmış ve soruşturmaya başlanmıştı.
Bir tanesi Yüksekova çetesi, Hadi Özcan çetesi,
Sakarya çetesi... Böyle gidiyor, bir sürü
çete. Peki, Susurluk çetesi dediğimiz olay bunlardan
farklı mı; evet, bunlardan farklı. Susurluk
olayı, bütün bu çete faaliyetlerinden
farklı; zaten, üzerinde duruşumuzun sebebi odur.


Neresinden farklı Yaşar Bey; şurasından
farklı: Bütün diğer çete faaliyetlerinin
devlette uzandığı nokta, yani, devletin içerisinde
gidebildiği nokta, en nihayet bir emniyet müdürü.
Bir emniyet müdürüne geliyor ve orada duruyor -bağlar
açısından, ilişkiler açısından
söylüyorum- yukarı gidememiş veya eğer
Silahlı Kuvvetlerde bir bağlantısı varsa,
binbaşı, yarbay seviyesinde, oradan yukarı
çıkamamış; ama, Susurluk'ta... Susurluk'ta
bütün bu seviyeleri aşmış ve devletin
siyasî tepelerine doğru yürümüştür.
Zaten, Türk kamuoyunun da büyük bir dikkatle ve
ısrarla bu olaya önem vermesi, her yerde bağırması,
yürümesi, ışık söndürmesi
ve en önemlisi "aman ha, bu olay kapanmasın,
bu olayın üzerine gidin, bu olayı kapatacaklar"
endişesi, olayın siyasî boyutunun halk tarafından
sezilmiş olmasından kaynaklanıyor. Daha henüz
bu araştırma tamamlanmadan, halkımız,
bu denli bir organizasyonun, yukarıyla bağlantı
olmadan yürütülemeyeceğini, yapılamayacağını
sezmişti; bütün bu feryatların sebebi oydu.


Peki, ne yapılması lazımdı?
Bence, Parlamento, böyle bir araştırmayı
açmakla, halkın bu büyük tepkisine güzel
bir cevap vermişti; yalnız, bu cevap bana göre
yeterli olmadı. Şundan olmadı: Şimdiye
kadar olanların aksine, bu olayların ortaya çıkarılabilmesi
için, aşağıdakilerin, astların
üstleri soruşturması gerekiyor. Astların
üstleri soruşturması mümkün değil;
soruşturamıyor, araştıramıyor,
üzerine gidemiyor. Zaten, bugüne kadar -devlet açısından
söylüyorum- Susurluk olaylarıyla ilgili araştırma
ve soruşturmalara baktığınız zaman,
sadece polisin polisi, müfettişin müfettişi,
memurun memuru -kendi seviyesinde- soruşturduğunu göreceksiniz;
bilemediniz, emniyet müdürü seviyesinde soruşturduğunu
göreceksiniz; onun üzerine çıkması
mümkün değil; önü baştan kesilmiş.

Şimdi, basit bir trafik kazası gibi
görünen -ilk baştakini söylüyorum- ya
da öyle gösterilmek istenen kazanın hemen akabinde,
evvela Sayın Ağar İçişleri Bakanlığından
istifa ettirilmiş. Canım, bu, basit bir trafik kazasıysa
-akşama kadar, Türkiye'de, en az 30 trafik kazası
oluyor, en az 30 kişi ölüyor, belki 100 trafik
kazası oluyor, yılda binlerce oluyor- İçişleri
Bakanını değiştirecek değiliz ya;
trafik kazaları olağandır, olur. Peki, burada
niye böyle bir şey çıktı; birden
bire yukarıdakiler telaşa kapıldı.
Neyin telaşına kapıldı; bu işin
diğer ipuçları ortaya çıkarsa,
burada olayı durdurmuş olalım, önünü
kesmiş olalım kanaatine ya da hükmüne vardılar.
Sayın Ağar'ın, bana göre, istemeye istemeye
İçişleri Bakanlığından çekilmek
zorunda bırakılışının
altında yatan gerçek neden budur. 

Şimdi, geliyorum olayın diğer boyutuna:
Bu olayın içerisinde ismi geçenlerin, 1980
öncesindeki anarşi içerisinde yer aldıkları
ya da isimlerinin oralara karıştıkları
doğrudur, 1980 sonrasında birtakım olaylara
karıştıkları da doğrudur. 

Ben, sizin bilginize bir şey daha arz edeyim;
hepimizin bildiği şeyler; ama, tekrar etmiş olayım:
Beyler, zaten, dünyanın birçok ülkesinde
mafya vardır. Mafya, netice itibariyle, güvenlik güçlerinin
alt birimleriyle işbirliği yapar ve olur. Ha, şunu
da kesinlikle söyleyeyim: Zaten, -Türkiye'de, önde
gelen bir mafya babası olarak tanınan Sayın
Dündar, komisyona verdiği ifadede de bunu teyit etti-
bir ülkede, güvenlik birimleriyle işbirliği
yapmadan bir mafyanın yaşaması mümkün
değildir, hiçbir şekilde mümkün değildir.
Sayın Dündar, mafya babası olarak tanınan
zat, geldi, Komisyona dedi ki: "polis, isterse, bizi dizlerimizin
üzerinde yürütür, göz açtırmaz."
Doğrudur; çünkü, bu kadar büyük
suç örgütlerinin içerisindeki insanların,
silah taşımaları, hem de ruhsatlı silah
taşımaları, birçok kişinin suç
işlediği biline biline, sabıkalı olduğu
biline biline, göremeyeceği birtakım işlerin
başına getirilmesi veya yaptırılması,
göz yumulmasının başka bir anlamı
var mı; yok. 

Birçok memlekette mafya vardır, mesele,
siyasetin başındakilerin 1980 öncesi vurucu
timler ya da 1980 öncesi vurucu kişiler olarak tanınan
ve 1980'den sonra yurt dışına kaçmış
birçok kişiyi, Türkiye'ye geldikten sonra...
Bize göre, Susurluk olaylarının başladığı
tarih 1993'tür; 1993'ten evvel, çeteler, demin söylediğim
gibi, emniyet müdürü, binbaşı, yarbay
seviyesindedir; mafyalar böyledir, ondan sonra sıçramıştır.


Emniyette meydana gelen değişiklikler,
MİT'te meydana gelen değişiklikler, 1995 yılında,
burada, sessiz sedasız...

AYVAZ GÖKDEMİR (Kayseri) - Bir delil
söylesene sıçramaya dair. 

YAŞAR TOPÇU (Devamla) - İzin
verirseniz söyleyeceğim; biraz sabırlı
olun, acele etmeyin. 

AYVAZ GÖKDEMİR (Kayseri) - Hayır,
sana yardım olsun diye söylüyorum.

YAŞAR TOPÇU (Devamla) - Teşekkür
ederim sevgili kardeşim.

AYVAZ GÖKDEMİR (Kayseri) - Kendi ayrıldığın
tarihten bu tarafa...

YAŞAR TOPÇU (Devamla) - Söyleyeceğim
efendim, izin verirseniz, arz edeceğim. 

AYVAZ GÖKDEMİR (Kayseri) - Sen Bakanken
işler gayet iyiydi, sen ayrılınca mı
bozuldu...

YAŞAR TOPÇU (Devamla) - İzin
verirseniz söyleyeceğim.

BAŞKAN - Sayın Topçu, siz, Genel
Kurula hitaben konuşacaksınız. 

YAŞAR TOPÇU (Devamla) - 1995 yılında,
burada, Emekli Sandığında yapılan bir
değişiklikle, MİT'ten, 650'nin üzerinde
yetişmiş kişi tasfiye edilmiştir. 

Şimdi, arkadaşımızın
sorduğu soruya cevap veriyorum; dünyadaki bütün
istihbaratçıların "kesinlikle, hayır,
olmaz, çiğnenemez" dedikleri bir kural çiğnenmiştir;
Sayın Eymür, geçmişte MİT'ten
çıkarılmış olan ve sonra da
oradan ayrılmak zorunda bırakılmış
olan Eymür, MİT'e tekrar alınmıştır
ve özel istihbarat biriminin başına getirilmiştir;
şimdi, anladınız mı nasıl sıçrama
yaptığını... 

Dünyada, istihbarat biriminden ayrıldıktan
sonra tekrar alınan bir istihbaratçı gösteremezsiniz.
Bilen varsa çıksın, kürsü burada,
mikrofon burada; ben konuşma süremden müsaade
ediyorum; bilen varsa buyursun gelsin.

Dünyada, ajanlarının, o istihbarat
örgütü içerisine sokulduğu, MİT'ten
başka -Türkiye'deki Millî İstihbarat Teşkilatından
başka- bir tane teşkilat bilen varsa, ben yine süremi
kullandırıyorum; buyursun, söylesin. Ve bu
yapılanma, emniyette ve jandarmada başka türlü
gitmiştir. İtirafçılar alınmış,
PKK faaliyetinde kullanılmıştır. "Niye
kullanıldı" demiyorum, kullanılmıştır
ama, o kullanmadan bir sonuç çıkmıştır;
nedir o; başlangıçta PKK ile gayet halisane,
cansiperane, vatanperverane yapılan mücadelenin arkasından,
PKK olayı yavaşlayınca, bu itirafçıların
PKK'nın yollarını, yerlerini gösteren
bu itirafçıların, aynı zamanda, PKK'nın
para kaynaklarını da güvenlik birimlerine gösterdiği,
işler yavaşlayınca bazı güvenlik
mensuplarının -hepsini tenzih ederim- içinden
bir avucu, üç beşi yahut beş onunun, bu
karaparalara doğru yöneldiği, onların cazip
geldiği de, bütün bu toplanan bilgiler içerisinde
bulunmaktadır. Zaten, mafya, karapara ve kumarhane, bunlar
birbirinin tamamlayıcısıdır; birisi
olmazsa diğerini yaşatmak pek kolay değildir; dünyadaki
örnekleri de hep böyle gelişmiştir.

Şimdi, arkadaşlarımız sordu,
ben başka bir şey söyleyeyim; binlerce belge
geldi; bu belgelerin içerisinde silah ruhsatları
var, ehliyetler var, uyuşturuculara dair tahliller var,
yeşil pasaportlar var, kimlikler var, var, var var... Belli
ki, birtakım kişiler "vurucu tim" dediğimiz
sivil kişiler, resmî kişilerin yanına
getirilmiş, bir işbirliği yapılmış.
Bir emniyet genel müdürünün -o dönemde,
Sayın Ağar, Emniyet Genel Müdürüdür;
ben, Sayın Ağar'a, dönemi itibariyle, siyasî
kişi olarak bakmıyorum, bugünkü konumunda
değil- hepimizin hafızalarına âdeta kazınan
bu denli büyük olayları, yukarıdan habersiz,
kendiliğinden yapmış olabileceğini düşünecek
kadar safdil değiliz. Zaten, bunun aksini gösteren emareler
de var. Ben, bir tanesini söyleyeyim: Biz, bugün hâlâ
aranan ve bulunamayan, geçmişte de özel timcilerle
beraber Ömer Lütfi Topal cinayeti sebebiyle gözetim
altına alınıp 36 saat tutulduktan sonra bir
ilişkisi görülemedi diye salıverilen Sami
Hoşdan'la Başbakanlık Konutunun telefon görüşmelerine
rastlamıştık, bulmuştuk; adam aniden
ortadan gitti, konuşmalar da gitti. 

HASAN GÜLAY (Manisa) - Nasıl gitti konuşmalar
yahu?!.

YAŞAR TOPÇU (Devamla) - Bayağı
gitti, kayboldu. Dedim ya, Parlamento bu işe el attı;
ama, araştırma yetkisi, Parlamentonun İçtüzükte
belirlenen yetkileri, bu telefon konuşmalarını
getirtmeye yetmedi; işte, Başkanımız
burada, çıksın desin ki, istedim de gönderdiler...
Göndermediler. Biz, içeriğini soruyor değiliz,
kim kiminle konuşmuş... Konuşmanın içeriği
gizlidir, kimin kiminle konuştuğu gizli değildir;
kaldı ki, ortada bir araştırma var. 

Daha başka kanıt da vereceğim. Şimdi,
komisyon raporuna alınmış ve dayanak yapılmış.
Sayın Hasal Celal Güzel komisyona geldi, 4 saat ifade
verdi. Diyorlar ki: "Sayın Hasan Celal Güzel
papatyalardan bahsetti, hayalî ihracattan bahsetti, bütün
bu işler o dönemden geliyor." Aynı Sayın
Hasan Celal Güzel komisyonda dedi ki: "Ben, bugünkü
bürokrasinin tümünü -üst kademeyi kastediyor,
genel müdür, müsteşar...-  tanıyorum.
Bunların birçoğu, hemen tamamına yakını,
bugünkü -daha doğrusu, bügünkü derken,
Sayın Çiller dönemindeki Hükümeti
kastediyor- hükümette, bu mevkilere gelebilecek insanlar
değillerdi. Kendilerine sordum -çünkü, geçmişte,
Başbakanlık Müsteşarı, Müsteşar
Yardımcısı olarak tanıyorum- 'siz
buraya nasıl geldiniz' dedim. Dediler ki -o kişiler,
ayrı ayrı, birbirlerinden habersiz- 'gittik, Sayın
Özer Çiller'le konuştuk, mutabık kaldık,
buraya geldik.' Tansu Hanım 'onun haberi bile yok' dediler."
Bunlar, burada, zabıtlarda var; isteyen okuyabilir. 

Demek ki, Başbakanlık konutunun arka
odasında, Sayın Çiller'in zahirî Başbakanlık
görüntüsünün arkasında, bu devletin
bürokratını, bakanını, partisinin
yönetimini, hatta, bakanlıkların yapacakları
tebliğleri yazıp gönderen, motamo gönderen
birisi var. 

Niye bunun üzerinde duruyorum; şunun için
duruyorum: İstanbul Emniyet eski Müdürü
Sayın Kemal Yazıcıoğlu'nu Komisyona çağırdık,
dinledik. Ben, kendisine bir soru sordum; dedim ki: "Sayın
Yazıcıoğlu, siz, İstanbul Emniyet Müdürüsünüz.
İhbarlar geldi, 3 özel timciyi, 2 sivili aldınız,
bıraktınız falan; bunları anladım.
Sonra -İstanbul Valisi de teyit ediyor- Sayın Cumhurbaşkanından
randevu isteyip, bu olayı Sayın Cumhurbaşkanına
anlatma ihtiyacı duydunuz. Şimdi, sizin üzerinizde
Vali var, Valinin üzerinde Emniyet Genel Müdürü
var -Emniyet Genel Müdürü, Valinin üzerinde
değildir; ama, kendi hiyerarşisi bakımından
Emniyet Genel Müdürü var- Emniyet Genel Müdüründen
sonra İçişleri Bakanı var, İçişleri
Bakanından sonra Başbakan var." Bunları
hatırlattıktan sonra "acaba, bunu Sayın
Cumhurbaşkanına doğrudan arz etme ihtiyacınız,
Sayın Cumhurbaşkanının hemen altındaki
kademeden itibaren bu olayla ilişkili olabileceğini
ya da bu olaydan rahatsızlık duyabileceğini
gördüğünüz bir durum, bir tespit mi vardı
ki, doğrudan Sayın Cumhurbaşkanına gittiniz"
dedim. Öyle ya, İstanbul Emniyet Müdürü
her önemli hadiseyi Cumhurbaşkanına mı
götürüyor; hayır... 

Sayın Kemal Yazıcıoğlu'nun
verdiği cevap enteresandır ve dolaylı olarak
"evet" mahiyetindedir. Sayın Yazıcıoğlu
dedi ki -zabıtlarda var- "Sayın Topçu,
bu sorunuza cevap vermesem olmaz mı..." Bu, ne demek;
"evet, öyle" demek...

İSMET ATTİLA (Afyon) - Olur mu öyle
canım!..

YAŞAR TOPÇU (Devamla) - Olur... "Öyle"
demek...

SAFFET ARIKAN BEDÜK (Ankara) - O kadar değil!..

YAŞAR TOPÇU (Devamla) - Aynen böyle...
Zabıtlarda; isteyen, açar, okur... Aynen... İsteyen,
açar, okur... Kemal Yazıcıoğlu'na söyleyin,
bana değil...

İSMET ATTİLA (Afyon) - Söyleseydin...

MEHMET KEÇECİLER (Konya) - O manaya
gelir...

YAŞAR TOPÇU (Devamla) - O manaya gelir...

Aksi halde, bir Emniyet Müdürünün
"hayır efendim, estağfurullah, Sayın Cumhurbaşkanının
altındaki kademe Başbakanlıktır, Başbakan
Yardımcılığıdır, İçişleri
Bakanlığıdır, Emniyet Genel Müdürüdür;
ben, onlarla ilgili olduğu için doğrudan Cumhurbaşkanına
götürdüm; ondan dolayı değil; onları
tenzih ederim" demesi gerekirken "ben, bu soruya cevap
vermesem olmaz mı" dedi.

NİHAN İLGÜN (Tekirdağ) - Oraya
göndermişler...

YAŞAR TOPÇU (Devamla) - Hayır,
oraya gönderilmiş değil... Kendisi ifade etti;
siz de dinlediniz; Vali Bey de ifade etti. Vali Bey dedi ki: "Kemal
Bey bana geldi 'bana Sayın Cumhurbaşkanından
randevu alıverin' dedi. Ben de Sayın Cumhurbaşkanı
İstanbul'a geldiğinde, Emniyet Müdürümüz
sizinle bu olayla ilgili olarak görüşmek istiyor
diye arzda bulundum, randevu istedim. O da bize randevu verdi."
Zabıtlar burada...

Şimdi, başka bir şey daha söyleyeceğim;
bundan ibaret değil: Bu olayla ilgili olarak Ömer Lütfi
Topal'ın, uzun yıllar -30 yıl- avukatlığını
yapan ve aile dostluğu bulunan Ekrem Marakoğlu'nu, bilgisine
başvurmak üzere Komisyona çağırdık.
Ekrem Marakoğlu Bey bildiklerini anlattıktan sonra,
Komisyona bir şey söyledi; dedi ki: Tekrar hatırlatıyorum;
3 Kasım akşamı Susurluk olayı... "Susurluk
olayından 3 gün sonra, Ömer Lütfi Topal'ın
nikâhlı ve büyük eşi -bir de nikâhsız
evli- Safiye, aile dostu olduğumuz için, bizi ailece
yemeğe çağırdı; evine yemeğe
gittik. Yemek sırasında, televizyonda Susurluk olayı
gösteriliyor; işte, ölenlerin ve yaralanan sayın
milletvekilinin resimleri gösteriliyor. -Zaten, hatırlayacaksınız,
o günlerde televizyonlar her akşam uzunca bir süre
bu olayı gösteriyor- Ömer Lütfi Topal'ın
karısı Safiye Topal -tekrar dikkatinizi çekiyorum,
üçüncü gün- televizyona baktı,
baktı, baktı; döndü bana 'Ekrem Bey, Topal'ın
kanı yerde kalmadı' dedi..." Daha Susurluk
olayıyla Topal'ın ilişkisi kurulmuş
değil; müteveffa Abdullah Çatlı'nın
parmak izi iki ay sonra çıkmış... Kimse,
henüz, Abdullah Çatlı'nın, Ömer
Lütfi Topal olayında şerik olduğunu bilmiyor.
Hiç kimse bir şey bilmiyor. Millet, sadece, bu 3
kişi nasıl bir araya geldi, acaba ne var bunların
arasında diye bakarken, takriben benim yaşlarımda
bir Anadolu kadını -sanıyorum, fazla okuması
yazması da yok, uzun süre Ömer Lütfi Topal'la
da ayrı yaşamışlar, kısa bir
süre önce birleşmişler- televizyona bakıyor,
bakıyor "Ekrem Bey, Topal'ın kanı yerde
kalmadı" diyor. Safiye'nin bu dediği, iki ay sonra
doğru çıkıyor. Yani, nasıl oluyor;
müteveffa Abdullah Çatlı'nın parmak
izi bulunuyor. Ekrem Bey "peki, siz, Topal'ın öldürülmesinden
dolayı şunlardan, şunlardan mı -bir
sürü isim sayıyor- şüpheleniyorsunuz"
diye sorduğunda, Safiye Topal "hayır" diyor.
"Ya kimden şüpheleniyorsunuz" diye sorunca
"Topal'ın katli olayında Özer Çiller'in
parmağı var" diyor. 

Şimdi, etrafı husumet çemberiyle
çevrili, bir sürü insanın öldürülmesine
azmettirmekten, teşvik etmekten, bir sürü insanı
doğrudan öldürmekten dolayı etrafında
bir husumet çemberi oluşmuş; yani, birçok
kişinin öldürmek için sıraya girebileceği
bir adam Ömer Lütfi Topal; karısı da bunları
biliyor. Böyle bir kadın, bir Anadolu kadını,
 kocasının katli olayında sayabileceği
bir sürü isim varken, Türkiye'de en son aklına
gelmesi gereken -evde oturan bir kadın- bir ismi söylüyor.
Kimse bu kadınla görüşmüş değil,
şimdiye kadar bu kadın da kimseyle görüşmüş
değil; böyle bir şeyde bulunuyor ve birinci söylediği
de doğru çıkıyor; kimse bir şey
bilmezken, kadıncağızın bir şeyler
bildiği ortaya çıkıyor.

Biz dedik ki, efendim, bu kadının söylediğinin
bu birinci kısmı doğru çıkmış.
Bu kısmı doğrudur, değildir, o ayrı
bir iş; ama, bir hukuk devletinde, devletin tepesindeki
birkaç kişiden birisi olan, yani, Sayın Tansu
Çiller'in eşi olan Özer Çiller'e böyle
bir şey söylendiyse, bunun araştırılması
gerekmez mi?! Yani, bu toplumun kafasında, yahu, acaba,
bunu neye istinaden söyledi; birinci söylediği de
doğru çıkan bir kadın; neye istinaden
söyledi; gerçekten, böyle bir şey var mı
yok mu diye bir düşünce oluşmaz mı?
Böyle bir şey varsa, buna tepki olması gerekir.
Bunun çaresine bakılması gerekir. Demek ki,
Başbakanlık Konutunda bazı kişiler devlet
içerisindeki çetelerle bağlantılı
bir noktada bulunuyor. O zaman, siz bu soruşturmaları
araştırmaları nasıl yapacaksınız?..
Hukuk devletini nasıl işleteceksiniz?.. Suç
işleyenin yakasına nasıl yapışacaksınız?..
Bundan sonra insanların öldürülmesinin önüne
nasıl geçeceksiniz?.. İnsanların soyulmasının
önüne nasıl geçeceksiniz?.. Fidye alınmasının
önüne nasıl geçeceksiniz?.. Siz, bunların
siyasî rakiplerinin hayatını nasıl
koruyacaksınız?..

Buyurun, size üç tane ifade: Biri Hasan
Celal Güzel'in ifadesi, biri Kemal Yazıcıoğlu
Beyin ifadesi, biri Safiye'nin ifadesi.

Şimdi, Komisyonda, Refah Partili arkadaşlarımız
da başlangıçta dediler ki "evet, bu Safiye'nin
dinlenilmesi lazım." İddia, çok ciddî
ve büyük; dinlenilmesi lazım. Sonra, birden bire
baktık, Hükümet telaşlanmış;
çünkü, her şeyin önüne Hükümet
konuluyor. Yani, Hükümet, âdeta, bir ailenin,
kendisini koruması için kalkan halinde kullanılıyor.


Bakın arkadaşlar, gelin, şurada
samimî olarak birbirimizle vicdanî bir muhasebe yapalım.

(Mikrofon otomatik cihaz tarafından kapatıldı)

BAŞKAN - Sayın Topçu, konuşmanızı
tamamlayın efendim.

YAŞAR TOPÇU (Devamla) - Bitireceğim
efendim.

Uzunca süredir, bu Parlamentonun -ben, şahsen
rahatsızım bundan; ben yapıyorsam bana da
söyleyin- mensupları, bir soruşturma, bir araştırma
geldiği zaman, parti ve lider telaşına kapılıyor.
Ne oluyor sonunda; ilkeler siyasete, siyaset, o kapılan
arkadaşlarımızın liderine kurban ediliyor.
Sonra ne oluyor; halk, Parlamentoya güven duymuyor. Buna
hiçbirimizin hakkı yok.

İSMET ATTİLA (Afyon) - Parti değiştirmeyi
bir kaldıralım da, o zaman rahatlar bu Parlamento.
(RP sıralarından "doğru, doğru"
sesleri)

YAŞAR TOPÇU (Devamla) - Parti değiştirmeyi...
Daha evvel Anayasada vardı, siz kaldırdınız...
Siz kaldırdınız; daha evvel vardı...
Burada vardı, siz kaldırdınız; kaldırmasaydınız
ne kadar iyiydi!.. (RP sıralarından "siz kaldırdınız,
siz" sesleri)

İRFETTİN AKAR (Muğla)- Siz yok
muydunuz?!.

YAŞAR TOPÇU (Devamla) - Biz değil...
Hayır; bizatihi, Sayın Çiller'den geldi parti
değiştirme işi. 

BAŞKAN - Sayın Topçu...

YAŞAR TOPÇU (Devamla) - Ben, o dönemde
-doğrudur- Doğru Yol Partisinin içerisindeydim;
oradan geldi, iyi biliyorum. (RP sıralarından "bakandın
o zaman" sesleri)

Hayır, bakan değildim.

YILDIRIM AKTÜRK (Uşak) - Söyleyeceğini
söyle sen; saptırıyorlar...

BAŞKAN -Siz, Genel Kurula hitaben konuşun
Sayın Topçu. Yerinden söz atan arkadaşlarımı
da uyarıyorum.

Buyurun.

YAŞAR TOPÇU (Devamla) - Burada, ben,
bir şey söylemek istiyorum, o da şudur, özellikle
-ben, bir merkez sağ politikacıyım- merkez sağda
bulunan arkadaşlarıma söylüyorum: Hiçbir
siyasî aksiyon, halka umut vermeden ayakta durmaz. Halka
umut veremeyenleri halk tasfiye eder, etmiştir de. Bu olayları...


(Mikrofon otomatik cihaz tarafından kapatıldı)

YAŞAR TOPÇU (Devamla) - Bitiriyorum
efendim. Biraz yavaş konuştuğum için...
Bitiriyorum efendim, sizi müşkül durumda bırakmayacağım.


BAŞKAN - Sayın Topçu, lütfen
son cümlenizi söyleyiniz.

YAŞAR TOPÇU (Devamla) - Son cümlemi
söylüyorum, şu önerimi söyleyip bitiriyorum.

"Bu olaylar, sonunda partimize zarar verir,
işte, ucu bize mi dokunur, öyle mi olur, böyle
mi olur" hesabı içerisine girerek önünü
açmazsak, halka umudu unutturursak, halk bizi unutur. Buna,
merkez sağ politikacıların hakkı yoktur.


Bu ülkeye demokrasiyi biz getirdik, bu ülkede
bugüne kadar demokrasiyi biz yaşattık, bu ülkede
bugüne kadar rejime kastetmiş olan bütün
hareketlere biz karşı durduk, özgürlük
mücadelesini biz yaptık; bugüne kadar halka,
fakire fukaraya umudu biz vererek geldik. Buna hakkımız
yok; merkez sağ politikacılar için söylüyorum.
Halka umudunu unutturmaya, onu bedbinliğe sürüklemeye
"vaka umutsuzdur" dedirttirmeye hiçbirimizin
hakkı yok.

Hepinizi sevgiyle saygıyla selamlıyorum.
(ANAP sıralarından alkışlar)

BAŞKAN - Anavatan Partisi Grubu adına
konuşan Sinop Milletvekili Sayın Yaşar Topçu'ya
teşekkür ediyorum.

SAFFET ARIKAN BEDÜK (Ankara) - Sayın
Başkan...

BAŞKAN - Buyurun efendim.

SAFFET ARIKAN BEDÜK (Ankara) - Sayın
Topçu, partimizin Sayın Genel Başkanıyla
ilgili bir kısım değerlendirmeler yaptı.

Sayın Yazıcıoğlu, ifadesinde,
136 ncı sayfada diyor ki: "Hem Başbakan hem
Başbakan Yardımcısı, sonu nereye giderse
gitsin üzerine mutlaka gidin diye bana talimat verdi."
Dolayısıyla, yanlı olarak belli bir siyasal
partinin genel başkanını doğrudan doğruya
itham edici mahiyetteki bir kısım iddiaları
kabul etmek mümkün değil ve yanlı olarak
okunan Kemal Yazıcıoğlu'nun ifadesinin de burada
yanlış bir şekilde yorumlamasını
kabul etmediğimizi belirtiyor saygılar sunuyorum efendim.

BAŞKAN - Sayın Bedük, Grubunuz
adına bu görüşmelerde söz söyleme
imkânı var, yarım saat de Grubunuzun söz
hakkı var.

Ayrıca şunu ifade edeyim: Biraz önce
Sayın Sağlar'ın konuşması üzerine
sataşma dolayısıyla söz istemleri olmuştu.
Bunlardan biri de Kayseri Milletvekili Sayın Ayvaz Gökdemir'in.
O konuda da değerlendirmemi bitirdikten sonra, müzakerelerin
sonunda, muhtemelen, kendisine sataşıldığını
iddia eden arkadaşlarımıza söz vereceğim;
çünkü, konu önemlidir. 

Ancak, biraz önce söylemekte geç
kaldığım bir husus oldu; bu kürsüde
konuşan arkadaşlarımız, mümkün
olduğu kadar cevap verebilecek kişilerle ilgili isimleri
telaffuz etsinler. Buradan cevap verme imkânı olmayanların,
kürsüye ismen getirilmesi doğru bir uygulama değildir...

HALİL İBRAHİM ÖZSOY (Afyon)
- Zabıtlarda varsa ne yapsın...

BAŞKAN - Bunlardan birisi de Paul Henze idi.
Sayın Fikri Sağlar, Paul Henze'nin, 12 Eylül 1980
tarihinde bir söz ifade ettiğini söylediler. İki
gün önce, tesadüfen, Paul Henze ile aynı
programda bulundum; bu programda bu konudaki bir yalanlamayı
ayrıntılı olarak Paul Henze'nin kendisinden
dinledim; bunu da tutanaklara geçmesi için ifade
ediyorum. 

Şimdi, söz sırası... 

DURMUŞ FİKRİ SAĞLAR (İçel)
- Sayın Başkan, Ufuk Güldemir'in kitabını
da söylediniz mi acaba?.. Elimizde bir kitap var... 

BAŞKAN - Bu konu, kendisiyle programda tartışıldı;
ben kendi ifadelerini, tabiatıyla, burada tekrarlayacak
durumda değilim; ama...

DURMUŞ FİKRİ SAĞLAR (İçel)
- O zaman, kitabı da yok sayacağız... 

BAŞKAN - ...uluslararası bir tartışma
konusunda, Meclis tutanaklarında şahit olduğum
bir olayı da ifade etmeyi uygun buluyorum. 

DURMUŞ FİKRİ SAĞLAR (İçel)
- Anlıyorum; ama, ben de kitaptan aldım efendim...


NİHAN İLGÜN (Tekirdağ) - Siz,
zaten, ya kitaptan alırsınız ya da gazeteden
okursunuz...

BAŞKAN - Şimdi, değerli arkadaşlarım,
Refah Partisi Grubu adına Sayın Bedri İncetahtacı
konuşacak. (RP sıralarından alkışlar)


Konuşma süreniz, daha önce alınan
karar gereğince 30 dakikadır Sayın İncetahtacı.


Buyurun. 

RP GRUBU ADINA MEHMET BEDRİ İNCETAHTACI
(Gaziantep) -  Sayın Başkan, sayın milletvekilleri;
yasadışı örgütlerin devletle olan
bağlantıları ile Susurluk'ta meydana gelen kaza
olayının aydınlatılması için
kurulan Türkiye Büyük Millet Meclisi komisyonunun
hazırlamış olduğu raporla ilgili olarak
Refah Partisi Grubu adına söz almış bulunmaktayım;
hepinizi, içten saygılarımla selamlıyorum.

Değerli milletvekilleri, bu raporun hazırlanmasında,
başlangıçtan son güne kadar her türlü
katkıda bulunan, başta Türkiye Büyük
Millet Meclisimizin değerli üyelerine ve komisyonda hazırlanan
raporun en güzel şekilde çıkması
için son ana kadar fedakârca çalışmalar
yapan değerli üyelerine ve elbette, basınımıza
ve kamuoyumuza teşekkürlerimizi arz ediyoruz. Bu, çok
önemli bir meselenin vuzuha kavuşması için
hazırlanan bir rapordur ve bütün abartmaları
ve eksiltmeleri bir tarafa bırakarak söylememiz mümkündür
ki, bu rapor, bu önemli mesele için ciddî bir
adımdır; kapı, ciddî olarak aralanmıştır,
milletimizin önüne kapının arkasında
bulunanlar belli ölçüde serilmiştir. Bundan
sonra, üzerine görev düşen kurumlar -başta,
Meclisimiz olmak üzere-  gerekli çalışmaları
yapacaklar ve inanıyorum ki, yarınlara daha emin
olarak gitme imkânımız olacaktır. 

Bu  raporun bir önemli özelliği daha
vardır. 1980 öncesi hazırlanan Lockheed skandalıyla
ilgili rapor yok olmuştur; şu anda bir nüshasını
bulamadık.

SABRİ ERGÜL (İzmir) - Bende var;
vereyim sana.

MEHMET BEDRİ İNCETAHTACI (Devamla)
- Çok ilginçtir ki, hayalî ihracat raporu
hazırlandıktan sonra, görüşülemeden,
Meclis, erken seçimle tatile girmiştir. Yine, faili
meçhul cinayetler raporu da görüşülemeden
Meclis tatile girmiş ve kadük kalmıştır.

YÜKSEL YALOVA (Aydın) - Faili meçhul
cinayetler raporu görüşüldü.

MEHMET BEDRİ İNCETAHTACI (Devamla)
- Görüşülmedi efendim.

YÜKSEL YALOVA (Aydın) - Ben, başkanvekiliydim;
görüşüldü.

MEHMET BEDRİ İNCETAHTACI (Devamla)
- Şu anda üç raporu hep beraber ele alabilme
imkânını buluyoruz ve ilk defa Susurluk Komisyonuyla
beraber bu üç raporun da ele alınabilmesi,
genel bir görüşme olarak değerlendirilebilmesi
 mümkün hale gelmiştir. Bunu da, bu raporun önemli
bir başarısı olarak telâkki ediyorum.

Değerli milletvekilleri, hepimizin kabul edeceği
gibi, elbette siyasetüstü olmayan; ama, günlük
siyasî olaylara da kurban edilmemesi gereken, hele iktidar
kavgasına asla kurban edilmemesi gereken bazı ciddî
meselelerimiz vardır. Bu meseleleri ele alırken,
mümkün olduğu kadar çözüm üretmekle
sorumlu olduğumuzu bilmemiz lazım. Siyasîlerin
görevi, sorunu, içinden çıkılmaz
hale getirmek değil, aksine, sorunun çözülmesine
yardımcı olabilmektir. Bunun için, burada
konuşan arkadaşlarımız veya başka
platformlarda bu hususu dile getiren arkadaşlarımız
-daha önce hangi partide olurlarsa olsunlar- bugün yaptıkları
konuşmayı, dün de yapabilmeleri gerekirdi; yarın
da, bugün yaptıkları konuşmayı
aynen tekrarlamaları gerekir; çünkü, Türkiye'nin
asıl meselesi objektif olabilmektir, meseleleri doğru
değerlendirmeyi başarabilmektir.

Bu rapor, 57 misafirin bize vermiş olduğu
bilgilerden derlenmiş ve aynı zamanda, çok
değerli bürokratlarımız ve uzmanlarımızca,
milletvekilleriyle beraber, binlerce dokümanın üzerinde
çalışılarak elde edilen sonuçlarından
meydana gelmiştir. Komisyonumuza gelen bütün bilgiler
ve belgeler, hiçbir noktası dışarıda
bırakılmadan, tamamı, Meclisimizin önüne
arz edilmiş ve bundan sonra, bu işlerle uğraşacak
araştırmacıların ve milletin geleceğiyle
ilgili çalışmalar yapan bütün siyasîlerin
emrine sunulmuştur. Biraz evvel arz ettiğim gibi, bu
açıdan, bu rapor, çok büyük bir
önem taşımaktadır; bu ciddî meselenin
çözümlenmesi için atılmış
önemli bir adımdır. 

Burada yapılması gereken şey,
son dönemde meydana gelen veya Komisyona bildirilen isimlerin
tamamının, eksiksiz bir şekilde raporda yer
almış olmasının sağlanmasıdır.
Bu sağlanmıştır. Şu anda, raporda,
bütün iddialar vardır. Biraz evvel Sayın
Topçu'yu dinlerken, bazı iddialar üzerinde
yoğunlaştığını gördük;
ama, o da var, 1980 sonrası dönem için de var,
80 öncesi dönem için de var. 1978'den başlayarak,
1992'ye kadar görev yapmış bütün cumhurbaşkanlarının,
bütün başbakanların bu konuyla alakalı
olduğunu ifade eden, iddia eden belgeler ve bilgiler var bu
raporda. Dolayısıyla, kimse, kendisini aklamak gibi
bir yanlış düşünce içerisinde
olmamalıdır; herkes ciddî olmalıdır
ve kendisine yakışan bir üslupla konuşmalıdır.
Burada, hepimiz için esas olan memleketimizdir ve milletimizin
geleceğidir. 

Ancak, bu raporda ve bu çalışmalarda
en tehlikeli olan şey, bu meseleyi isimlerle sınırlandırmaktır;
belli birtakım isimler üzerinde hadiseyi kesifleştirmek
ve âdeta, bu isimler cezaevine gönderildikten sonra
bu mesele çözülür zannetmektir. İşte
bu, yapılabilecek en büyük yanlışlıktır.


Bakınız bir misal arz etmek istiyorum:
İtalya'da "Gladio" hadisesinin üzerine gidilmiş
ve Gladio hadisesi çözülmüş; arkasında
P2 Mason Locasının olduğu tespit edilmiştir.
Peki, şu anda, belli birtakım insanlar da içeriye
alındıktan sonra, acaba, İtalya'da, bu mesele
kökten halledilmiş midir? Bunun cevabı, son
yapılan araştırmalarda da ortaya çıktığı
gibi, hayırdır; çünkü, bugün,
dünyanın içerisinde bulunmuş olduğu
konum, devletlerin, hukukdışı yollara başvurmasını
tabiî görmektedir.İşte, milletimize, asıl
olarak bu noktalar anlatılmalı ve insanlarımız
bu noktalar üzerinde durmalı ve neden dünyada
-maalesef, ülkemizde de olduğu gibi- bu istenmeyen hadiselerin
meydana geldiğini bilmelidir. Değerli milletvekilleri,
yoksa -demin arz ettiğim gibi- birkaç ismin üzerinde
durarak, bunları kurban edelim veya bunları cezalandıralım
veya daha birkaç ismi bu işin içine katalım
zihniyetiyle meseleyi halletmeniz mümkün değildir.


Bu Susurluk hadisesi, Doğru Yol Partisi ile Anavatan
Partisinin hesaplaştığı bir hadise değildir
veya merkez sağ ile merkez solun hesaplaştığı
bir hadise değildir. Bu hadise, iktidar ile muhalefetin de
hesaplaştığı bir hadise değildir.
Bu mesele, ciddî bir meseledir. Bu meseleyi, acaba şunları
sıralarsam, ben, o partiden birkaç puan alırım,
birkaç puanı o partiden eksiltirim düşüncesiyle
yaklaşılmamalıdır. Kim yaklaşmışsa,
hangi siyasî parti böyle bir yaklaşım
göstermişse yanlış yapmıştır
ve hata etmiştir.

Değerli milletvekilleri, bu girişten sonra,
müsaade ederseniz, bu meselenin aydınlatılabilmesi
için hadisenin arka planı üzerinde, felsefî
ve ahlakî planı üzerinde durmamız gerektiğine
inanıyorum. 

Bütün devletler, bu meseleleri ele alırken
üç kavram üzerinde durmaktadırlar. İtalya'da
gladio meselesi ele alınırken, başka ülkelerde
benzer hadiseler ele alınırken, bu üç
kavram üzerinde durulmuş ve araştırmalar
yapılmıştır: Bunlardan bir tanesi,
yasadışı örgüt, acaba ne demektir?
20 nci Yüzyılın sonunda, daha önce çete
adını verdiğimiz oluşum, acaba hangi şekle
dönüşmüştür? İkinci olarak,
mafya ne demektir? Bugün her konuda, işte, şu
işin mafyası var dediğimiz zaman, acaba mafya
teriminin içini dolduracak kadar bir bilgiye toplumumuzun
sahip olduğuna inanıyor muyuz? Bu da önemli bir
meseledir. Üçüncüsü ise, hukuk devleti
ne demektir? Bu üç kavramın iyi bilenmesi ve
meselelere bu üç kavramın ışığında
gidilmesi gerekmektedir.

Genelde, bütün ansiklopedilerde ortak bir
ifade kullanılmaktadır. "Yasadışı
örgüt" denildiği zaman veya Türkiye'deki
meşhur ifadesiyle "çete" denildiği
zaman anlaşılan şey şudur: Bir kişinin
yönetiminde, her türlü hukuk kuralı ve sınırlamalarının
dışında çalışan, esnek,
kolay davarabilen başıbozuk örgüt.

Çeteler, önceleri, zorla para alma, mal
ve insan kaçırma gibi yasadışı
eylemler yapmak amacıyla kurulduğu, çoğu
kez kanun kaçaklarından oluştuğu halde,
günümüzde amaç değiştirerek, resmî
ve askerî birliklerin çeşitli taktik ve hukukî
nedenlerle yapamayacakları işleri yapan, yarı
resmî nitelik kazanmış örgütler olarak
ortaya çıkmaktadır.

Dikkat edilirse, burada, daha önce anladığımız
çete kavramı 20 nci Asrın sonunda yepyeni
bir anlamla karşımıza çıkmaktadır.

Mafyaya gelince: Mafya ise, mevcut hukuk kurallarına
göre yasaklanan mal ve hizmetlerle uğraştıklarından
ve genelde çalışma sahaları resmî
sahalarla kesiştiğinden, birtakım amaçlar
için kurulan bu organizasyonlar, yukarıda tarifi
yapılan yasadışı örgütlerle
resmî veya gayri resmî, belirgin veya gayri belirgin
bir şekilde bir organize içerisinde olan toplulaklar
olarak telakki edilmektedir; yani, daha açık bir
ifadeyle, eğer bir ülkede, gerçekten mafya varsa,
bunun yaşayabilmesi için, o ülkede bulunan ve
biraz evvel bahsettiğim hukukî sahanın dışına
çıkan resmî veya yarı resmî organizasyonlarla
işbirliği içerisinde olması gerekmektedir.
Bu, bütün dünyada, bu meseleler üzerinde çalışma
yapanların ittifak etmiş olduğu husustur.

Şimdi, işte, bu iki terimi ele aldıktan
sonra, konumuzla ilgili olarak, hukuk devleti ne demek, hukuk
devleti hangi özellikleri taşımalıdır;
bunun üzerinde de kısaca durmak istiyorum: 

Değerli milletvekilleri, esas itibariyle, vatandaşlarının
onayını aldıktan sonra ve almış
olduğu onay çerçevesinde, hukukî kural
ve esaslarını belirlemiş olan ve bürokratlarının
da, sadece bilinen ve onaylanmış olan kuralları
uygulamakla kifayet ettiği, özel, sivil ve kamu sahasında
tüm kuralların şeffaf bir ölçü
içerisinde işlemesinin başarılmış
olduğu devlet, hukuk devletidir. İşte, eğer,
bir tarafta yasadışı örgütler varsa,
diğer tarafta mafya varsa, bunun karşısında
da bir hukuk devleti olması gerekir. Hukuk devletinin kendini
koruması gerekir. Hukuk devletinin kendini koruyabilmesi
için de, bu tarifte üç şartla karşılaşıyoruz;
birincisi, hukukî normların, hukukî esasların,
o devletin halkı tarafından tasdik edilmesi gerekir;
yani, halk, kendi hukukunun nerede başlayıp, nerede
bittiğini ve temelinin hangi esasa dayalı olduğunu
bilmelidir. Bu, hukuk devletinin birinci şartıdır;
ikinci şartı, hukuk devletinin bürokratları
da, o devletin sahip olduğu kuralların dışına
çıkma hakkını ve salahiyetini kendisinde
görmeyenlerdir. İçinde bulunduğu konum
gereği, seyyal bir davranışla, esnek bir davranışla
hukukî kuralların dışına çıkabilmeyi
düşünebilen bir bürokrasinin olduğu devlet,
hukuk devleti olamaz. Üçüncüsü ise,
gerek özel gerek sivil ve gerekse de kamu sahalarında
tüm kuralların şeffaf olarak işlediği
ve herkesin takip edebildiği devlet, hukuk devletidir. 

Değerli milletvekilleri, elbette, konumuz Türkiye
ve elbette, Türkiye'deki hadiseler üzerinde duracağız;
ama, önce dünyadaki devletlerin niçin hukukdışı
alanlara çıkma gibi bir eğilim içerisinde
olduğunu da tespit etme zorunluluğumuz vardır.

Değerli milletvekilleri, İkinci Dünya
Savaşından sonra, dünya yeniden şekillenirken,
zannedildiği gibi, zahirde görüldüğü
gibi bir hukuk devleti kurulmasıyla devletler şekillenmemiştir.
Bugün, Amerika Birleşik Devletlerindeki faili meçhul
cinayetlerin oranı üzerinde hepimizin durması
gerekir. Bugün, Batı ülkelerindeki faili meçhul
cinayetlerin de üzerinde durulması gerekir. Peki,
onları bu davranışa sevk eden nedir? Batı
düşüncesini meydana getiren temel iki felsefî
akım vardır; bunların biri Dekartçı
akım, diğeri Faustçu akımdır.
Bu iki akımda da dünyaya egemen olabilme, ne pahasına
olursa olsun tabiata egemen olabilme düşüncesi
yatmaktadır. Devletleri şekillendiren felsefî
akım da bundan kaynaklanmaktadır; yani, biz, hukukdışı
yollara çıkmayı kendimizde bir hak olarak
telakki ediyoruz diyebilmekte ve bunun için ellerinden
geleni yapabilmektedirler.

Yakın tarihimize baktığımız
zaman kendi halklarının istememesine rağmen,
hukuka da aykırı olmasına rağmen, devletlerin,
hukukdışı sahalara çıktığını
görmekteyiz. İşte, Birleşmiş Milletlerin
uygulamaları bunun en güzel örnekleridir. Birleşmiş
Milletler, kendi koyduğu kuralları çok defa
çiğneyebilmiş ve bunu da gayet rahat bir şekilde
savunabilmiştir. İşte, son Bosna-Hersek olayında,
halklar, bunun hukukdışı bir savaş olduğunu
savunurken, o devletler bunun içerisine girebilmiştir.
Peki, nedir insanları, devletleri bu davranış
içerisine iten faktör; biraz evvel bahsettiğimiz
felsefî düşüncelerdir. 

Şimdi, işte, bu çerçeve
içerisinde, ülkemizde, izah edilmesi gereken, Susurluk
meselesiyle alakalı olarak izah edilmesi gereken bazı
noktalara süratle temas etmek istiyorum. Önce, bunların
neler olduğunu tespit etmeye çalışacağım.


Bunların birincisi şudur: Bu konu için
çok eskilere gidilebilir; ama, ben 1950'lerin sonundan
başlamak istiyorum. Ülkemizde Özel Harp Dairesi
niçin kurulmuştur ve hedefleri nedir? Kontgerilla,
niçin bazı Başbakanlar tarafından ifade
edildikten sonra, bu ifadelerin üzerinde durulmamıştır?
Bu konu üzerinde durulması gerekir. 

İkincisi; 27 Mayıs ihtilali öncesinde,
kamuoyunu yanlış olarak bilgilendirerek, kafaları
teşviş eden güçler neyi amaçlamışlardır
veya bu kamuoyunu hazırlayan grupların arkasındaki
güçler kimlerdir? Bunlar mı 27 Mayıs
ihtilalini hazırlamışlardır veya başka
faktörler de buna dahil olmuşlar mıdır?
Bunun üzerinde ciddî bir şekilde durmamız
gerekmektedir. 

1980 öncesi terör, asıl itibariyle
nedir? Bu, sadece solcu ve sağcı öğrencilerin
birbirleriyle yapmış olduğu bir silahlı
mücadele midir; yoksa, çok daha başka mehazlardan
kuvvet alan ve çok daha başka yerlerin desteğinde
hareket eden bir başka olay mıdır? Bu konuda,
Komisyonumuzun raporuna mesnet teşkil etmiş birçok
ifade bulunmaktadır; biraz sonra onlara değineceğim.

Güneydoğuda PKK terörünün
arkasındaki faktörler nelerdir? Güneydoğudaki
PKK terörüyle beraber hız kazanan uyuşturucu
ticaretinin ve silah ticaretinin merkezi nedir ve nereden beslenmektedir?


Ülkemizde, 1980'li yılların ortasından
sonra açılan kumarhaneler, sadece, birtakım
insanların kumar arzularını tatmin etmek
göreviyle mi açılmışlardır;
yoksa, başka, daha büyük görevleri ve hedefleri
var mıdır? 

Yine, faili meçhul cinayetlerin arkasındaki
sebepler nedir? Kimdir faili meçhul cinayetlerin işlenmesine
emir verenler ve kimdir bu cinayetlerin faillerinin yakalanmasını
istemeyenler? 

Değerli milletvekilleri, Susurluk olayı
bir sonuçtur. Biraz evvel arz ettim, birkaç olayı
çözerek veya sonuçlandırarak bu meseleyi
halletmeniz mümkün değildir; çünkü,
bu olay, tarihin derinliklerine kadar giden bir olaydır.
Türkiye Büyük Millet Meclisi, Komisyonumuza, sadece
Susurluk olayını araştırma görevini
vermemiştir. Devlet ile yasadışı örgütlerin
ilişkilerini araştırma görevini vermiştir
ve bu görevi yapabilmek için, bu tarihî süreç
içerisinde meydana gelen olayların hepsini değerlendirmek
zorunluluğumuz vardır.

Türkiye'de, yine 1980'li yılların
sonunda kurulan tek şubeli bankaların, acaba iç
borçlanmayla ne alakası vardır ve bütün
bu olaylarda görev yapan, bütün bu olaylarda yer
alan insanların arka planlarında ve dış
bağlantılarında neler vardır?

Şimdi, bunlar üzerinde, raporumuzda da
yer alan bazı bilgileri size arz etmek istiyorum. 1980
öncesi terörün aslı nedir diye baktığımızda
ve buradan da, üniversitede, şu anda birtakım
kışkırtmalara muhatap olan gençlere
de gönderme yaparak, bazı hususları arz etmek
istiyorum.

1980 öncesi terörde, sabahleyin solcu genci
vuran silahın, akşam sağcı genci vurduğunu
biliyoruz. Raporumuzda bu açıkça beyan edilmiştir
ve bu ifadeyi verenler de o dönemin devlette görev almış
üst bürokratlarıdır. Nedir, acaba, hangi
güçtür ki, iki büyük kitleyi birbirine
düşürmeyi hedefleyerek, onların birbirlerine
en nefret dolu duygularla saldırmasını sağlamıştır?..
Hangi güçtür acaba, bilmem hangi üniversitenin
öğrencilerini, solcu oldukları için ülkücülere
taratan ve ertesi gün de ülkücü öğrencileri,
sırf ülkücü oldukları için
solculara "öldürün" emrini veren?.. Eğer,
bunu anlayamazsanız çözemezseniz, ülkenin
1980'de niçin ihtilâle geldiğini anlayamazsınız
ve bunu anlayamazsanız da Susurluk'u çözemezsiniz.


Değerli milletvekilleri, eski İkinci Ordu
Komutanı rahmetli Bedrettin Demirel'in, 1985'te bir dergide
yayımlanmış bir beyanı vardır.
Orada "Biz, 1979'lu yıllarda ihtilal yapmayı
planlıyorduk; ama, daha sonra, terörün henüz
olgunlaşmadığını görerek,
bunun ertelenmesi gerektiğine karar verdik" demektedir.
 Acaba, bu doğru mudur; bu konuda, Türkiye Büyük
Millet Meclisi araştırma yapmış mıdır?

Susurluk Komisyonunun raporunu tenkit edenler ve
yeterli görmeyenler, 1980 yılından 1997 yılına
kadar, Anayasamızın geçici 16 ncı
maddesinin değiştirilmesi konusunda, Meclisimize, hangi
teklifi, ne zaman vermişlerdir?!. Çünkü,
o dönemin birtakım icraatının açıklaması
yapılmadan Susurluk olayının çözülmesi
mümkün değildir. Biz, bunları, önemli
birer misal olarak arz etmeye ve hadisenin, iki siyasî partinin
veya iktidar-muhalefet mücadelesinin bir meselesi olmadığını
anlatmaya çalışıyoruz. 

Muhterem milletvekilleri, bugün, rakam itibariyle,
30 milyar ilâ 50 milyar dolar arasında değişen
bir şekilde, Türkiye'de uyuşturucu ticareti yapılmaktadır.
Bu uyuşturucu ticareti, eğer 50 milyar dolarsa, bizim
bütçemizden fazladır. Nedir acaba güneydoğudan
gelip Avrupa'ya giden bu uyuşturucu ticaretinin Türkiye'deki
seyrine göz yuman ve bu faaliyetlerin olması için
âdeta yardımcı olan güç? Bunun
üzerinde muhakkak araştırma yapılması
gerekir.

Ve kumarhaneler... Bunun üzerinde biraz durmak
istiyorum. İşte, üzerinde çok durduğumuz
bir Ömer Lütfi Topal hadisesi var. Ömer Lütfi
Topal, kumarhane işleten bir insan ve aynı zamanda,
daha önce üzerinde bulunan bazı suçlamalar
veya giymiş olduğu bazı cezalardan dolayı
da, kumarhane işletme hakkına sahip olması
kesinlikle mümkün olmayan bir insan. Sormak lazım
veya daha önce konuşan milletvekili arkadaşlarımızın
buradan sormasını temenni ederdim; hangi insanlar,
hangi idareciler, Ömer Lütfi Topal'a kumarhane açma
ruhsatı vermişlerdir? 

Ben, bir şey daha biliyorum; kumarhanelerin
VIP salonları vardır. Biraz evvel konuşan
milletvekili arkadaşlarımızın, VIP
salonlarında, hangi bürokratların, hangi siyasîlerin
beraberce kumar oynadıklarını ve Ömer
Lütfi Topal'ın önünde hazır olda
beklediklerinin suallerini de burada sormalarını
bekliyordum; ama bunların hiçbirisini duymadık.
(RP sıralarından "Bravo" sesleri, alkışlar)

Muhterem milletvekilleri, bakınız,
kumarhaneler, 1980'li yıllarda, Türkiye'de, hayali
ihracatın başlamasından sonra, karapara aklama
merkezleri olarak çalışmışlardır.
Hayalî ihracat raporuyla ilgili çok değerli hazırlık
yapan arkadaşlarımızın çalışmalarını
burada tekrar tebrik ediyorum; ama, bir sonuca gidilmediği
için üzerinde duruyorum. Türkiye'deki hayalî
ihracat meselesi, maalesef, karapara aklayanlara da yardımcı
olacak şekilde bir düzenleme içine girmiştir
ve kumarhaneler, bu iş için çok önemli
bir merkez olarak görev yapmışlardır.


Bakınız, bir şey daha söylemek
istiyorum. 1989'dan sonra kurulan hükümetler döneminde,
hiçbir zaman hukuka dayalı olmayan yerlerde, süratli
bir şekilde ve çok büyük miktarlarda kumar
oynatan merkezler açılmıştır.
Halbuki, o günkü mer'i kanuna göre de, kumar oynanacak
yerler sadece İzmir, Antalya gibi turistik yerlerimizdir.
Acaba bunlara göz yuman ve bunların oynatılmasını
isteyen ve bunun için âdeta adliyenin de -çok
özür dileyerek söylüyorum- göz yumması
talimatını veren hangi güçlerdir? Mesela,
ben, size Gaziantep'ten bir örnek vermek istiyorum. Gaziantep'te
uzun yıllar çalışan ve yasak olarak
çalışan bir kumarhane, Gaziantep Valisinin,
ihbar üzerine harekete geçmesiyle yargı tarafından
kapatılıyor; daha sonra, Bandırma'dan alınan
bir idarî mahkeme kararıyla açılıyor.
İki ayrı adlî ve idarî yargının
bu şekilde birbiriyle çatıştığı
bir yerde, acaba, kumarhanelerin bu şekilde çalışmaları
hangi devlette görülmüş ve hangi devlette
bunların bu çalışmalarına göz
yumulmuştur; bunun üzerinde durulması gerekir.


Tek şubeli bankalar üzerinde durmak istiyorum.
Bunların yıllık mevduatları 40 trilyon
civarındadır; ama, bunlar, mesela 200 trilyonluk
ihalelere girmektedirler. Yine bunlar, devletten 200 trilyon civarında
değerli kâğıt almaktadırlar. Onlar,
bu parayı nereden almaktadırlar; acaba, bunların
kumarhanelerle ne alakaları vardır; bunların
üzerinde durmamız gerekmektedir. 

Değerli milletvekilleri, öyleyse, ne yapılmalıdır?
Siyaset, çözüm üretme sanatıdır.
Raporda da önerilerimiz olarak yer alan bazı hususları
sizlere arz etmek istiyorum. 

Bir tarafta terör var, bir tarafta kumarhane
var, bir tarafta çeteler var. Bunlar, ilk baktığınızda,
birbirinden bağımsız olarak görülüyor.
Bunlar, bence, bağımsız değil; bunlar, bir
merkezden yönetiliyor. Acaba, bu hangi merkez? Biz, İtalya'daki
"gladio" hadisesini incelediğimizde, karşımıza
P-2 Mason Locası çıktı. Acaba, Türkiye'deki
mason locaları, masum mu; yoksa, bu işle alakalı
mı? İşte, bu nedenle, masonların da
aklanması için -hele, bazı masonlar bizi
telefonla arayarak "biz üçüncü, beşinci
derecede masonuz, böyle bir şeyle alakamız yok"
demektedirler; ben, onlara inanıyorum. Onların da
üstadlarına inanabilmesi için- Türkiye'deki
bütün mason locaları hakkında araştırma
yapılması gerekmektedir. (RP sıralarından
alkışlar) Susurluk Komisyonu olarak, bu öneriyi
raporumuzda belirttik. 

Muhterem milletvekilleri, ikinci olarak, demin de
bahsettiğim gibi, 1980 öncesi terör hakkında,
muhakkak, bir araştırma komisyonunun kurulması
gerekmektedir. Hele, bugün, birtakım yerlerde, tekrar,
öğrencilerimiz kışkırtılırken,
Millet Meclisi olarak görevimiz, elbette, bunların
üzerinde durmak ve öğrencilerimize "Bakın
kimlere hizmet ediyorsunuz; sizden öncekiler bu hataya düştüler
ve nelerle karşılaştılar" diye
aydınlatıcı bilgi verebilmek için,
bu hususu araştırmalıyız ve kamuoyunun
karşısına çıkabilmeliyiz. 

Değerli milletvekilleri, bununla beraber, devlet
yapısının üzerinde bulunan teftiş
müessesesinin de yeniden gözden geçirilmesi gerekmektedir
 Gerçekten, bugün, ülkemizdeki bürokrasinin,
teftiş meselesinde çok ciddî aksamalar olmaktadır.
Burada bulunan, eskiden bürokraside çalışmış
değerli milletvekillerimiz de, bu konuda belli birtakım
bilgileri bizlere aktarmışlardır. Bürokrasinin
incelenmesi, meydana gelen yanlışlıkların
süratle izale edilebilmesi ve hukukun sağlamış
olduğu sahaların dışına çıkabilme
hakkını kendinde görenlerin süratle tespit
edilip, bunları hakkında gerekli işlemlerin
yapılabilmesi için, devletin bütün yapısal
problemleri üzerinde süratle durulmalıdır.


Bir önemli hususa daha değinmek istiyorum:
Raporumuzu hazırlarken birtakım bilgilere ihtiyaç
duyduğumuzda, bazı devlet dairelerinden "bu, bir
devlet sırrıdır" diye cevap alamadık.
Elbette, Türkiye gibi, çok stratejik bir konumda bulunan
bir devletin, bütün devletlerde olduğu gibi, sırları
olmalıdır ve hepimiz bunlara saygı göstermeliyiz;
ama, devlet sırrının saklanmayacağı
bir tek yer varsa, o da Türkiye Büyük Millet Meclisidir.
(RP sıralarından alkışlar) Türkiye'de,
hiçbir sır Meclisten saklanmamalıdır.
Kim olursa olsun, hangi kurum olursa olsun, gelip, bu konuyu,
bilgi olarak Meclise arz etmelidir ve Meclis de, kendi mehabetine
yakışır bir şekilde bu sırra
vâkıf olmalı; ama, onu da, en ciddî
ketumiyet içerisinde, milletinin faydasına kullanabilmeyi
başarmalıdır ve siyasî polemik meselesi
yapmamalıdır. 

Değerli milletvekilleri, daha önce çıkarılmış,
mesela mal beyanı gibi, siyasîlerin mal beyanı
gibi ve kamu görevlilerinin mal beyanı gibi hususlar
tekrar işlerlik kazandırılmalı ve bunlar,
şeklî olmaktan çıkarılmalı,
fonksiyonel hale getirilmelidir. Yoksa, hakikaten, bu gibi meseleleri
halledecek önemli sayıda kanunlarımız
vardır; ama, bunların fonksiyonel olarak yapılması
gerekmektedir. 

Yine, önerilerimiz arasında, bu araştırma
komisyonlarının yanına, devamlı çalışacak,
bu gibi hayatî meseleleri izleyecek, Batı'da olduğu
gibi, ihtisas komisyonlarının kurulması gerekmektedir.


(Mikrofon otomatik cihaz tarafından kapatıldı)

BAŞKAN - Sayın İncetahtacı,
konuşmanızı tamamlayın efendim. 

Buyurun. 

MEHMET BEDRİ İNCETAHTACI (Devamla)
- Tamamlıyorum Sayın Başkan. 

Değerli milletvekilleri, ihtisas komisyonları,
belli birtakım olaylarla sınırlı değil,
bu gibi hayatî ehemmiyet taşıyan meselelerin
tamamı üzerinde durmalı ve devamlı olarak
Meclisi ve kamuoyunu bilgilendirmelidir. 

Muhterem milletvekilleri, bütün bunların
arka planında bir hususu daha belirterek sözlerimi
tamamlayacağım.

Bu problemlerin hukukî boyutları üzerinde
durdum; ama, bir önemli boyutu daha var, o da, ahlakî
boyutudur. Bütün bunları işleyenlerin,
bütün bunları yapan siyasî, bürokrat
veya sivil sahada bulunan insanların sahip oldukları
ahlakî nitelikler üzerinde de durmak zorunluluğumuz
vardır. Mesela, Cumhuriyet Halk Partili değerli üyemiz
Fikri Sağlar Bey'in çok hoşuma giden, çok
güzel bir tespiti vardır. Şu suali soruyor:
"Türkiye'de yanlışlık yapan siyasiler,
acaba, bu yanlışlığı, siyasî
yapının zorlamasıyla mı yapmışlardır;
yoksa, kendiliklerinden mi yapmışlardır?"
Bu çok önemli bir sualdir. Eğer, siyasî
yapının zorlamasıyla yapmışlarsa
-biraz evvel söyledik- hukukî bazı problemler
vardır; bunların, tespit edilip, düzeltilmesi
lazım. Ama, kendiliklerinden yapmışlarsa,
ahlakî problem vardır. 

Bu toplumun ahlakî değerlerinin, siyasilerce
ve bürokratlarca benimsenmesi şarttır muhterem
milletvekilleri. (RP sıralarından alkışlar)
Eğer, toplumun, ahlakî değerlerini benimsemezseniz,
o zaman, bu problemlerin önlenmesi mümkün olmayacaktır.
Dolayısıyla, hepimizin üzerinde ittifak edeceği,
ahlakî ve fikrî değerlerimizin olması gerekir
ve hepimizin, bilâkaydü şart, bu ahlakî
ve fikrî değerlere boyun eğmemiz, saygı göstermemiz
gerekir. 

Ben, tekrar, Susurluk Komisyonu raporunun...

(Mikrofon otomatik cihaz tarafından kapatıldı)

HASAN GÜLAY (Manisa) - Sonuna gel sonuna; sonuç
ne oldu?.. 

BAŞKAN - Son cümleniz lütfen...

MEHMET BEDRİ İNCETAHTACI (Devamla)
- Bitiriyorum Sayın Başkanım.

Esas itibariyle, Susurluk Komisyonu raporunun, çok
önemli bir çalışma olduğuna inanıyorum;
Millet Meclisimizin, üzerine düşen görevi
devam ettireceğine ve vazifesini yerine getireceğine de
inanıyorum ve bütün siyasî partilerin gayretleriyle,
hepimizin olan bu memleketin, yarınlara, ahlaklı,
hukuk devleti olmuş bir şekilde taşınabileceğine
inanıyor; Meclisinizi saygıyla selamlıyorum.
(RP ve DYP sıralarından alkışlar)

BAŞKAN - Refah Partisi Grubu adına konuşan
Gaziantep Milletvekili Sayın Bedri İncetahtacı'ya
teşekkür ediyorum.

Sayın milletvekilleri, şimdi, söz
sırası, Doğru Yol Partisi Grubu adına,
Sayın Turhan Güven'in. 

Buyurun Sayın Güven. (DYP sıralarından
alkışlar)

Sayın Güven, konuşma süreniz,
daha önce alınan Genel Kurul kararı gereğince
30 dakikadır.

DYP GRUBU ADINA TURHAN GÜVEN (İçel)
- Sayın Başkan, sayın milletvekilleri; Doğru
Yol Partisi Grubu adına ve şahsım adına,
hepinizi saygıyla selamlıyorum.

Türkiye'de bazen çok enteresan olaylar
cereyan ediyor. Biraz evvel, bir muhalefet partisi adına
konuşan Sayın Topçu'nun talihsiz beyanlarını
şu anda ifade etmekte biraz sıkıntı
çekeceğim, onun için beni mazur görün.

Bakınız, 1991 yılında,
Doğru Yol Partisi ile o günkü SHP hükümet
kurduğunda "Anavatan Partisinin en büyük yolsuzluğudur"
diye, alelacele elde ettiği dosyaları bir basın
toplantısıyla Türkiye kamuoyuna açıklayan
kimdir; Sayın Topçudur. Çok enteresandır
ki, bugün Sayın Topçu, Anavatan Partisinin
Sinop Milletvekili olarak, burada, aksi iddialarda bulunmaktadır;
bu beyan, talihsizdir.

Yine, burada benden evvel grup adına konuşan
bütün arkadaşlarımız bu  Komisyonun
üyesiydi. Komisyon üyesi olarak, elbette, kendi partisinin
fikriyatını, kendi partisinin tüzüğünü
ve kendi partisinin birtakım umdelerini savunmak için
konuşma yapılabilir; ama, ne var ki, bu komisyonlar
ihtisas komisyonlarıdır; bu Komisyon araştırma
komisyonudur, bu Komisyon Anayasanın 98 inci maddesine
göre kurulmuş bir Komisyondur. Burada, Komisyon üyesi
olan kişinin üzerinde en ufak bir tereddüt de
olmamalıdır. Yani, herşeyden evvel, tarafsız
kişiliğini burada ifade etmekte yarar görmekteyim.
Oysa, Sayın Topçu için, bakınız,
bu Komisyon raporunun bir sayfasında şöyle bir
ifade yer almaktadır: İşçi Partisi
Genel Başkan Yardımcısı Hasan Yalçın,
Komisyonumuza gönderdiği 10.3.1997 tarihli yazısında,
Susurluk Olaylarını Araştırma Komisyonu
Üyesi Yaşar Topçu'nun, Hüseyin Duman ve
Bucak ailesi fertlerinden Fatih Bucak'ın kumar arkadaşı
olduğu, şu sayılı Aydınlık
Gazetesinde yazıldığı ve bu nedenle -Susurluk
olayındaki önemli isimlerden Sedat Bucak'ın
da yeğeni olduğuna göre- bu Komisyonda görev
almamasının uygun olacağı ifade edilmiştir.
Burada, Sayın Topçu'ya düşen, daha evvel
bendenizin de yaptığı gibi, o Komisyon üyeliğinden
ayrılmasıydı; bu, daha doğru olmaz mıydı?..
Bir başka Anavatanlı milletvekili arkadaşımız,
gelir, daha tarafsız, daha doğru, daha sağlıklı
bir düşünce içinde, zannederim, sonuca
gitmemize yardım ederdi. 

Yine, Sayın Topçu, konuşmasında,
bu çete işinin, bu çete kavramının,
1993'ten sonra yukarılarda oluştuğunu ifade ediyor.
Şimdi, herkes, iddiasını ispatla mükelleftir.
Sayın Topçu, böyle bir iddia sahibi ise ve
İstanbul Emniyet Müdürünün ifadesine
dayanarak birtakım beyanlarda bulunuyorsa, elinde belge,
bilgi varsa, en yakın cumhuriyet savcılığına
gitmelidir, belgeleri oraya vermelidir. Niye; bakınız
"odanın arkasında, Sayın Özer Çiller,
olayları kuruyordu" ifadesinin sonunda, her Türk
vatandaşının, kendisini bu işle görevli
sayan her vatandaşın, elindeki belgeleri, ilgili
adlî mercilere vermesi gerekmez mi?.. 

Bu arada, bakınız, bir başka
ifadesi daha var. Güya, orada, kendisine gelip beyanda bulunanlar,
sorulduğunda diyorlar ki "aslında, Sayın
Özer Çiller'in bundan haberi vardır; ama, Sayın
Tansu Çiller'in, bu işlerle hiç ilgisi yoktur."
Peki, ilgisi yoktur da, daha sonra niye birtakım önergeler
vermeye kalkıyorsunuz?.. Hangi suçla suçlayacaksınız?..
Yani, kendi beyanlarınız içinde çelişkileriniz
yok mu?.. Kendi beyanlarınızla kendinizi bağlamıyor
musunuz ve daha sonra da bu beyanlarla, Türkiye'yi ve kamuoyunu
da birtakım yanlış yönlendirme içinde
değil misiniz? Önce bunlara dikkat etmek lazım.


Biraz evvel, değerli kardeşim Sayın
İncetahtacı da ifade etti, Türkiye'de, Ömer
Topal'ın kumarhanelerine ruhsatları kim vermiş
değerli kardeşlerim, değerli milletvekilleri, kim
vermiş?.. En fazla kumarhane kimin döneminde açılmış?..
Hani, bir rant, bir gelir, bir mafya, bir çete ve bunun
içinde devlet ilişkisinden bahsediyorsunuz; ama,
onun içinde de kimlerin neyi yaptığını
iyice araştırmıyorsunuz. Bu nedenle, ona iyice
bakmak lazımdı. 

Sayın milletvekilleri...

YILDIRIM AKTÜRK (Uşak) - Türklerin
girme iznini kim vermiş onu söyle?

TURHAN GÜVEN (Devamla) - Türklerin girme
izni, verildiği gibi de alındı; değil mi?..
(ANAP sıralarından "Alındı mı?"
sesleri)

Onu da söylüyorum işte. Alınmadı
mı?.. Kumarhaneler kapatılmak istenmiyor mu?.. (ANAP
sıralarından "Alınmadı"
sesleri) 

Müsaade buyurun... Müsaade buyurun... Bal
gibi de alındı... 

TUNCAY KARAYTUĞ  (Adana) - Alınmadı...

YILDIRIM AKTÜRK (Uşak) - Özrün
kabahatinden büyük!.. (ANAP sıralarından
"soruya cevap ver" sesleri)

TURHAN GÜVEN (Devamla) - Cevap vereceğim
yeri biliyorum merak etmeyin; hepsine de yetişirim ben.

AHMET KABİL (Rize) -Yakında Bakansınız!..

TURHAN GÜVEN (Devamla) - Sayın Kabil,
bunu sen söyleme. Senin, gelip, bizim Partimizden aday adayı
olduğun günleri de hatırlıyorum; bunları
sen söyleme!...

BAŞKAN - Sayın Güven, siz, Grup
adına konuşuyorsunuz, konuşmanızı
Genel Kurula hitaben yapacaksınız. 

TURHAN GÜVEN (Devamla) - Elbette, İçtüzük
öyle gerektiriyor Sayın Başkan; ama,  müsaade
ederseniz sataşmalara da cevap verme durumunda olayım.

Şimdi, Sayın Sağlar'ın söylediği
bazı lafların üzerinde durmak isterim. Askerî
helikopterlerle uyuşturucu kaçakçılığı
yapıldığını ifade ediyorlar. Bu
iddiaya dair belgelerin burada sunulması gerekirdi. Bir
başka iddiada daha bulunuyorlar: "Türkiye'de çete,
sadece merkez sağda, daha doğrusu sağ kesimde oluşmuştur.
Bunun dışında çete yoktur." Bu
işi ciddiye almak, ciddî olarak düşünmek
de bana biraz ters geliyor. Kaldı ki, Sayın Cumhurbaşkanını
göreve davet ettiler. Bu davet daha evvel başka genel
başkanlar tarafından da yapıldı; yani,
bu, Anayasamızın 108 inci maddesinde yer alan Devlet
Denetleme Kurulunu göreve çağırmadır.


Değerli arkadaşlar, Anayasanın 108
inci maddesi çok açıktır. Anayasamıza
göre, Devlet Denetleme Kurulunun soruşturma hakkı
yoktur; Devlet Denetleme Kurulu soruşturma yapma yetkisine
sahip değildir. Bu nedenle, soruşturma hakkına
sahip olmayan bir kurumdan, siz, soruşturma talebinde bulunamazsınız.
Sayın Cumhurbaşkanı da, bunu, fevkalade hukukî
bir deyimle, daha evvel birkaç defa ifade buyurdular. Bunun
için, durmadan "falan da gelsin devreye girsin, filan
da gelsin devreye girsin"in hiçbir hukukî tarafı
yoktur. 

Çok gayri ciddî bulduğum -benim
değerli kardeşim Sayın Sağlar beni bağışlasın-
"Türkiye'den kaçacaklar" gibi, ciddî
bir siyasetçinin ağzına yakışmayan,
bir başka deyimi, hele bakanlık noktasında,
Doğru Yol Partisinin içinde, koalisyonda bakanlık
yapan bir kişinin kullanmaması gerekirdi...

MUSTAFA KUL (Erzincan) - Doğru Yol Partisinin
içinde değil, sadece ortağı.

DURMUŞ FİKRİ SAĞLAR (İçel)
- DYP'nin içinde değilim.

TURHAN GÜVEN (Devamla) - Her mesuliyetine de
ortaksınız...

Sayın Başkan, değerli milletvekilleri;
Türkiye Büyük Millet Meclisinin 16 ncı Birleşiminde,
biliyorsunuz, bir araştırma komisyonu kurulmasına,
bütün partilerin oybirliğiyle karar verilmiştir.
Bu komisyon, 26.11.1996 tarihinde görevine başlamış
ve önce 3 ay, daha sonra da 1 ay içinde raporlarını,
gündüz ve gece mefhumları dışında,
olağanüstü bir gayretle tamamlamıştır.
Elimizde 368 sayfalık bir rapor vardır. Ek olarak
da, aynı basım içinde 423 sayfalık
bir ek düzenleyerek huzurunuza getirmiş bulunmaktadırlar.


Geçen süre içinde, Türk kamuoyu,
yasadışı örgütlerin devletle olan
bağlantıları yerine, Susurluk'ta meydana gelen
ve 3 Kasım 1996 tarihindeki bir trafik kazasından
yola çıkarak, yanlı ve maksatlı olarak
meşgul edilmiş ve tam 4 ay, 4 tekerin peşinden
sürüklenmiştir...

Şimdi, burada, biz, Doğru Yol Partisi olarak,
önce Anayasa, sonra kanunlar ve İçtüzük
bakımından işin hukukî yorumunu inceleyip,
irdelemeye çalışacağız. 

Sayın Başkan, değerli milletvekilleri;
verilen bütün önergeler bir Meclis araştırması
açılması talebini içermekte ve Anayasamızın
98 ve İçtüzüğümüzün
104 ve 105 inci maddelerine göre işlem yapılmasını
öngörmekteydi. 

Öncelikle şunu belirtmekte yarar görüyorum.
Çalışma sistemi dışında,
Komisyonun çalışmasını takdirle
karşılamak mümkündür; ama, yetkileri
konusunda aynı görüşü paylaşmak
söz konusu değildir. Bunun sebebi şudur: Anayasamızın
98 inci maddesinin başlığı "Türkiye
Büyük Millet Meclisinin bilgi edinme ve denetim yolları"
şeklindedir; üçüncü fıkra da
Meclis araştırmasını "belli bir
konuda bilgi edinilmek için yapılan inceleme"
şeklinde tanımlamaktadır ve buna uygun olarak
düzenlenen İçtüzüğün 105
inci maddesinde ise "Meclis araştırması
komisyonu bakanlıklarla genel ve katma bütçeli
dairelerden, mahallî idarelerden, muhtarlıklardan,
üniversitelerden, Türkiye Radyo-Televizyon Kurumundan,
kamu iktisadî teşebbüslerinden, özel kanun
ile veya özel kanunun verdiği yetkiye dayanılarak
kurulmuş banka ve kuruluşlardan, kamu kurumu niteliğindeki
meslek kuruluşlarından ve kamu yararına çalışan
derneklerden bilgi isteme ve buralarda inceleme yapma, ilgililerini
çağırıp bilgi alma yetkisine sahiptir.
Komisyon, gerekli gördüğünde uygun bulacağı
uzmanların bilgilerine başvurabilir" denilmektedir.


Sayın Başkan, Anayasa ve İçtüzüğün
bu açık hükmü karşısında
-samimiyetinden ve hüsnüniyetinden kesinlikle şüphem
yok, ama- Meclis Araştırma Komisyonu, acaba, 98 inci
maddenin ve 105 inci maddenin ışığı
altında ve o çerçeve içinde mi çalışmıştır?
Biraz sonra Anayasanın 138 inci maddesine de geleceğim,
ama, evvela bu noktayı çözmekte yarar görmekteyim.
Kurum, bir bilgi edinme kurumu mu?  Kimi çağıracak?
Biraz evvel saydığım kurumların ilgililerinden
bilgi alacak veya onun ilgililerini çağıracak.
Yani, bu Komisyon, bir hazırlık soruşturması
yapmıyor. Yani, bu Komisyon, bir adlî görevle
mücehhez değil. Yani, bu Komisyon, bir cumhuriyet savcısının
görev sahası içinde değil ve yetkisine
de sahip değil. Anayasanın 100 üncü maddesi
-hepinizin malumudur- başbakan veya bakanlar hakkında
soruşturma yetkisi verildiğinde, bu yetkiyi de -yani,
cumhuriyet savcısının yetkisini de- bu Komisyona
vermektedir; yani, o, bir adlî görevle mücehhez
kılınmıştır; oysa 98 inci maddenin
ışığı altında bu Komisyonun
sorgu yapması, ifade alması mümkün değildir.

Bakınız, raporun her tarafında
"falanın alınan ifadesinde..." Falanın
alınan ifadesinde denildiği gibi, kurumlarla ilgili
personel yerine, ben de ifade vermek istiyorum diyen herkesi çağırmış
ve dinlemiştir. 

Bu arada, Araştırma Komisyonu -biraz
da yetkilerini aşarak- pek çok kişinin ifadesini
alırken, sorgulama yapmakla birlikte, gelmeme gibi bir
olaya da muhatap olmuştur ki, bu da doğrudur. İşin
içinde olmayan, ilgili olmayan; yani, yukarıda sayılan
kurumlardan -kamu iktisadî teşebbüslerinden,
muhtarlıklardan- bunların ilgililerinden bilgi istemek
yerine, bu işle ilgili benim de bilgim vardır diyen
insanları, bu Komisyonca dinlemek mümkün değildir.
Ama, ne olmuştur; bu yetki aşımına rağmen,
Komisyon güzel bir rapor hazırlamış ve
önünüze getirmiştir. Kabul edersiniz veya
etmezsiniz, hukukîliği tartışırsınız
veya tartışmazsınız; bu, ayrı
bir olay; ama, Türk siyasî hayatında, bu Komisyonun
yaptığı çalışma ileride
belki çok daha iyi değerlendirme imkânına
sahip bulunacaktır. 

Sayın Başkan, değerli milletvekilleri;
işin bir başka önemli hukukî çıkmazı
da, Anayasanın 138 inci maddesinin üçüncü
fıkrasıdır. Anayasamız "görülmekte
olan bir dava hakkında Yasama Meclisinde yargı yetkisinin
kullanılması ile ilgili soru sorulamaz, görüşme
yapılamaz veya herhangi bir beyanda bulunulamaz" hükmünü
içermektedir. 

Araştırma Komisyonu, 17 adlî ve
idarî olay üzerinde incelemede bulunmuş ve bu
olaylarla ilgili olarak, raporun 241 inci sayfasından 307
nci sayfasına kadar da bir değerlendirme yapma durumunda
kalmıştır. Sayılan bütün
dosyaların büyük bir bölümü, yetkili
ve görevli adlî makamlarca araştırmaya
tabi tutulmuş ve halen, bu olaylarla ilgili olarak birçok
görevli yargılanmakta olup, çoğu da tutuklu
bulunmaktadır. Bu itibarla, 138 inci madde karşısında
görüş bildirme ve beyanda bulunma söz konusu
olmamalıdır; ama, burada, bu yapılmıştır.
Kaldı ki, Komisyonun bazı üyeleri de, her toplantıdan
sonra, ne yapıldığını ve o gün
alınan ifadeleri, televizyon istasyonlarını
dolaşmak suretiyle en ayrıntılı biçimde
her tarafa yaymışlar ve işin aslı, komisyon
çalışmasının ciddiyeti de pek
kalmamıştır. 

Sayın üyeler, Susurluk kazasının
üzerinden bugün itibariyle 205 gün geçti.
Peki, geçen bu süre içerisinde hiçbir
işlem yapılmadı mı; devletin ve cumhuriyetin
savcıları adlî takibatta bulunmadı
mı; suç işlenildiği iddia edildi de takipsiz
mi kaldı?!

Aslında, Komisyonun metninde başlık,
Meclis araştırması önergelerinin ortak
noktası -yani, verilen ki, bir parti iki, bir parti iki,
bir parti de tek önerge vermiştir. İkisi, Susurluk
kazasından evveldir; üçü, daha sonra ilave
edilmiştir- Yasadışı Örgütlerin
Devletle Olan Bağlantılarıdır; ama, 
çok enteresandır; bugün, yasadışı
örgütlerin devletle olan bağlantısı
yerine, burada, daha çok "Susurluk kazası"
diye adlandırılan olay üzerinde konuşulmuş
ve onun üzerinde bazı görüşler ortaya
atılmıştır. 

Devlet nedir; yasalarla ve bürokrasiyle yönetilen
akılcı devlet, elle tutulan, gözle görülen
bir varlık mıdır? Egemen devlet kuramının
herkesçe bilinen ilk siyaset bilimcisi Jean Bodin'e göre,
devlet, herkese ve yönetimi altındaki her kişiye
yasalar veren, ancak, onlardan hiçbir şey almayan
yetkin güçtür. 

Günümüzde son Türk Devleti olan
bugünkü devletimiz, bir cumhuriyet olarak toplumun huzuru,
millî dayanışma ve adalet anlayışı
içinde, insan haklarına saygılı ve
Atatürk milliyetçiliğine bağlı, demokratik,
laik ve sosyal bir hukuk devleti olarak görülmektedir.

Devlet, elbette işlerini kişiler eliyle
yürütecektir. Bu kişiler, görevi, devlet
adına, önce Türk Milletinin bağımsızlığını
ve bütünlüğünü, ülkenin bölünmezliğini,
cumhuriyeti ve demokrasiyi korumak için yapacaklardır.
Devlet, kendi içinde görev yapan binlerce kişinin,
yukarıda saydığım görevlerini, yansız,
sadece bu milletin bir ferdi olarak inançla yaparken, yine
bu devlet içinde görev yapan bazı kişilerin
de, kendi menfaatları doğrultusunda hırs ile
para kazanma, devleti soyma veya yasadışı
eylem yaptıkları da bir gerçektir; hatta,
başta devlet için fevkalade başarılı
işler yapan kişilerin, daha sonra, her türlü
hukuk ve ahlak kurallarının dışında
çalıştıkları da zaman zaman
görülmektedir. 

Değerli milletvekilleri, burada önemli olan,
her olayı kendi içinde değerlendirmektir. Bugün,
çete, yasadışı örgüt veya
organize suç örgütü deyin, ne derseniz deyin,
bunlar yeni mi ortaya çıktı? Bugün suçladığınız
kişiler dün çocuk muydu; bundan bir sene evvel,
üç sene evvel, beş sene evvel çocuk muydu;
yani, bunlar bir çocuk çetesi mi oluşturmuşlardı;
yoksa, ta 1980'lerden başlayarak bunlar ne yapıyorlardı,
ne yaptılar? Bunları da ayrı ayrı
mütalaa etmekte yarar görmekteyiz. Bazı kötü
niyetli kişiler dün vardı, bugün de vardır;
ama, dünü unutup, sanki, bugün bu işler yapılıyor
diye feryat etmek, asıl, bir dönemi karalamak ve siyasî
menfaat, siyasî çıkar elde etmek için
devleti tahrip etmek niye?

HASAN GÜLAY (Manisa) - Ne yapalım?!

TURHAN GÜVEN (Devamla) - Bazı suç
örgütlerinin varlığını 12 Eylül
müdahalesine bağlamak da, bence pek doğru bir görüş
olamaz.

HASAN GÜLAY (Manisa) - Kapatalım mı?!.

TURHAN GÜVEN (Devamla) - Dün, tüm
değer yargıları dejenere oldu derken, bugünlerde
bazılarının darbe çığırtkanlığı
yaptığını da hafızalardan silmek
mümkün görünmüyor. Peki, onlara da sormak
lazım; 12 Eylülü beğenmiyorsunuz, 12 Eylülü
karalıyorsunuz da, 12 Eylül rejimi üzerindeki
söylemleriniz üzerinde niye bugün bir darbe çığırtkanlığı
yapıyorsunuz? Niye bunu yapıyorsunuz; yapmayın...


Kaldı ki, 1983 yılının
6 Kasımında -o zaman devlet içinde olanlar
bilir; ekonominin tahrip olduğunu, değer yargılarının
tahrip olduğunu ifade eden bir arkadaşım için
söylüyorum- acaba, enflasyon yüzde kaçla
teslim edilmişti? Bunları, orada, ekonominin de çok
kötü olduğunu, her şeyin berbat olduğunu,
o dönemde dejenere olduğunu ifade edenlere, ekonominin
öyle pek de kötü olmadığını
anımsatmak için söylüyorum.

HASAN GÜLAY (Manisa) - Enflasyonun sebebini
değil, Susurluk'u tartışalım.

TURHAN GÜVEN (Devamla) - Sayın Başkan,
değerli milletvekilleri; zaman olsaydı, keşke...
(DSP sıralarından "üç sene var
daha" sesleri)

Hayır, onbeş seneye doğru gidelim
diyecektim. 

Ben, burada suçlanan insanların kimlikleri
veya isimleriyle meşgul değilim. Bundan, tahminen on
sene önce de, yine, meşhur bir MİT raporu çıkmıştı.
O zaman da birtakım suçlamalar yapılmıştı.
Peki, o zaman, bu suçlamalar karşısında
ne yapıldı? O zaman, bu rapor üzerine neler
yapıldığını, bugün bize,
bu rapor üzerinde konuşanlar tek tek anlatmak durumundadır
ve mecburiyetindedir. 

HASAN GÜLAY (Manisa) - Dersini iyi çalışmamışsın!..

MUSTAFA GÜVEN KARAHAN (Balıkesir) - Bakan
olacaksınız galiba...

TURHAN GÜVEN (Devamla) - Onlar bizim çok
gerimizde kaldı, merak etmeyin!..

Bu yasadışı örgütlerle
devlet görevlileri ilişkisi, idarî ve adlî
makamlarca, sonuna kadar araştırılmalı,
soruşturulmalıdır. İşin, çok
yönlü, çok boyutlu olduğu iddia edildiğine
göre, bunun Meclis araştırmasıyla çözülmesi
belki mümkün değildir. Adlî yargı bunu
çözemez demeyiniz. Olayı iki üç
kişinin üzerine yıkmak yerine, devletin birliği,
milletin dirliği ve esenliği için, iş nereye
kadar ulaşıyorsa oraya kadar gidilmesinde, biz, kişi
olarak, Parti olarak ve Hükümet olarak da yarar görmekteyiz;
nereye varacaksa, oraya varsın; hiç kimsenin endişesi
olmasın bundan...

İSMET ATALAY (Ardahan) - Belli oluyor zaten...

TURHAN GÜVEN (Devamla) - Yargıya güveneceksiniz...

Şunu ifade etmek istiyorum: Sokağa çıkamadığınız
günleri bir düşünün; terör ve anarşinin
önlenmesinde görev alarak, canını bu millet
için veren kişileri düşünün
ve maksatlı olarak kötülenmesinin sonunda devletin
uğrayacağı, özellikle devletin uğrayacağı
tahribatı da düşünün.

HASAN GÜLAY (Manisa) - Kapatalım mı?..

TURHAN GÜVEN (Devamla) - Yargıtay Cumhuriyet
Başsavcısı geçen hafta bir iddianame
düzenledi. "Yargı işlemiyor" diyenler,
Sayın Vural Savaş'ın odasını
çiçek bahçesine çevirdiler. Hani yargı
işlemiyordu?!. Cumhuriyet Başsavcısı
bir yetkisini kullanmıştır, anayasal hakkını
kullanmıştır. Burada anasaya hukuku bakımından
bir durum söz konusudur; bunu, ben tartışmam;
ama, Sayın Başsavcının söylemlerini
de her zaman tartışırım.

HASAN GÜLAY (Manisa) - Neyi tartışacaksınız,
neyi tartışmayacaksınız?

TURHAN GÜVEN (Devamla) - Anlayamıyorsanız,
ben, bu saatten sonra size anlatamam. Beklersiniz; ona göre
anlatırız.

İRFAN GÜRPINAR (Kırklareli) -
Tabiî, anlatacak bir şey de yok!

A. TURAN BİLGE (Konya) - Bir şey anlatamadın
ki, sabahtan beri konuşuyorsun, zaman dolduruyorsun.

TURHAN GÜVEN (Devamla) - "Susurluk dosyası3
diye anılan soruşturma evrakında, iki milletvekilinin
dokunulmazlığının kaldırılması
söz konusu olmuştur. Bu işe bakan devlet güvenlik
mahkemesi savcısı, Sayın Ağar ve Sayın
Bucak için fezleke düzenlemiş ve Adalet Bakanlığına
göndermiştir. Bakanlık, dosyaları Başbakana
intikal ettirmiş ve orada bir süre kalmış
bu dosyalar. Sonra, ortalık karışmış
ve geçen hafta, Meclis Başkanlığı,
bu iki dosyayı karma komisyona göndermiştir.


AYHAN GÜREL (Samsun) - Hasıraltı
ettiler onları!..

TURHAN GÜVEN (Devamla) - Orada, daha önceki
dosyalar için hazırlık komisyonlarının
sonunda hazırladığı rapor okundu. 

Şimdi, hasıraltına geleceğim
merak etmeyin. Merak etmeyin...

Şimdi, sizin "hasıraltı
ediyorsunuz" dediğiniz gibi, komisyonda da "dosyaları
kaçırıyorsunuz" dedi bir arkadaşımız.


Sayın milletvekilleri, şimdi, bakınız,
İçtüzüğümüzde açık
hüküm var; bir alt komisyon, hazırlık
komisyonu kurulur; bu, 5 kişiden oluşur. Bu 5 kişi,
bir rapor hazırlar ve karma komisyona verir. 

AYHAN GÜREL (Samsun) -1 ay içerisinde...

TURHAN GÜVEN (Devamla) - 30 gün içerisinde,
1 ay içerisinde... Peki, hazırlık komisyonu
kuruldu mu; kuruldu. Bu iki dosya verildi mi; verildi. Daha bunun
sonucu belli olmadan, neyin kaçırıldığını,
neyin yapıldığını nasıl
iddia edebilirsiniz!.. Bekleyin bakalım sonucu... 

Efendim, burada, bir mesele-i müstehıre
varmış; o nedenle, bu dosyaları da bu işleme
tabi tutacaksınız gibi bir varsayımın
pek hukukî tarafı olduğunu zannetmiyorum. O,
bir hukukî tartışmadır. Kaldı
ki, orada da kaçırıyorsunuz diyen arkadaşımıza
şu cevabı vermek isterim: Biz, hangi dosyaları
kaçırmışız? İşte,
dosyaların dökümü elimde. Bakınız,
Anayasa ve Adalet Komisyonu üyelerinden kurulu karma komisyon
gündeminde olan yasama dokunulmazlığı dosyaları...
Ben de o komisyonun üyesiyim de onun için söylüyorum.
Kimin dosyasını kaçırmışız
biliyor musunuz; mesela, Sayın Yılmaz'ın...
298 sayılı Kanuna muhalefette bulunmuş; ben,
onun dosyasını kaçırmışım...
Mesela, burada var...

MUSTAFA CUMHUR ERSÜMER (Çanakkale) -
Seçim Kanunu...

TURHAN GÜVEN (Devamla) - Evet, 298 sayılı
Seçim Kanunu; ben de onu söylüyorum; ama, dokunulmazlık
dosyası bu.

Bakınız, Sayın Baykal'ın
var...

İSMET ATALAY (Ardahan) - Getirin... Hepsini
getirin... Getirmenizi istiyoruz...

İRFAN GÜRPINAR (Kırklareli) -
Getirin... Getirin...

TURHAN GÜVEN (Devamla) - Sayın Başkan,
sayın üyeler; bunların kaçırılması
falan söz konusu değil; bu, bir hukukî görüştür.
(CHP ve DSP sıralarından gürültüler)

İSMET ATALAY (Ardahan) - Hepsini getirin...

OYA ARASLI (İçel) - Biz istiyoruz...
Gelsin...

TURHAN GÜVEN (Devamla) - Elbette... Merak etmeyin,
hepsi getirilir; gerekirse, tamamının dokunulmazlığı
kaldırılır; ama, gerekirse, bu, daha evvelki
teamül gibi de, sonunda başka işlem görür.

İRFAN GÜRPINAR (Kırklareli) -
Tamam...

MUSTAFA CUMHUR ERSÜMER (Çanakkale) -
Bu Meclis de, bu Millet de bunu bekliyor sizden.

YILDIRIM AKTÜRK (Uşak) - Pazarlıklar
devam ediyor herhalde...

MUSTAFA CUMHUR ERSÜMER (Çanakkale) -
Hepsinin dokunulmazlıkları kalksın...

TURHAN GÜVEN (Devamla) - Tabiî, hepsinin
kalksın... 

O zaman, Genel Kurul gündemine giren Anayasanın
83 üncü maddesinin bir an evvel görüşülmesini
niye teklif etmiyorsunuz; İçtüzük, bu
yetkiyi size veriyor.

İRFAN GÜRPINAR (Kırklareli) -
Ettik... Ettik...

MUSTAFA CUMHUR ERSÜMER (Çanakkale) -
Biz Anavatan Partisi olarak teklif ettik. 

TURHAN GÜVEN (Devamla) - O zaman, gündeme
gelir, görüşürüz; bakarsınız
ki, bu dosyalar da hepinizin huzuruna gelir, tek tek incelersiniz.


İSMET ATALAY (Ardahan) - Sayın Güven,
dersinizi iyi çalışamamışsınız.


TURHAN GÜVEN (Devamla) - Benim kimseden ders
almaya da ihtiyacım yok, ders vermeye de... Ders almanın,
ders vermenin ne olduğunu zamanı gelince öğrenirsiniz.


İSMET ATALAY (Ardahan) - Ders almaya ihtiyacın
yoksa, o zaman çalış...

MUSTAFA GÜVEN KARAHAN (Balıkesir) - Bakan
da olamayacaksın!..

TURHAN GÜVEN (Devamla) - Sayın Başkan,
burada önemli olan, bakın nedir; yapılan işlemin
hukukîliğini tartışıyorum. Bir fezleke
gönderdiğiniz zaman kanunlardaki işlemlerin neler
olacağını bilmiyorsunuz, öğrenin. 

Bakın, Sayın Ağar'ın Emniyet
Genel Müdürü olarak yaptığı işlemlerden
ötürü mü fezleke düzenlenmiş; o
zaman gelin beraber okuyalım. Ceza Muhakemeleri Usulü
Kanununun 154 üncü maddesi "valiler, Memurin Muhakemat
Kanunu hükümlerine tabidir" diyor; yani, devlet
güvenlik mahkemesi savcısının bir fezleke
düzenlemesi burada söz konusu değildir. 

İkinci olarak; Devlet Güvenlik Mahkemelerinin
Kuruluş ve Yargılama Usulleri Hakkındaki Kanunun
9 uncu maddesine göre de, bidayet mahkemesi eğer Yargıtay
ise, orada da, yine, Devlet Güvenlik Mahkemesinin böyle
bir işlem yapması, savcının böyle
bir işlem yapması söz konusu olamaz. Bu kadar
basit bir işlemi eğer öğrenmemişseniz,
ondan sonra, sataşmalara meydan verecek şekilde laf
atmayın. 

A. TURAN BİLGE (Konya) - Vatandaşa anlat,
vatandaşa...

TURHAN GÜVEN (Devamla) - Hal böyleyken;
yani, bunun yolu bu iken, dosya gelmiştir; ama, yine de,
dediğim gibi, 5 kişilik komisyona havale edilmiştir;
ondan sonra görüşünü de verir, gereği
de yapılır. 

Sayın Başkan, sayın milletvekilleri;
demokrat ve medenî toplumların gündeminde evrensel
normların tayin ettiği değerler yer alıp
tartışılırken, orada da suiistimal,
rüşvet, organize suçlar bütün boyutlarıyla
vardır; ama, ne var ki, bunlarla mücadele için
ortak uğraşı ve gayret de vardır. Salt
siyasî çıkar için ve şov yapmak
maksadıyla ve siyasî karalama için, devletin
ve milletin ortak değerlerini tahrip etme orada yoktur. Siyasî
karalamanın kimseye, karalayana da karalanana da yarar
getirdiği görülmemiştir. Önemli olan,
anayasaların siviller tarafından yapılması
değildir, önemli olan, anayasanın sivil olmasıdır.
Siz bunu yapıyor musunuz? Gelin, birlikte yapalım,
hep birlikte yapalım; bunun çalışması
içinde olalım.

(Mikrofon otomatik cihaz tarafından kapatıldı)

BAŞKAN - Sayın Güven, konuşmanızı
tamamlayın efendim.

TURHAN GÜVEN (Devamla) - Bağlıyorum
Sayın Başkanım.

Sivil anayasa, katılımcı demokrasi;
mutlu, huzurlu ve müreffeh bir Türkiye'de, insanların
hoşgörüyle kucaklaştığı
bir ülke olmak istiyorsak, kısır çekişmeler
yerine, organize suçları azaltacak çareleri
gelin birlikte arayalım. Bu Türkiye hepimizin ve ebet
olan da sadece devlettir.

Hepinize saygılar sunuyorum. (DYP sıralarından
alkışlar)

BAŞKAN - Doğru Yol Partisi Grubu adına
konuşan İçel Milletvekili Sayın Turhan
Güven'e teşekkür ediyorum.

Gruplar adına son konuşmayı,
Demokratik Sol Parti Grubu adına, Aydın Milletvekili
Sayın Sema Pişkinsüt yapacaktır. (DSP
sıralarından alkışlar)

Sayın Pişkinsüt, konuşma
süreniz, daha önce alınan karar gereğince
30 dakikadır.

Buyurun. 

DSP GRUBU ADINA SEMA PİŞKİNSÜT
(Aydın) - Sayın Başkan, saygıdeğer
üyeler; sizleri ve televizyonları karşısında
bizi izleyen değerli halkımızı, Partim,
Demokratik Sol Parti ve şahsım adına saygıyla
selamlıyorum.

Bugün konuşmakta olduğumuz bu çok
karmaşık ilişkiler ağını,
sınırlı süremiz içinde, Grubum
Demokratik Sol Parti adına, mümkün olduğu
kadar kısa, açık ve öz olarak anlatmaya
çalışacağım.

Faili meçhul cinayetlerin, gözaltı
kayıplarının, suikastlerin, aklanan karaparaların,
uyuşturucu kaçakçılarının
hem birbirleriyle hem de devletle olan bağlantıları
Susurluk kazasından sonra sır olmaktan çıkmıştır
ve hemen ilk günlerde, toplumda, devletin aklanması
için gereğinin yapılması istekleri, temiz
toplum özlemleriyle dolu kampanyalarda dile getirilmiştir;
çünkü, Susurluk skandalıyla ortaya bir
kez daha dökülenler, aslında, ayıplanacak
tarihsel hataların ürünleridir ve bunları
yine görmezlikten gelmek, elbette, daha korkunç sonuçlar
yaratacaktır. 

Parlamentomuzun değerli üyeleri, olaylar
çok vahimdir. Birçok politikacının
övündüğü, tarih yazmak yerine, bazen de
-bugün olduğu gibi- tarihi yargılamak çok
daha önemli ve gereklidir. Görülen odur ki, devletimiz
içinde kanserleşen başına buyruk odaklar,
insan haklarıyla, çağdaş hukuk devleti
ilkelerini yok etmektedir. Yine, hepimiz çok iyi biliyoruz
ki, bu devlet, tarihte kolay kurulmadı ve bizim devlet
geleneğimiz içinde de, ne Osmanlı'da ne de Türkiye
Cumhuriyetinin kuruluşunda asla faili meçhul cinayet
yoktur.

1977 yılında, Başbakanlığı
sırasında, Genel Başkanım Sayın
Ecevit "işe can güvenliğinden başlayacağız"
diyordu ve bugün, yıl 1997; yirmi yıl sonra,
maalesef, anlaşılan odur ki, yine, ilk işimiz
can güvenliği ve bugün, susurluğun ardından,
devlet olabilmenin olmazsa olmaz koşullarını,
yaşama hakkımızı ve ulusal bağımsızlığımızı
sorgulamak zorundayız. 

Skandal kazada bir polis şefi, silah ve uyuşturucu
kaçakçısı bir katil zanlısı,
aşiret reisi ve aynı zamanda Parlamentomuzun üyesi
aynı araçtaydılar. Asla bir arada olmaları
düşünülemeyecek olan bu üçlü,
onca saldırı silahıyla, korkunç bir
süratle nereye gidiyorlardı ve neden aynı arabadaydılar?
Dönemin İçişleri Bakanı, bu ilginç
buluşma için "polis şefi, Abdullah Çatlı'yı
adalete teslim etmeye götürüyordu" dedi ve
iki gün sonra da istifa etti. Olay, iktidar partilerince
küçültülmeye çalışıldıkça,
medya, yeni kanıtlar, yeni bulgular veya yeni savlarla,
olaya adı karışanları ve onları
himaye etmeye çalışan kimi politikacıları
zorlamaya başladı. 

İktidar ortaklarından biri, bu olayı
"fasa fiso" deyimiyle önemsiz kılmaya çalışırken,
küçük ortak "bu vatan için kurşun
atan da, kurşun yiyen de bizim için şereflidir"
diyerek tartışmaya yeni bir boyut getirdi. Bundan
cesaret alan sanık durumundaki kimi çete elemanları
"biz ne yaptıysak, devletimiz için yaptık"
sözleriyle ulusal kahramanlığa soyundular. Öyle
ki, 7 TİP'li genci öldüren de, uyuşturucu
kaçakçılığı yapanlar da,
faili meçhul cinayetleri işleyenler de, toplu katliamlara
girenler de, karapara aklayanlar da, devletin olanaklarını
kendilerine hortumlayanlar da, çek-senet mafyası
elemanları da ve onların siyaset içerisinde
en üst düzeye kadar olan uzantıları da
ne yaptılarsa, hep vatan için yaptıklarını
iddia etmeye başladılar. Komisyon bile bu düşünceye
destek vermiştir. Şöyle ki; Abdullah Çatlı'nın
yurt dışında uyuşturucu kaçakçılığı
yaptığına ilişkin Basel Şehri Savcılığının
25 Ekim 1984 tarihli soruşturma dosyası komisyona
mart ayı ortasında ulaşmış olmasına
rağmen, kayda bile alınmadan, üyelere de gösterilmeden
özel tercümeye gönderilmiştir. Yapılan
tercümenin, komisyon raporu teslim edildikten sonra gelmesi
nedeniyle, bu dosya, maalesef, rapora girip değerlendirilememiştir.
(DSP sıralarından alkışlar)

Susurluk skandalı doğru bakış
açısıyla ve doğru araştırma
teknikleriyle incelenebilseydi, çok farklı boyutlarda
açılım sağlanabilirdi; çünkü,
konunun hukukî boyutu kadar, Türkiye Büyük
Millet Meclisi için siyasal, sosyal, ekonomik ve uluslararası
boyutları da önemlidir. 

Komisyon, asla istediğimiz boyutta bir çalışma
yapamadı. Komisyon, İktidar ortaklarının
işbirliğiyle güdümlü, kısaca,
siyasî etki altında ve yanlış yöntemle
çalıştı ve çalışma
kapsamı da kasıtlı olarak dar tutuldu. 

Bu bağlamda, Susurluk olayının
gözden kaçan veya kaçırılmak
istenen en önemli boyutu, suça kaynak teşkil
edecek olan ekonomik delillerin araştırılmaması;
yani, ekonomik boyutu olmuştur. 

Türkiye'de 1990'lı yıllarda alınan
yanlış ekonomik kararlar ve uygulanan politikalar,
ülkenin döviz rezervlerinde ciddî boyutlu erimeye
yol açmıştır. Devletin döviz rezervlerinin
düşüşüyle paniğe kapılanlar,
kısmen kayıtdışı ekonomi maskesi
altında gizlenen karaparanın yurda girmesine ve
aklanmasına acaba izin vermişler miydi? Ülke
döviz rezervlerinin tehlikeli bir şekilde azaldığı
bu dönemde, ne pahasına olursa olsun döviz sağlamak
isteyenler, suç örgütlerine göz yummuşlar
mıydı? Bunların araştırılması
gerekirdi. 

Dış ödemeler açığı
milyarlarca dolar seviyesinde seyrederken, görülmeyen
muamelelerden gelen dövizler de belliyken, ülkemiz toplam
döviz rezervlerindeki şaşırtıcı
miktarlardaki artış, hep, kayıtdışı
ekonomiye bağlanmaya çalışılmıştır.
Oysa, dış ödemeler dengesi açık
verirken, döviz rezervlerinin artmasında, bu artışın
tek nedeninin kayıtdışı ekonomi olamayacağı
açıktır. Aslında, gizlenen, kayıtdışı
ekonomi maskesi altında, karaparadır. Komisyonumuzun
temel işlevi, Türkiye'de karapara elde edenlerin ya
da karapara aklanmasına aracılık edenlerin,
devletten veya kamu görevlilerinden destek görüp
görmediklerini saptamak olmalıydı. Hükümetlerin
bu duruma gelinmesinde rollerinin olup olmadığının
araştırılması, devlet eliyle yasadışı
insanların zenginleştirilmelerine yönelik faaliyetleri
ortaya çıkarabilirdi. 

Günümüzde siyasetin çok pahalı
bir hale getirildiği gerçektir. Siyaseti, bu maliyet
içerisinde yürütmeyi meşru gören anlayış,
kaynak yaratma konusunda hiçbir etik değere de saygı
göstermemektedir. Kısaca, araştırma,
ekonomik boyuta yayılamamış, ekonomik deliller
belirlenerek, suç-örgüt ilişkilerinin açıklığa
kavuşması sağlanamamıştır.
Nitekim, faili meçhul cinayetlerden, Ömer Lütfi
Topal, Behçet Cantürk, Savaş Buldan, Tarık
Ümit olaylarında, yurtiçi, yurtdışı
bağlantılı büyük paralar konuşulmaktadır.

Araştırmanın bir diğer eksik
boyutu, siyasî baskıyla güneydoğuya gidilmekten
vazgeçilmesidir. Halbuki, böyle bir çalışma,
Komisyonumuz kapsamındaki karapara, uyuşturucu, feodal
yapı, koruculuk, Özel Harekât, mafya, faili
meçhul, faili kaçak ve siyaset ilişkileri
açısından son derece önemliydi. 

Kasıtlı olarak eksik bırakılan
ve özellikle ulusal onurumuz açısından
da çok önemli olan bir diğer konu ise, Frankfurt
mahkemesinin, Türkiye Cumhuriyeti Devletini, uyuşturucu
kaçakçılığını korumak
ve uyuşturucu ticaretinin üstünü örtmekle
suçladığı iki hâkim imzalı
gerekçeli kararıdır. Bu kararda, Dışişleri
Bakanı ve Başbakan Yardımcısı
Tansu Çiller'e de birtakım ithamlar yöneltilmektedir.
Alman mahkemesinin gerekçeli kararının yayımlandıktan
sonra gönderileceğine dair Bonn Büyükelçiliğinden
7 Şubat 1997 tarihli gelen yazıyı, Komisyon
Başkanı, 1 Nisan 1997'ye kadar kayda bile almayarak
saklamıştır. Bu nedenle, 27 Şubat 1997'de
Alman basınında yayımlanan gerekçeli
karar da, maalesef, Komisyon getirilip rapora konulamamıştır.

Şu an elimde bulunan ve tarafımca temin
edilen bu 10 sayfalık kararla, soruşturmaya ait 134
sayfalık bulgu ve delilleri kapsayan diğer kısmı
getirilerek, kamuoyu mutlaka aydınlatılmalıdır.


Acı gerçekler, Susurluk sonrası
ortaya çıktıkça, bazı uyuşturucu
kaçakçılarının devletçe
kayırılıp korundukları ve yasadışı
örgütlenmelerde kullanıldıkları
belirlendikçe, bu konunun yaralayıcı etkisi
daha da artmaktadır. 

Susurluk skandalının hukukî boyutunda
incelediğimiz olaylardan, Komisyona bilgi verenlerin beyanlarından,
İstanbul Devlet Güvenlik Mahkemesi Cumhuriyet Başsavcılığının,
İbrahim Şahin ve Korkut Eken ile 8 polis memuru hakkında
düzenlediği iddianameden ve İstanbul Devlet Güvenlik
Mahkemesi Cumhuriyet Başsavcılığının
Sedat Bucak ve Mehmet Ağar hakkında hazırladığı
fezlekeden, aşağıdaki yorumlara ulaşılabilmektedir:


Emniyet, MİT ve Jandarma içerisindeki
bazı devlet görevlilerinin, cürüm işlemek
amacıyla silahlı teşekkül oluşturdukları
ve özel kasıt altında bir araya geldikleri;
yasadışı örgütlenmelerde yer alan
bazı kişilerin devlet tarafından görevlendirildikleri;
bazı kamu görevlilerinin de doğrudan çeteler
içerisinde yer aldıkları; oluşturulan
bu tür yasadışı örgütlenmelerin
devletin bazı üst düzey yetkilileri tarafından
bilinip korundukları; yasadışı örgütlenmelerin
siyasî otoritenin en üst kademelerine kadar uzandıkları
ve kollandıkları; yasadışı örgütlenmelerin,
terörle mücadele maskesi altında, tamamen çıkar
sağlamaya yönelik oldukları ve beslenerek kontrol
altında tutuldukları anlaşılmaktadır.


Mehmet Ağar ve Sedat Bucak hakkındaki
fezlekenin Komisyonumuza geç intikal ettirilmesi, Başbakan
ve Adalet Bakanı tarafından âdeta saklanması,
Meclise geldikten sonra da, dokunulmazlıkların kaldırılması
yolundaki beklentilerin aksine, savsaklanması, siyaset-çete
ilişkilerinde şüpheleri daha da artırmıştır.


Komisyonumuz, raporunda, belirli suçlamalara
yer vermediği gibi, belirli kişilere ulaşmaktan
ve yukarıda açıkladığım
gerçekleri de belirtmekten kaçınmıştır.
Halbuki, Komisyonun esas görevi, bundan sonraki halkaları
ortaya çıkarmak olmalıydı. Buraya
kadarını, zaten yargı yapmıştı.


Sayın üyeler, elimizdeki tüm hukukî
bilgi ve belgelere dayalı olarak yapmış olduğum
bu açık yorum ve tespitler, karşımıza,
devlet içerisinde bazı bürokratların
oligarşisini ve işbirlikçilerini çıkarmaktadır.
Söylediklerimizi şematize edersek, bu oligarşinin
emniyet içerisindeki uzantısının en
üst seviyesinde Mehmet Ağar'ın bulunduğu kuşkusu,
etrafında Müşavir Korkut Eken, Emniyet Özel
Harekât Dairesi Başkanı İbrahim Şahin
-ki, her ikisi de özel harp konusunda özel yetiştirilmiş
uzmanlardır- ve özel timde görev yapmış
polisler olduğu izlenimi edinilmektedir. 

Bir diğer cephe, MİT içerisinde
Mehmet Eymür ve ekibidir. Feodal yapının ve
koruculuk sisteminin Parlamentoya kadar uzanan kesiminin örgüte
destek veren isminin Sedat Bucak olduğu ileri sürülmektedir.
Yerelde ise, örgütçe, bazı aşiretler
ve korucular kullanılmaktadır. Güneydoğuda
oluşan terör rantının paylaşımında,
Yüksekova çetesinde olduğu gibi, bazı güvenlik
birimlerine ait uzantılar da yer almaktadır. Yine,
burada, tetikçi ve tahsilatçı olarak "Yeşil"
kod adlı Mahmut Yıldırım gibi vatandaşlar
ve birçok PKK itirafçısı da kullanılmaktadır.


Ayrıca, çalışmamızda,
12 Eylül öncesi ve sonrası korundukları
kesin olarak tespit edilen ülkücülerden bazı
grupların, bazen Mehmet Eymür kanalıyla MİT
kontrolünde, bazen de Mehmet Ağar kanalıyla Emniyet
kontrolünde örgüt faaliyetlerine katıldıkları
ortaya çıkmaktadır. Bu kesimden Abdullah
Çatlı, Haluk Kırcı, Oral Çelik,
Abdullah Kederoğlu, Alaattin Çakıcı,
Ali Yasak, Ali Fevzi Bir, Sami Hoştan, Hadi Özcan,
Yaşar Öz, Kürşat Yılmaz, Sedat Peker,
Turgay Maraşlı, Yahya Efe, Müfit Sament, Bedri
Ateş, Tevfik Ağansoy, bilinen ve önde gelen isimleri
oluşturmaktadır. 

Bu kişilerin çoğunun, 12 Eylül
öncesinin karanlık tablosunda, pek çok bilim
adamının, basın mensubunun, hukukçu
ve öğrencinin katledilmelerinden sanık ve hükümlü
olduklarını bilmekteyiz. 1 Mayıs 1977 Taksim
katliamı, 29 Mayıs 1977 Sirkeci ve Yeşilköy
sabotajları, 16 Mart 1978 üniversite katliamı,
1 Şubat 1979 Abdi İpekçi'nin öldürülmesi,
13 Mayıs 1981 Papa suikastı ve daha niceleri...

Bugün, bu bazı eski ülkücülerin
o tarihlerdeki olaylarını hatırlamak, şu
anda neden tekrar meydana çıktıklarını
sorgulamak için gereklidir. O yıllarda, ülkede
kargaşa ve birbirine düşmanlık ortamı,
âdeta kışkırtılıyordu.
O yıllarda, hem sağ hem sol taşeronlara gezen
silahlar kullandırılıyordu. 

Yine, pek çok ülkede benzerleri de bulunan
ve çoğunlukla karanlıkta kalan, derin devlet,
gladio, kontrgerilla gibi yapılanmalar hep düşünülmüştür
ve vardır. Barış gönüllüleri,
12 Mart, 12 Eylül, Türk-İslam sentezi, Başbakan
Turgut Özal zamanında kurulmak istenilen özel
istihbarat örgütü ve nihayet, Başbakan Tansu
Çiller'in sivil otoritedeki egemenliği, değişik
basamaklardır.

Uluslararası istihbarat örgütlerinin
ve bağlantılarının stratejik çalışmaları
ve emelleri doğrultusundaki icraatları, elbette yadsınamaz;
ayrıca, gözardı da edilemez; ancak, asıl
önemli olan, bu yapılarla, ülke kaderini elinde
tutanların ne derece işbirliğinde bulunduklarıdır.
Elbette, bahsettiğim bu tabloyu, bu araştırma
süresinde, baştan sona, daha ilaveleriyle tamamlamak
mümkün değildir. Rapor tesliminden sonra, her geçen
gün ortaya çıkan gerçekler, konuların
çok farklı boyut ve uzantılarını
keşfetme imkânını da getirmektedir;
yeter ki, bakmasını, sormasını, araştırmasını
ve üzerine gidebilmesini bilelim. 

Tabloyu böylece ortaya koyduktan sonra, öncelikle,
yasadışı örgütlenmelerde ismi geçenlerin
sorumluluk makamlarına kimler tarafından, hangi
amaçlarla getirildikleri ve bu görevlerde nasıl
kaldıklarının incelenmesi ve siyasî
sorumlularının da tespit edilmesi gerekir. Örneğin,
devletin tasfiye ettiği Mehmet Eymür ve Korkut Eken,
kimin döneminde ve kimin özel çağrısıyla
kilit noktalara getirilmiştir? Diğer taraftan, akla
bazı sorular da gelmektedir. Örneğin, Tevfik Ağansoy'un
yanında öldürülen ve yaralanan polisler
kimin özel korumalarıdır? 

Tarık Ümit'in öldürülmesinde
bahsi geçen, Kıbrıs'ta aklandığı
iddia edilen 40 milyon dolar ne parasıdır? Öldürülmesiyle,
bu paralar, kimler tarafından, nasıl paylaşılmıştır?

Özer Çiller İstanbul Bankasında
Genel Müdürken, müstahdemi olarak çalışan,
özel işlerini takip eden ve aleyhinde tek tanık
olan Mehmet Urhan niçin öldürülmüştür?

Öldürülen Ömer Lütfi Topal'ın
birinci eşi Safiye Benli, Abdullah Çatlı'nın
ölümü üzerine, niçin "kanı
yerde kalmadı; Özer Çiller'den şüpheleniyorum"
demiştir? Safiye Benli, bu sözleriyle ne kastetmiştir?

Komisyonda, hem Özer Çiller'in hem de
Safiye Benli'nin dinlenmesinden, hangi gerçeklerin ortaya
çıkacağı korkusuyla vazgeçilmiştir?

Sağlık Bakanlığı Başmüfettişi
Namık Erdoğan, çetenin, devletle bağlantılarını,
yolsuzluklarını ortaya çıkaracak bilgilere
ulaştığı için mi öldürülmüştür?

Binleri bulan faili meçhuller bu ülke
için ne demektir ve niçin en çok 1993-1995
yılları arasındadır?

Bu, nasıl, demokratik, laik, sosyal hukuk
devleti olmaktır? 

Faili Meçhul Siyasî Cinayetler Meclis
Araştırması Komisyonu raporu, üç
kez, bizzat Komisyon Başkanı tarafından Başbakan
Tansu Çiller'e sunulmuş olmasına rağmen,
sudan sebeplerle, niçin Meclis Genel Kuruluna getirilmemiştir?


Karapara aklandığı konusunda ciddî
iddialar olan, yurtdışı bankalarda, örneğin,
First Merchant Bank'ta kimlerin, ne oranda hisseleri vardır?


Güneydoğuda sosyal ve ekonomik gerçekçi
çözümler niçin sürüncemede bırakılmakta
ve terör rantı niçin önlenememektedir?

Ülke ekonomisinde niçin karapara aklanmasına
izin verilmektedir? Doğru; yasadışı kişilere
kumarhane açma izni, kimler ve ne karşılığında
verilmiştir? Ama, yasadışı kişileri
sabıkasız gösterenler de kimlerdir? (DSP sıralarından
alkışlar)

Karapara aklanmasında önemli bir çözüm
olan Bankalar Kanununda yapılması istenilen değişiklik,
niçin İktidar partilerine mensup milletvekillerince
reddedilmiştir?

Tansu Çiller'in mal varlığını
soruşturma komisyonu raporu, İktidar partisi milletvekillerince
niçin delil yetersizliğinden reddedilmiştir?

Alman mahkemesinin iki hâkim imzalı
kararını ve polisin yaptığı araştırmayı
kapsayan kısmını, Dışişleri
Bakanı olarak Tansu Çiller niçin getirip
gerçekleri gözler önüne serememektedir?
Bu bağlamda, kendisinin açıklanamayan mal varlığı,
bu mahkeme kararıyla daha da şaibeli hale gelmiyor
mu?

Azerbaycan Cumhurbaşkanı Sayın
Haydar Aliyev'in, ülkesindeki darbe girişimleri konusunda
bu Meclis kürsüsünden ne demek istediğini öğrenmemiz
gerekmez mi? Niçin, bunun üzerinde araştırma
yapılmamakta?

AHMET İYİMAYA (Amasya) - İste...

SEMA PİŞKİNSÜT (Devamla)
- Bu soruların cevabı gerçekten araştırılabilseydi,
isimleri geçenlerin belki aklanma şansları
da olabilecekti; ama, araştırılmaması
için elden gelen her şey yapılmaktadır.

Onca soru varken, Çiller Ailesi, Komisyona
bilgi vermeye bile çağırılamamıştır.


Ayrıca, son günlerde, basında,
Başbakan Yardımcısı Tansu Çiller
hakkında çıkan ve inanmak bile istemediğimiz
iddialar, sadece kendisi için değil, Türkiye Cumhuriyeti
Devleti için de çok ağır ithamlardır.
O zaman, Susurluk'ta ortaya çıkan tablodaki dış
bağlantıların kimlerin üzerinden sağlandığının
da sorulması gerekmez mi? Eğer, bu iddialar doğru
değilse, o zaman, neden tekzip edilmemektedir? Bu konudaki
gerçeklerin kamuoyuna açıklanması
moral yükümlülüktür. 

Hesap sorma mercii olan Hükümetin Refah
Partisi kanadı "ABD emperyalizmine ve diğer tüm
güçlere karşıyız" diyerek
iktidara gelmelerine rağmen, bunlara niçin ilgisiz
kalmaktadır?

Susurluk Komisyonundaki Refah Partisinin tutumunu
anlamak mümkün değildir. 

Bugüne kadar, Refah Partisiyle niçin
koalisyon yaptıkları, hep Başbakan Yardımcısı
Tansu Çiller'e soruldu. Aslında, bu sorunun, Refah
Partisine de sorulması gerekir, kiminle koalisyondasınız
ve niçin? Dengeyi nasıl sağlıyorsunuz
ve bu dengede İslam halk komutanlığının
yeri var mı? 

Yine, Komisyon çalışmalarında,
Susurluk skandalının içerisine askerî
yapıyı da çekme gayretleriniz, Meclis ile
orduyu karşı karşıya getirme çabalarınız,
bu dengenin doğal yansıması mıdır?
Bilindiği üzere, Komisyon Başkanımız,
Teoman Koman Paşa'nın JİTEM'le ilgili gönderdiği
yazıyı 32 gün saklamıştı.


Değerli Meclis üyeleri, özü saklamanın,
global, soyut öneriler sıralamanın hiçbir
anlamı yoktur. Parlamentomuz, bugün, demokrasi sınavıyla
karşı karşıyadır. Önce kendimizden
başlamalıyız. Susurluk ile ilgili Parlamento
üyelerine ait fezlekenin işleme konularak yargı
yolunun açılması; Parlamentomuz üyelerinden,
özellikle uyuşturucu kaçakçılığı
iddiaları nedeniyle dokunulmazlıklarının
kaldırılması istenenler hakkında acil
karar alınması; Susurluk skandalında adları
geçen tüm kamu görevlilerinin yargılanabilmelerini
sağlamak üzere gerekli işlemlerin yapılabilmesini
getirmek; Susurluk skandalının henüz tam anlamıyla
aydınlatılamamış ve araştırılamamış
olması nedeniyle, Meclis İçtüzüğünde
değişiklik yapılarak, sürekli bir araştırma
komisyonunun kurulmasının sağlanması;
çok yönlü yetkilerle donatılmış,
Devlet Denetleme Kurulu gibi bir üstkurulun devreye sokulması,
Faili Meçhul Siyasî Cinayetler Araştırma
Komisyonu raporunun acilen Meclis gündemine getirilmesinin
sağlanması; yargıya da güvence ve destek
verilmesi gerektiği inancındayız. Çünkü,
Susurluk olayına karışmış olanların
yargılanabilmeleri sağlanacak olursa, pek çok
noktanın aydınlatılacağı açıktır.


Ayrıca, Başbakan Yardımcısı
ve eşi hakkındaki yurtiçi ve yurtdışı
kaynaklı iddialar karşısında sessiz
kalınması, hem kendilerine hem de topluma karşı
haksızlıktır. Çiller ailesinin bir
türlü izah edilemeyen mal varlığındaki
artışlarının gerçek nedenlerinin
halka izah edilmesi gerekir. 

Değerli Meclis üyeleri, sonuç olarak,
Türkiye'ye, dışgüçlerin bazı
roller biçtiği açıktır. Türkiye
Cumhuriyetinin temel taşlarının yerinden oynadığı
görülmektedir. Bu sebeple, devleti oluşturan ve
devlete egemen olan güçler, ögğeler yeniden
analiz edilmelidir.

Biz, bu Yüce Mecliste Türkiye Cumhuriyeti
üzerine yemin ettik ve yeminimizi, elimizi kaldırarak
yapmadık. Biz, yeminimizi "bağımsızlık
karakterimdir" diye haykıran Mustafa Kemal Atatürk'ü...
(DSP sıralarından alkışlar)... bu yolda
kaybettiğimiz ve hâlâ kaybetmekte olduğumuz
nice şehitlerimizi, Uğur Mumcu'ları, Eşref
Bitlis'leri, Kuvayı Milliye ruhuyla bağımsızlık
mücadelesi verenleri, tüm dürüst devlet görevlilerimizi
ve halkımızı yüreğimizde yaşatarak,
hissederek yemin ettik ve bugün, milletvekili andımızda
koruyacağımıza söz verdiğimiz tüm
değerler tehdit altındadır. Önce Meclisten
başlamak üzere, bu uğurda, dürüst ve
yurtsever kişiler bir araya gelmek zorundadır. Mevcut
Hükümet derhal gitmeli, çete temizlenmeli, can
güvenliği gelmelidir.

Global sözler söyleyerek, daha önceden
birçok konuyla ortaya getirilip Meclisçe bir türlü
karar verilememiş olan önerileri arka arkaya sıralamak,
hiçbir şey yapmaz; özü kapatmaya, örtmeye,
sulandırmaya hiç gerek yoktur. Hükümet
gitmeli, çete temizlenmeli, can güvenliği gelmelidir.

Yüce Parlamentomuzun değerli üyeleri,
bu, ne sağın ne solun sorunudur; bu, ne ana ne bacı
ne hacı ne hoca sorunudur; bu, önce insan, önce
vatan sorunudur; biz de bunun üzerine yemin ettik zaten.

Eğer, bu Meclis, Atatürk'ün kurduğu
Birinci Ulusal Meclisin ruhunu taşıyorsa, gereğini
yapacaktır. Önce kendisinden, içinden, varsa,
bundan sonra dışına doğru taşacak
şekilde, halka güven verecek şekilde çalışma
yapması gerekir.

İnanmak istiyorum ki, bu Yüce Meclis
bu görevi başaracaktır. Aksi takdirde, önümüzdeki
seneler içerisinde, sıra, bir bir, hiç umut
etmediğimiz kişilere, sizlere, bizlere gelecektir. Ülkenin
içerisinde can güvenliğinin, güneydoğudaki
terör rantının, karaparanın aklanması
olaylarındaki maskelenme sistemlerinin önü alınmadığı
takdirde, bütün bunların arkasında yatan
güçler, Türkiye'nin üzerinde oyunlar oynamaya,
içerideki bu kişilerle de birleşerek, oyunlarını
tarihin içerisine gömmeye devam edeceklerdir. 

Bu duygularla, bugün Mecliste konuşulan
bu sözlerin yerine ulaşmasını, gereğini
bu Yüce Parlamentonun yapabilmesi için her türlü
koşulun hazırlanmasını ve tüm
halkın içerisindeki, Parlamentomuz içerisindeki
yurtsever insanların heyecanıyla bütünleşmemizi
ve bunu yapmadığımız takdirde de arkasından
neler olabileceğini, demokrasinin nerelere gittiğini bir
kez daha düşünmemiz gerektiğini tekrar söylüyorum;
Yüce Meclise bütün inancımla, demokrasiye
bütün inancımla tekrar saygılar sunuyorum.


Sayın Başkan, teşekkür ederim;
Yüce Meclisi bir kez daha saygıyla selamlarım.
(DSP, ANAP ve CHP sıralarından alkışlar)


BAŞKAN - Demokratik Sol Parti Grubu adına
konuşan, Aydın Milletvekili Sayın Sema Pişkinsüt'e
teşekkür ediyorum. 

Sayın milletvekilleri, görüşmelerin
bu aşamasından sonra, daha söz hakkı
olan kişi ve kurumlar var. Ayrıca, sataşmayla
ilgili bazı iddialar ve önergeler var. Yani, çalışmamızın
birbuçuk-iki saat kadar daha süreye ihtiyacı
var. Onun için, bu süreyi, kısa bir aradan
sonra işletmek düşüncesindeyim; ancak, İçtüzük
gereğince, sataşmalarla ilgili konuların aynı
oturum içerisinde çözümlenmesi zorunluluğu
dolayısıyla bir işlem yapacağım.


Sayın Fikri Sağlar'ın, bir sataşmadan
dolayı söz istemi var:; "Doğru Yol Partisi
Sözcüsü Sayın Turhan Güven, yapmış
olduğum konuşmama değinerek, adımı
vererek yanlış anlamalara yol açan ifadelerde
bulunmuştur; İçtüzüğe göre,
söz talep etmekteyim" diyorlar. Sayın Sağlar'ın
bu talebini, tutanakları incelememiş olmakla beraber,
Sayın Sağlar da sözcü olduğu için,
görüşlere karşı görüş
belirtme şeklinde değerlendiriyorum; ama, açık
bir itirazları olan husus varsa, onu yerinden beyan etmelerini
rica edeceğim.

Buyurun, hangi konularda; tutanağa geçsin.

DURMUŞ FİKRİ SAĞLAR (İçel)
-Teşekkür ederim efendim. 

Askerî helikopterle uyuşturucu taşındığına
dair iddiaların mahkemelere yansıdığından
bahsetmiştim. Sayın Güven böyle bir şeyin
olmadığını  söyledi. Diyarbakır
Devlet Güvenlik Mahkemesi iddianamesi içerisindeki
İfadelerde bu vardır ve basına da aksetmiştir.
Ben, bir iddiayı dile getirdim, "böyle bir şey
vardır" demedim. Bunu Sayın Güven'in bilgilerine
sunmak istiyorum.

İkincisi, Sayın Güven "bunu,
sağa yamadı" dedi. Ben, tetikçilerin, operasyonda
kullanılan insanların, özellikle, aynı
yerden geldiklerini, Ağca'nın, Çatlı'nın,
Kırcı'nın, Ağansoy'un, Oral'ın,
baktığınız zaman, aynı yerden
geldiklerini aktarmaya çalıştım, tamamen
tarafsız bir gözle. 

Ben, çok değerli hemşerimin, çok
sıkıntılı bir konuşma yaptığının
farkındayım; çok baskı altındaydı;
korumak zorundaydı. Dolayısıyla, bunları
yanlış anlaşılacak şekilde belirtti.
Bu doğrultudan...

BAŞKAN - Tutanağa geçti efendim...

DURMUŞ FİKRİ SAĞLAR (İçel)
- Ben, ciddî olarak söylediğim bazı şeylerle
ilgili siyasî olarak da görüşlerimi aktardım.
Bunun çok basit gibi algılanışını
baskı altında konuşmasına bağlıyorum.

Teşekkür ederim.

BAŞKAN - Tabiatıyla, algılama
farklılıkları daima olacak, değerlendirme
farklılıkları da daima olacak; bu, Parlamentonun
genel yapısının sonucudur.

İki arkadaşımızın
daha sataşma dolayısıyla söz istemleri
vardı, Sayın Mehmet Ağar ve Sayın Ayvaz
Gökdemir'in. İçtüzüğümüzde
kişisel söz hakkı bulunduğu için,
iki kişiye kişisel söz verme imkânımız
var. Kendileri, bu, sataşmayla ilgili görüşlerini
kişisel söz haklarını kullanırken
değerlendirecekler. O sebeple, bu oturum içinde konuşulma
zorunluluğu yok. 

Şimdi, birleşime, saat 20.00'ye kadar
ara veriyorum.

Kapanma Saati :19.23


İKİNCİ OTURUM

Açılma Saati : 20.00

BAŞKAN : Başkanvekili Hasan
KORKMAZCAN

 KÂTİP ÜYELER : Ahmet
DÖKÜLMEZ (Kahramanmaraş), Kemalettin GÖKTAŞ
(Trabzon)

 


BAŞKAN - Türkiye Büyük Millet
Meclisinin 98 inci Birleşiminin İkinci Oturumunu
açıyorum.

V. -GENSORU, GENEL GÖRÜŞME,
MECLİS SORUŞTURMASI

VE MECLİS ARAŞTIRMASI (Devam)

A) GÖRÜŞMELER (Devam)

1.-Ankara Milletvekili Eşref Erdem ve 23
arkadaşı, Batman Milletvekili Ataullah Hamidi ve
22 arkadaşı, İçel Milletvekili Oya
Araslı ve 20 arkadaşı, İstanbul Milletvekili
Halit Dumankaya ve 23 arkadaşı ile İstanbul
Milletvekili Mehmet Cevdet Selvi ve 21 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla
Meclis araştırması açılmasına
ilişkin önergeleri ve (10/89, 110, 124, 125 ve 126)
esas numaralı Meclis Araştırması Komisyonu
Raporu (S. Sayısı :301)
(Devam)

BAŞKAN - Çalışmalarımıza
kaldığımız yerden devam ediyoruz.

Komisyon ve Hükümet yerinde.

Sayın milletvekilleri, bildiğiniz gibi,
98 inci Birleşimin Birinci Oturumunda, araştırma
raporu üzerindeki genel görüşmelerin, gruplar
adına yapılan konuşmalar bölümü
bitmişti.

İçtüzüğümüze
göre, isterlerse, Hükümete ve Komisyona da söz
vermek durumundayım. 

Komisyondan veya Hükümetten söz talebi
geldi mi?

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Nevşehir) - Ben, en son söz istiyorum Sayın
Başkan.

BAŞKAN - Evet.

Hükümet söz istiyor mu efendim?

İÇİŞLERİ BAKANI
MERAL AKŞENER (İstanbul) - Evet Sayın Başkan.

BAŞKAN - Rapor üzerinde Hükümet
adına, İçişleri Bakanı Sayın
Meral Akşener söz istemiştir.

Sayın Bakan, daha önce alınan
karar gereğince, konuşma süreniz 30 dakikadır.


Buyurun.

İÇİŞLERİ BAKANI
MERAL AKŞENER (İstanbul) - Teşekkür ederim.

Sayın Başkan, sayın milletvekilleri;
Genel Kurulumuzca, yasadışı örgütlerin
devletle olan bağlantıları ile Susurluk'ta meydana
gelen kaza olayının ve arkasındaki ilişkilerin
aydınlığa kavuşturulması amacıyla
kurulan (10/89, 110, 124, 125 ve 126) esas numaralı Meclis
Araştırması Komisyonunun konuya ilişkin
raporu üzerinde söz almış bulunuyorum;
sözlerime başlamadan önce, Yüce Heyetinizi
saygılarımla selamlıyorum.

Bu raporun hazırlanmasında yoğun
emeği geçen arkadaşlarıma teşekkür
ederim. Bu rapordan, Bakanlık olarak istifade edeceğimizi
huzurlarınızda belirtmek isterim.

Sayın Başkan, sayın milletvekilleri;
hemen şunu ifade edeyim: Gerçekten, Meclis Araştırması
Komisyonunun hazırladığı bu raporda belirtilen
hususlar hakkında Bakanlığımızda
da çeşitli çalışmalar yapılmıştır.


Her ülkede olduğu gibi, ülkemizde de
kamu görevlilerinin zaman zaman bazı hatalar yaptıkları
gerçektir; ancak, bu gibi hata yaparak kirli işlere
karışan görevliler, tespit edildiklerinde, cezasız
kalmamaktadırlar; kalmaları da mümkün
değildir. Bir hukuk devletinde bu tür olayların
ve bu olaylara karışmış kamu görevlilerinin
örtbas edilmeleri mümkün değildir; ancak, bu
gibi olaylar tenkit edilirken kamu görevlilerinin tamamının
zan altında bırakılması yanlıştır;
hele hele, devletin bu tür örgütler içinde
bulunduğunu iddia etmek daha da yanlıştır.

Sayın Başkan, sayın milletvekilleri;
Türk Ceza Kanununun 313 ve 314 üncü maddelerinde
gerekli yasal düzenlemeler mevcut ise de, yetersiz kalmaktadır.
Bu nedenle, çıkar amaçlı organize
suç şebekelerinin takip ve soruşturmasında
profesyonelleşmiş ve uzmanlaşmış
özel mercilerin yetkili kılınmasına;
maddî ceza hukuku ve usul hukuku bakımından
tesis edilecek imkân ve yetkilerin başarılı
sonuçlar verebilmesi için, sırf bu suçların
fail ve delillerini tespit hususunda uzmanlaşmış
kolluk elemanlarına; kısacası, yeni bir organizasyona
ve yetki konusunda yeni bazı kurallara ihtiyaç duyulmaktadır.
Bakanlığımız, bunun bilincinde olarak,
gerekli yasal düzenlemeleri başlatmış
bulunmaktadır. Hassasiyetle yürütülen çalışmalar
sonunda hazırlanan organize suç örgütleriyle
mücadele kanunu tasarısı taslağı,
1997'nin mart ayı içerisinde Başbakanlığa
sunulmuştur.

Diğer yandan, konuya ilişkin olarak, Bakanlığımız
tarafından 20.11.1996 tarihi itibariyle tüm valiliklere
gönderilen genelgeyle, mevcut yasal, idarî ve teknik
imkânların en iyi şekilde değerlendirilmesi
istenmiş ve acilen almaları gereken tedbirler maddeler
halinde sayılmıştır. Ayrıca,
genelgeyle, illerde, güvenlik güçlerinin teşkilat
yapısı içinde, sırf, organize suç
organizasyonlarını takip ve bunlarla mücadele
etmek üzere, organize suçlarla mücadele birimlerinin
kurulması, yine, bu birimler bünyesinde organize suç
istihbarat gruplarının oluşturulması
sağlanmıştır. 

Sayın Başkan, sayın milletvekilleri;
54 üncü Cumhuriyet Hükümeti ve güvenlik
kuvvetleri, kamu güvenliği ve esenliğinin sağlanması
ve korunması, ekonomik yaşamın, serbest piyasa
koşullarına ve demokrasinin gereklerine uygun ve
güvenli bir ortamda yürümesi, kamu düzeni
ve devlet otoritesinin devamı için, organize suç
şebekelerine karşı etkili ve kararlı
bir tavır sergilemiş, başarılı
bir mücadele vermiştir. Bu çerçevede,
özellikle, 1996 yılının ikinci yarısından
itibaren, mafya tarzında yapılanan, ferdî
yönlendirmelerle oluşan ve organize suç işleyen
birtakım grupların ortaya çıkarılması
ve mensuplarının yakalanarak, adlî mercilere
sevk edilmesi sağlanmıştır. 

Kamuoyunu yakından ilgilendiren, basın-yayın
organlarında geniş yer verilen, aylarca gündemden
düşmeyen organize suç örgütleri hakkında
İçişleri Bakanlığınca yürütülen
çalışmaları ile bu çerçevede
güvenlik kuvvetleri tarafından gerçekleştirilen
operasyonları ana hatlarıyla şöyle belirtmek
mümkündür:

11.6.1996 tarihinde ortaya çıkarılan
İstanbul, Adana ve Ankara illerinde değişik tarihlerde
silahla adam öldürme, yaralama, adam kaçırma,
alıkoyma, zorla çek-senet tahsilatı yapma
suçlarını işleyen ve bu amaçla
silahlı çete oluşturan Mehmet Faysal Söylemez
isimli şahsın yönettiği organize suç
şebekesine yardım ettiği ve olaylara karıştığı
tespit edilen 2 emniyet müdürü, 1 emniyet amiri,
1 başkomiser ve 2 komiser yardımcısı
ile 1 üsteğmen, 1 emekli tabip üsteğmen, 5 assubay
ve 1 emekli assubayın adlî mercilere sevkiyle, haklarında
yasal gereğin yapılması sağlanmıştır.
Olaya karışan emniyet mensupları haklarında,
mülkiye ve emniyet başmüfettişleri tarafından
cezaî ve idarî yönden yürütülen
müşterek soruşturma sonucunda düzenlenen
fezleke ve disiplin raporları ilgili birimlere intikal
ettirilmiş olup, bunlardan, İstanbul Emniyet Müdürlüğü
Asayiş Şubesi Müdürü Sedat Demir hakkında
İçişleri Bakanlığı Yüksek
Disiplin Kurulunun 27 Aralık 1996 günlü kararıyla
657 sayılı Devlet Memurları Kanununun 125/E
ve Emniyet Örgütü Disiplin Tüzüğünün
8 inci maddelerine istinaden devlet memurluğundan ve meslekten
çıkarma cezası verilmiştir. Diğer
sanıklar hakkındaki işlemlerin yürütülmesine
hassasiyetle devam edilmektedir.

13.6.1996 tarihinde Kocaeli Emniyet Müdürlüğünce
başlatılan operasyonlar sonucunda ortaya çıkarılan,
Kocaeli, Adapazarı, Bursa, Rize, İstanbul, Hatay,
Antalya ve İzmir İllerinde cürüm işlemek
amacıyla teşekkül meydana getirmek, teşekkül
üyesi olmak, teşekkül mensuplarına yardım
ve yataklık etmek, adam öldürmek, yaralamak,
silahla oto taramak, adam kaçırmak, zorla çek
senet tahsil etmek, ölümle tehdit etme suretiyle fidye
istemek ve haraç almak, oto çalmak, sahte evrak
tanzim etmek, esrar içmek, sahte kimlik yapmak ve kullanmak
suçlarıyla ilgili olarak Mehmet Hadi Özcan
isimli şahsın yönettiği organize suç
şebekesi üyesi ve değişik suçların
failleri olan 32 kişi yakalanmış, bunlardan
28'i tutuklanmıştır. 

SABRİ ERGÜL (İzmir) - Enişte
var mı aralarında, enişte?! (DYP sıralarından
"dinle kardeşim!.." sesleri)

İÇİŞLERİ BAKANI
MERAL AKŞENER (Devamla) - Konuyla ilgili olarak 1 emniyet
müdürü, 2 şube müdürü, 1 başkomiser
ve 3 polis memuru, Bakanlık makamının 25.12.1996
günlü onayıyla 657 sayılı Devlet
Memurları Kanununun 137 ve 138 inci maddelerine istinaden
görevlerinden uzaklaştırılmış,
ayrıca, haklarında adlî ve idarî yönden
gerekli işlemlerin yapılması sağlanmıştır.
7.8.1996 tarihinde Diyarbakır, İçel ve Hakkâri
İllerinde yapılan operasyonlarda yakalanan 3'ü
polis, 7 kişilik çetenin sorgulaması sonucunda,
13 kilogram eroin, 6 adet lav silahı, 1 adet otomatik silah,
7 adet el bombası, 1 adet tabanca ele geçirilmiş
olup, adlî mercilere sevk edilen  sanıklar tutuklanmıştır.


28.8.1996 tarihinde, Beşiktaş-Bebek Sahil
Yolundaki kafede meydana gelen olayda, Tevfik Nurullah Ağansoy
ve 1'i polis olmak üzere 3 kişinin öldürülmesi,
1'i polis 5 kişinin de yaralanması olayıyla
ilgili olarak yürütülen operasyonlar sonucunda,
eylemi gerçekleştiren 2 sanık ile bunlara
yardım ve yataklık eden 7 kişi yakalanmıştır.
Devlet Güvenlik Mahkemesi Başsavcılığına
sevk edilen sanıklardan 2'si tutuklanmıştır.
Ayrıca, olayda yaralanan polis memuru ile diğer bir
polis memuru hakkında da, görevlendirilen polis müfettişleri
marifetiyle inceleme, soruşturma açılmıştır.

Hakkâri'nin Yüksekova İlçesinde,
22 Eylül 1996 günü, bir vatandaşımızın,
teröristler tarafından kaçırıldığı
görüntüsü verilerek, yakınlarından
fidye isteyen sanıklar, ihbar üzerine, Yüksekova
Jandarma Komutanlığınca suçüstü
yakalanmışlardır. Olayla ilgisi görülerek
adlî makamlara sevk edilen 1 komiser, 1 polis memuru, 1
itirafçı ve 3 geçici köy korucusu, ilk
sorgularını müteakiben tutuklanmışlardır.


13.10.1996 günü, İstanbul Maçka'da,
fidye istemek amacıyla kaçırılan İshak
Manisa isimli vatandaşın kaçırılması
olayı sonrası düzenlenen 20 ayrı operasyon
sonucunda, adı geçen sağ olarak kurtarılmıştır.
Operasyon neticesinde, 1'i Suriye uyruklu, 10 kişi yakalanmış;
4 adet tabanca, 31 adet fişek, 2 adet cep telefonu, 1 adet
el telsizi, 9 adet elektrikli fünye, 11 adet adi fünye,
2 adet dirsek boru bomba ve bomba yapımında kullanılan
çeşitli ebatlarda şişe, torbalar içerisinde
kimyevî maddeler ve çeşitli malzeme ile örgütsel
doküman ele geçirilmiştir. Ayrıca, olayla
ilgili olarak 3 sanığın aranmasına da
devam edilmektedir.

16.10.1996 tarihinde, Kastamonu İlinde yapılan
ihalede, Alaattin Çakıcı'nın adamları
olduklarını söyleyen ve ihaleye katılacak
olan şahısları önceden arayarak ihaleden
çekilmeleri için tehdit eden, kabul etmeyenlerin
ise zor kullanmak suretiyle ihaleden çekilmelerini sağlamaya
çalışan 12 şahıs yakalanmıştır.
Adliyeye sevk edilen bu şahıslardan 2'si tutuklanmıştır.

19.10.1996 günü, Sakarya İlinde,
şüpheli görülerek, görevli trafik polislerince
aranmak istenen bir otoda bulunan 5 kişinin kaçmaya
teşebbüs etmesi üzerine çıkan çatışmada,
olaya müdahale eden trafik polis memuru ile bir vatandaş
tabancayla yaralanmış; ekiplerce, kaçma teşebbüsünde
bulunanlardan 3'ü yakalanmış, 2 kişi ise
firar etmiştir.

Olayda, 2 adet tabanca, 2 adet şarjör,
19 adet fişek, 14 adet av fişeği, 1 adet parça
tesirli el bombası, 1 adet pompalı tüfek ve
1 adet otomatik av tüfeği ele geçirilmiştir.

Ayrıca, oto içinde 9 mm çapında
850 adet fişek, 17 adet av fişeği, 9 mm çapında
1 adet boş kovan, jelatin kâğıt içerisinde
üç beş içimlik esrar, 1 adet enjektör,
mühürsüz oto plakası, oto çakmağına
takılan el projektörü, sahte kimlik ve 1 adet
polis muhabiri kartı bulunmuştur.

Yakalanan 3 sanığın Sakarya, Kocaeli
ve Bursa İllerinde 2 adam öldürme, 2 adam yaralama,
1 oto hırsızlığı suçlarının
failleri oldukları tespit edilmiştir.

25.10.1996 günü, İzmir İli
Torbalı İlçesinde faaliyette bulunan akaryakıt
istasyonunda 2 adet silahla yakalanan 9 kişinin sorgusu
sonrasında, bu kişilerin Ege Bölgesinde dehşet,
şiddet ve korku saçarak adam kaçırma,
işkence, haraç toplama, arazi ve para gibi ilişkiler
nedeniyle oluşan ihtilafları yasadışı
yollardan çözme gibi eylemleri gerçekleştiren
çetenin elemanları oldukları; 18 öldürme,
7 yaralama, 1 gasp, 2 kurşunlama ve 1 bombalama olayını
gerçekleştirdikleri anlaşılmıştır.

Bu şahısların gösterdikleri
yerlerde yapılan aramalarda, 3 adet Kalaşnikof marka
tüfek, 2 adet 22 kalibrelik dürbünlü uzun
namlulu yivli tüfek, 1 adet 9 mm çaplı susturuculu
otomatik tabanca, 16 adet çeşitli marka ve çapta
tabanca, 6 adet pompalı av tüfeği, 10 adet kalaşnikof
marka tüfek şarjörü, 850 adet tabanca, 30
adet av fişeği ve 22 adet şarjör bulunmuş
ve zaptedilmiştir. Olayla ilgili olarak, 1'i emekli binbaşı,
46 kişi yakalanmış, bunlardan 20'si sevk edildikleri
mahkemece tutuklanmıştır. Ayrıca, firarda
bulunan, 1'i emekli başkomiser, 33 kişinin aranmasına
da devam edilmektedir. 

3.11.1996 günü, Balıkesir-Bursa
karayolu Susurluk İlçesi Çatalceviz mevkiinde,
Şanlıurfa Milletvekili Sedat Edip Bucak adına
kayıtlı 06 AC 600 plakalı oto ile 20 RC 721
plakalı kamyonun çarpışması
sonucu meydana gelen trafik kazasında, otoyu kullanan İstanbul
Kemalettin Eröge Polis Okulu Müdürü Hüseyin
Kocadağ, aynı otoda bulunan Gonca Us ve üzerinde
Mehmet Özbay adına düzenlenmiş sahte kimlik
çıkan, bilahara gerçek kimliğinin Abdullah
Çatlı olduğu anlaşılan kişiler
hayatlarını kaybetmiş; Milletvekili Sedat
Edip Bucak ise yaralı olarak kurtulmuş ve tedavi
altına alınmıştır. 

Olaya Susurluk Cumhuriyet Başsavcılığınca
el konularak, gerekli soruşturmaya başlanmış;
olay mahallinde bulunan silahlar ile diğer malzemeler de,
8 Kasım 1996 tarihinde, gerekli incelemenin yapılmasını
temin amacıyla, Jandarma Genel Komutanlığının
kriminal laboratuvarına gönderilmiştir. Ayrıca,
Bakanlığımızca da, bu olay hakkında,
ilk etapta, acilen, olay öncesi ve sonrası gelişmelerin
incelenmesini ve gerekiyorsa soruşturulmasını
temin amacıyla, 2 mülkiye başmüfettişinin
görevlendirilmesi sağlanmıştır. 

Bakanlığımız, sadece Susurluk
olayına değil, yine bu olayın akabinde yoğun
olarak kamuoyunun gündemine gelen Ömer Lüfti Topal'ın
öldürülmesi olayı ile Yaşar Öz
isimli kişiyle ilgili olaya da, en seri bir şekilde
el koymuştur. Ömer Lütfi Topal cinayetiyle ilgili
olarak yürütülmekte olan soruşturmanın
selameti bakımından, Özel Harekât Dairesi
Başkan Vekili, İstanbul Emniyet Müdürü,
İstanbul Emniyet Müdür Yardımcısı
ile 3 polis memuru 5.12.1996 günlü Bakanlık onayı
ile 657 sayılı Devlet Memurları Kanununun
137 ve 138 inci maddelerine istinaden görevlerinden uzaklaştırılmışlardır.

Ömer Lütfi Topal'ın öldürülmesi
olayında kullanılan kalaşnikof marka silahın,
Emniyet Genel Müdürlüğüne ait kriminal
laboratuvarlarda yapılan tetkikinde, silaha ait şarjör
üzerinde sarılı bulunan bandajın iç
kısmında tespit edilen parmak izinin "Şahin
Ekli" ve "Mehmet Özbay" sahte kimliklerini
de kullanan Abdullah Çatlı'ya ait olduğu belirlenmiştir.
Bu gelişme üzerine, silahtaki parmak izi incelemesini
bugüne kadar yaptırmayarak, gecikmeye neden olan personel
de soruşturma kapsamına alınmıştır.


Toplam olarak sayıları 150'ye yakın
sivil şahıs hakkında inceleme ve soruşturma
yapılmış ve bunlardan 72'si tutuklanmıştır.
Hakkında işlem yapılan güvenlik personelinden
muhtelif rütbelerde 29 kişi tutuklanmıştır.

Sayın Başkan, sayın milletvekilleri,
genel olarak belirtmek gerekirse, Susurluk'ta vuku bulan trafik
kazasından sonra, anılan olaylara ilişkin
olarak 6 mülkiye başmüfettişi ile 27 polis
başmüfettişi, 39 ayrı konuda soruşturma
yürütmekle görevlendirilmiştir. 

Kendilerine soruşturma emri verilen müfettişler,
soruşturmaları, hiçbir etki altında
kalmaksızın tamamıyla sahip oldukları
meslekî bilgi birikimleri ve soruşturma tekniklerine
dayalı olarak hassasiyetle yürütmektedirler.


Soruşturmalar sırasında idarî
görevle ilgisi olmadığı belirlenen hususlar
ayrı bir rapora bağlanarak, derhal, ilgili cumhuriyet
başsavcılıklarına intikal ettirilmiş,
idarî görevle ilgili olanlardan tamamlananlar da gereğinin
yapılması için ilgili idarî mercilere
gönderilmiştir. Soruşturmaların geri kalan
kısmının da bir an evvel tamamlanması
yolundaki çalışmalar halihazırda titizlikle
sürdürülmektedir.

Sayın Başkan, sayın milletvekilleri,
önemli olaylara yönelik olarak Bakanlığımızca
yürütülen inceleme ve soruşturmalar özetle
şunlardır:

3.11.1996 günü Susurluk İlçesi
yakınlarında meydana gelen ve Şanlıurfa
Milletvekili Sedap Edip Bucak'ın yaralanması, Emniyet
Müdürü Hüseyin Kocadağ, Abdullah Çatlı
ve Gonca Us adlı şahısların ölümüyle
sonuçlanan trafik kazasının öncesi ve
sonrası gelişmelerin incelenmesi sonucunda, görevlendirilen
mülkiye müfettişlerince 6.12.1996 tarih ve 94/46-124/54
sayılı rapor düzenlenmiştir. 

Beşiktaş Nüfus Müdürlüğünce,
Abdullah Çatlı'ya sahte nüfus cüzdanı
düzenlenmesi; Abdullah Çatlı'ya Şahin
Ekdi adıyla sahte pasaport verilmesi; bahse konu trafik
kazasına konu olan Mercedeste ortaya çıkan
ve Emniyet Genel Müdürlüğüne hibe edilen
11 adet Beretta marka silah ve susturucunun Genel Müdürlük
kayıtlarına intikal ettirilmediği, kaybolduğu;
Emniyet Genel Müdürlüğü Özel Harekât
Daire Başkanlığı demirbaşına
kayıtlı silah ve malzemelerin bir kısmının,
senetle teslim edilen Genel Müdürlük danışmanı
kişiden geri alınmadığı; bunların
demirbaş kayıtlarına intikal ettirilmediği
konularındaki inceleme, soruşturmaların çoğu
bitirilmiş, bazıları da halihazırda
devam etmektedir. 

Yine, bu olaylarla ilgili olarak, Abdullah Çatlı
ve Yaşar Öz'e, mahiyetleri aynı, sahte silah
taşıma izin belgesi verilmesi ve Yaşar Öz'ün,
üzerinde ruhsatsız tabanca, sahte ehliyet, taşıma
izin belgesi ve yeşil pasaportla yakalanıp, bilahara,
serbest bırakılmasıyla ilgili soruşturmalar
iki mülkiye başmüfettişi tarafından
sürdürülmektedir. Bu soruşturmaların
da haziran ayına kadar tamamlanacağı tahmin
edilmektedir. 

Ömer Lütfi Topal'ın öldürülmesi
sonucunda gelişen olayın, mülkiye müfettişlerince
incelenmesi sonucunda, İstanbul eski Emniyet Müdürü
Kemal Yazıcıoğlu, eski Emniyet Müdür
Yardımcısı Bilgi Ünal, Özel Harekât
Dairesi Başkanvekili İbrahim Şahin ve diğer
emniyet görevlileri hakkında 6.1.1997 tarih ve 70/1-114/1
sayılı tevdi raporu düzenlenmiştir. İlgililere
atfedilen suçun adlî görev cümlesinden
olması bakımından, dosya, gereği için
Sarıyer Cumhuriyet Başsavcılığına
sunulmuştur. 

Öldürme olayını gerçekleştirdikleri
ihbar edilen özel harekâtçı polis memuru
ile 2 sivil şahsın, 30 saatten fazla gözaltında
tutulduktan sonra Cumhuriyet Başsavcılığına
sevk edilmeyerek Ankara'dan gelen ekibe teslim edilmesi, ilgili
mercilere yanlış bilgi verilmesi, sorgulama sırasında
muttali olunan bilgilerin ilgisiz kişilere ve basına
sızdırılması, öldürme olayından
sonra ele geçirilen şarjör üzerindeki parmak
izlerinin karşılaştırılmak üzere
merkez arşivine gönderilmemesi, Emniyet Genel Müdürlüğü
eski yardımcısı ile İstanbul eski
Emniyet Müdürünün öldürme olayıyla
ilgili olarak yaptıkları açıklamalar
arasında çelişkilerin bulunması konularındaki
inceleme, soruşturma işlemleri tamamlanmıştır.


1992-1996 yılları arasında,
Kocaeli ve mülhakatında, cürüm işlemek
amacıyla organize suç çetesi teşekkül
ettirerek adam öldürme, adam kaldırma, hırsızlık,
gasp ve bunun gibi yasadışı eylemlerde bulunan
Mehmet Hadi Özcan ve arkadaşlarının faaliyetlerine
göz yummak suretiyle, adlî görevlerini kötüye
kullanan Kocaeli eski Emniyet Müdürü ve aynı
birimde görevli 7 emniyet mensubu hakkında meslekten
çıkarma cezası teklifiyle, 16.12.1996 tarih
ve 67/28 sayılı disiplin raporu düzenlenmiştir.


Kamuoyunda Söylemezler Çetesi olarak
adlandırılan suç örgütlerine yardım
ve yataklık yaptıkları ve bu şekilde
menfaat temin ettikleri tespit edilen ilgili emniyet personeli
hakkında 6 disiplin raporu, 2 fezleke ve 1 tevdi raporu
düzenlenerek ilgili mercilere gereği için sunulmuştur.


Değerli milletvekilleri, Susurluk olayı
ve yasadışı örgütlerle kamu görevlilerinin
muhtemel ilişkilerini araştıran Meclis araştırması
komisyonu raporundan da anlaşılacağı üzere,
tamamen devletin bizatihi kendisine ve kurumlarına suç
atfetmek mümkün değildir. 

Böyle bir kaza gerekçe gösterilerek,
vatanın bütünlüğü, kanun hâkimiyeti
ve hukuk devletinin işletilmesi için canla başla
çalışan, bu konuda, gecesini gündüzünü
bu olaylarla mücadele etmekle geçiren kamu görevlilerini
ve bu kurumların bizatihi kendisini, kimsenin bilerek ya
da bilmeyerek yıpratmaya hakkı yoktur. Halkın
en çok güvenmesi gereken bu kurumlara yönelik
olarak, genellikle, yeterli bilgilere sahip olunmadan, aceleci
bir tavırla ortaya konulan iddialar, sonuçları
ileride çok zor telafi edilebilecek zararlar doğurabilecek
nitelik almıştır. Bu nedenle de, devletin
işlemesini teminle görevli kurumlar yıpratılmaktadır.

Herkes bilmelidir ki, kamu kurumları içerisinde,
yasalara aykırı olarak, çeşitli çıkar
ilişkileri içerisine girerek, kendi nüfuz ve
yetkilerini kötüye kullanan kişiler hakkında
gereken her türlü adlî ve idarî takibat
yapılmaktadır. Devlet, can ve mal güvenliği
gibi, vatandaşların en temel hak ve hürriyetlerini,
hiçbir şer gücün ve adı ne olursa
olsun, hiçbir yasadışı örgütlenmenin
insafına bırakmaz. Bu kişilerin üzerine
gidilmemesi ise, asla söz konusu bile edilemez. 

Susurluk olayıyla eşzamanlı olarak,
içlerinde güvenlik kuvvetlerinin ve diğer kamu
görevlilerinin bulunduğu suç örgütlerini
yine güvenlik güçlerimiz ortaya çıkarmıştır.
Hiç kimsenin, devletine ve hukuk kurallarına bağlı,
vatanın güvenliği ve halkının huzuru
için çalışan bu insanları yok
sayarak, onlara olan güveni sarsmaya, onları töhmet
altında bırakmaya hakkı yoktur; yurttaşlarımızın,
bu konuda güvenlerinin zedelenerek karamsarlığa
sevk edilmesine de müsaade edilemez. 

Değerli milletvekilleri, buraya kadar yapmış
olduğum açıklamalardan da anlaşılacağı
üzere, devletin en üst düzeydeki kuruluşları
-kendi performanslarının üzerinde- görev
alanlarının çeşitliliği nedeniyle,
kendi aralarında en üst düzeyde işbirliğine
girerek sonuca ulaşmak için ellerinden geleni yapmışlardır;
ancak, bazı bilgilere erişilememesi veya eksikliklerin
hissedilmesi, bu hususların, böyle, eksik veya takipsiz
kalacağı anlamına kesinlikle gelmez. Bu hususlarda,
sorumlu olduğum kuruluşlar, gerekli araştırmalarına
devam etmektedir. 

İçtenlikle belirteyim ki, bu konuda,
ilgili kurumlar yanında, Cumhurbaşkanlığı
Makamı, Türkiye Büyük Millet Meclisi Başkanlığı,
Başbakanlık dahil olmak üzere, her kurum, üzerine
düşen vazifeyi hakkıyla yerine getirmiştir.
Bakanlığım sırasında, hiçbir
olayın üstü örtülü kalmayacak,
saptırılmayacak ve geçiştirilmeyecektir;
kimsenin bundan şüphesi olmamalıdır.

Sayın Başkan, sayın milletvekilleri;
sözlerime son verirken, başta, Araştırma
Komisyonunun Sayın Başkan ve üyelerine, hukuk
devletinde olması gerekenleri ortaya koyan, azimli ve bir
o kadar da güzel ve yararlı raporlarından ötürü,
Hükümetim ve şahsım adına teşekkür
ederim. Bu raporun hazırlanmasına katkıda
bulunan tüm siyasal partilerin milletvekillerine, emeği
geçen değerli uzmanlara, ayrıca, teşekkürü
bir borç biliyorum. Bu raporda ortaya konulan hususların
ve getirilen önerilerin hayata geçirilmesi için
elimizden gelen her şeyin yapılacağını
açıklıkla ifade ediyorum.

Son olarak bir şey açıklamak
istiyorum Yüce Meclise: 25.5.1997 tarihinde, İstanbul
Sultanahmet Meydanında yapılan mitingte, PKK bayrağıyla
ilgili bir kişi gözaltına alınmış,
soruşturmaları da sürdürülüyor.

Yüce Meclisi en içten saygılarımla
selamlıyorum. (DYP ve RP sıralarından alkışlar)

BAŞKAN - Hükümet adına konuşan
İçişleri Bakanı Sayın Meral
Akşener'e teşekkür ediyorum.

Şimdi, kişisel söz haklarının
kullanılmasına geçiyoruz.

İlk söz, Kayseri Milletvekili Sayın
Ayvaz Gökdemir'in.

Buyurun Sayın Gökdemir. (DYP sıralarından
alkışlar)

Sayın Gökdemir, konuşma süreniz
10 dakikadır.

AYVAZ GÖKDEMİR (Kayseri) - Sayın
Başkan, sayın üyeler; hepinizi saygıyla
selamlıyorum.

Şu konuştuğumuz konular etrafında,
yüksek dikkatlerinize, hassasiyetinize, vicdanınıza
ilk arz etmek istediğim husus şudur: Devletimiz bir
tanedir, Türkiye Cumhuriyeti bir tanedir ve hepimizin devletidir.
Binaenaleyh, ne tenkit yaparsak yapalım, neyi tartışırsak
tartışalım, devleti zedelememek hususunda,
devleti yaralamamak hususunda bir hassasiyeti muhakkak surette
paylaşmalıyız. Her konu...

MEHMET BÜYÜKYILMAZ (Adana) - Onun için
konuşuyoruz burada.

AYVAZ GÖKDEMİR (Devamla) - Kerem buyuruyorsunuz.
Lütfen, bendenize de müsaade edin efendim.

Her konuyu siyasî polemik konusu, partilerarası
çekişmenin konusu yapamayacağımızı
bilen bir sorumluluk içinde olmalıyız. (DSP
sıralarından "Herkes biliyor" sesleri)


Bir kere de ben söylüyorum efendim; herkes
biliyorsa bir kere de ben söylüyorum, teyiden söylüyorum.


Dünyada, hiçbir halk ve Türkiye
Cumhuriyeti Halkı, milletimiz, bir evliyalar topluluğu
değildir. Türkiye Cumhuriyeti, kurulurken ve bugüne
gelirken veya bütün tarihi boyunca "insanlar suç
işlemez, devlet aparatında görev alanlar hata
yapmaz" diyen bir mantıktan yola çıkmamıştır.


Bir hukuk devletiyiz. Bakın, çok enteresan
bir misal söylemek istiyorum. Bütün Türk tarihi
boyunca, hain devlet başkanı, çok şükür,
hiç görülmemiştir. Bizim Cumhurbaşkanımız,
sorumsuzdur, kendisine herhangi bir suç isnat edilemez;
ama -milyarda, kaç milyarda bir ihtimalse- insandır,
hata yapabilir diye, Cumhurbaşkanımızın
itham edileceği tek madde ne; vatana ihanet suçu. Yani,
tarihte emsali olmamasına rağmen, hukukumuz, böyle
bir ihtimali, bu kadar zayıf bir ihtimali bile dermeyan
etmiş ve ona tedbir getirmiştir. Binaenaleyh, karşılaştığımız
vukuat ne olursa olsun telaşlanmamak, müesseselerimize
güvenmek, her şeyi kaidesi içinde ele almak
durumundayız. 

Şimdi, beyler, Türkiye'nin yeteri kadar
da düşmanı var, Türkiye'yi yeteri kadar
ve haksız gerekçelerle karalayan bir dış
kamuoyu da mevcut. Hangi iktidar gelirse gelsin, bu, dışarıdan
yapılan hücumlar, karalamalar, kötü Türk
imajıyla da mücadele etmek mecburiyetinde. Bunu, dönem
dönem tecrübe etmiş partiler, partililer, siyasîler
olarak burada oturuyoruz. Bir devlet -farzımuhal ispat
ettiniz, bastıra bastıra, aylardır söylediniz-
başbakanı eroinci, bakanları hırsız,
uğursuz, polisi cani, katil... (DSP sıralarından
"doğru söylüyorsunuz" sesleri)

Bunu doğru söylüyorsunuz derken, vicdanınız
titremelidir. Size eseflerimi bildiriyorum. Bu devlet dışarıda
ne hale geliyor, bu devletin başka düşmana ihtiyacı
kalıyor mu; bunu bir tartın diye söylüyorum.
Bu lafları... Elbette, hata yapan kimse -başbakanlar
dahil, reisicumhurlar dahil, kamu görevlileri dahil- bunlara
bir had içinde, bir üslup içinde yaklaşmak
lazımdır. Bunu mübalağa ettiğiniz zaman,
hedef aldığınız şahısları
tahrip ettiniz, iktidardan indirdiniz, siz geldiniz; anarşi
bitecek mi, terör bitecek mi, bölücülük
bitecek mi? Kimi çalıştıracaksınız?
Şevkini kırdığınız, mahkemelerde
süründürdüğünüz personeli nasıl
motive edip de bu devleti idare edeceksiniz? Bunları, salimen,
vicdan sahibi herkes kabul eder diye arz ediyorum.

MAHMUT IŞIK (Sıvas) - Suç işlemeyene
kimse birşey demiyor ki!..

ERTUĞRUL ERYILMAZ (Sakarya) - Laf atmasana sen!..

AYVAZ GÖKDEMİR (Devamla) - Aziz kardeşim,
sayın milletvekilim...

BAŞKAN - Karşılıklı
konuşmayalım. 

Sayın Gökdemir, siz, Genel Kurula hitap
edeceksiniz efendim.

AYVAZ GÖKDEMİR (Devamla) - Hepimiz hukuk
devletinden bahsediyoruz, hepimiz insan sevgisinden bahsediyoruz,
zarafetten bahsediyoruz; ama, bu siyaset kürsülerine
çıktığımız zaman, siyasî
münakaşaya girdiğimiz zaman, karşımızdakinin,
şefkat gösterilmesi, anlayış gösterilmesi,
tolerans gösterilmesi gereken bir insan olduğunu, mücerret
insan olmanın ötesinde, bizim vatandaşımız,
kardeşimiz olduğunu unutan bir üslup içinde
oluyoruz. Değerler, eğer samimiyet yoksa, yaşanmıyorsa,
bir kıymet ifade etmez beyler. 

Gelelim şu bıkkınlık veren
darbe hikâyesine. Sayın Sağlar da, bu sakızı,
bu kürsüden, bugün çiğnedi. Mart 1995'te,
Azerbaycan'da, Ruşen Cevadov isimli, bir Azerbaycan kamu
görevlisi, İçişleri Bakan Yardımcısı
veya Müsteşarı sıfatındaki bir
zatın isyan teşebbüsü olmuş ve sonra
bu teşebbüs, Sayın Cumhurbaşkanı
Haydar Aliyev tarafından bastırılmış.
Vaka bu. Bu vakayla, bendeniz, hiçbir suretle ilgili değilim,
ama hiçbir suretle ilgili değilim. Bazen bir insan,
bir yanlış sokaktan geçer, bir yanlış
kapının önünde durur ve zannedilir ki,
orada, oranın mahiyetiyle ilgili bir iş var; o, yanlış
kapıdan çıktı veya oraya girecek.
Ben yanlış sokaktan da geçmedim, yanlış
kapıda da durmadım. O günlerde Gaziosmanpaşa
olayları vardı -Bakanlar Kurulunda beraber olduğumuz
değerli arkadaşlarımdan bir kısmını
görüyorum- ve biz, o hadiseyle meşguldük.
Ben, belki, hem şahsî ilgim hem görevim gereği,
Azerbaycan'daki vukuatı, bilgi almak, bilgilenmek manasında
yakından takip etmeliydim; ama, bilgilenmek, ne olup bittiği
hakkında bilgi ve kanaat sahibi olmak için dahi
ilgilenmeye, maalesef, o zaman vakit bulamadım. Hakkımdaki
bu isnat ortaya atıldığı zaman, Cumhurbaşkanıyla
beraber biz Latin Amerika'daydık. O zaman Cumhurbaşkanı
danışmanı olan, basınımızın
değerli bir mensubu -fakslar gelmiş oraya, benden önce
haberi olmuş- "bunu tekzip et, yoksa tekrarlana tekrarlana
üstüne kalır" dedi; fakat, iddiayı
o kadar delilsiz, o kadar mesnetsiz ve mantıksız
buldum ki, dönünce bakarız dedim. Kamuoyu huzurunda
da bunun uzunboylu tartışılmasını
istemedim; çünkü, ben veya bir başka vatandaşımız
bir hata yapmışsa, dışarıya karşı
bir hata yapmışsa, bu, devletimizi elbette ilgilendirir;
ama, vatandaş Ayvaz Gökdemir değil de, Türk
cumhuriyetleriyle münasebetlerin koordinasyonundan sorumlu
Devlet Bakanı Ayvaz Gökdemir kardeş bir cumhuriyette
darbeyle itham edilirse, bu, doğrudan doğruya Türk
Devletinin itham edilmesidir. Çünkü, kendi başına
bir bakan neyle darbe yapacak? Yani, mantık var, muhakeme
var... Benim, Azerbaycan'a, doğrudan kendime bağlı
olarak tayin ettiğim bir müstahdem dahi yoktur. Hiçbir
devlet ünitesine veya görevlisine resen emir verme,
kumanda etme mevkiinde değilim. Kimin ne delili var; onu da
ortaya koymuş değillerdir. O günden bugüne,
Sayın Cumhurbaşkanından bir sitem, bir ima
dahi duymamışım. Bu işleri bilen, ikaz
eden ve darbeyi önlemede rol sahibi olan Sayın Cumhurbaşkanımız
değil mi? Kendisiyle muhtelif görevlere gittik, kendisine
bu konuyla ilgili özel sorularım da oldu; yani, tekleyen,
tereddüt eden, bana en küçük bir ölçüde
kusur isnat eden bir tavır görmedim. İki başbakanla
çalıştım; iki başbakanımdan
da bir sitem almadım. Kimse, darbeyle ilgili, şunu
yaptı da demiyor.

Ne var ortada; bir haysiyetsiz paçavra var.
Kime hizmet ettiği belirsiz, Türkiye'ye sadakatı
şüpheli, Türk Milletine mutabakatı şüpheli,
ruh hastası ve bu kanaatlerimi yüzüne söylediğim
bir adamın birtakım iddialarını toplayıp
koyduğu bir broşür var. Çiller özel
çetesi... Yakıştırmalarla veya kulağına
fısıldananlarla birtakım iddialar ortaya
atıyor; olsa olsa bu işi Ayvaz Gökdemir yapmıştır,
işte bu Çiller çetedir, Mehmet Ağar var,
şu var bu var...

(Mikrofon otomatik cihaz tarafından kapatıldı)

BAŞKAN - Sayın Gökdemir, konuşmanızı
tamamlayın efendim.

AYVAZ GÖKDEMİR (Devamla) - Tamamlayacağım
Sayın Başkan; ama, çok uzun bir süreden
beri haksız bir isnadın altındayım,
müsamahanızı rica ediyorum.

Suçluyor. Bunu da, bakanlık yapmış
değerli bir arkadaşımız alıp, gelip,
o bilgilere dayanarak bu ithamlara devam ediyor. Anamuhalefet
Partisinin bir değerli genel başkan yardımcısı
bunu kullanıyor. Sonra da, siz Doğu Perinçek
çizgisindesiniz dediğimiz zaman, alınganlık
gösteriliyor. (DYP sıralarından alkışlar)
Kimin bir bildiği varsa, onu ortaya koymalıdır.
Benim verilmeyecek bir hesabım yok. Belki birçok
arkadaşım, yapısı, formasyonu gereği
Azerbaycan'ı bilmez, Türkistan'ı bilmez; ama,
benim bütün ömrüm, buraları anlamak
gayretiyle, dinlemek gayretiyle geçmiştir. Oralara
beraber gittiğimiz arkadaşlar da, -milletvekili sıfatında,
bakan sıfatında- ben ne idim, ne yaptım,
nereye yakıştım, nereye yakışmadım,
bunu çok iyi görmüşlerdir, bilmişlerdir.


Sayın Sağlar, sizi ve iddialarınızı
iyi niyetli görmedim; bir siyasî garezle hareket ettiğiniz
kanaatindeyim. Tarzınızı benimsesem, bu Yüce
Parlamento çatısı altında şahsiyata
varan münakaşalara girsem, vallahi paçavranızı
çıkarırım; ama, sizi ciddiye almıyorum.
Bu bilgiyi, Yüce Meclisi ciddiye aldığım
için arz ettim. 

Sağ olun Sayın Başkan. (DYP ve RP
sıralarından alkışlar)

DURMUŞ FİKRİ SAĞLAR (İçel)
- Sayın Başkan!..

MAHMUT IŞIK (Sıvas) - Açıklama
yapsın.

BAŞKAN - Kayseri Milletvekili Sayın
Ayvaz Gökdemir'e teşekkür ediyorum.  

DURMUŞ FİKRİ SAĞLAR (İçel)
- Sayın Başkan!..

BAŞKAN -Sayın Sağlar, bir
isteğiniz mi var?

DURMUŞ FİKRİ SAĞLAR (İçel)
- Evet. 

Sayın sözcü, yapmış
olduğu konuşmada, şahsımı hedef
alan sözler sarf etmiştir. Sataşma vardır,
söz hakkı talep ediyorum. 

NİHAT MATKAP (Hatay) - Hatta, tehdit dolu
 konuşmadır. 

BAŞKAN - Sayın Sağlar, şimdi,
benim tespitime göre, sataşma anlamına alınabilecek
bir tek cümle var. Sayın Ayvaz Gökdemir, sizi
ciddiye almadığını ifade etti...

DURMUŞ FİKRİ SAĞLAR (İçel)
- Hayır efendim "paçavra" dedi. 

BAŞKAN - ...ama, sizin açıklamanızdan
sonra, Sayın Ayvaz Gökdemir'in, ısrarla, bir
sataşma nedeniyle söz talebinde bulunmuş olması,
sizin sözlerinize cevap vermek istemesi, benim de bu talebi
ciddiye alarak kendisini kürsüye davet etmem, o konuda
da bir tartışma çıkmasını
önleyecek önemdedir; anlayış göstereceğinizi
zannediyorum. 

DURMUŞ FİKRİ SAĞLAR (İçel)
- Hayır efendim, anlayış göstermiyorum;
çünkü, söylenen sözler, hem bana hakarettir
hem de verdiğim bilgilerin yanlış olduğuna,
iddiaların dile getirilmesinin yanlış olduğuna
dairdir.

BAŞKAN - Şimdi, Sayın Sağlar,
sizin ifadeleriniz, Grubunuz adına yaptığınız
konuşma olarak tutanaklara geçti. Elbette, bu konuşmaya,
kendi değerlendirmesine göre, orada adı geçen
veya geçmeyen herkes cevap verebilir. O cevaplar, yeni
bir cevap hakkı doğurmaz. Onları, tutanakları
inceleyenler karşılıklı değerlendirirler.

DURMUŞ FİKRİ SAĞLAR (İçel)
- Sayın Bakan "paçavra" dedi.

BAŞKAN - Ama, size sataşma sayılabilecek
bir husus, söylediğim son cümleydi. Onun da, sadece,
burada bir siyasî polemik icabı söylendiğini
ben ifade ediyorum; ayrıca cevap verilecek bir husus ben
tespit edemiyorum. (DYP sıralarından "doğru"
sesleri)

DURMUŞ FİKRİ SAĞLAR (İçel)
- Olur mu efendim, ne demek.

BAŞKAN - O zaman, tutanaklara bir bakayım
efendim; özel bir şey var mı, bakayım.

DURMUŞ FİKRİ SAĞLAR (İçel)
- Sizin taraflı olduğunuza dair kuşkular var,
bu söylediğiniz sözlerden dolayı. (DYP sıralarından
"hayda" sesleri)

Niçin, kürsüden hakaret eden bir
kişinin... Bunun siyasî polemik olduğunu söyleyerek
nasıl haksız davranabilirsiniz?!

BAŞKAN - Sayın Sağlar "ben,
sizin sözlerinizi ciddiye almam" sözü, kişisel,
sizin üslubunuzla eşdeğer bir değerlendirmeden
ibarettir; ama, ciddiye aldığı hususunu, kendisinin
söz talepleri ortaya koyuyor zaten, bunun bir polemik için
söylenmiş olduğunu ortaya koyuyor. Bu hakaret olur
mu?!.

İRFAN GÜRPINAR (Kırklareli) -
Ne demek oluyor o?!

DURMUŞ FİKRİ SAĞLAR (İçel)
- Ben polemik mi yaptım; benim üslubumda ne var?!.
Siz de bunu gayet iyi biliyorsunuz.

İLYAS YILMAZYILDIZ (Balıkesir) - Belgesiz,
delilsiz konuşuyorsun, daha ne olsun.

DURMUŞ FİKRİ SAĞLAR (İçel)
- Dünkü Sabah Gazetesinde var.

BAŞKAN - Değerli milletvekili, hiçbir
üyeye_

AYVAZ GÖKDEMİR (Kayseri) - KGB'nin sözcüsü
müsün burada!

BAŞKAN - Sayın Gökdemir_ Sayın
Gökdemir_

AYVAZ GÖKDEMİR (Kayseri) - KGB'den mi
alıyorsun bu bilgileri.

BAŞKAN - Sayın Gökdemir_ Efendim,
ben konuşuyorum_

DURMUŞ FİKRİ SAĞLAR (İçel)
- Seviyen belli oluyor.

AYVAZ GÖKDEMİR (Kayseri) - Ciddiyetsizliğin
elindeki çantadan belli.

BAŞKAN - Sayın Gökdemir, yerinize
oturun lütfen.

DURMUŞ FİKRİ SAĞLAR (İçel)
- "Cumhurbaşkanlığında 4 Gün"
diye "Çankaya'daki 4 Gün" diye Sabah Gazetesinde
ithamlar var.

AYVAZ GÖKDEMİR (Kayseri) - Ne diyor orada,
ne diyor? 

DURMUŞ FİKRİ SAĞLAR (İçel)
- Orada "Azerbaycanlı darbeciler: Çiller ve
Gökdemir'le yemek yedik" diyor; Sayın Cumhurbaşkanıyla
yapılan röportajda_ Sabah Gazetesinde bu iddialar
dün yayımlanmıştır, bugün
tekzip yok. Siz onlara cevap verin.

AYVAZ GÖKDEMİR (Kayseri) - Ben de, işte
onlara cevap veriyorum.

BAŞKAN - Sayın Sağlar_

AYVAZ GÖKDEMİR (Kayseri) - KGB'nin iddiaları
bunlar.

DURMUŞ FİKRİ SAĞLAR (İçel)
- Yani, Sayın Cumhurbaşkanı KGB müşaviri
mi? Yani, onu mu demek istiyorsunuz?

BAŞKAN - Sayın Sağlar_ Müsaade
buyurun.

AYVAZ GÖKDEMİR (Kayseri) - KGB'nin iddiaları_

DURMUŞ FİKRİ SAĞLAR (İçel)
- Çankaya'daki anlatımlar... Açıkladığını
söyleyen, tecrit etmeyen bir kişi "KGB'den mi
aldın" diyerek Sayın Cumhurbaşkanının
ifadesinden...

AYVAZ GÖKDEMİR (Kayseri) - Bu iddia,
KGB'nin iddiası, bilesin...

ERTUĞRUL ERYILMAZ (Sakarya) - Seni de tanıyoruz;
söyleyeceğini söyledin, yeter!..

BAŞKAN - Sayın Sağlar, bir oturur
musunuz efendim. (Gürültüler)

DURMUŞ FİKRİ SAĞLAR (İçel)
- Düzeyi belli olan bir kişi, bakanlık yaptı;
yazıklar olsun!..

AYVAZ GÖKDEMİR (Kayseri) - Sana yazıklar
olsun!..

ERTUĞRUL ERYILMAZ (Sakarya) - Otur sen yerine!..
Gelmeyeyim yanına!.. 

AYVAZ GÖKDEMİR (Kayseri) - Terbiyesiz!..

DURMUŞ FİKRİ SAĞLAR (İçel)
- Terbiyesiz adam!

BAŞKAN - Değerli arkadaşlarım...
Sayın Sağlar... Beni dinler misiniz Sayın Sağlar.


Şimdi, karşılıklı
konuşuyoruz; siz, başkalarına da cevap yetiştirmeye
çalışıyorsunuz. Benden bir isteğiniz
oldu; o isteği değerlendiriyorum.

DURMUŞ FİKRİ SAĞLAR (İçel)
- Ben düzeyimi bilirim. Ben, kendisinin düzeyinde değilim.
Haklı olduğum konuda, son derece sakin ve düzeye
yakışır bir şekilde konuşma yaptım.


BAŞKAN - Tamam efendim...

DURMUŞ FİKRİ SAĞLAR (İçel)
- Ama, siz, polemik yaptığımı söylüyorsunuz.

BAŞKAN - Müsaade eder misiniz efendim.

Şimdi, siz, biraz önce yaptığınız
konuşmada, birtakım iddialar ortaya getirdiniz.

DURMUŞ FİKRİ SAĞLAR (İçel)
- Bu iddiayı, Haydar Aliyev, bu kürsüden yaptı.

BAŞKAN - Tamam efendim, iddialar ortaya getirdiniz
veya daha önce ortaya konulmuş iddiaları tekrarladınız.


DURMUŞ FİKRİ SAĞLAR (İçel)
- İkinci söylediğiniz doğrudur.

BAŞKAN - Tamam efendim, tekrarladınız.

DURMUŞ FİKRİ SAĞLAR (İçel)
- Sayın Aliyev'in bu kürsüde yapmış
olduğu konuşmayı tekrar dile getirdim.

HACI FİLİZ (Kırıkkale)
- İsim mi verdi?..

DURMUŞ FİKRİ SAĞLAR (İçel)
- Ben isim de vermedim; ama, kendisi üzerine aldı.
Ben, bunu gösterebilirdim, polemik yapmış olsaydım,
o düzeyde olmuş olsaydım.

BAŞKAN - Sayın Sağlar, ben de, bu
konuşmada, sizin ortaya koyduğunuz veya tekrarladığınız
iddialara yeterli cevap verildiği kanaatindeyim. 

DURMUŞ FİKRİ SAĞLAR (İçel)
- Cevap veremedim.

BAŞKAN - Kişisel olarak ifade edilen
hususlar ise, gecenin bu geç saatinde, sürekli yeni
sataşmalara yol açacak bir durumdur. Sizin maksadınız
da tutanaklara geçmiştir; verilen cevaplar da ortadadır.
Kişisel bir sataşma amacı taşımadığını
ifade için, ben polemikten bahsettim. Hadise de bu açıklıkta
ortadayken, aynı konuda ısrar etmeyin.

DURMUŞ FİKRİ SAĞLAR (İçel)
- Sayın Başkan, sizi ciddiye aldığım
için ve Başkan olduğunuz için, bu Parlamentoya
yakışır hareketle, size teşekkür
ediyorum.

BAŞKAN - Teşekkür ederim.

Şimdi, değerli arkadaşlarım,
komisyonun söz talebi vardı. Komisyon adına,
Araştırma Komisyonu Başkanı Sayın
Elkatmış'a söz veriyorum.

Buyurun Sayın Elkatmış. (RP sıralarından
alkışlar) 

Sayın Elkatmış, daha önce
alınan kararda özel bir düzenleme yapılmadığı
için, Komisyonun söz hakkı 20 dakikadır.

Buyurun efendim.

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Nevşehir) - Sayın Başkan, değerli milletvekili
arkadaşlarım; hepinize saygılar sunuyorum.

Aslında, ben söz almayacaktım;
çünkü, biz, sözümüzü söyledik,
bu raporu verdik. Bu raporda, bizim söyleyeceğimiz her
şey var; ancak, burada konuşulan bazı konulardan
üzüntü duyduğumdan dolayı söz almak
mecburiyetinde kaldım. Özellikle de, bazı sözcü
arkadaşlarımızın ve de özellikle
bir bayan arkadaşımızın, Komisyonda
bizimle beraber dört ay çalışan bir arkadaşımızın,
şahsımı hedef alan yalan ve iftiraları
karşısında söz almak mecburiyeti hâsıl
olmuştur. Bu nedenle, gecenin şu geç vaktinde,
değerli milletvekili arkadaşlarımdan özür
dileyerek, bazı konulara açıklık getirmek
istiyorum.

Hepimizin bildiği gibi, 3 Kasım 1996 tarihinde
Susurluk'ta bir kaza olmuştur ve bu kaza neticesinde, kamuoyumuz,
Türkiye'de cereyan eden ve gizli olan birtakım olaylardan
haberdar olmuştur. Bundan da, milletçe, büyük
bir üzüntü duyduk.

Bir komisyon kuruldu; Komisyonun başkanlığına
da biz getirildik. Arkadaşlarımızla beraber,
geceli gündüzlü çalışmak suretiyle,
tam dört ay, 143 klasör dolusu evrakı inceledik,
celp ettik, temin ettik; 57 kişiyi dinledik -bu 57 kişinin
ifade tutanakları- 3 bin sayfa tutmaktadır ve böyle
bir rapor meydana getirdik. Biz, hiçbir şeyi saklamadık.
Bize ne geldiyse, onu, aynen, olduğu gibi evraklarımıza
koyduk, raporumuza işledik ve neticede de, Meclis Başkanlığımıza
sunduk. 

Benim üzüntüm şurada: Bu önemli
meselenin bir siyasî şova dönüştürülerek
polemik konusu yapılması, beni gerçekten
üzmektedir. Üstelik, bu şovlar neticesinde söylenen
birkısım sözler de doğru değildir;
çünkü, bu sözleri söyleyen arkadaşlarımızın
bazıları, beraber görev yaptığımız
arkadaşlar; ne yaptıysak beraber yapmışızdır
ve onların istedikleri her şey, dile getirdikleri
her talep, tarafımdan yerine getirilmiştir. Zabıtlar,
Türkiye Büyük Millet Meclisi Başkanlığındadır;
arzu eden, gelen evraklarla birlikte bunları tetkik edebilir;
gidip oradan almaya belki vakit bulamıyorlarsa, bana söylendiğinde,
kendilerine bunları tevdi ederim. Hiçbir şey
gizlenmemiştir, her şey sorulmuştur, rapor da
ortadadır; ama, bütün bunlara rağmen, bazı
değerli arkadaşlarımız, özellikle
de Sema Pişkinsüt, sanki bu Komisyonda üye değilmiş
gibi, geldi, burada, birtakım aslı astarı
olmayan şeyleri söyledi.

İSMET ÖNDER KIRLI (Balıkesir)
- Yalan mı söyledi...

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Belki başkası konuşsaydı,
raporu okumamıştır, belgeleri de tetkik etmemiştir
diye aklıma gelebilirdi; ama, kendisi de komisyon üyesi,
böyle dememesi lazım. Herhalde, başkası
yazıp vermiştir eline, şunu oku diye, o da
bunları okumuştur; bir şeyden de haberi yok.
(RP sıralarından alkışlar)

İSMET ÖNDER KIRLI (Balıkesir)
- Siz ermişsiniz!.. Hiç yakışmıyor
bir milletvekiline...

YALÇIN GÜRTAN (Samsun) - Aslı
astarı olmayan şeyler neler?.. İzah et de
öğrenelim.

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Şimdi izah edeceğim, müsaade ederseniz...

HASAN GÜLAY (Manisa) - Sema Hanım doğru
konuştu.

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Değerli arkadaşlar, bakınız,
Sayın Pişkinsüt "Basel Mahkemesinden gelen
evrakı Başkan sakladı, esasa da kaydetmedi"
dedi. (DSP sıralarından "Doğru" sesleri)


MUSTAFA GÜVEN KARAHAN (Balıkesir) - Bu
sizin huyunuzdur, huyunuz...

(10/89, 110, 124, 125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Değerli arkadaşlar, böyle yalan da
söylenmez. (DSP sıralarından gürültüler)

Olay nedir; olay şu: Türkiye İşçi
Partisi yetkilileri, bu dosyayı, 28 Mart 1997 tarihinde,
öğleden sonra getirdiler, bana verdiler. Nasıl
verdiler; medyanın huzurunda verdiler, çekimler
de yapıldı. Bu dosyayla gelen belgeleri deftere
aynen işledim. Defterin numarası da burada; 28.3.1997
tarih ve 249 numaralı. Bu defter, Türkiye Büyük
Millet Meclisinin defteridir. Eğer bunda bir şüphe,
sahtekârlık varsa, herhalde, bu bana ait değil.


Ne oldu; 28.3.1997'de gelen bu dosya -komisyon raporumuzu
hazırlamadan dört-beş gün evvel geldi-
75-80 sayfalık, Almanca bir metin. Ben  vakit geçirmeden,
hemen saniyesi saniyesine, dakikası dakikasına Türkiye
Büyük Millet Meclisi Dışilişkiler
ve Protokol Müdürlüğüne 325 sayılı
 yazıyla, bunun Almanca'dan Türkçe'ye tercüme
edilmesini istedim. Niye hemen bildirdim; İsviçre
Basel Ceza Mahkemesince verilen Almanca iddianamenin çok
ivedi bir şekilde tercümesinin yapılması
gerekmektedir diye yazdık; çünkü, raporu
yazmıştık, neredeyse son şeklini almak
üzereydi; rapor, üç-dört gün sonra
verilecekti. Türkiye Büyük Millet Meclisi Dışilişkiler
ve Protokol Müdürlüğü "Bizim bunu
şu anda, kısa zaman içerisinde  tercüme
edebilecek elemanımız yok" dedi.

Bana bu bilgiyi telefonla vermeleri üzerine,
hiç zaman kaybetmeden, 326 sayılı yazıyla
-bunların hepsinin giriş ve çıkışları
defterde var- bu sefer Türkiye Büyük Millet Meclisi
Bütçe-Maliye Müdürlüğüne hitaben
bir yazı yazdım ve gerekli tahsisatın verilerek,
bu Almanca iddianamenin çok ivedi bir şekilde tercümesinin
yapılmasını istedim. Bunu, Türkiye Büyük
Millet Meclisi Başkanlığına verdik ve
Türkiye Büyük Millet Meclisi Başkanlığı
 da bunu tercüme ettirdi. Bu tercüme metin, raporumuzu
verdikten sonra veya  zannedersem, vermek üzereyken geldi.
Maalesef, bu dosyanın fotokopisini ilk defa da kendisine
verdik. Benim, hanımefendiye, fotokopi çıkarıp
da "buyurun" diye takdim etme mecburiyetim de yoktu;
ama, ben bir nezaket olsun diye, kendisine, bunu da, diğer
arkadaşlarımızla birlikte... İşte,
Sayın Sağlar da burada, diğer arkadaşlarımız
da burada; zaten onların da bir itirazları olmadı.
Zaten, Anavatanlı arkadaşlarımız da
gelmediler; ama, buna rağmen, bütün dosyaların
fotokopilerini benden istediklerinde, ben, bütün arkadaşlarımıza
bunları günü gününe temin ettim. Ama,
bütün bunlara rağmen, gerçekler bu iken,
geldi, burada, şu kürsüde yalan söyledi;
kınıyorum kendisini ve özellikle de bir bayana
yakıştıramıyorum bunu. Yalanı
bir bu olsa, bir şey demeyecektim, yine bu kürsüye
çıkmayacaktım.

Yine bir yalanı: Neymiş efendim, Kıbrıs'taki...
Almanya, Frankfurt Mahkemesinin kararını araştırmamışız.
Değerli arkadaşlar, onun da dosyası burada ve
raporda da var. Ne yapmışız; -7.2.1997 tarihinde
ve 123 sıra numarasıyla -burada defter; bu defter,
Türkiye Büyük Millet Meclisi arşivindedir,
ben evimde saklamıyorum- göndermişiz. Nereye;
Dışişleri Bakanlığına. Süresi
içerisinde cevap gelmiş. Cevabı da burada;
arzu edene bir fotokopisini veririm. Almanya'dan dosya gelmediği
için, o şekilde gelmedi diye; "geldiğinde
Komisyonunuza bildirilecektir, verilecektir" diye cevap verildi.
Biz, bununla da yetinmedik. Raporun hazırlanmasının
son safhasına gelince, belki gelmiştir de bize ulaşmamıştır
diye, ben, tekrar, ondan evvel, hem de faksla, bir yazı
daha gönderdim. Bunun cevabı da, 9.4.1997 tarihinde
-yani, biz raporu verdikten sonra- geldi -279 sayılı-
deftere kaydedildi. Yani, saklayan kimmiş; neyi saklamışız?

İSMET ÖNDER KIRLI (Balıkesir)
- Geldi mi, gelmedi mi?

(10/89, 110,124,125 ve 126) ESAS NUMARALI MECLİS
ARAŞTIRMASI KOMİSYONU MEHMET ELKATMIŞ (Devamla)
- Ben görevimi yapmışım, sormuşum
ve bana da cevap gelmiş...

İSMET ÖNDER KIRLI (Balıkesir)
- Gelmiş de, rapora girmiş mi?

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Cevabın nasıl geldiğini bilemem;
ama, bakınız, size bir şey daha söyleyeyim;
delil diye Sayın Pişkinsüt'ün getirdiği
delile bakınız değerli arkadaşlar!.. Neymiş;
olay davanın gerekçeli kararı... Burada,
zabıtlarda da var, Türkiye Büyük Millet
Meclisi zabıtlarında da var; lütfen açıp
okuyun; fotokopisini de vereyim isteyen arkadaşlarımıza,
rezaleti görsünler. Ne demiş: "Türk
Hükümeti ve Dışişleri Bakanı
Tansu Çiller'i suçlayan somut bir veri yer almadı"
Bu belgeyi Sayın Pişkinsüt -zabıtlarda
var- bize sundu. Sunduğu delil de bu!.. Takdirlerinize sunuyorum.
Tarih yok. İsmail Tipi, Frankfurt mahreçli bir yazı.
Hangi gazetenin; Hürriyet. Evet, Hürriyetin, Almanya'da
yayımlanan bir şeyi. Delil de bu!..

Peki, bu kadar meraklıydınız
da, bu kadar işin üzerindeydiniz de, gidip getirseydiniz
Almanya'dan da, biz de onu tercüme ettirseydik, gereğini
yapsaydık; bu kadar da yalan olmaz!..

SEMA PİŞKİNSÜT (Aydın)
- Resmî gelir onlar, resmî...

BAŞKAN - Sayın Komisyon Başkanı,
Komisyon adına, bir milletvekilinin konuşmasını
cevaplıyorsunuz, buna hakkınız var...

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Sayın Başkan, ama, gelip burada, milletin
huzurunda, 70 milyonun huzurunda yalan söylemeye de... 

MUSTAFA GÜVEN KARAHAN (Balıkesir) - Size
ait bir şey o, size ait...

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - ...bir komisyon üyesinin de, hem de bayan üyenin
de hakkı yok.

HASAN GÜLAY (Manisa) - Terbiyeli ol biraz, terbiyeli
ol!..

BAŞKAN - Müsaade buyurun efendim.

Sayın Elkatmış, bir şey
söylüyorum, dinlemediniz benim ne söyleyeceğimi.

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Dinliyorum Sayın Başkan, dinliyorum.

BAŞKAN - Bu kürsüde -ister komisyon
üyesi olsun ister herhangi bir sözcü- yapılan
konuşmayı, komisyon raporuna eleştiri sayıp,
cevaplamak, hakkınız; ancak, bu yapılırken,
kullandığınız üslupta, sataşmaya
mahal vermemeniz gerekir; yanlışlıklar varsa,
belirtirsiniz; zaten anlaşılır bu; yani, her
bir cümlede "bu yalandır" diye başlayarak,
İçtüzüğün tasvip etmediği
bir üslupla konuşmak, bu raporu hazırlamak için
bu kadar birlikte mesai vermiş arkadaşlar arasındaki
üsluba uymuyor; ona dikkatinizi çekiyorum.

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - İşte, benim üzüntüm de
o Sayın Başkan, benim üzüntüm de o.

CELAL TOPKAN (Adıyaman) - Sokak değil
burası, sokak değil; Meclis burası!

(10/89,110,124,125 ve 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Teşekkür ederim Sayın Başkan.

Değerli arkadaşlar, bakınız,
yine, Sayın Pişkinsüt "Jandarma Genel Komutanlığından
gelen yazıyı Başkan bizden sakladı"
dedi. 

Değerli arkadaşlar, saklasak, herhalde,
sadece Sayın Pişkinsüt'ten saklamış
olmayız, bütün arkadaşlardan... Komisyonda
9 kişiyiz, beni çıkardığınız
zaman 8 kişi kalır; niye, ben, 7 kişiden saklamamışım
da Sayın Pişkinsüt'ten saklamışım?


Bakınız, gelen yazı, 168 sıra
numarasıyla anında deftere kaydedilmiş;  neyi
saklamışım?!. Ama, Sayın Pişkinsüt,
gelip de, bu dosyaları, bu belgeleri incelemediyse, herhalde,
ben, her gün ona rapor verecek değilim, belge gönderecek
değilim evine; nitekim, onu da yaptım; yani, bütün
belgelerin çoğunu, mümkün olduğunca -telefonla
görüştük- evine kadar gönderdim. 

Değerli arkadaşlar, yine, arkadaşımızın
bir iddiası: Dedi ki "güneydoğuya gidilmedi."
Doğru, gidilmedi. Zabıtlar ortada; güneydoğuya
gidilmesini talep eden, isteyen, Komisyon Başkanı
olarak benim; ama, gidemedik. Niye; yetiştiremedik ve bazı
arkadaşlarımız, özellikle Anavatan Partisinden
arkadaşlarımız da "üç dört
gün için gittiğimizde ne yapacağız,
ne halledeceğiz" dediler. Onların dediği de
doğru; üç dört gün içerisinde
ne halledeceğiz güneydoğuya gittiğimizde; ama,
ben dedim ki, gidelim; hiç değilse psikolojik bir yararı
olur diye arkadaşlarımızı ikna etmiştik;
ama, sonradan, zamanın elvermemesi nedeniyle gidemedik.


Yine "Kıbrıs'ta, bahsedilen bankadaki
hissedarlar kim; bunlar araştırılmamıştır"
dedi. 

Değerli arkadaşlar, burada, arkadaşımız
okumadıysa ben ne yapayım, dosyayı tetkik
etmediyse ben ne yapayım!..

MUSTAFA BAŞ (İstanbul) - Komisyon Başkanının
okutma görevi yok mu; niye okutmadın?!

MUSTAFA GÜVEN KARAHAN (Balıkesir) - Yok
ki bulasın!

(10/89, 110, 124, 125 VE 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Merak etme, var...

SEBGETULLAH SEYDAOĞLU (Diyarbakır) - Allah
öbür dünyada hesabını sorar size.

10/89, 110, 124, 125 ve 126 ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Değerli arkadaşlar, bakınız,
sormuşuz, sormuşum; gelmiş. Nereden gelmiş;
Kuzey Kıbrıs Türk Cumhuriyeti Maliye Bakanlığı,
Merkez Bankası. Arkadaşımız okumamış;
ama, okuyan arkadaşlarımız var; mesela, Fikri
Beyde ve diğer arkadaşlarımızda var; burada,
bu bankanın ortaklarının kim olduğu,
sayfası sayfasına bütün bilgiler, belgeler
var, bakınız, bu ortakların isimleri, imzaları,
her şey var; bunu ben saklamadım, şimdi de
yazmadım; bu dosyada var ve bu raporda da var; benim esas
üzüldüğüm nokta bu. Başkası
söylese, Komisyon raporu yeni dağıtıldı,
bir hafta oldu, hacimli de, okumamış diye aklıma
gelir, bu, gayet de normaldir; ama, Komisyonda bulunan bir arkadaşın,
gelip de, burada "bunlar soruşturulmamış"
demesi, bu işin ne kadar gayrî ciddî yürütüldüğünü
-bazıları tarafından- göstermektedir.


Değerli arkadaşlar, Sayın Pişkinsüt
"Komisyon Başkanı şunu sakladı,
bunu sakladı" diyor; işte, sakladıklarımız
da bunlar!.. Zaman elvermediği için, ben, kendime ait
olan şeyleri de getirdim ve her arkadaşımıza
da bu dosyalardan birer suret verdim, bütün arkadaşlarımızda
vardır. Sayın Pişkinsüt "sakladı"
diyor; peki, Sayın Pişkinsüt bana bir kaset
getirdi; kasette Murat Demir ve Murat İpek'in beyanları
varmış; aldım, çözümünü
de yaptırdım, dosyada, bu rapora da bu derç
edildi. 

Sayın Sağlar burada, Sayın Sağlar,
bana -Komisyon Başkanı olarak- imzasız belgeler
getirdi; saygı duydum, aldım, işleme koydum,
deftere de kaydettik; raporda da bunlar var, örneklerini
de getirdik, burada. Sadece Sayın Sağlar veya Pişkinsüt
değil, başka arkadaşımız da, mesela
Sayın Topçu geldi "Başkan, şunları
şunları araştıralım" dedi;
tabiî, sen bunları bana ver dedim, yazılı
verdi, ben, onları araştırdım; yani,
kim ne dediyse, onu araştırdım. 

Sayın Sağlar ve diğer arkadaşlarımız
da hatırlarlar; bir arkadaşımız, birisini
getirdi "Başkan, bunu dinleyelim, çok orijinal
şeyler anlatıyor bana" dedi; dinleyelim dedim;
hatta, ondan dolayı da bazı arkadaşlarımız
 "biz, her geleni dinleyecek miyiz" diye itiraz ettiler.
Ben de dedim ki; arkadaş, dinlerim; bir Komisyon üyesi
arkadaşımız bir şeye muttali olmuş
ve onun önemine de inanmış, getirdi -saygı
duyarım- sabaha kadar da sürse dinleyeceğim.

Değerli arkadaşlar, biz raporumuzun çok
mükemmel olduğunu iddia etmiş değiliz. Bu kadar
kısa süre içerisinde, bu kadar kısıtlı
imkânlarla ve yetkimiz de olmadan, ancak bu kadarını
hazırlayabildik ve bunu beraber hazırladık.
Biz, her şeyi çözdük, her şey oldu
bitti, mükemmel bir rapor hazırladık, iddiasında
da değiliz zaten. Hazırlamamız da mümkün
değildi; çünkü, biz, Türkiye Büyük
Millet Meclisinde yirmi gün yer bulamadık ve en sonunda
-arkadaşlarımız hatırlarlar, işte
Orhan Bey burada- dedim ki: Bana yarın sabaha kadar bir
yer temin edilmediği takdirde, Komisyon Başkanlığından
da, komisyon üyeliğinden de istifa edeceğim. Onun
üzerine, geceli gündüzlü çalışmak
suretiyle o gece polisler oradan tahliye edildi ve bir yer temin
edildi. 

Burada, Meclis Başkanımız Sayın
Kalemli'ye teşekkür ediyorum; bunu, onun kusuru olduğunu
anlatmak için söylemiyorum. Kendisini ilk ziyaret
ettiğimde "bir istiyorsanız, iki vereceğim"
 dedi; ama, yer yok... Hatta "gelin, bizim Başkanlık
Divanı toplantı salonunda toplantınızı
yapın" dedi; ama, o da olamazdı; çünkü,
benim devamlı bir sekreteryam olacak, ben geceli gündüzlü
çalışacağım. Nitekim, geceli gündüzlü
çalıştık; kendisine teşekkür
ediyorum... Ama, maalesef, Mecliste yer olmadığı
için ve temin edilemediği için, biz çalışmamıza
yirmi yirmibeş gün -tarih olarak hatırlamıyorum-
geç başladık. Daha evvel başlamış
olsaydık, elbette ki daha büyük mesafeler alırdık.

Bunları niçin söylüyorum;
haksızlık olarak gördüğüm için
söylüyorum. Efendim, Jandarma Komutanlığından
yazı gelmiş de, ben saklamışım!..
Değerli arkadaşlar, niye saklayayım?! Geldiği
gün 168 numarayla kaydetmişim; bu kaydı da ben
yapmıyorum. Ben, Komisyon Başkanı olarak,
sadece, gelen dosyalara, evraklara bakıyorum, okuyorum,
bir şey yapılacaksa yapıyorum, havale yapıp,
dosyasına konulması için sekreteryaya veriyorum;
ama, arkadaşımız gelip de okumadıysa,
suret almadıysa, bunda benim ne kabahatim var; okusaydı.!
Nitekim, Sayın Pişkinsüt, devamlı surette
"Sayın Başkan, benim çocuğum kreşten
gelecek de, onu almaya gidiyorum, müsaade eder misin"
derdi, ben de "tabiî, buyur, git" derdim. Ben,
her gün çalışalım dedim...

(Mikrofon otomatik cihaz tarafından kapatıldı)

İSMET ÖNDER KIRLI (Balıkesir)
- Ne alakası var...

SEMA PİŞKİNSÜT (Aydın)
- Bu kadar da olmaz...

HASAN HÜSAMETTİN ÖZKAN (İstanbul)
- Yeter Başkan... Yeter...

HASAN GÜLAY (Manisa) - Senden başkan olmaz...

MUSTAFA GÜVEN KARAHAN (Balıkesir) - Seviyesine
uygun bir konuşma...

BAŞKAN - Sayın Elkatmış,
konuşmanızı tamamlayın efendim.

(10/89, 110, 124, 125 VE 126) ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Sayın Başkan, sürem daha dolmadı
ki... (Gürültüler)

BAŞKAN - Değerli arkadaşlarım,
sakin olun.

Konuşma süreniz tamamlandı. Başlangıçta
söyledim, alınan özel karar dolayısıyla,
grup sözcülerinin 30 dakika, Komisyonun ise, genel hükümlere
göre, 20 dakika söz hakkı vardı. 

Konuşmanızı tamamlayın
efendim.

10/89, 110, 124, 125 ve 126 ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - Sayın Başkan, değerli üyeler;
bu kadar büyük bir çalışma neticesinde
bana 20 dakika süre verildiyse, hepinize saygılar
sunuyorum. (RP sıralarından alkışlar)

BAŞKAN - Siz, konuşmanın başlangıcında
"biz, bu kitapta sözümüzü söyledik"
diye ifade ettiniz, Genel Kurul da öyle düşünmüş
olacak.

10/89, 110, 124, 125 ve 126 ESAS NUMARALI MECLİS
ARAŞTIRMASI KOMİSYONU BAŞKANI MEHMET ELKATMIŞ
(Devamla) - İthamlar var da o bakımdan.

BAŞKAN - Teşekkür ederim.

SEMA PİŞKİNSÜT (Aydın)
- Sayın Başkan... Sayın Başkan...

SALİH KAPUSUZ (Kayseri) - Sayın Başkan...


BAŞKAN - Buyurun Sayın Kapusuz.

SALİH KAPUSUZ (Kayseri) - Biz, Danışma
Kurulunda, bu konuda, arkadaşlarımızın
da beraberce iştirak ettiği şekilde, bütün
konuşmacılara -gruplara, Hükümete ve Komisyona-
30'ar dakika süre vermiştik. Galiba, arkadaşlarımız
teknik bir hata yapmışlar; yoksa, biz, komisyonun
süresini 20 dakika tutmadık. Zabıtlara geçmesi
açısından arz ediyorum.

İSMET ÖNDER KIRLI (Balıkesir)
- Günah çıkarma...

BAŞKAN - Efendim, tutanağa başlangıçta
geçirdiğimiz husus da, Komisyon ve Hükümetin
genel hükümlere tabi olduğu şeklinde.

SALİH KAPUSUZ (Kayseri) - Danışma
Kurulu kararımız budur Sayın Başkan,
bilesiniz. 

BAŞKAN - O Danışma Kurulu kararı
okunurken itiraz etmiş olsaydınız, kimsenin
böyle bir hususta karşı çıkması
söz konusu olmazdı. Gecikmiş bir itiraz var.

SALİH KAPUSUZ (Kayseri) - Kararımız
öyle oldu Sayın Başkan...

SAFFET ARIKAN BEDÜK (Ankara) - Sayın
Başkan...

SEMA PİŞKİNSÜT (Aydın)
- Sayın Başkan, sataşma var; lütfen...

BAŞKAN - Sizi dinleyeceğim efendim.

Sayın Bedük, buyurun.

SAFFET ARIKAN BEDÜK (Ankara) - Sayın
Başkanım, Hükümete ve Komisyona 30'ar dakika
konuşma hakkı vardı, biz de öyle biliyoruz.
Siz, 20 dakika diye ifade ettiniz. Acaba, biz mi yanıldık,
onu tekrar açıklar mısınız;
çünkü, biz öyle biliyoruz.

BAŞKAN - Değerli arkadaşlarım,
bugün dağıtılmış olan gündemin
ilk yaprağının arka sayfasını
çevirirseniz, orada, benim neyle bağlı olduğumu
göreceksiniz: "...Genel Kurulun 27.5.1997 Salı
günkü birleşiminde yapılmasının;
rapor üzerinde Hükümet ve gruplar adına
yapılacak konuşmaların 30'ar dakika olmasının
Genel Kurulun onayına sunulması Danışma
Kurulunca uygun görülmüştür."

Burada, Hükümet ve gruplar zikredilmiş;
ama, Komisyon, kişiler ve önerge sahipleri zikredilmemiş.
O zaman, biz, İçtüzükteki genel hükümleri
uygulamak durumundayız. 

VI.-SATAŞMALARA İLİŞKİN
KONUŞMALAR

1.-Aydın Milletvekili Sema Pişkinsüt'ün,
Nevşehir Milletvekili Mehmet Elkatmış'ın
kendisine sataşması nedeniyle konuşması


SEMA PİŞKİNSÜT (Aydın)
- Sayın Başkan...

BAŞKAN - Sayın Pişkinsüt,
buyurun efendim. 

SEMA PİŞKİNSÜT (Aydın)
- Sayın Başkanım, biraz önce Sayın
Komisyon Başkanının konuşmalarından...
(Gürültüler) 

BAŞKAN - Değerli arkadaşlarım,
müsaade eder misiniz... Bir milletvekilinin istemini tespit
ediyorum, işitmekte zorluk çekiyorum. 

Buyurun Sayın Pişkinsüt.

SEMA PİŞKİNSÜT (Aydın)
- Biraz önce Sayın Elkatmış'ın
konuşmalarında, şahsıma açık
bir şekilde hakaret olmuştur; özellikle de yalan
beyan ve yalan sözler konusunda... Yanılma olabilir,
yanlışlık olabilir kişilerde; ama, benim
sözlerimde yanılma ve yanlışlık
yoktur. İzin verirseniz, kürsüden söz hakkı
istiyorum. Çok kısa...

BAŞKAN - Sayın Pişkinsüt,
bu isteminizle birlikte, ben de Sayın Komisyon Başkanına
uyarı yaptım. Benim uyarımdan sonra aynı
kelimeyi tekrarlamadı. Zannediyorum ki...

SEMA PİŞKİNSÜT (Aydın)
- Hayır, daha büyük isnatlarda bulundu. Özellikle
de çocuğumun kreşi...

BAŞKAN - Buyurun efendim, başka bir sataşmaya
mahal vermemek üzere, kısaca, bu konudaki görüşünüzü
ifade edin. (DSP sıralarından alkışlar)

SEMA PİŞKİNSÜT (Aydın)
- Teşekkür ederim Sayın Başkan.

Sayın Başkan, çok değerli
üyeler; herhalde "politikacı" denilince,
yalan ve yalancıyla eşdeğer tutuluyor; ama, bazı
kişiler bundan daha farklı ve daha da ayrı
olabilir; bunu bilmemiz lazım. 

Komisyon çalışmalarında,
hiçbir şekilde savsaklama yapmadım. Bütün
konulardaki komisyonlarda -sadece Millî Eğitim Komisyonunun
toplantısına bir gün gelmedim; kalanların
tümünde vardım- son güne kadar beraber çalıştık;
bu bir.

İkincisi; söylenilen evrakların
içerisinde, şahsımı zedeleyici üç
noktaya değinildi. Bunlardan bir tanesi, özellikle Frankfurt
Mahkemesinin kararıydı. Komisyonda, bu konuda çok
büyük bir tedirginlik ve korku vardı; sebebini
bilmek mümkün değil. Zaten, eğer o olmasaydı,
bu konunun ithamına maruz kalanlar, bizzat kendileri, o
mahkeme kararını, yetkili mercide oldukları
için getirtirirlerdi; ancak, 24 Ocak tarihinde, Sayın
Genel Başkanım Bülent Ecevit'in vermiş
olduğu, bu konunun da araştırılması
gerekir, şeklindeki önergesine karşılık,
Komisyon yazıyı yazdı ve yazının
cevabı, Almanya'dan 7 Şubat 1997'de, biraz önceki
konuşmamda gösterdiğim evrakla geldi; ama, 7 Şubatta
gelen bu evrak, bize, 1 Nisanda... Dikkat buyurunuz lütfen;
3 Nisanda Komisyon raporunu teslim edeceğimiz gün, Sayın
Başkanın yapmış olduğu toplantıda,
tüm arkadaşlarımız da varken ve aynen
şu cümleyle "bu kâğıt geldi,
kayda almamışız" diyerek söylenildi
ve ben, o gün, 27 Şubatta yayımlanmış
olan mahkeme kararının, Hürriyet Gazetesinde
yayımlanan nüshasını gösterdim...

MUSTAFA GÜVEN KARAHAN (Balıkesir) - Vay
yalancı vay!..

BAŞKAN - Müdahale etmeyin efendim.

SEMA PİŞKİNSÜT (Devamla)
- Bu, son derece açıktır ve tutanaklarda
vardır. Eğer, bu karar, 7 Şubatta gelmiş
olsaydı... Özellikle de, kendi Genel Başkanımın
vermiş olduğu bir önergenin takibinde olacağı
için... 1 Nisanda bu karar elimize geçti; 27 Şubatta
Almanya'da yayımlanmış -biraz önce de
gösterdikleri o kâğıttır- olan karar,
maalesef getirilemedi. Halbuki, Türkiye Büyük Millet
Meclisi, bu kararı getirip incelemedikçe, kim inceleyecekti;
hangi mercie düşecekti? Ayrıca da, değil
bu gerekçeli kararın getirilmesi, bütün
isteğimiz "polisin yaptığı geniş
çaplı araştırmaya dayanarak" sözünün
altındaki o 134 sayfada yazılı belge ve bilgilerin
getirilmesiydi; bunu, birinci olarak söylüyorum.

AYDIN TÜMEN (Ankara) - Kim yalancı şimdi?!.

SEMA PİŞKİNSÜT (Devamla)
- İkinci nokta, Teoman Koman Paşanın göndermiş
olduğu, özellikle JİTEM konusundaki yazı,
tarih olarak 28 Şubattaki Millî Güvenlik Kurulu
kararlarından iki gün önce gelmiş olmasına
rağmen, bizlere, hep birlikte olduğumuz mart ayının
sonundaki toplantıda getirildi. Hatta, gayrî resmî
toplantılarda, diğer arkadaşlarımız
da varken, özellikle, Teoman Koman Paşanın basına
yaptığı açıklamalardan sonra,
biz, dedikodusunu da ettik; "Sayın Başkan, niçin
acaba Teoman Koman Paşa kalkıp da basın yoluyla
bizimle görüşüyor; niçin, Parlamentoya
gelmiyor" diye ben bizzat sordum; Sayın Başkan,
hiç sesini çıkarmadı. Ondan sonra,
mart ayı sonunda -25 Mart civarında- bu raporu verdiği
zaman da, gelen yazıyı gösterdiği zaman
da -tutanaklarda sabittir, incelenebilir- benim feveranım
var "niçin bunu bugün gösterdiniz ve niçin
bu konunun üzerine geçiyorsunuz" diye. Bunlar
tespitlidir. (DSP sıralarından "Bravo"
sesleri)

Diğer konuda söylenen, özellikle de
"yalan beyanlar" diye iftira atılan nokta, İsviçre
Basel Savcılığından gelen karardır.
O savcılık kararına gelince; Komisyonda çalışan
tüm müfettiş arkadaşlar ve Komisyonda çalışan
uzman arkadaşlar net olarak bilmektedirler ki, 3 Nisan gecesi
Komisyon raporu teslim edildikten sonra, ben henüz raporu
da almamıştım. Arkadan geçen yirmidört
saat içerisinde, aşağıya, hem uzmanlara
allahaısmarladık demek hem de Komisyon raporumuzu
teslim almak üzere gittiğimde, elinde evrakla gelen postacının
imzalı kâğıdının üzerinde
tesadüfen yakaladım ve "bu ne kâğıdı,
ne evrakı getirdiniz, hangi dosyadır bu" dedim.
"Efendim, bu, özel tercüme bürosundan geliyor"
dedi. "Peki, rapor teslim edildi" dediğimde "efendim,
işte, ancak geldi" dedi. 

(Mikrofon otomatik cihaz tarafından kapatıldı)

BAŞKAN - Sayın Pişkinsüt,
sözünüzü tamamlayın efendim.

SEMA PİŞKİNSÜT (Devamla)
- Son sözlerimi söylüyorum.

O zaman, ben başında durarak, dosyanın
hem Almanca hem Türkçe fotokopilerini çektirdim.
Sayın Başkan çektirip de bana göndermemişti.
O dosyaları aldım; çünkü, o dosyaların
içerisinde -tarih bunu inceleyecek- çok daha farklı
isimler var. O isimlerin birtakım kuruluşlar içerisindeki
uzantıları var; o dosyaları, o nedenle teslim
aldım; bu, üçüncüsüdür.

Ve son söylemek istediğim; çok değerli
parlamenter arkadaşlarımız, benim kreşte
filan da çocuğum yoktur; benim çocuklarım
büyüktür. 

Saygılar sunuyorum, teşekkür ederim.
(DSP sıralarından "Bravo" sesleri, alkışlar;
ANAP ve CHP sıralarından alkışlar)


BAŞKAN - Sayın Pişkinsüt'e
teşekkür ediyorum.

Değerli arkadaşlarım, Sayın
Pişkinsüt, bu sataşma gerekçesiyle aldığı
söze başlarken, politikacılarla ilgili olarak
bir genelleme yaptılar. Her meslek grubunun içerisinde,
ahlakı değişik şekilde anlayan ve uygulayanlar
vardır. Politika, saygın bir meslektir. 

Sataşmalarla ilgili bir talep de Sayın
Fikri Sağlar'dan yazılı olarak geldi. Sayın
Sağlar, biraz önce benim Başkanlık olarak
çözümlediğim konuda dikkatimi çekmeyen
"paçavraya çeviririm" tarzında,
Sayın Gökdemir'in bir ifadesi olduğunu yazıyor.
Ben, gerçekten, sadece "sizi ciddiye almıyorum,
Meclisi ciddiye aldığım için bu cevapları
veriyorum" tarzında anlamıştım.
Bu bölüm benim dikkatimden kaçmış;
ama, tutanakları da incelemeye vaktim yoktu. Bu sözleri
de, Sayın Fikri Sağlar'ın uyarısı
üzerine, uygun bulmadığımı ifade
ederek, bu kısmı kapatmış oluyorum.


NİHAT MATKAP (Hatay) - Söyledim ben size
Sayın Başkan.

DURMUŞ FİKRİ SAĞLAR (İçel)
- Zaten kendisi paçavraya çevirdi konuşmayı.

V. -GENSORU, GENEL GÖRÜŞME,
MECLİS SORUŞTURMASI

VE MECLİS ARAŞTIRMASI (Devam)

A) GÖRÜŞMELER(Devam)

1.-Ankara Milletvekili Eşref Erdem ve 23
arkadaşı, Batman Milletvekili Ataullah Hamidi ve
22 arkadaşı, İçel Milletvekili Oya
Araslı ve 20 arkadaşı, İstanbul Milletvekili
Halit Dumankaya ve 23 arkadaşı ile İstanbul
Milletvekili Mehmet Cevdet Selvi ve 21 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla
Meclis araştırması açılmasına
ilişkin önergeleri ve (10/89, 110, 124, 125 ve 126)
esas numaralı Meclis Araştırması Komisyonu
Raporu (S. Sayısı :301) (Devam) 

BAŞKAN - Son konuşmacı olarak,
Elazığ Milletvekili Sayın Mehmet Ağar söz
istemişlerdir.

Buyurun Sayın Ağar. (DYP ve RP sıralarından
alkışlar)

Konuşma süreniz 10 dakikadır.

MEHMET AĞAR (Elazığ) - Sağ olun
Sayın Başkanım.

Sayın Başkan, çok değerli
milletvekilleri; uzunca bir zamandan beri, konuyla ilgili değerli
milletvekillerini dinledik. Sabrınızı da
taşırmamak arzusundayım. Hiç arzu etmediğim
bir şekilde konuşmaya başlamak durumundayım.
Hiç istemem, tavrım ve tarzım değil;
ama, kendimden bahsetmek zorundayım bir suale ciddî
cevap verebilmek için. 

Fakülteyi bitirdikten sonra, emniyet teşkilatı
hesabına burslu okuduğum için, Emniyet Genel
Müdürlüğü hizmetinde çalıştım.
Daha sonra, Sayın Oğuzhan Asiltürk'ün İçişleri
Bakanı olduğu dönemde kaymakamlık imtihanını
birincilikle kazanarak İçişleri Bakanlığına
girdim. Daha sonra, Sayın Bülent Ecevit'in Başbakan
olduğu dönemde de kaymakamlık kursunu yine birincilikle
bitirerek mesleğe başladım. Daha sonrasında,
1979 yılında, hepimizin bildiği, Adalet Partisinin,
5-0'lık, büyük bir seçim galibiyetinin
akabinde kurulan azınlık hükümeti döneminde
de Terörle Mücadele Şubesinde müdür
olarak görev almak üzere İstanbul Emniyet Müdürlüğü
emrine tayin oldum. Daha sonrasında, 12 Eylül döneminde
Asayiş Şube Müdürlüğüne getirildim;
akabinde, 1984 yılında Anavatan Partisinin iktidara
gelmesi üzerine siyasî ve asayiş şubelerinden
sorumlu Emniyet Müdür Muavini oldum. 1988'de Sayın
Turgut Özal'ın Başbakanlığı
döneminde Ankara Emniyet Müdürlüğü,
1990'da Sayın Yıldırım Akbulut'un
Başbakanlığı döneminde İstanbul
Emniyet Müdürlüğü görevine -ki, Sayın
Yılmaz'ın Başbakanlığı döneminde
de devam etti- daha sonra, 1992'de Sayın Demirel'in kurduğu
hükümet döneminde de Erzurum Valiliğine atandım.
1993'te Sayın Tansu Çiller'in Başbakan oluşundan
sonra da Emniyet Genel Müdürlüğü görevine
atandım. Daha sonra, bildiğiniz gibi, ayrıldık,
siyasete geçtik. Siyasette de, memleketimiz olan Elazığ'dan
milletvekili adayı olduk, oradan da, bildiğiniz gibi,
Adalet Bakanı, İçişleri Bakanı
oldum ve şu anda aranızdayım.

Sayın Fikri Sağlar'ın ifade ettiği
gibi, Tansu Çiller, Özer Çiller bizim elimizden
tutmuş!.. Bu makamlara getirebilmesi falan mümkün
değildir. Biz, her hükümet, her iktidar, her siyasî
parti devrinde, her yere, alnının teriyle, bileğinin
hakkıyla basa basa gelmiş bir adamız, kronolojiden
de gördüğünüz gibi. (DYP ve RP sıralarından
"Bravo" sesleri, alkışlar)

Madem sizin böyle bir düşünceniz
vardı, o hükümetin Kültür Bakanıydınız,
benim valilik kararnamemi imzalamazdınız; imzalamamanız
gerekirdi. (DYP ve RP sıralarından "Bravo"
sesleri, alkışlar)

Çünkü, konuşmanızın
bir yerinde söylediniz ki "1987'deki MİT raporu..."
O rapor, zamanın İstanbul Emniyet Müdürü
Sayın Ünal Erkan'la beraber, basında falan
çok çıkmadan evvel, bizim elimize üç
ay evvelinden geçti. Süratle, aynı günün
tarihiyle, müşterek imzayla tahkikat istedik, gitti.
Zamanın Başbakanı Sayın Özal tahkikat
yaptırdı. Biz dava açmak istedik; kendisi
bize dedi ki "devlette çalışan, devlete
dava açma hakkına sahip değildir." Zamanın
ilgili sorumluları da söyledi ki "biz, sizi biliyoruz,
böyle bir şey yoktur." Tahkikatları da
yapıldı, gereği de yapıldı. Eğer,
o tahkikatlarda aksine bir durum olmuş olsaydı, biz,
bu saydığımız silsile içinde devlet
memuriyetinde buralara gelemezdik. Onun için, biz alnımızın
teriyle, basa basa, hangi siyasî iktidar değişirse
değişsin, hukuk içinde, kanun içinde,
terbiye içerisinde, gelenek ve teamüllere uyarak hizmette
her zaman başarımızın karşılığını
almışız. Bütün çalıştığımız
yerlerdeki insanlar da bunun en canlı referansıdır,
hiç başka bir referansa ihtiyaç yok. Benim
bu Parlamento içerisinde çok değerli büyüklerim,
her partiden bakanlık yapmış insanlar vardır;
onlar bizi tanırlar. 

O bakımdan, üzülerek bir şey
daha söylemek lazım, keşke, daha önce başkaları
söyleseydi: Türkiye Devletinde başbakanlık,
cumhurbaşkanlığı yapmış insanlara
"gayrimeşru insanlardan kazanç sağladı"
iması bile yakışık almaz. Rahmetli
Özal'dan biz iyilik gördük; bu kürsüde
de açıkça söylemek lazım ki,
Özal, İsviçre'de kaçakçılıktan
sabıkalı kişilerle bir vesileyle görüşmüş
olabilir, bir başkası yanına getirebilir,
şu olur; ama, bu iş, asla onlardan menfaat sağladığı
sonucunu getirmez. Bunları burada müdafaa etmek de
bir ölçüde bizim kadirşinaslık görevimizdir,
bir yerde de görevimizdir diye ifade ediyorum. 

İkincisi, bu çete mete lafları,
uyuşturucu mücadelesi... Bir hayal âlemi içinde,
kimse, Türkiye'de senaryo yazmaya kalkmasın. Hayatımız
boyunca bunun en büyük mücadelesini biz yapmışız.
Ha, nerede yapmışız; öyle laf olsun filan
diye değil. Emniyet Genel Müdürlüğü
döneminde biz üç tane büyük beynelmilel
toplantı yaptık ve İnterpol'de ağırlığımız
sayesinde yaptık. Bir tanesini İstanbul'da, bir
tanesini Antalya'da, bir tanesini Ankara merkezde yaptık
ve bütün bu çalışmalarımız
sırasında, uyuşturucuyla ilgili olağanüstü
boyutlarda başarı sağladık. Afganistan-Pakistan
yolunun, henüz devlet yapılanması net olarak
oluşmamış -gümrük polis yapılanması-
yeni Türk cumhuriyetlerinin organizasyonu görevini aldık
ve Amerika'nın sağladığı imkânlarla,
Antalya'da iki dönem büyük kurslar yaptırdık
ve orada çok önemli müşterek operasyonlar
yapıldı. Bizim dönemimizde, Balkan rotasında
yakalanan uyuşturucunun yüzde 65'ini Türk polisi,
geri kalan yüzde 35'ini 20 tane Avrupa devleti yakalayabildi.
İşbirliğinde mükemmel sonuca ulaştık
ve bu başarılar sonucu elli sene sonra İnterpol
Genel Kurulunun, seçimle -Amerika başta olmak üzere,
bütün Batı Avrupa ülkeleri, Türk cumhuriyetleri
ve Güney Amerika ülkeleri dahil hepsinin, seçimde
oyunu almak suretiyle- geçtiğimiz senede Antalya'da
yapılmasına biz sebebiyet verdik. Yani, Türk
polisinin itibarı, uluslararası düzeyde olağanüstü
yüksektir; bu mücadelede de son derece başarılıdır.


Eroin ailelerini bilir misiniz... Biliriz tabiî,
biz bunu hazırladık. Avrupa polisinin bugün
mücadele ettiği eroin ailelerinin çalışma
isim babası, Emniyet Genel Müdürlüğüdür,
bizim arkadaşlarımızdır. Biz, burada
son derece önemli gelişmeler kaydettik. 

Ancak, bu eroin ailelerinin başta gelen bir
tanesi, bilinen bir isim, Türkiye'deki en önemli uyuşturucu
madde operasyonunda -ki, hepimizin katkısı var;
arkadaşlarımı burada şükranla anıyorum-
bunun mal sahibi olan kişi yurtdışına
kaçtı; bunun iadesini sağlama konusunda elden
gelen her şeyi yaptık, iade edilmedi bize; edilmediği
gibi, bu zat, şimdi İngiltere'de ikamet ediyor; arasıra
belli televizyonlarda, önce MED-TV'de çıktı
birbuçuk sene evvel, eline verilmiş metinlerden bize
ve kendine zararları olmuş bütün kamu görevlilerine
saldırdı; ama, daha sonra o banttan sadece benimle
ilgili bölüm kesildi, diğerleri çıkarıldı
ve buna şak-şak tutuldu; yahu, akıl alacak
bir iş değil! Bu, 65 kişilik ailesiyle İngiltere'de
ikamet ediyor; nasıl edebiliyor ?.. 

Geçtiğimiz sene, Türk Deniz Kuvvetleri
Komutanı -bundan evvelki komutan- havaalanında istiskal
edildi, "aranacaksınız..." Kırmızı
pasaportlular aranıyor, yeşil pasaportlular aranıyor,
kimse vize alamıyor; bu aslan, 65  kişilik ailesiyle
orada oturmuş ikamet ediyor ve bunun söyledikleri sözler,
referans diye kabul ediliyor; bu ve bunun gibilerinin yollarını
kesen, çanlarına ot tıkıyan adamlara,
bize saldırılıyor ve burada alkış
tutuluyor; bu, ayıptır! En azından yazıktır
ve günahtır!

Şimdi, çete... Ne imiş bu çete;
biz, üç beş polis adam bulacağız,
silahlı ekip; bunlarla bazı adamlara gideceğiz
paralarını soyacağız!..Yahu, biz Emniyet
Genel Müdürüyüz; azametli, şahane bir
makamda oturuyoruz. Bu tür adamlar, bizle bir çay
içebilmek için beşyüz adamı araya
koyuyor; bir valiz de para hazırlayıp gelecek adam
koşa koşa; biz bunları yapmayacağız;
yani, oturacağız, beş polis bulacağız,
üç asker, üç de korucu; haydi aslanım,
şu hedef sizin, çekin silahları, dağa
kaldırın!.. Yahu, buna kargalar güler, ayıptır
böyle şeyler, ayıptır!.. En azından
ayıptır, öyle şey olmaz. (DYP sıralarından
alkışlar) Buna, kargalar güler; millet gülüyor
zaten; milletin ne kadar güldüğünü de,
inşallah, ilk seçimlerde, hep birlikte göreceğiz.
Ben, size, buradan, şunu söylüyorum: İşte,
kamu vicdanı, halk vicdanı... Sayın Sağlar
ile Türkiye'de hangi yere istiyorsa, -Mersin dahil- hep beraber
gidelim, bakalım; bu millet kimi aklıyor, kimi karalıyor
orada görelim; öyle kolay bir iş değil...
Biz, göğsümüzü gere gere, yıllardan
beri bu meselelerle harp etmişiz, darp etmişiz.

Şimdi, biraz evvel söylüyor bize...
Meclis kürsüsünden hedef gösteriyorsunuz bizi.
Behçet Cantürk, Savaş Buldan, bilmem, şu
bu... Evet, kim bunlar: Uyuşturucu maddeden sabıkaları
var; başka; PKK finansörleri diye bilinen kişiler;
ama, esas temel konu bu... Ölü bulunmuş; nasıl
olmuş, nasıl bitmiş, bunun tahkikatları,
osu busu yapılır. Biz yaptırmışız
bunları; devlet hizmetinde, biz, birçok görevler
yapmışızdır; ama, hukuk içerisinde,
kanun içerisinde yapmışızdır;
buradan bizi hedef göstermek gibi bir hakkınız
yok. 

Ha, söyleyeyim, bana istihbarat gruplarından
yeni bir rapor geldi. Bunlar, o sizin saydığınız
aileler, 1 trilyon para toplamışlar bizi vurdurmak
için. Kargadan korkan darı ekmez; hiç önemli
de değil bunların hiçbirisi... (DYP ve BBP sıralarından
alkışlar) ...ama, sizin, bu konularda daha sorumlu
konuşmanız gerekiyor.

İkinci konu: Bu organize suçlar, karapara...
Bu karapara aklamasıyla ilgili kanun çıktı;
kim bunun altyapısını yaptı; hiç
araştırıp, tetkik ettiniz mi? Ben yaptım
Emniyet Genel Müdürüyken. Herkes biliyor, yine,
Amerikalılarla beraber, Hazineden sorumlu Devlet Bakanlığıyla
beraber, bizim Gümrük zBakanlığı ve
bütün arkadaşlarımızla -parlamenterlerimizi
de çağırmıştık o zaman-
Sheraton Otelinde çok geniş bir seminer yaptık.
Ondan sonra, bütün yazılı belgelerini,
kanunun taslaklarını biz çıkardık,
bizim dönemimizde geldi ve bu dönemde de, çok
şükür yasalaştı ve çok yoğun
baskılarımız olduğunu, bu konuyla ilgili
parlamenterlerin hepsi bilir. 

Organize suçlar konusuna gelelim: Adalet Bakanıyken
hazırladığım bir yasa tasarısı
var; Hükümete göndermiştim, gelemedi Meclise.
İçişleri Bakanıyken, daha farklı
bir şekilde, Amerikan, İtalyan, Fransız örneklerinden
aldık; Türk şartlarına da... 

(Mikrofon otomatik cihaz tarafından kapatıldı)

BAŞKAN - Sayın Ağar, konuşmanızı
tamamlayın efendim. (CHP sıralarından "Konuşsun"
sesleri)

MEHMET AĞAR (Devamla) - Sayın Başkanım,
şimdi, biz, burada birçok şeye muhatap olduk.
Ben, biraz müsamahanızı istirham etmek istiyorum,
kamuyonunun da beklediği şeyler; müsaade ederseniz,
bazı şeyleri söyleme mecburiyeti var. 

Şimdi, bu organize suçlarla ilgili,
Türkiye'de, ciddî ve tek yasa tasarısını
hazırlayan insan benim. İşte, gelmiş,
buyurun, hep beraber el ele verelim çıkaralım.
Yani, bu işlerin içerisine giren insan, bu işlerin
bayraktarlığını yapacak. Sayın
Topçu'nun söylediği gibi "efendim, ben, onu
saymıyorum, o, Emniyet Genel Müdürüydü,
bürokrattı; siyasî sorumluları var."
Ben, bugüne kadar hizmetimde, çalışmamda,
üste sorumluluk yüklemem, alta hiç -hayatım
boyunca- yüklememişim, beni arkadaşlarım
bilir, elimde silah ben operasyonun önünde giderim,
hiç bundan da çekinmem. Başına bir
bela gelenin belasını da ben alırım;
ama, benim verdiğim görevden dolayı. Kimsenin
özel hayatı beni ilgilendirmez, benim görev verdiğim
arkadaşlarım da hata yapmaz, hiçbir şekilde
bundan benim kaçacak, göçecek tarafım
yok. Efendim ben o zaman Emniyet Genel Müdürüydüm,
beni ilgilendirmez, İçişleri Bakanı
var!.. Ben, bunun ardına arkasına da saklanmam,
kimse bana gayri meşru iş yap, gayri kanunî
iş yap diye emir zaten veremez, öyle bir şeye
hiç kimse cesaret dahi edemez. (DYP sıralarından
alkışlar)

Özer Çiller meselesine gelince: Türkiye'de,
hukukî, siyasî ve cezaî sorumluluğu olmayan
hiç kimse, bana, hiçbir konuda emir veremez, ricada
da bulunamaz, imada dahi bulunamaz; şiddetle reddederim
öyle şeyi. 

Şimdi, tabiî, biz, öyle, yer altında
filan çalışmadık, yer üstünde...
Binlerce adam tanır, sizin görev yaptığınız
bir çok parlamenterleriniz var, yakınlarınız
var, aynı partiden il başkanlarınız
var, ilçe başkanlarınız var, benim
kaymakamlık yaptığım yerler var, emniyet
müdürlüğü yaptığım yerler
var; açar sorarsınız, namuslu, haysiyetli
hangi dava için geldik, hangi mağdur bir insan için
geldik de, bizi kapısından kovdu, işe sahip
çıkmadı, gayri meşru adamları
kovaladı.

Alaattin Çakıcı dediniz; Alaattin
Çakıcı hayatında son onbeş senede
3 sefer tevkif oldu; birinde, ben ikinci şube müdürüyüm,
adam yaralama; ikincisinde, yine Ünal Bey İstanbul
Emniyet Müdürü, ben Emniyet Müdür Muaviniyim
asayişten sorumlu, adam yaralama, yine benim zamanımda;
üçüncüsü, ben İstanbul Emniyet
Müdürüyken yine benim zamanımda...

(Mikrofon otomatik cihaz tarafından kapatıldı)

BAŞKAN - Sayın Ağar... Sayın
Ağar...

MEHMET AĞAR (Devamla) - Sayın Başkanım,
ben bunlara cevap vermek zorundayım; çünkü,
beni şahsen ilzam eden şeyler...

BAŞKAN - Evet, ben de, süreyle ilgili
usule riayet etmek durumundayım, özetle, toplamanızı
rica edeceğim, başka vesilelerle de, o imkânı
bulabilirsiniz Sayın Ağar.

MEHMET AĞAR (Devamla) - Sedat Bucak, koruculuk
meselesi diyorsunuz; Sedat Bucak'a devlet görev verdi, Sedat
Bucak öyle koruculuk yaptı, üç sene de
orada koruculuk yaptı, PKK'yı sokmadı. O
bölgede görev yapan MİT, askerî makamlar,
jandarma, valilik; bunların bir tanesinin bir resmî
raporu mu ulaştı bize, bu adamlar gayri kanunî
iş içerisinde; ulaşmadı. 

Abdullah Öcalan'ın değerlendirmesi
var; diyor ki: "Kontrgerillanın başı
Mehmet Ağar'dır. Lice, Siverek, Silopi, Nusaybin, Şırnak'ta
kurduğu korucu çeteleriyle bizim canımızı
aldı, bizi oralara sokmadı; şimdi rahatız."
"Şimdi, koruculuk kaldırılmalıdır,
Kürt sorunu vardır..."PKK ile aynı söylem
kardeşim bunlar. Kürt sorunu filan yok, Güneydoğu
sorunu var. 

Bizim buradaki başarımızın
sebebi şu: Oradaki insanlarla bütünleşerek,
Kürt orijinli vatandaşlarımızı
PKK'dan tecrit ettik biz. Korucular, bütün sınırötesi
operasyonlarda başrolde gider; 50, 100, 500 şehidi
var; bu insanları kimse yok sayma hakkına sahip
değildir. Türkiye'nin, orada, bugüne kadar gösterdiği
büyük mücadeleyi kimse yok sayamaz. 

Çok özet geçiyorum... Sayın
Sema Pişkinsüt "fezleke" dedi. Sayın
Sema Pişkinsüt, doktorluktan, başhekimlikten
gelme; bir vali nedir, ne yapar, nasıl yapar, bunu çok
iyi bilmesi lazım. Vali, hukuk içerisinde davranan
bir insandır, eksik gedik bir iş yapmaz. Eğer,
sizin bahsettiğiniz fezlekede, Yaşar Öz denilen
şahıs, keşke o tarihten dört beş
ay evvel ortaya çıksaydı, zaten bu fezleke
hukuken boşluğa düşmüş olacaktı.


Kaldı ki, Türkiye'de bir tek hâkimlere
tanınan, Türk Milleti adına karar veren; yani,
yazıya o şekilde başlayan insanlardan niye
korkacağız ki; biz de aynı millet için
çalışmışız.

Merchant Bank... Çok önemli görüyorum
bunu. "Bazı iddialar var" diyor Sayın
Sağlar. Yahu, ne varsa gel söyle kardeşim! Ne iddiası
varmış?.. İşte, sahipleri belli, o belli...

Ben, Meclis araştırması açılması
için burada ne dedim; açılsın... Bizim
büyük servetimiz var dedik. Nerede bu servet; Anadolu'nun
her tarafında yüzbinlerce dostumuz var; bunu gördük
Allah'a bin şükür, Allah bizi mahçup etmedi,
onu gördük. 

Şimdi de, şunu tekrar söylüyorum:
Kimin mal varlığı varsa, Mecliste olan, Türkiye'nin
önemli makamlarında olan, yerinde olan, ülkeyi
yönlendirdiği söylenen herkesin malvarlığı
araştırılsın. Benim kendi kanunî
malvarlığımın dışında
50 lira fazla param varsa, ben, bu işte 50 bin sene her
türlü cezaya  razı olurum. Biz, haysiyetimiz
için, şerefimiz için yaşadık;
biz, öyle bir ailenin çocuğuyuz. Gider, bizi araştırırsınız;
neyin nesi, kimden gelmiş; dağdan, bayırdan düşüp
gelmemişiz biz. Bizi herkes bilir; oturduğumuz yerde,
ailemiz, yedi sülalemiz bilinir. Devlet hizmetinde haram
diye bir şey biz de söz konusu olmaz. Merchant Bank
kiminse, neyse çıksın bakalım. Dünyada,
Türkiye'de, bankalarda, yurt dışındaki
bankalarda hesabı olan, üçüncü derece,
otuzsekizinci derece, yirmiyedinci derece akrabasının
üzerinde olanlar; ne varsa onlar da çıksın...
Bizim, hiç korkacak bir şeyimiz yok, bizi, herkes
tanır. Bizim yediğimiz pekmez, gittiğimiz Antep'tir;
bunu, herkes bilir. Biz, haysiyetimizin zekâtını
versek, bize saldıranlar onunla ömür boyu idare
ederler.

Saygılar sunarım. (DYP ve RP sıralarından
alkışlar)

BAŞKAN - Değerli arkadaşlarım,
raporla ilgili bir önerge vardır; okutup, bilgilerinize
sunacağım:

III.-BAŞKANLIĞIN GENEL KURULA
SUNUŞLARI (Devam)

D) ÇEŞİTLİ İŞLER

1.-Susurluk'ta meydana gelen kaza olayının
ve arkasındaki ilişkilerin aydınlığa
kavuşturulması amacıyla kurulan Meclis araştırması
komisyonu raporuna ilişkin Bolu Milletvekili Avni Akyol
ve arkadaşlarının önergesine göre
yeni bir komisyon oluşturulmasının, İçtüzüğün
açık hükümleri gereği mümkün
olmadığına dair Başkanlık açıklaması


BAŞKAN- Önergeyi okutuyorum:

Türkiye Büyük Millet Meclisi
Başkanlığına

Görüşülmekte olan Yasadışı
Örgütlerin Devletle Olan Bağlantıları
İle Susurluk'ta Meydana Gelen Kaza Olayının
ve Arkasındaki İlişkilerin Aydınlığa
Kavuşturulmasıyla İlgili Meclis Araştırma
Komisyonu, zamanın sınırlı olması
nedeniyle yeterince araştırma yapamamıştır;
bu husus, Komisyon Başkan ve üyeleri tarafından
da çeşitli defalar ifade edilmiştir. 

Komisyonun sağlıklı bir araştırma
yapabilmesi için, Türkiye Büyük Millet Meclisi
İçtüzüğünün 105 inci maddesinin
ikinci fıkrasında da tarif edilen yeni bir komisyon
kurulabileceği hususu da gözönünde bulundurularak
yeni bir komisyon kurulmasını, Genel Kurulun tasviplerine
sunulmasını arz ve teklif ederiz.

Saygılarımızla.

 Avni Akyol Hüsnü Sıvalıoğlu
 

 Bolu Balıkesir

 Mehmet Ali Bilici Enis Sülün

 Adana Tekirdağ 

  İsmail Durak Ünlü Salih Yıldırım

 Yozgat Şırnak 

 Nabi Poyraz İmren Aykut  

 Ordu Adana

 Yusuf Ekinci Aslan Ali Hatiboğlu

 Burdur Amasya 

  Ersin Taranoğlu Recep Mızrak

  Sakarya Kırıkkale 

 Murat Başesgioğlu Mehmet Sağdıç
 

 Kastamonu Ankara

Ataullah Hamidi

Batman

Gerekçe: Yasadışı Örgütlerin
Devletle Olan Bağlantıları İle Susurluk'ta
Meydana Gelen Kaza Olayının ve Arkasındaki
İlişkilerin Aydınlığa Çıkarılması
amacıyla kurulan Araştırma Komisyonu raporu,
maalesef, kamuoyunun beklentilerine cevap vermekten uzak, tavsiyeler
manzumesinden ibarettir.

Komisyon raporunda belirtildiği gibi, Komisyon
Başkanı, yapılan inceleme ve araştırmaların
zaman darlığı nedeniyle yetersiz kaldığını,
gerekli bilgi ve belgelere istenilen düzeyde ulaşılamadığını,
bu nedenle vicdanen rahat olmadığını
ifade etmiştir.

Komisyon çalışmalarında
duyulan büyük sıkıntı, zaman darlığı,
bilgi vermek için gelenlerin, ancak, istedikleri kadar
bilgiyi vermeleri, dinlenmesi gereken bir kısım
görevlilerin Komisyona gelmemeleri, olaylara dair bilgi ve
belgelerin elde edilmesinde devlet görevlileri tarafından
zorluk çıkarılması gibi hususlar olmuştur.

Ülkenin ve demokratik hukuk devletinin geleceği
açısından çok derin boyutlara varan
ve inanılmaz ilişkilerin içiçe olduğu
bu olayın her yönüyle açıklığa
kavuşturulması ve uzantılarının
tespiti mutlaka gerekmektedir.

Önergemiz, süre yetersizliği nedeniyle
yarım kalan araştırma ve incelemenin tamamlanması,
çeşitli nedenlerle Komisyon tarafından dinlenemeyen
kişilerin dinlenmesi, her ne sebeple olursa olsun toplanamayan
delillerin toplanmasının temini için Araştırma
Komisyonunun yeniden aynı isimle teşkilini ve araştırmaya
devam edilmesi hususunu öngörmektedir.

BAŞKAN - Sayın milletvekilleri, önergeyi
ve gerekçesini bilgilerinize sundum. 

Önerge İçtüzüğün
105 inci maddesinin ikinci fıkrasına dayanarak bir
oylama yapılması talebini içermektedir. 

Bu maddenin ikinci fıkrasını
da bilgilerinize sunma ihtiyacındayım: "Bu
komisyonun üye adedi, çalışma süresi
ve gerektiğinde Ankara dışında da çalışabileceği
hususu Meclis Başkanının teklifi ile Genel
Kurulca tespit edilir. Araştırmasını
üç ay içinde bitiremeyen komisyona bir aylık
kesin süre verilir. Komisyon bu süre sonunda da çalışmasını
tamamlayamadığı takdirde süre bitiminden
itibaren onbeş gün içinde araştırmanın
tamamlanmaması nedenleri veya o ana kadar varılan
sonuçlar üzerinde Genel Kurulda görüşme
açılır. Genel Kurul bu görüşmeyle
yetinebileceği gibi, yeni bir komisyon da kurabilir."


İçtüzüğün 105 inci
maddesi bu hükmü ihtiva etmektedir. Bizim görüştüğümüz
rapor ise, bu kapsamda değildir; çünkü, rapordaki
çoğunluk imzalarıyla, araştırmanın
tamamlandığı sonucuna varılmış
ve bu raporun genel görüşmesi yapılmıştır.
Eğer "komisyon bu süre sonunda da -yani, kendisine
tanınmış olan kesin süre sonunda da-
çalışmasını tamamlayamadığı
takdirde" ibaresinden dolayı, buna dayanarak, Komisyon,
bize bir ara rapor getirmiş olsaydı veya o ana kadar
vardığı sonuçları derleyerek getirseydi,
o zaman, o genel görüşmenin sonucunda, bir önerge
vermek ve yeni bir komisyon kurmak mümkündü. 

Şu hale göre, bu konuda Meclis araştırması
açılmasını istemek için, genel
hükümlere dayalı olarak, yeterli imzayla bir
önerge verilebilir; onun öngörüşmesi
tamamlandıktan sonra, Yüce Meclis gerek görürse
yeni bir komisyon kurabilir. Ancak, bugünkü görüşmelerin
şu geldiğimiz aşamasında, bir önergeyle
yeni bir komisyon oluşturmayı, İçtüzüğün
açık hükümleri karşısında,
Başkanlık mümkün görmemektedir.

MUSTAFA CUMHUR ERSÜMER (Çanakkale) -
Sayın Başkan...

BAŞKAN - Buyurun Sayın Ersümer.

MUSTAFA CUMHUR ERSÜMER (Çanakkale) -
Sayın Başkan, sizin bu kanaatinize katılmadığımı
belirtmek istiyorum; çünkü, Komisyon Başkanımız
biraz önce bu kürsüden şunu belirtti: "Güneydoğuya
gidemedik, yeteri kadar inceleme yapamadık." dedi.
Yine devam etti "bu kadar kıt zamanda, bu dar imkänlarla
ancak bu kadar rapor hazırlanabilir" dedi. Yine "mükemmel
bir raporu hazırlama imkânına sahip olamadık"
dedi. Yine, rapor incelendiğinde, -sizin de dikkatinizden
kaçtığını zannediyorum- bu mealde
beyanların var olduğu görülmektedir. Yine
-rapor bir bütündür- muhalefet şerhinde,
bu hususları görmek mümkün olacaktır.


Biz, bu nedenle, bütün gruplara sesleniyoruz;
bu rapor, bu hususta kamudaki hassasiyeti tatmin etmiş bir
rapor değildir. Yine, ayrıca, Meclisteki hassasiyeti
de tatmin etmiş değildir; eksik inceleme sonucu verilmiştir.
Biz, bu önergemizin, sizin bu dar yorumunuzdan daha geniş
yorumlanarak, yine grupların desteği neticesinde komisyonun
yeni görevine devam etmesi dileğinde olduğumuzu tekraren
arz ediyoruz.

BAŞKAN - Teşekkür ederim Sayın
Ersümer.

NİHAT MATKAP (Hatay) - Sayın Başkan,
izin verir misiniz?

BAŞKAN - Buyurun Sayın Matkap.

NİHAT MATKAP (Hatay) - Sayın Başkan,
İçtüzük hükümlerine göre
oylanması mümkün olmayan bir önergeyi okuttunuz
ve İçtüzüğün ilgili maddesini
de hatırlatarak bu önergeyi işleme alamayacağınızı
açıkladınız; gayet güzel. 

Şimdi, değerli arkadaşlarımızın
yeni bir önerisi oldu. Sayın Komisyonun hazırladığı
raporda, bildiğiniz gibi, muhalefeti temsil eden üyelerin
muhalefet şerhleri var. Bu muhalefet şerhleri içerisinde,
değerli Komisyon üyelerinin  Meclis soruşturma
komisyonundan tutun da diğer araştırmalara kadar
birtakım önerileri bulunuyor.

Şimdi, Anavatan Partisi Grubu, Demokratik Sol
Parti Grubu ve Cumhuriyet Halk Partisi Grubu olarak o değerli
Komisyon üyelerimizin önerilerine sıcak bakarsak,
bunun gereğini yerine getirirsek, zannediyorum en iyi görevi
yapmış oluruz. 

Bu nedenle, bu önergenin okunması değil
önemli olan, Anavatan Partili Komisyon üyelerinin önerilerinin,
Anavatan Partisi Grubunun önerileri olarak yerine getirilmesi,
sanıyorum ihtiyaca en iyi cevabı verecektir.

BAŞKAN - Teşekkür ederim.

SAFFET ARIKAN BEDÜK (Ankara) - Sayın
Başkan...

BAŞKAN - Buyurun sayın Bedük.

SAFFET ARIKAN BEDÜK (Ankara) - Sayın
Başkan, 105 inci maddenin ikinci fıkrası sarihtir.
105 inci maddenin ikinci fıkrasına göre, özellikle
komisyonun üç aylık çalışma
süresi vardır, ek bir aylık süre daha
istenmiştir; bu da verilmiştir ve gerekçeli
Komisyon raporunda, hiçbir suretle, yeniden araştırmayı
gerektirecek önemli bir durumdan bahsedilmemiştir.


Dolayısıyla, böyle bir ihtiyaç
öngörülmediğine göre ve Sayın Komisyon
Başkanımızın buradaki konuşmasından
sonra, güneydoğuya gidildiği takdirde, Araştırma
Komisyonunun çalışmalarına tesir edecek,
bunu etkileyecek herhangi bir sonuç alınmayacağı
kanaati de bende hâkim oldu, arkadaşlarımızda
da, hatta ANAP'lı arkadaşlarımızda
da hâkim oldu" diye söyledi. Bu itibarla, böyle
bir gerekçeyle, yeniden bu araştırma komisyonunun
devamı hususunda, bu önergenin herhangi bir şekilde
dikkate alınmaması gerektiği kanaatini taşıyoruz.
Eğer, kendilerinin gerçekten böyle bir iddiaları
varsa, araştırma veyahut soruşturma gibi, daha
sonra, önergeyle böyle bir talepte bulunabilirler. 

Başkanlığın bu konudaki tutumunu,
özellikle İçtüzüğe uygun bulduğumuzu
belirtiyor, teşekkür ediyorum.

BAŞKAN - Teşekkür ederim.

Değerli arkadaşlarım, konu anlaşılmıştır.
Burada, raporun eksiklikleri olduğu iddiaları elbette
devam edecektir; çünkü, muhalefet şerhleri
var; ama, bugün müzakere ettiğimiz bir rapordur,
bir komisyon raporu olarak üzerinde genel görüşme
yapılmıştır. Böyle bir durumda,
105 inci maddeye dayalı olarak, uzatma imkânı
bulunmamaktadır. 

V. -GENSORU, GENEL GÖRÜŞME,
MECLİS SORUŞTURMASI

VE MECLİS ARAŞTIRMASI (Devam)

A) GÖRÜŞMELER(Devam)

1.-Ankara Milletvekili Eşref Erdem ve 23
arkadaşı, Batman Milletvekili Ataullah Hamidi ve
22 arkadaşı, İçel Milletvekili Oya
Araslı ve 20 arkadaşı, İstanbul Milletvekili
Halit Dumankaya ve 23 arkadaşı ile İstanbul
Milletvekili Mehmet Cevdet Selvi ve 21 arkadaşının,
yasadışı örgütlerin devletle olan
bağlantıları ile Susurluk'ta meydana gelen kaza
olayının ve arkasındaki ilişkilerin
aydınlığa kavuşturulması amacıyla
Meclis araştırması açılmasına
ilişkin önergeleri ve (10/89, 110, 124, 125 ve 126)
esas numaralı Meclis Araştırması Komisyonu
Raporu (S. Sayısı :301) (Devam) 

BAŞKAN - Yasadışı örgütlerin
devletle olan bağlantıları ile Susurluk'ta meydana
gelen kaza olayının ve arkasındaki ilişkilerin
aydınlığa kavuşturulması amacıyla
kurulan (10/89, 110, 124, 125 ve 126) esas numaralı Meclis
Araştırması Komisyonu raporu üzerindeki
genel görüşme tamamlanmıştır.

Sözlü sorular ile kanun tasarı ve
tekliflerini görüşmek için, 28 Mayıs
1997 Çarşamba günü saat 15.00'te toplanmak
üzere, birleşimi kapatıyorum.

Kapanma Saati : 21.50



VII. - SORULAR VE CEVAPLAR

A) YAZILI SORULAR VE CEVAPLARI

1. - Tekirdağ Milletvekili Enis Sülün'ün,
Tekirdağ İli Hayrabolu-Malkara ve Hayrabolu-Şalgamlı
yollarına ilişkin sorusu ve Bayındırlık
ve İskân Bakanı Cevat Ayhan'ın yazılı
cevabı (7/2506)

Türkiye Büyük Millet Meclisi
Başkanlığına

Aşağıdaki sorularımın
Bayındırlık ve İskân Bakanı
Cevat Ayhan tarafından yazılı olarak cevaplandırılması
hususunu tensiplerinize arz ederim.

Saygılarımla.

  Enis Sülün

  Tekirdağ

1. Tekirdağ ilimize bağlı Hayrabolu-Malkara
arasındaki karayolu ne zaman asfaltlanacaktır?

2. Hayrabolu ilçesi ile Şalgamlı
kasabası arasındaki yolun asfaltlanması düşünülmektedir?

 T.C.

 Bayındırlık ve İskân
Bakanlığı 27.5.1997

 Basın ve Halkla İlişkiler Müşavirliği

 Sayı : B.09.0.BHİ.0.00.00.25/2-A/1056

Konu : Tekirdağ Milletvekili Enis Sülün'ün
Yazılı Soru Önergesi.

Türkiye Büyük Millet Meclisi
Başkanlığına

İlgi : T.B.M.M.'nin 24 Nisan 1997 gün
ve A.01.0.GNS.0.10.00.02-7/2506-6242/17385 sayılı
yazınız.

İlgi yazı ekinde alınan, Tekirdağ
Milletvekili Enis Sülün'ün Bakanlığımıza
yönelttiği yazılı soru önergesi incelenmiştir.

Soru 1. Tekirdağ ilimize bağlı Hayrabolu-Malkara
arasındaki karayolu ne zaman asfaltlanacaktır?

Cevap 1. 1997 yılı çalışma
mevsiminde Hayrabolu-Malkara yolunun 14 Km.sinin Astarlı
Sathi Kaplama Onarımının yapılması
programlanmıştır.

Soru 2. Hayrabolu ilçesi ile Şalgamlı
kasabası arasındaki yolun asfaltlanması düşünülmektedir?

Cevap 2. Hayrabolu ilçesi ile Şalgamlı
Kasabası arasındaki yol Karayolları ağında
olmadığından, 1997 yılı Asfalt
Programına alınmamamıştır.

Bilgilerinize arz ederim.  Cevat Ayhan

  Bayındırlık ve İskân
Bakanı

2. - Kocaeli Milletvekili Bekir Yurdagül'ün,
Emniyet Genel Müdürlüğüne yapılan
atamaya ilişkin Başbakandan sorusu ve İçişleri
Bakanı Meral Akşener'in yazılı cevabı
(7/2515)

Türkiye Büyük Millet Meclisi
Başkanlığına

Aşağıdaki sorularımın
Başbakan Sayın Necmettin Erbakan tarafından
yazılı olarak cevaplandırılması
için gereğini arz ederim.

Saygılarımla.  11.4.1997

  Bekir Yurdagül

  Kocaeli

1. 11.4.1997 tarihli gazetelerde "Çiller'den
Çelik'e Malvarlığı Diyeti" veya
"Çiller Yeni Müdüre Diyet Ödemiş"
başlıkları ile çıkan haberler
doğru mudur?

Doğru ise;

2. Sayın Kemal Çelik'in, bir gece yarısı
darbesi ile yasalara da aykırı davranılarak
Emniyet Genel Müdürlüğü'ne getirilmesi
gerektiren işlemin, Sayın Çiller'le ne tür
bir ilişkisi vardır?

3. TBMM'de 19. dönemde kurulan Sayın
Çiller'in Mal Varlığının Araştırılması
Komisyonunda İçişleri Bakanlığı'nı
temsilen, müfettiş Sayın Kemal Çelik
uzman olarak 2 ay görev yaptığı, görevinin
sonunda Başmüfettişliğe terfi ettirildiği
ve çok kısa bir süre sonra da Hakkâri
Valiliği ile ödüllendirilmiş olması,
Sayın Çelik'in komisyondaki 2 aylık görevinde,
iddia edildiği gibi, Sayın Çiller'in lehine
katkılarının bir sonucu mudur?

4. Gece yarısı yapılan bir operasyonla,
yasalar da çiğnenerek, hepimizin, sizin ve benimde
canımızı, malımızı ve
güvenliğimizi emanet ettiğimiz, yasaların
koruyucusu ve uygulayıcısı olan Emniyet Genel
Müdürlüğü gibi çok önemli
bir Genel Müdürlüğün, Kanunsuzca görevinden
el çektirilmesi ve yerine yine Kanunsca bir diğerinin
getirilmesini, bir Hukuk Devleti olan T.C.'nin Başbakanı
olarak bu uygulamalar sizi rahatsız etmiyor mu? Bunu nasıl
izah ediyorsunuz?

5. Yasalar çiğnenerek yapılan uygulamaların,
bir gün o yasaları ihlal edenlere de gerekli olduğunu
hiç düşünmüyorsunuz?


 T.C.

 İçişleri Bakanlığı
22.5.1997

 Personel Genel Müdürlüğü

 Sayı : B050PGM.0710001-A/7957

Türkiye Büyük Millet Meclisi
Başkanlığına

İlgi : 1.5.1997 gün ve A.01.0.GNS.0.10.00.02-7/2515-6276/17454
sayılı yazınız.

Kocaeli Milletvekili Bekir Yurdagül'ün
tarafımdan yazılı olarak cevaplandırılmasını
istediği soru önergesine (7/2515) ait cevaplar aşağıya
çıkartılmıştır.

Arz ederim.  Dr. Meral Akşener

  İçişleri Bakanı

11.4.1997 tarihli gazetelerde "Çiller'den
Çelik'e Malvarlığı Diyeti" veya
"Çiller Yeni Müdüre Diyet Ödemiş"
başlıkları ile çıkan haberler
kesinlikle gerçeği yansıtmadığı
gibi, 657 Sayılı Devlet Memurları Kanununun
86. ve 175 nci maddeleri uyarınca yapılan "Vekâleten
görevlendirme" işleminin Sayın Çiller'le
hiçbir ilişkisinin olamayacağı açıktır.

TBMM'de 19. Dönemde kurulan, Sayın Çiller'in
Mal Varlığının Araştırılması
Komisyonunda İçişleri Bakanlığı'nı
temsilen müfettiş Kemal Çelik'in uzman olarak
2 ay görev yaptığı, görevinin sonunda
Başmüfettişliğe terfi ettirildiği iddiası
da tamamen gerçek dışı olup, adı
geçen 24.5.1990 tarihinde müfettişliğe atanmış
aynı dönem müfettişlerin tamamı
8.2.1991 tarihinde de Başmüfettişliğe atanmışlardır.
Komisyonun kuruluş ve görev yaptığı
tarihler ile Başmüfettişliğe atanış
tarihine bakıldığında iddianın
asılsız ve kasıtlı olduğu anlaşılacaktır.
Ayrıca Meclis Araştırma Komisyonlarının
teşekkülü ve yetkilerini düzenleyen TBMM
İçtüzüğünün 105 nci maddesine
göre Komisyonlarda Bakanlık temsilcisi görevlendirilmesi
sözkonusu olmayıp, komisyonun gerekli görmesi
halinde uygun bulacağı uzmanların bilgilerine
başvuralabilmektedir. Mülkiye Başmüfettişi
Kemal Çelik'te komisyonun talebi üzerine çalışmalara
yardımcı olmak üzere görevlendirilmiştir.

Emniyet Genel Müdürlüğüne
"Vekâleten görevlendirme" olayında
yasaların ihlal edilmesi sözkonusu olmayıp,
Soru Önergesinde yer alan ifade ile" hepimizin canımızı,
malımızı ve güvenliğimizi emanet
ettiğimiz, yasaların koruyucusu ve uygulayıcısı
Emniyet Genel Müdürlüğünü Sevk ve
idare eden" bir üst düzey bürokratın
bu tür asılsız iddialarla yıpratılmak
istenmesinin doğru bir hareket tarzı olmadığı
açıktır.

3. - İzmir Milletvekili Sabri Ergül'ün,
belediyelere yapılan yardımlara ilişkin sorusu
ve Çevre Bakanı M. Ziyattin Tokar'ın yazılı
cevabı (7/2519)

Türkiye Büyük Millet Meclisi
Başkanlığına

Aşağıdaki sorularımın
Sayın Çevre Bakanınca yazılı
olarak yanıtlanması için gereğini saygıyla
dilerim.

  Sabri Ergül

  İzmir

1. Genel Bütçe, Katma Bütçe
ile fonlar ile yönetimi, ödeme, harcama yapılması
Çevre Bakanı emrinde olan ve Çevre Bakanının
İta Amiri durumunda bulunduğu Kamu Kaynaklarından
54. Hükümet Döneminde, gerek para gerekse araç,
ekipman, malzeme ve diğer ayni ödeme ve desteklerin yapıldığı
belediyelerin isimleri ile bunlara ödenen para miktarı
ve araç, ekipman ve diğer ayni ödemelerin miktarı
ve cinsleri nelerdir?

 T.C.

 Çevre Bakanlığı 22.5.1997

 Sayı : B.19.0.FDB.0.15.00.04-8821/0333-3279

Konu : Soru Önergesi

Türkiye Büyük Millet Meclisi
Başkanlığına

İlgi : 29.4.1997 tarih ve KAN.KAR.MD.A.01.0.GNS.0.10.00.02.6450
sayılı yazılarınız.

İlgide kayıtlı yazı ekinde
bulunan 11.4.1997 tarih ve 7/2519-6281 sayıda kayıtlı
İzmir Milletvekili sayın Sabri Ergül'ün
cevaplandırmak üzere tarafıma tevcih etmiş
olduğu soru önergesine ilişkin olarak;

Soru : Genel Bütçe, Katma Bütçe
ile fonlar ile yönetimi, ödeme, harcama yapılması
Çevre Bakanı emrinde olan ve Çevre Bakanının
İta Amiri durumunda bulunduğu Kamu Kaynaklarından
54. Hükümet Döneminde, gerek para gerekse araç,
ekipman, malzeme ve diğer ayni ödeme ve desteklerin yapıldığı
belediyelerin isimleri ile bunlara ödenen para miktarı
ve araç, ekipman ve diğer ayni ödemelerin miktarı
ve cinsleri nelerdir?

Cevap : 54. Hükümet döneminde Bakanlığımız
Çevre Kirliliğini Önleme Fonu'ndan günümüze
kadar 625 adet Belediye Başkanlığına Toplam
1 445 798 318 750.- TL. ayni ve nakti yardım yapılmıştır.

Bilgilerinizi ve gereğini arz ederim. M. Ziyattin
Tokar

  Çevre Bakanı

4. - İzmir Milletvekili Sabri Ergül'ün,
belediyelere yapılan yardımlara ilişkin sorusu
ve Bayındılık ve İskân Bakanı
Cevat Ayhan'ın yazılı cevabı (7/2521)

Türkiye Büyük Millet Meclisi
Başkanlığına

Aşağıdaki sorularımın
Sayın Bayındırlık ve İskân
Bakanı tarafından yazılı olarak yanıtlanması
için gereğini saygıyla dilerim.

  Sabri Ergül

  İzmir

1. Bayındırlık ve İskân
Bakanının ita Amiri, yöneticisi, sorumlusu
olduğu hertürlü kamu kaynakları Genel ve
Katma Bütçe ve fonlardan Belediyelere yapılan
ayni ve nakdi yardım ve ödemelerden 54. Hükümet
döneminde yapılan ödemelerin Belediye isimleri
ve miktarları nedir? Her bir Belediye'ye bu yollarla yapılan
her nam altındaki ödeme ve yardımların
miktarları ve Belediyelerin isimleri ve bunlara ödenen
para ve ayni yardım cins ve miktarları nedir?

 T.C.

 Bayındırlık ve İskân
Bakanlığı 27.5.1997

 Basın ve Halkla İlişkiler Müşavirliği

 Sayı : B.09.0.BHİ.0.00.00.25/2-A/1058

Konu : İzmir Milletvekili Sabri Ergül'ün
Yazılı Soru Önergesi.

Türkiye Büyük Millet Meclisi
Başkanlığına

İlgi : T.B.M.M.'nin 29 Nisan 1997 gün
ve A.01.0.GNS.0.10.00.02-6451 sayılı yazınız.
(7/2521)

İlgi yazı ekinde alınan, İzmir
Milletvekili Sabri Ergül'ün Bakanlığımıza
yönelttiği yazılı soru önergesi incelenmiştir.

Soru : Bayındırlık ve İskân
Bakanının ita Amiri, yöneticisi, sorumlusu
olduğu hertürlü kamu kaynakları Genel ve
Katma Bütçe ve fonlardan Belediyelere yapılan
ayni ve nakdi yardım ve ödemelerden 54. Hükümet
döneminde yapılan ödemelerin Belediye isimleri
ve miktarları nedir? Her bir Belediye'ye bu yollarla yapılan
her nam altındaki ödeme ve yardımların
miktarları ve Belediyelerin isimleri ve bunlara ödenen
para ve ayni yardım cins ve miktarları nedir?

Cevap : Teknik Araştırma ve Uygulama
Genel Müdürlüğümzce 1.6.1996-9.5.1997
tarihleri arasında 1 454 Belediyenin imâr uygulamaları
nedeniyle yapacakları düzenleme ve kamulaştırma
işlerinde kullanılmak üzere 529 969 835 000.-
TL. ödenek tahsis edilerek gönderilmiş olup; 1997
yılı ödeneğinden tahsis işlemleri
devam etmektedir.

Ayrıca; İller Bankasında Belediyelere
yardım adı altında herhangi bir fon bulunmamaktadır.
Ancak, 2380 Sayılı kanuna istinaden Belediyelere
Genel Bütçe Vergi Gelirlerinden % 6 oranında
ayrılan paylar tahakkuk miktarlarından Belediyelerin
Bankaya ve diğer muhtelif Kurumlara olan borçları
için yapılan kesintiler düşüldükten
sonra kalan miktarlar Belediyelere Bankaca her ay havale edilmektedir.

Bilgilerinize arz ederim. Cevat Ayhan

  Bayındırlık ve İskân
Bakanı

5. - Sıvas Milletvekili Mahmut Işık'ın,
Emniyet Genel Müdür Vekiline ilişkin Başbakandan
sorusu ve İçişleri Bakanı Meral Akşener'in
yazılı cevabı (7/2538)

Türkiye Büyük Millet Meclisi
Başkanlığına

Aşağıdaki sorularımın
Başbakan tarafından yazılı olarak cevaplandırılmasını
saygılarımla arz ederim.

  Mahmut Işık

  Sıvas

Malumlarınız olduğu üzer;
Emniyet Genel Müdür Vekilliğine atanan Kemal Çelik
daha önce Hakkâri Valisi idi. Adı geçenin
Hakkâri Valiliği sırasında kamuoyunda
CHP raporu olarak bilinen raporda belirtildiği üzere;
bu bölgedeki güvenlik kuvvetlerinin kurduğu organize
suç örgütünün, Abdullah Canan, 73 yaşındaki
Şemsettin Yurtsever, Moğdat Özeken, Münir
Sarıtaş, Hacı Tanik, Eyüp Karabeğ
ve Mahir Karabeğ'yi bu şahısları meçhul
cinayetlerle ya öldürdükleri ya da bölgedeki
otorite boşluklarından dolayı kayboldukları,
Susurluk Komisyonu, CHP raporu ve Diyarbakır DGM savcılığının
soruşturma tutanaklarına geçmiş bulunmaktadır.

Yine, şu anda Midyat Cezaevinde bulunan itirafçı
"Havar Kod" adlı Kahraman Bilgiç, Mardin'de
4,5 yıl hapis cezası almasına rağmen,
muhtemelen Vali'nin imzası ile yasal olmayan bir şekilde
itirafçı yapılmasında Vali'nin onayı
alınmıştır.

Sayın Kemal Çelik Hakkâri Valisi
iken, Hakkâri Yüksekova, Hakkâri ve Çukurca'da,
Vali etkisiz bir yönetim sergilediğinden, adeta Hakkâri'de
şeklen Valilik yapmıştır.

Esasında Hakkâri Valiliğini 5442
sayılı İller İdaresi Yasasına
göre yapamadığı, Hakkâri'deki uygulamalardan
belli olan, Vali'nin hakkında soruşturma açılarak,
açığa alınması gerekirken, Emniyet
Genel Müdürlüğüne atanması, Kamu'da
telafisi mümkün olmayan yaralar açılmasına
neden olacaktır.

Hakkâri gibi küçük bir ilde,
hiçbir olayın üstesinden gelemeyen böyle
bir Vali'nin Genel Müdür yapılması son
derece düşündürücü olduğu gibi
kamuda da son derece kötü bir örnek olmuştur.

Bu nedenlerle;

1. 5442 sayılı yasa'da belirtilen yetkilerini
Hakkâri'de Vali iken, kullanamayan Kemal Çelik hakkında
görevini kötüye kullanmaktan ve ihmal'den soruşturma
açmayı düşünüyor musunuz?

2. Hakkâri Valiliğini yapamadığı
mevcut icraatı ile ortada olan Kemal Çelik'in Emniyet
Genel Müdürlüğü görevini yapacağına
inanıyor musunuz?

3. Hakkâri ile ilgili şu anda Diyarbakır
DGM'de devam eden davada, Sayın Kemal Çelik'e de
görevi ihmaldan dava açılırsa ve mahküm
olursa, Devlet yara almış olmayacak mı?


 T.C.

 İçişleri Bakanlığı
22.5.1997

 Personel Genel Müdürlüğü

 Sayı : B050PGM.0710001-A/7956

Türkiye Büyük Millet Meclisi
Başkanlığına

İlgi : 29.4.1997 gün ve A.01.0.GNS.0.10.00.02-7/2538-6300/17507
sayılı yazınız.

Sıvas Milletvekili Mahmut Işık'ın
tarafımdan yazılı olarak cevaplandırılmasını
istediği soru önergesine (7/2538) ait cevaplar aşağıya
çıkartılmıştır.

Arz ederim.  Dr. Meral Akşener

  İçişleri Bakanı

Hakkâri Valisi iken Emniyet Genel Müdürlüğüne
Vekâleten atanan Kemal Çelik'in yasaların
kendisine verdiği yetkileri kullanamadığı,
şeklen Valilik yaptığı, başarısız
olduğu ve açığa alınması gerektiği
iddiaları, bütünüyle önerge sahibinin
görüşleri olup gerçekle ilgisi bulunmamaktadır.
Görev yaptığı İl'de Devletin en
üst düzeyde temsilcisi olan bir Valinin başarılı
veya başarısız olduğuna birkaç
günlük bölge gezisinden sonra karar verilmesinin
sağlıklı bir metod olmadığı
açıktır. Adı geçenin, Hakkâri
Valiliğine atanmasından sonra terör eylemlerinin
önlenmesinde alınan mesafe istihdam ve gelir getirici
ekonomik gelişmeler dikkate alındığında
son derece başarılı bir Vali olduğu görülecektir.

Buna göre;

1. Kemal Çelik hakkında herhangi bir
nedenle soruşturma açılması düşünülmemektedir.

2. Emniyet Genel Müdürlüğü
görevini layıkıyla yapacağına; devletine
ve milletine hayırlı hizmetler vereceğine inanılmaktadır.

3. Hakkâri Valisi Kemal Çelik hakkında
mahkemelerimizce verilecek kararların gereği de mutlak
surette yerine getirilecektir.

6. - İzmir Milletvekili Sabri Ergül'ün,
SSK dispanser ve hastanelerinde görev yapan sağlık
personelinin mesai saatlerine uymadıkları iddiasına
ilişkin sorusu ve Çalışma ve Sosyal
Güvenlik Bakanı Necati Çelik'in yazılı
cevabı (7/2546)

Türkiye Büyük Millet Meclisi
Başkanlığına

Aşağıdaki sorularımın
Sayın Çalışma ve Sosyal Güvenlik
Bakanı tarafından yazılı olarak yanıtlanması
için gereğini saygıyla dilerim.

  Sabri Ergül

  İzmir

1. Bakanlığınıza bağlı
SSK Dispanser ve Hastanelerinde sağlık personelinin,
hemşire, tabip, eczacı ve diğer sağlık,
personelinin normal mesaileri 8.00 ilâ 16.00 arasında
ve günde kesintisiz 8 saat değil midir?

2. Sabah 8.00'de normal mesaiye başlaması,
poliklinik ve ameliyathanede görevi başında
bulunması ve öğle yemeğinin yenilmesi için
gerekli kısa bir süre hariç saat 16.00'ya kadar
görevi başında bulunması gereken tabip
ve yardımcı sağlık personelinin, sabah
mesailerine geç başladıkları, tabibinden,
hemşiresine ve odacısına kadar tüm sağlık
personelinin saat 12.00'den hatta 11.00'den itibaren, saat 13.30
ve hatta 14.00'e kadar öğle paydosu yaptıkları,
kimi tabiplerin öğleden sonraları hastane, ameliyathane
ve poliklinik hizmetini hiç vermeyerek, saat 14.00'te,
15.00'te sağlık kuruluşunu terk ettiği ve/veya
özel işlerini yaptığı, sabah mesaiye
geç başlama ve saatlerce öğle paydosu yapma
ve erken terk etme nedeniyle tedaviye gelen sigortalı hastaların
perişan oldukları, saatlerce kuyrukta bu nedenle
de bekledikleri doğru mudur?

3. Bu durumun düzeltilmesi, zaten yoğun
olan hasta başvuruları nedeniyle yaşanan izdihamın
birde tam mesai verilmeme nedeniyle dahada yoğunlaşmasını
önlemek ve hastaların yaşadığı
perişanlığı biraz olsun azaltmak için
sağlık personelinin, özellikle poliklinik hizmeti
veren hemşire, odacı ve hastabakıcı,
memur, eczacı, tabip ve diğer personelin mesailerine
tam devamları ve hizmet vermeleri için ne gibi önlemler
almayı düşünüyorsunuz?


 T.C.

 Çalışma ve Sosyal Güvenlik
Bakanlığı 26.5.1997

 Sosyal Güvenlik Kuruluşları Genel
Müdürlüğü

 Sayı : B.13.0.SGK.0.13.00.01/3880-014111

Konu :Yazılı Soru Önergesi

Türkiye Büyük Millet Meclisi
Başkanlığına

İlgi : 29.4.1997 tarih ve A.01.GNS.0.10.00.02.6446
sayılı yazınız.

İzmir Milletvekili Sabri Ergül tarafından
hazırlanan "Sosyal Sigortalar Kurumu sağlık
tesislerinde görev yapan sağlık personelinin mesai
saatlerine uymadıkları iddiasına ilişkin"
7/2546 Esas No.'lu yazılı soru önergesi Bakanlığımca
incelenmiştir.

Sosyal Sigortalar Kurumu sağlık tesislerinde
görevli bulunan ve Sağlık Personelinin Tazminat
ve Çalışma Esaslarına Dair 2368 sayılı
Kanun Hükümleri gereğince, Full-Time çalışan,
(haftalık çalışma süreleri 45
saat olan) tabiplerin günlük mesailerini 8.00-17.00,
Part-Time çalışan (haftalık çalışma
süreleri 40 saat olan) tabiplerin günlük mesailerini
ise 8.00-16.00 saatleri arasında ve kesintisiz bir şekilde
sürdürmeleri; eczacı, hemşire gibi diğer
sağlık personelinin de günlük 8 saatlik çalışma
sürelerini 8.00-17.00 saatleri arasında çalışarak
tamamlamaları gerekmektedir.

Bu Kanun hükmüne göre tabiplerin öğlen
12.00-13.00 saatleri arası da dahil olmak üzere yukarda
belirtilen saatler arasında görevleri başında
olmaları zorunludur.

Bu konuda Sosyal Sigortalar Kurumu Genel Müdürlüğünce
yayınlanan 12.1.1993 tarihli, 13-90 Ek sayılı
Genelge ile; Kurumun sağlık tesislerinde görev
yapan tabiplerin, 2368 sayılı Kanun ve Kurumun Sağlık
Teşkilâtı ile Personel Yönetmeliği
hükümleri çerçevesinde, uymakla yükümlü
oldukları günlük çalışma
saatleri ile süresi bildirilmiş ve uygulamanın
bu yasal çerçevede sürdürülmesi istenmiştir.

Ancak Sosyal Sigortalar Kurumu Genel Müdürlüğüne
yapılan başvurulardan, Kurumun bazı sağlık
tesislerinde görev yapan tabiplerce günlük çalışma
saatleri ve süresine uyulmadığı, özellikle
part-time çalışan tabiplerin 12.00-14.00 saatleri
arasında sağlık tesislerinden ayrıldıkları
anlaşılmıştır.

Bu durumun, verilen sağlık hizmetini olumsuz
yönde etkilediği, tıbbi etik kuralları
ile bağdaşmadığı, dolayısıyla
gerek hizmet sunulan kesim gözünde gerekse kamuoyunda
Kurumun ve hekimler ile diğer sağlık çalışanlarının
saygınlığını zedelediği açıktır.

Bu nedenle gerek Kurumun Sağlık Teşkilâtı
Yönetmeliği ve Personel Yönetmeliği hükümlerine
gerekse sözkonusu Kanun hükümlerine aykırı
olan bu tür davranışların önlenmesi
için sağlık tesislerinin baştabiplerince
gerekli önlemlerin alınması, bunlara uymayanlar
hakkında Sosyal Sigortalar Kurumu Personel Yönetmeliği'nin
eylemlerine uyan disiplin hükümlerinin uygulanması
Sosyal Sigortalar Kurumu Genel Müdürlüğünce
yayınlanan 10.6.1996 tarihli 13-228 Ek sayılı
Genelge ile tüm sağlık tesislerine duyurulmuş
ve baştabiplikler konunun hassasiyetle izlenmesi hususunda
uyarılmıştır.

Diğer taraftan, Sosyal Sigortalar Kurumu sağlık
tesislerinde görevli sağlık personelinin günlük
çalışma saat ve sürelerine uymamaları
nedeniyle hastaların mağdur olmalarına sebep
olan önergeye konu davranışlarına ilişkin
şikâyetler, Sosyal Sigortalar Kurumu Teftiş
Kurulu Başkanlığınca incelenmekte ve gerekli
işlemler yapılmaktadır.

Bilgilerinize arz ederim.

  Necati Çelik

  Çalışma ve Sosyal Güvenlik
Bakanı

7. - Kırklareli Milletvekili Cemal Özbilen'in,
Kırklareli İline bağlı belediyelere yapılacak
yardımlara ve Ergene Nehrinin kirlenmesine ilişkin
sorusu ve Çevre Bakanı M. Ziyattin Tokar'ın
yazılı cevabı (7/2550)

Türkiye Büyük Millet Meclisi
Başkanlığına

Aşağıdaki sorularımın
Çevre Bakanı Sayın Ziyattin Tokar tarafından
yazılı olarak cevaplandırılmasına
delaletinizi saygıyla arz ederim.

  11.4.1997

  Cemal Özbilen

  Kırklareli

1. Ergene Nehri Trakyamızın en önemli
su kaynaklarından biridir ve geçtiği yörelerde
tarımda sulama amaçlı kullanılmaktadır.

Ancak son senelerde artan sanayileşmenin getirdiği
kirlilik büyük bir çevre sorunu yaratmakta ve
vatandaşlarımız tarafından bu konuda
devletin tedbir alması istenmektedir.

Ergene Nehri'nin ıslahı ve bu çevre
probleminin halli için çalışmalarınız
var mı?

2. Hükümetiniz iş başına
geldiği zaman, Kırklareli İlimize bağlı
Sergen, İnece, Ahmetbey, Alpullu, Büyükkarıştıran
ve Çakıllı Belediyelerine çöp
kamyonu, Kıyıköy Belediyesine itfaiye alımı
için 21.6.1996 tarihinde gönderilen 2 milyar 200 milyon
TL.'den toplam 15 milyar 400 milyon TL.'yi durdurdunuz. Çevre
Bakanlığı bütçe görüşmeleri
sırasında aynı mahiyette verdiğim soru
önergesi zaman kısıtlamasından dolayı
görüşülememişti. Sayın Bakan'a
şifahen sorduğumda Belediyelerin kesilen paralarının
gönderileceğini ifade etmişti. Aradan dört
beş ay geçmesine rağmen henüz Belediyelere
paraları gönderilmedi.

Ne zaman gönderilecektir?


 T.C.

 Çevre Bakanlığı 22.5.1997

 Sayı : B.19.0.FDB.0.15.00.04-8821/0334-3280

Konu : Soru Önergesi

Türkiye Büyük Millet Meclisi
Başkanlığına

İlgi : 29.4.1997 tarih ve KAN.KAR.MD.A.01.0.GNS.0.10.00.02-6450
sayılı yazınız ve ekleri.

İlgide kayıtlı yazı ekinde
Bakanlığımıza gönderilen Kırklareli
Milletvekili Sayın Cemal Özbilen'in cevaplandırmak
üzere tarafıma tevcih etmiş olduğu soru
önergesine ilişkin olarak;

Soru 1. Ergene Nehri Trakyamızın en
önemli su kaynaklarından biridir ve geçtiği
yörelerde tarımda sulama amaçlı kullanılmaktadır.

Ancak son senelerde artan sanayileşmenin getirdiği
kirlilik büyük bir çevre sorunu yaratmakta ve
vatandaşlarımız tarafından bu konuda
devletin tedbir alması istenmektedir.

Ergene Nehri'nin ıslahı ve bu çevre
probleminin halli için çalışmalarınız
var mı?

Cevap 1. Ülkemizin en büyük sanayi
merkezleri olan İstanbul ve Kocaeli illerinde yer kalmaması
sonucu Trakya bölgesine yönelen sanayi kuruluşları;
1973 yılında Tekirdağ Çerkezköy
İlçesi'nde Çerkezköy Organize Sanayi
Bölgesi'nin kurulması ile birlikte Çerkezköy'den
başlayarak Çorlu Deresi ve Ergene Nehri Havzası
boyunca hızlı bir yayılma göstermişlerdir.
Bölgenin diğer sanayi bölgelerine yakınlığı,
ulaşım kolaylığı, engebesiz araziye
sahip oluşu ve hepsinden önemlisi yeraltı su
kaynaklarının zenginliği gibi özellikleri,
bölgeyi yeraltı suyu tüketimine dayalı
tekstil, deri, kâğıt ve kimya sektörlerine
ait sanayi tesisleri için cazibe merkezi haline getirmiştir.
Belediyelerce alt yapısız sanayi bölgesi oluşturulmaması
da sanayi tesisi sayısının artışını
körüklemiştir. Diğer yandan, Ergene Nehri
Havzası üzerindeki ilçe ve belde belediyelerinin
atıksu arıtma tesisleri bulunmaması sebebi
ile evsel atıklarını doğrudan Ergene
Nehrine veya kollarına deşarj etmektedirler. Yine
Trakya bölgesindeki geniş tarım arazilerindeki
aşırı gübreleme ve zirai ilaçlama
faaliyetleri de Ergene Nehri'nin kirletici unsurlarından
birisidir.

Sanayi ve evsel atıksuları ile aşırı
gübreleme ve zirai ilaçlamadan oluşan kirliliğin
yanında, Ergene Nehri'nin en önemli kaynaklarından
birisi olan yeraltı su kaynaklarının gerek
sanayi tesisleri ve gerekse tarımsal sulamalardaki aşırı
kullanımı neticesinde limit değerlere ulaşması
sebebi ile Ergene Nehri'nin suları azalmakta ve bu azalmaya
ters orantılı olarak da kirlenme artmaktadır.

1991 yılında yayımlanan 443
sayılı Çevre Bakanlığının
Kuruluş ve Görevleri Hakkında Kanun Hükmünde
Kararname'nin yayınlanması ile kurulan Bakanlığımız,
taşrada teşkilâtlanmasını kısmen
tamamlamış ve Çevre Kanunu ile bu Kanun'a
dayanılarak yayımlanan Su Kirliliği Kontrolü
Yönetmeliği'nin uygulanmasına başlanmıştır.

Ülkemiz su kaynaklarının korunması,
kirlenmesinin önlenmesi ve kontrolü ile ilgili olarak
Bakanlığımızca bu güne kadar ülke
genelinde ve Ergene Nehri Havzası'nda çeşitli
çalışmalar yapılmış, özellikle
su kaynaklarına arıtılmadan atıksu
deşarjlarının önlenebilmesi için
sanayi tesislerine arıtma tesisleri kurdurulması
yönünde büyük gayret sarf edilmiştir.
Bu cümleden olarak, bir çok defa genelge, talimat
ve tamimler yayımlanmış ve denetimlerde bulunulmuştur.

Su Kirliliği Kontrolü Yönetmeliği'nin
doğru ve eksiksiz olarak uygulanmasına yönelik
olarak ve mezkûr Yönetmeliğe göre denetim
yapacak elemanların uyacağı esasları
belirlemek üzere yayımlanan 10.2.1994 tarih ve 1074
sayılı Bakanlığımız Genelgesi
ile;

- Su Kirliliği Kontrolü Yönetmeliği
gereğince alıcı su ortamına her türlü
evsel ve/veya endüstriyel nitelikli atıksularını
deşarj eden tesislerin izin almaları ve Su Kirliliği
Kontrolü Yönetmeliği'nde istenilen deşarj
limitlerini sağlamaları konusunda gerekli işlemlerin
yapılması;

- Arıtma tesisi bulunmayan ve Su Kirliliği
Kontrolü Yönetmeliği'nde ilgili sektörler için
verilen limitlerin üzerinde deşarj yapan tesisler için
Çevre Kanunu'nun 11 inci maddesi gereğince işlem
yapılması;

- Arıtma tesisi mevcut olup çalıştırmadığı
tespit edilen tesislere uygun süre verilmesi ve bu süre
sonunda arıtma tesisini çalıştırmayan
veya istenilen deşarj limitini sağlayamayanlara Çevre
Kanunu'nun 8 inci maddesi gereğince cezai işlem yapılması;

- Arıtma tesisi mevcut olan tesislerin atıksu
debilerine orantılı ve düzenli olarak yapmaları
gereken analizlerin sonuçlarına bakılarak
ilgili sektör için verilen limitlerin üzerinde
deşarj yaptığı anlaşılanlar
hakkında Çevre Kanununun 8 inci maddesi gereğince
cezai işlem yapılması;

- Üretimi neticesinde endüstriyel atıksu
oluşturmayan ve kanalizasyon sistemi bulunmayan ve inşaası
mümkün olmayan yerlerde bulunan tesislerin de Su Kirliliği
Kontrolü Yönetmeliği çerçevesinde
gerekli önlemleri alması ve almayanlar hakkında
Çevre Kanunu'nun 8 inci maddesi gerğince cezai işlem
yapılması;

- Su Kirliliği Kontrolü Yönetmeliği'nde
öngörülen bilgileri düzenli vermeyen tesisler
hakkında Çevre Kanunu'nun 12 inci maddesi gereğince
işlem yapılması;

- Denetleme işlemleri ile ilgili olarak yapılan
deney ve ölçümlerin masraflarının
kirletenden karşılanması;

- Verilen süre sonunda yukarıdaki esaslara
uymayan tesislere idari para cezalarının Çevre
Kanunu'nun 23 üncü maddesi gereğince artırılarak
verilmesi;

İstenilmiş ve sözkonusu bu genelgemiz
bütün Valilikler ve Büyükşehir Belediye
Başkanlıklarına gönderilmiştir.

2872 sayılı Çevre Kanunu ve
Su Kirliliği Kontrolü Yönetmeliği hükümleri
çerçevesinde arıtma tesisi bulunan işletmelerin
sıklıkla denetlenmesi, mevzuata uygun çalıştırılması,
arıtma tesisi olmayan işletmelerin uyarılarak
arıtma tesisi inşaatı ile ilgili noter tasdikli
iş termin planlarının alınması
ve bunların takibi hususundaki 27.9.1994 tarih ve 5516
sayılı Bakanlığımız Genelgesi
bütün Valiliklere ve Büyükşehir Belediye
Başkanlıklarına gönderilmiştir.

Sözkonusu bu Genelgemiz ile;

- Su Kirliliği Kontrolü Yönetmeliği'ne
göre arıtma tesisi kurarak "Deşarj İzin
Belgesi" alan işletmelerin sürekli denetlenerek
arıtma tesislerinin gerektiği gibi çalıştırılmalarının
sağlanması;

- Deşarj İzin Belgesi almak için
yapılan müracaatların ivedi olarak görüşülmesi
ve neticelendirilmesi;

- Su Kirliliği Kontrolü Yönetmeliği'ne
göre arıtma tesisi kurmak ve "Deşarj İzin
Belgesi" almak yükümlülüğünde
olan ancak bugüne kadar bu yükümlülüklerini
yerine getirmeyen işletmelerin tespit edilmesi;

- Bu tesislere Yönetmeliğe uygun arıtma
tesisi kurmaları için noter kanalıyla tebligat
yapılması;

- İş termin planı uygun bulunanların
takip edilerek taahhüdünü yerine getirmeyenler
hakkında yasal işlem yapılması;

istenilmiştir.

Bunlardan başka, yine Bakanlığımız
elemanlarınca zaman zaman bölgede denetimler yapılarak
raporlar düzenlenmiş ve gereği için ilgili
valiliklere gönderilmiştir.

Edirne, Tekirdağ ve Kırklareli'de dahil
olmak üzere bütün valiliklere gönderilen 26.4.1996
tarih ve 1014 sayılı talimat yazımız
ile; kirletici nitelikteki tesislerin sürekli denetlenmesi
ve denetim raporlarının aylık olarak Bakanlığımıza
gönderilmesi istenilmiştir.

Bölgedeki kirlilik ile ilgili Bakanlığımıza
intikal eden şikâyet dilekçeleri de incelenerek
gereğinin yapılması için ilgili valiliklere
talimat verilmiştir.

Yukarıda zikredilen genelge ve talimatlarımız
doğrultusunda bölgedeki valiliklercede Ergene Nehri Havzasındaki
bütün sanayi tesislerinin tespiti yaptırılmış
ve bu tesislerden atıksu arıtma tesisi olmayanlara
arıtma tesisi yaptırmaları için denetim
ve idarî müeyyidelerin uygulanmasına başlanılmıştır.

İller itibari ile yapılan çalışmalar
özetlenecek olursa :

a) Tekirdağ İli :

- Tekirdağ İli sınırları
içerisinde tespit edilen 343 adet sanayi tesisinden 88
adedi Çerkezköy Organize Sanayi Bölgesinde olmak
üzere ikinci kısım ve Veliköy Belediyesi
ile birlikte toplam 136 adedi Çerkezköy ilçesinde;
85 adedi Çorlu Deri Organize Sanayi Bölgesinde olmak
üzere toplam 188 adedi Çorlu İlçesinde;
11 adedi Murat İlçesinde; 8 adedi de Saray İlçesinde
kurulduğu anlaşılmıştır.
Bu ilde Ergene Nehrine doğrudan veya dolaylı olarak
atık veren sanayi tesislerinin toplam debisi 115 415 m3/gün'dür.

- Ergene Nehrinin kirliliğinin önlenmesi
amacıyla, özellikle 1992 yılından sonra
arıtma tesisi olmayan sanayi tesislerine arıtma
tesisi yaptırmalarına hız verilmiş
olup öncelikle 88 adet sanayi tesisinin bulunduğu Çerkezköy
Organize Sanayi Bölgesinin 21 000 m3/gün
kapasiteli merkezî arıtma tesisi tamamlattırılarak
1995 yılında faaliyete geçirilmiştir.

- Ergene Nehrinin Tekirdağ İli sınırları
içerisinde kalan havzasında 1992 yılı
sonu itibariyle 7 adet arıtma tesisi mevcut iken 1993 yılında
15, 1994 yılında 29, 1995 yılında
34, 1996 yılında 50 ve bugün ise 51 adet arıtma
tesisinin faaliyete geçirilmesi sağlanmıştır.

- Ergene ve kollarına, Çerkezköy
Organize Sanayi Bölgesi ve Çorlu Deri Organize Sanayi
Bölgesinden yapılan 3 deşarj ile birlikte 79
adet sanayi tesisinin münferit deşarjları mevcut
olup, bunların 51 adedinin arıtma tesisleri tamamlanarak
faaliyete geçirilmiş; 28 adedinin de arıtma
tesisi iş termin planına göre kontrolleri sürmektedir.

- Arıtma tesislerini faaliyete geçiren
sanayi tesislerinden 34 adedine il mahallî çevre
kurulu kararı ile deşarj izin belgesi verilmiştir.

- Arıtma tesisi bulunmayan ve zamanında
faaliyete geçiremeyerek su kirliliğine sebebiyet veren
sanayi tesislerinden 1992 yılında 1 adet kâğıt
fabrikasına; 1993 yılında 12 adet tekstil,
11 adet deri ve 1 adet kâğıt fabrikasına;
1994 yılında 17 adet tekstil, 6 adet deri ve 1 adet
kâğıt fabrikasına; 1995 yılında
20 adet tekstil fabrikasına; 1996 yılında
25 adet tekstil, 3 adet deri 2 adet kâğıt fabrikasına;
1997 yılında 1 adet deri 1 adet yağ fabrikasına
olmak üzere toplam 92 adet sanayi tesisine 2872 sayılı
Çevre Kanununa göre idari para cezası; 6 adedine
de değişik sürelerde faaliyeti durdurma cezası
verilmiştir.

- Arıtma tesisi iş termin planı
alınarak mahalli çevre kurulunda görüşülen
49 tesisten ÇED Yönetmeliği kapsamında
"Çevresel etkileri önemsizdir" kararı
verilen 20 adedine arıtma tesisi yaptırma zorunluluğu
getirilmiştir.

- Sanayinin düzenli hale getirilmesi için
Bayındırlık ve İskân Bakanlığı'ndan
Çorlu İlçesinin Çevre düzeni
planı getirilmiş ve Çorlu-Karıştıran
arasındaki 22 Km. alanda çevre düzeni planı
tamamlanmış olup, Çorlu-Velimeşe ve
Çorlu-Seymen-Türkgücü bölgelerinde
çevre düzeni planı çalışmaları
devam etmektedir.

- Arıtma tesisi yaptırılan ve
deşarj izni verilen sanayi tesislerinden periyodik olarak
alınan atıksu numunelerinin analizleri İl
bünyesinde kurulan atıksu laboratuvarında yaptırılmaktadır.

- Ergene Nehrinin kirliliğinin önlenmesine
yönelik olarak Edirne, Kırklareli ve Tekirdağ
Valileri ve İl Çevre Müdürleri ile DSİ
XI inci Bölge Müdürünün katılımıyla
araştırma enstitüsü Başkanlığında
yapılan toplantıda; Trakya Bölgesinin çevre
düzeni planının yaptırılması
zorunluluğu getirilmiş ve bu konuda alınan kararlar
ilgili Bakanlıklara gönderilmiştir.

- Çorlu İlçesi çevre
master planı İTÜ İnşaat Fakültesi
Çevre Mühendisliği Bölümüne yaptırılmıştır.

- İl Mahalli Çevre Kurulunun 6.3.1997
tarihinde yapılan toplantısında alınan
2 numaralı kararı ile de; Organize Sanayi Bölgeleri
ve Sanayi Bölgeleri dışında sanayi tesisi
kurdurulmamasına, arıtma tesisi olmayan sanayi tesislerin
arıtma tesislerine 1997 yılı sonuna kadar
tamamlattırılmasına karar verilmiş
ve bu karar 25.4.1997 tarih ve 22970 sayılı Resmî
Gazetede yayımlanmıştır.

b) Kırklareli İli :

- Kırklareli İli sınırları
içinde atıkları doğrudan veya dolaylı
olarak Ergene Nehrine veren sanayi tesislerinin büyük
bir kısmının arıtma tesisleri ve Su
Kirliliği Kontrolü Yönetmeliğine göre Valilikçe
verilmiş Deşarj izni belgeleri mevcuttur. Bu ilde
Ergene Nehrine doğrudan veya dolaylı olarak atık
veren sanayi tesislerinin toplam debisi 5 965 m3/gün'dür.

- Bu sanayi tesislerinin arıtma tesisleri
ve deşarjları valilikçe periyodik olarak denetlenmektedir.
Arıtma tesisi bulunmayan ya da tam olarak çalıştırmayan
sanayi tesislerine Çevre Kanunu'na göre para cezası
uygulanmakta ve arıtma tesisi yapmamakta ısrar eden
sanayi tesislerinin ise faaliyetlerinin durdurulması cihetine
gidilmektedir. 1997 yılında atıkları
dolaylı yoldan Ergene Nehrine karışan 3 sanayi
tesisine idari para cezası verilmiştir.

- Kırklareli İlinde Bakanlığımızın
taşra teşkilâtı olan İl Çevre
Müdürlüğü bulunmadığından
Çevre Mevzuatı ile ilgili görevler İl
Sağlık Müdürlüğü kanalıyla
yürütülmeye çalışılmaktadır.

c) Edirne İli :

- Edirne İlinde Ergene Nehrine doğrudan
ya da dolaylı olarak atıksu deşarjı
olan sanayi tesisi adeti 11 olup, bu tesislerden 8 adeti yağ
fabrikası, 2 adeti süt ve süt ürünleri
fabrikası ve 1 adedide boyama ünitesi olmayan tekstil
fabrikasıdır. Bu ilde Ergene Nehrine doğrudan
veya dolaylı olarak atık veren sanayi tesislerinin
toplam debisi 715 m3/gün'dür.

- Edirne Valiliğince Ergene Nehrinden 1995 yılından
itibaren periyodik olarak numuneler alınıp Edirne
Valiliği Çevre Koruma Vakfı Su Kirliliği
Laboratuvarında analizleri yaptırılmaktadır.

Soru 2. Hükümetiniz iş başına
geldiği zaman, Kırklareli İlimize bağlı
Sergen, İnece, Ahmetbey, Alpullu, Büyükkarıştıran
ve Çakıllı Belediyelerine çöp
kamyonu, Kıyıköy Belediyesine itfaiye alımı
için 21.6.1996 tarihinde gönderilen 2 milyar 200 milyon
TL.'den toplam 15 milyar 400 milyon TL.'yi durdurdunuz. Çevre
Bakanlığı bütçe görüşmeleri
sırasında aynı mahiyette verdiğim soru
önergesi zaman kısıtlamasından dolayı
görüşülememişti. Sayın Bakan'a
şifaen sorduğumda Belediyelerin kesilen paralarının
gönderileceğini ifade etmişti. Aradan dört
beş ay geçmesine rağmen henüz Belediyelere
paraları gönderilmedi.

Ne zaman gönderilecektir?

Cevap 2. Soru önergesine konu Belediye Başkanlıklarına
ilişkin olarak Bakanlığımız kayıtları
üzerinde yapılan incelemelerde;

1990-1996 Yılları Kırklareli
Belediyelerine Yapılan Tahsisler

İli            Beldesi     1990-1996 Yılları
Tahsisler                

Kırklareli Sergen Traktör-Römork

Kırklareli İnece Traktör-Römork-Sisleme
Cihazı-İtfaiye

Kırklareli Ahmetbey Traktör-Sisleme Cihazı

Kırklareli Alpullu 41 Milyon TL.

Kırklareli Çakıllı Vidanjör

Kırklareli Kıyıköy Traktör-Römork



Müracatlar

İli            Beldesi        Müracaat
Tarihi Talebi            Durumu      

Kırklareli Sergen 27.10.1992 Çöp
Kamyonu Eksik Evrak

Kırklareli İnece - - -

Kırklareli Ahmetbey 21.10.1992 İtfaiye
Eksik Evrak

Kırklareli Alpullu - - -

Kırklareli B. Karıştıran
29.7.1992 Çöp Kamyonu Eksik Evrak

Kırklareli Çakıllı 28.3.1995
Çöp Aracı Eksik Evrak

Kırklareli Kıyıköy 28.1.1993
İtfaiye Eksik Evrak

Belediye Başkanlıklarına yapılan
nakdî yardımlar ve müracaatlarına ilişkin
cetveller incelendiğinde söz konusu belediyelerin her
birine Bakanlığımızca en az bir adet
araç tahsis edilmiş durumdadır.

Adı geçen belediye Başkanlıklarının
Bakanlığımıza vakî müracaatları
incelendiğinde bir kısım belediyelerin hiç
müracaatının bulunmadığı,
bir kısmının ise müracaatlarının
çok eski tarihli ve Bakanlığımızca
belirlenen şekil şartlarına da uygun olmadığı
görülmektedir.

1996 yılında daha önce Bakanlık
imkânlarından faydalanamamış olan belediyelere
traktör veya traktör mukabili bedel karşılığı
kısmî naktî yardımlar yapılmıştır.
1996 Malî yılı Bütçe ödeneklerinin
serbest bırakılan kısmının
talepleri karşılamakta yetersiz kalması dolayısıyla
traktör dışında hiç bir araç,
gereç dağıtımı yapılamamıştır.

Bütçe ödeneklerimizin serbest bırakılmasını
müteakip isimleri bildirilen Belediye Başkanlıklarının
ekteki formlara uygun en son müracaatları sağlandığı
takdirde 1997 Malî Yılı Bütçe
imkânları dahilinde değerlendirilmeye alınacaktır.

Bilgilerinizi ve gereğini arz ederim.

  M. Ziyattin Tokar

  Çevre Bakanı

 ....................................... İLİ

 ....................................... İLÇESİ

 ....................................... BELDESİ

BELEDİYE BAŞKANLIĞI

SAYI  :                                         
                                                           ..../.../199

KONU : Araç Talebi

ÇEVRE BAKANLIĞINA

(Finansman Dairesi Başkanlığı)

Belediyemizce ; Çevre Kirliliğinin önlenmesi
ve çevre temizlik hizmetlerinde kullanılmak üzere

1) .................................................................................................................................................

2) .................................................................................................................................................

3) .................................................................................................................................................

aracına ihtiyaç duyulmaktadır.

Belediyemize ilişkin bilgiler aşağıya
çıkarılmış olup, ihtiyacımız
olan, aracın Bakanlığınız Çevre
Kirliliğini Önleme Fonu kaynaklarından karşılanması
hususunda;

Bilgilerinizi ve gereğini arz ederim.



 Belediye Başkanı

 Adı Soyadı

 İmza - Mühür

EKLER

EK 1 = 2 Adet Encümen Kararı

EK 2 = 2 Adet Taahhütname

BELEDİYEMİZE AİT BİLGİLER

1) Nüfusu : .................................................................................................................................

2) Belediyemize Çevre Bakanlığınca
daha önce tahsis edilen araç/nakit miktarları
(1990 yılın-

    dan günümüze)

      Aracın Cinsi                Nakit
Miktarı       

.................................... .......................................

.................................... .......................................

.................................... .......................................

3) Belediyemizin temizlik hizmetlerinde kullanılan
araç cinsi ve miktarları.

.................................... .......................................

.................................... .......................................

.................................... .......................................

4) Telefon (Kod no ile birlikte) :

    Fax

ENCÜMEN KARARI


İLİ :

İLÇESİ :

BELDESİ :

KARAR TARİHİ :

KARAR SAYISI :


Belediyemizce; Çevre Kirliliğinin Önlenmesi
ve çevre temizliği hizmetlerinde kullanılmak
üzere ......................................................................................
aracına ihtiyaç duyulmaktadır.

İhtiyacımız olan aracın
temini maksadıyla Çevre Bakanlığı'ndan
hibe olarak araç/nakit yardımı talebinde
bulunulmasına.

Araç temininde Beldemiz özellikleri dikkate
alınarak en uygun araç seçiminde Belediye
Başkanı'na yetki verilmesine.

Belediyemize araç alımı için
nakit yardımı sağlanması halinde araç
alımı işlemlerinin Belediyemizin tabi olduğu
yürürlükteki mevzuat hükümlerine göre
yapılmasına.

Hibe olarak araç tahsisi yapıldığı
takdirde aracın Belediye Başkanı veya görevlendireceği
bir yetkili tarafından teslim alınmasına.

Bakanlık tarafından tahsis edilen nakit
paranın tahsis amacına uygun olarak kullanılmasına.

Araçla ilgili olarak Çevre Bakanlığı'na
verilecek taahhütnamede yazılı hükümlerin
yerine getirilmesine.

Hibe olarak Belediyemize tahsis edilen aracın
resmi kuruluş olan .........................................
satın alınmasına, araç bedelinin Çevre
Kirliliğini Önleme Fonu'nca yukarıda adı
geçen kuruluşa ödenmesine oy birliği ile
karar verilmiştir.

 Belediye Başkanı Üye Üye

 Adı Soyadı Adı Soyadı
Adı Soyadı

 İmza İmza İmza

 Üye Üye Üye

 Adı Soyadı Adı Soyadı
Adı Soyadı

 İmza İmza İmza


TAAHHÜTNAME

İşbu taahhütname 2872 sayılı
Çevre Kanunu'nun 19. maddesi hükümleri gereğince
Çevre Bakanlığı'nca Çevre Kirliliğini
Önleme Fonu'ndan Belediye Başkanlığımıza
çevrenin temizlenmesi çevre kirliliğinin önlenmesi
ve çevreyi iyileştirici faaliyetlerde kullanılmak
üzere tahsis edilecek araç yardımının
kullanım esaslarını düzenler.

Taahhüt Eden Belediyenin :              Taahhüde
Konu Aracın

İLİ            : a) Satın Alma
Bedeli TL...................

İLÇESİ     : b) Aracın
Cinsi .................................

BELDESİ : c) Aracın Modeli ..............................

 d) Aracın Motor ve Şasi No..............

1. Belediye Başkanlığımıza
araç veya araçların alınması
için nakit olarak tahsis edilen yardımlar para transferi
niteliğinde olup, tahsis amacına uygun olarak kullanılacağını,
amacı dışında kullandığımızın
tespiti halinde Belediyemize ödemenin yapıldığı
günden itibaren hesaplanacak yasal faiziyle birlikte (6183
sayılı Amme Alacaklarının Tahsili
Usulü Hakkındaki Kanun Hükümleri dahilinde)
Fon'a iade edeceğimizi :

2. Nakdî yardımlarda araç alım
işlemlerinin belediyemize tabi olduğu yürürlükteki
yasalar gereğince yerine getirileceğini ve bu konudaki
tüm hukukî sorumluluğun belediyemize ait olacağını.

3. Sözkonusu araç, araçlara ait
fatura, ayniyat tesellüm belgesi, encümen kararını
tescil ve trafik belgesi fotokopilerinin 30 gün içinde
Çevre Bakanlığı'na verileceğini;

4. Çevre Kirliliğini Önleme Fonu'ndan
verilen aracın/araçların tescil ve kullanılması
sırasında tahakkuk hertürlü vergi, resim,
harç ve masrafların belediyemizce ödeneceğini;

5. Belediyemize verilen aracın/araçların
trafiğe tescili sırasında özel yada tüzel
hiç kimseye satış, temlik, devir ve hibe işlemlerine
konu olmayacağı şerhinin şahsi bir hakla
sınırlandırılamayacağını;

6. Aracın/araçların kullanımı
sırasında doğabilecek her türlü cezaî
ve hukukî sorumluluğun belediyemize ait olacağını;

7. Belediyemize verilen bu aracın/araçların
beldenin çevre kirliliğinin önlenmesi, çevrenin
temizlenmesi ve çevreyi iyileştirici faaliyetler
için kullanılacağı, bu faaliyetler dışında
kullanılamayacağını;

8. Belediyemize verilen aracın/araçların
her iki yanına "T.C. ÇEVRE BAKANLIĞI TARAFINDAN
TAHSİS EDİLMİŞTİR" yazısının
yazılacağını, başka bir araç
türüne çevrilemeyeceğini ve başka amaçlara
tahsis edilemeyeceğini, aracın kullanım amaçlarında
değişiklik meydana getirmemesi şartıyla,
aracın daha verimli kullanımı sağlayacak
tadilat ve değişikliklerde Bakanlıktan izin alınacağını;

9. Çevre Bakanlığı'nın
aracın/araçların amacına uygun kullanılıp
kullanılmadığını incelemeye, denetlemeye
ve rapor tanzim etmeye yetkili olacağını, Fon
İta Amiri'nin onayı ile araç hakkında
yapılacak her türlü düzenleme ve kararlara
uyacağımızı;

10. Aracın/araçların özenle
kullanılmasının sağlanacağını,
peryodik bakım ve onarımlarının yapılacağını,
ekonomik ömürlerinin uzatılmasını
temin edecek tedbirlerin alacağını;

11. Belediyemize verilen aracın/araçların
gerektiğinde Çevre Bakanı'nın onayı
ile Valinin gözetimi altında diğer Belediyelerin
hizmetine tahsis edilmesini veya İl Özel İdaresi'ne
devredilmesini;

12. Bu taahhütname hükümlerinin ihlali
halinde Çevre Bakanlığı'nca açılacak
davalarda Ankara Mahkemelerinin Yetkili olacağını
kabul ve taahhüt ederim.

13. İş bu taahhütname 13 maddeden
ibaret olup ../../199. tarihinde 3 nüsha olarak tanzim edilmiştir.



 Belediye Adı

 Taahhüt Eden Belediye Başkanı

 (Adı Soyadı İmza ve Mührü)




8. - İstanbul Milletvekili Bülent
Akarcalı'nın, özel bir kongrede alınan
bazı kararlara ilişkin sorusu ve Devlet Bakanı
Nevzat Ercan'ın yazılı cevabı (7/2557)

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sayın Nevzat Ercan tarafından
yazılı olarak cevaplandırılmasını
arz ederim.

  Bülent Akarcalı

  İstanbul

İslam Ticaret Hukuk kongresi adı altında
toplanan özel bir Kongrede "Hazine bonoları yasak,
İslamî adını kendilerine vermiş
şirketlerin hisse senetleri helal, normal bankaların
teminat mektupları günah, İslamî adını
taşıyan bankalarınki helal" gibi bir
dizi karar alınarak, İslam iş dünyasına
duyuruldu.

1. Özel şirketlerin kendi maddî
çıkarlarının sözkonusu olduğu
akçeli meselelerde, böyle kararlar almaları
dinen caiz midir?

2. Özel şirketlerin kendi çıkarlarını
gözeten bu tip kararlara dinimizi alet etmelerini nasıl
karşılıyor sunuz?

3. Eğer bu ve buna benzer kararların şahsî
çıkarlar için alınması caiz
değilse, hem ticarî rekabeti engelleyen, hem din istismarına
yol açabilecek bu gibi gelişmeleri önlemek için
ne gibi tedbir almayı düşünüyor sunuz?



 T.C.

 Başbakanlık 23.5.1997

 Diyanet İşleri Başkanlığı

 Hukuk Müşavirliği

 Sayı : B.02.1.DİB.0.61.012/460

 Konu : Soru Önergesi

Türkiye Büyük Millet Meclisi
Başkanlığına

(Kanunlar ve Kararlar Dairesi Başkanlığı)

İlgi : 29.4.1997 tarih ve 7/2557-6336-17591
sayılı yazınız.

İlgi yazı ekinde gönderilen İstanbul
Milletvekili Bülent Akarcalı'nın 7/2557-6336
sayılı yazılı soru önergesine
verilen cevap aşağıya çıkartılmıştır.

Yazılı soru önergesinde sözkonusu
edilen İslam Ticaret Hukuku Kongresinin hangi tarihte ve
nerede toplandığının belirtilmemesi ve
kongre kararları metninin de ilgi yazı ekinde bulunmaması
sebebiyle mahiyeti bilinmeyen kararlar hakkında görüş
beyan edilmesi mümkün olamamıştır.

Bilgilerinize arz ederim.

  Nevzat Ercan

  Devlet Bakanı

9. - Tekirdağ Milletvekili Bayram Fırat
Dayanıklı'nın, Tekirdağ-Çorlu-Havuzlar
Mahallesinin sosyal konut inşaatına ilişkin
sorusu ve Bayındırlık ve İskân
Bakanı Cevat Ayhan'ın yazılı cevabı
(7/2606)


22.5.1997

Türkiye Büyük Millet Meclisi
Başkanlığına

Aşağıdaki sorularımın
yazılı olarak Bayındırlık ve
İskân Bakanı tarafından yanıtlanmasını
saygılarımla arz ederim.

  Dr. B. Fırat Dayanıklı

  Tekirdağ

Tekirdağ İlinin Çorlu İlçesi
Havuzlar Mahallesinde yapılmakta olan sosyal konutların
inşaası uzun süreden beri devam etmesine rağmen
henüz bitirilmemesi, hak sahiplerinin şikâyetlerine
neden olmaktadır.

1. Havuzlar Mahallesindeki sosyal konutların
bitirilmesi için hangi çalışmalar yapılmaktadır?

2. Çalışmaların ne zaman
bitirilmesi planlanmaktadır?

 T.C.

 Bayındırlık ve İskân
Bakanlığı 23.5.1997

 Basın ve Halkla İlişkiler Müşavirliği

 Sayı : B.09.0.BHİ.0.00.00.25/2-A/1018

 Konu : Tekirdağ Milletvekili B. FıratDayanıklı'nın
Yazılı Soru Önergesi.

Türkiye Büyük Millet Meclisi
Başkanlığına

İlgi :TBMM'nin 2.5.1997 gün ve A.01.0.GNS.0.10.00.02-7/2606-6411/17762
sayılı yazısı.

İlgi yazı ekinde alınan, Tekirdağ
Milletvekili B. Fırat Dayanıklı'nın
Bakanlığımıza yönelttiği yazılı
soru önergesi incelenmiştir.

Soru : Tekirdağ İlinin Çorlu İlçesi
Havuzlar Mahallesinde yapılmakta olan sosyal konutların
inşaası uzun süreden beri devam etmesine rağmen
henüz bitirilmemesi, hak sahiplerinin şikâyetlerine
neden olmaktadır.

- Havuzlar Mahallesindeki sosyal konutların
bitirilmesi için hangi çalışmalar yapılmaktadır?

- Çalışmaların ne zaman
bitirilmesi planlanmaktadır?

Cevap : Bakanlığımızca Geri
Kalmış Yöreler Halk Konutu Uygulamaları
Projesi kapsamında Tekirdağ İli Çorlu
İlçesinde 1983 yılı Programı
ile inşaatlarına başlanılan 4 ünite
halk konutu 1984 yılında tamamlanarak yöredeki
memurların kiralık konut ihtiyaçlarını
karşılamak amacıyla Belediyesine devredilmiştir.

Söz konusu proje kapsamında, adı
geçen yörede devam eden konut bulunmamaktadır.

Bilgilerinize arz ederim.                       
                               Cevat Ayhan

  Bayındırlık ve İskân
Bakanı

10. - Tekirdağ Milletvekili Bayram Fırat
Dayanıklı'nın, vatandaşlığa
kabul edilmemiş soydaşlarımızın
çocuklarının eğitim sorunlarına
ilişkin sorusu ve Millî Eğitim Bakanı Mehmet
Sağlam'ın yazılı cevabı (7/2607)

22.4.1997

Türkiye Büyük Millet Meclisi
Başkanlığına

Aşağıdaki sorularımın
yazılı olarak Millî Eğitim Bakanı
tarafından yanıtlanmasını saygılarımla
arz ederim.

  Dr. B. Fırat Dayanıklı

  Tekirdağ

1989'dan sonra ülkemize göçmen olarak
gelen (henüz vatandaşlığa kabul edilmemiş,
ancak çalışma izni olan) soydaşlarımızın
çocukları ortaokulu bitirdikten sonra diploma alamamakta,
bunun sonucunda da liseye geçememekte ve bu durumdan mağdur
olmaktadır.

1. Bu problemin çözümü için
ne yapılmaktadır?


 T.C.

 Millî Eğitim Bakanlığı
22.5.1997

 Araştırma, Planlama ve Koordinasyon
Kurulu Başkanlığı

 Sayı : B.08.0.APK.0.03.01.00-022/1306

 Konu : Soru Önergesi

Türkiye Büyük Millet Meclisi
Başkanlığına

İlgi : TBMMBaşkanlığının
2.5.1997 tarih ve A.01.0.GNS.0.10.00.02-7/2607-6412/17763 sayılı
yazısı.

Tekirdağ Milletvekili Sayın Bayram Fırat
Dayanıklı'nın "Vatandaşlığa
kabul edilmemiş soydaşlarımızın
çocuklarının eğitim sorunlarına
ilişkin" yazılı soru önergesi incelenmiştir.

Devletimizin politikası gereği ve ilgili
Bakanlıkların görüşüne dayanılarak
turist akraba ziyareti ve grup vizesiyle ülkemize gelip yerleşen
soydaş çocuklarının ikamet izni alıncaya
kadar eğitim öğretimden geri kalmamaları ve
öğrenimlerine ara vermiş durumuna düşmemeleri
için misafir öğrenci olarak okullara devamı
sağlanmıştır. Bu durumdaki öğrencilerden
ara sınıfta olanlara karne, mezun durumuna gelenlere
diploma düzenlenmesi mümkün olmadığından,
istemeleri halinde kendilerine devam belgesi düzenlenmekte,
İçişleri Bakanlığından gerekli
ikamet izni alanların ise okullarımıza kesin
kayıtları yapılmaktadır.

Velilerin ve öğrencilerin, bilhassa lise
öğrenimlerini tamamlayıp üniversiteye devam
etme durumuna gelenlerin diploma düzenlenmemesinden yakınmaları
üzerine, konunun önemine binaen, ilgili Bakanlıkların
bu husustaki görüşleri istenmiş olup, gelecek
görüşlerin sonucuna göre  değerlendirme
yapılacaktır.

Arz ederim.

  Prof. Dr. Mehmet Sağlam

  Millî Eğitim Bakanı


11. - Çorum Milletvekili Ali Haydar Şahin'in;

- Ankara-Saray Bakım ve Rehabilitasyon
Merkezinde bakılan çocuk-özürlü sayısına
ve ilaç bedellerine,

- SHÇEK'deki personel değişikliğine
ve görevli iki müfettiş hakkında işlem
yapılıp yapılmadığına,

İlişkin soruları ve Devlet
Bakanı Sacit Günbey'in yazılı cevabı
(7/2611, 7/2612)

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sacit Günbey tarafından yazılı
olarak cevaplandırılması için gereğini
arz ederim.

Saygılarımla.  Ali Haydar Şahin

  Çorum

Ankara Saray Bakım ve Rehabilitasyon Merkezinde
:

1996 yılının ilk 6 ayında
bakılan çocuk-özürlü sayısı
ile, görevde olduğunuz ikinci 6 ayında bakılan
çocuk-özürlü sayısı arasında
fark var mıdır? Kaç kişiye hizmet verilmiştir?

Yine aynı dönemler itibariyle çocuk
ve özürlüler için alınan ilaç
bedelleri arasında büyük fark var mıdır?

Göreve geldiğiniz tarihten itibaren bu kuruluşa
mesafe olarak yaklaşık 40 km. uzaklıktaki
Anıttepe'de bir eczane ile anlaşıldığı
ve reçetelerin tümünün bu eczaneye gönderildiği
doğru mudur?

Kuruluş dönüşümlü
olarak ve yakınındaki eczanelerin tümünden
ilaç alırken, kuruluşa çok uzak ve
hasteneler bölgesinde de olmayan bir eczane ile çalışıldığı
doğru mudur?Bunun gerekçesi nedir?

Konu ortaya çıkanca Pursaklar'da anlaşma
imzalanan bir eczaneye mi dönülmüştür?

İdarî yargı kararlarını
uyguluyor musunuz?

Yoksa göstermelik olarak, üstelik yürütmeyi
durdurma kararlarını 1-2 gün için uygulamış
görünüp, hemen ertesinde yeni tayin, sürgün
yapıyor musunuz?

Yapıyorsanız, TBMMkürsüsünden
"kendi personeli ile gayrimeşru ilişki içine
girip, çocuk sahibi olan ve bu mahkeme kararı ile
de kesinleşen teftiş kurulu Başkanınızı
"göreve dönmesi ile ilgili mahkeme kararı
var" diye savunmanızı nasıl izah ediyorsunuz?
Kurumun personeli ile gayrimeşru ilişki kurup, çocuk
sahibi olan Teftiş Kurulu Başkanını
görevde tutmaya devam etmenizin gerekçesi nedir?

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sacit Günbey tarafından yazılı
olarak cevaplandırılması için gereğini
arz ederim.

Saygılarımla.

  Ali Haydar Şahin

  Çorum

TBMMkürsüsünde "Kurum içinde
yasadışıörgüt üyeleri
var" derken, "Bornova Yetiştirme Yurdunda öksüz
ve yetim yavrularımıza silah gösterdikleri
gerekçesi ile Cumhuriyet Savcılığınca
haklarında suç duyurusunda bulunulan iki müfettişinizi
mi kastettiniz?

Bu müfettişlerle ilgili soruşturma
açıldı mı?Bu soruşturmayı
onları zaten amaçlı olarak görevlendiren
teftiş Kurulunuz göstermelik olarak mı soruşturacak?
Bu soruşturmayı Başbakanlık Teftiş
Kuruluna bildirmeyi düşünüyor musunuz?

Göreve geldiğinizden bu yana 9 ay geçti.
Bu süre zarfında görevden aldığınız,
yerini değiştirdiğiniz 300'e yakın personel
içinde, yasadışı örgüt üyesi
olduğu için hüküm giyen, sizin adlî
makamlara teslim ettiğiniz, bildirdiğiniz,soruşturup,
bu suçla ilgili ceza verdiğiniz kaç personel
vardır?

Bu 300'ün içinde hüküm giyen,
sizin bu suçla ilgili işlem yapıp, sonuçlandırdığınız
personel yoksa, TBMM'de SHÇEK çalışanlarından
ve perişan edip sürdüğünüz insanlarımızdan
af dileyecek misiniz? Vicdanen rahat mısınız?

Göreve gelir gelmez hakkındaki idarî
cezalara rağmen Müdürlüğe atadığınız
Ömer Faruk Hocaoğlu'nu neden görevden aldınız?

Atamanız mı isabetsizdi? Yeni bir soruşturma,
iddia mı var?

Size refaket edeceği gerekçesiyle "olur"
verdiğiniz Genel Müdür Osman Furkan ve Müdür
Zeki Gürel, siz yurt dışına gitmemenize
karşın kaç gün süre ile yurt dışına
gönderilmiştir?

Bu personel Arapça dışında
dil bilmekte midir?

Kendilerine 750 milyon TL. civarında harcırah
ödendiği doğru mudur?

Personel daire başkanlığına
atadığınız Mustafa Günbey yakınınız
mıdır? Yakınlık dereceniz nedir?

SHÇEK'te Başbakanlık tasarruf
tedbirlerine ve taşıt Kanununa rağmen bir makam
arabası saltanatı yaşandığı
doğru mudur?

Personel Daire Başkanı Mustafa Günbey'e
makam arabası tahsis edilmiş midir?Bu araba ile çok
uzun süre Bahçelievlerdeki İhsan Yazman kreşine
sabah, akşam akrabanız çocuğunu bırakıp,
almış mıdır?Bunun belgelendiği
kuşkusuna kapılıp, çocuğunu taşıtmayı
şimdilik bırakıp, makam aracı kullanmaya
devam etmekte midir?

Genel Müdür Yardımcısı
İhsan Işık ve İdarî İşler
Daire Başkanına usulsüz olarak makam aracı
kullandırılmakta mıdır?


 T.C.

 Devlet Bakanlığı 22.5.1997

 Sayı : B.02.0.018/01997

 Konu :Soru Önergesi

Türkiye Büyük Millet Meclisi
Başkanlığı

Genel Sekreterliğine

(Kanunlar ve Kararlar Dairesi Başkanlığı)

İlgi : 5.5.1997 tarih ve 6579 sayılı
yazınız.

Çorum Milletvekili Ali Haydar Şahin
tarafından verilen ilgi yazınız eki 7/2611
ve 7/2612 Nolu Soru Önergeleri incelendi.

Söz konusu Soru Önergeleri ile ilgi cevaplar
yazımız ekinde gönderilmektedir.

Bilgilerinizi arz ederim.

  Prof. Dr. Sacit Günbey

  Devlet Bakanı


Çorum Milletvekili Sayın Ali
Haydar Şahin Tarafından Ankara-Saray Bakım
ve Rehabilitasyon Merkezinde Bakılan Çocuk-Özürlü
Sayısına ve İlaç Bedellerine İlişkin
7/2611 Esas Nolu Yazılı Soru Önergesine İlişkin
Cevaplar

Ankara Saray Bakım ve Rehabilitasyon Merkezinde;
1996 yılının ilk 6 ayında toplam çocuk
sayısı 632, ikinci 6 ayında ise 605'dir.

1996 yılının ilk altı
aylık ilaç bedeli 1 703 013 000 TL., ikinci altı
aylık ilaç bedeli 3 207 127 000 TL.'dir.

Ancak; aynı dönemde ilaçlara zam
yapıldığı gözönüne
alınınca, harcama tutarlarının aynı
miktarlarda olduğu anlaşılacaktır.

Kuruluşlar; kendilerine başvuran eczanelerle
ilgili mevzuatları gereği, sözleşme yapabilirler.
Ne var ki; bir kısım kuruluşların kendilerine
uzak mesafede bulunan eczanelerden ilaç ihtiyaçlarını
karşıladıklarının farkına
varıldığında tüm Valiliklere 31.1.1997
tarih ve B.02.1.SÇE.0.01.00.00/ÖZ.KAL/97-60 sayılı
bir genelgeyle, kuruluşların kendi mücavir alanları
içerisinde bulunan eczanelerle sözleşme yapmaları
talimatlandırılmıştır.

İdarî Yargı Kararlarının
uygulanmasında gerekli titizlik gösterilmektedir.

SHÇEK Genel Müdürlüğü
Teftiş Kurulu Başkanı bu göreve, İdarî
Yargı Kararına istinaden 22.3.1996 tarihinde zamanın
Devlet Bakanı Sayın İmren Aykut tarafından
atanmış, İdare Mahkemesinin bu kararına
karşı idarenin temyiz talebi Danıştay
5 inci Dairesince reddedilmiştir.

Adı geçen Teftiş Kurulu Başkanının
gayri meşru ilişki içerisine girdiği iddia
edilen kadın, iddia tarihi itibariyle Millî Eğitim
Bakanlığı personelidir.

Bu konu, gerek Başbakanlık Teftiş
Kurulu Başkanlığınca, gerekse dönemin
SHÇEK Genel Müdürüİ. Bülent
İlik tarafından, İdarî tahkikata tabi
tutulmuş olup, sonucunda İdarî ya da Adlî
herhangi bir teklif getirilmemiştir.

Yine bu konu ile ilgili mahkeme kararı, Yargıtay
2 nci Hukuk Dairesince bozulmuş olup, dosya halen derdesttir.
Bilindiği üzere Yargı Kararları kesinleşmekle
hüküm ifade etmektedir.


Çorum Milletvekili Sayın Ali
Haydar Şahin Tarafından SHÇEK'deki Personel
Değişikliği ve Görevli İki Müfettiş
Hakkındaki 7/2612 Esas Nolu Yazılı Soru Önergesine
İlişkin Cevaplar

Bornova Yetiştirme Yurdunda denetim görevini
sürdüren iki müfettişin çocuklara
silah gösterdikleriyle ilgili konu, görevlendirilen
iki kıdemli başmüfettiş tarafından
incelenmiş ve böyle bir olayın yaşanmadığı,
tamamiyle asılsız olduğu tespitlenmiştir.

Başbakanlık Teftiş Kurulu Başkanlığınca
Devlet Bakanı Sayın İmren Aykut tarafından
başlatılan Genel Teftiş sonucunda, Müjdat
Ünsalan ve eşi Sultan Ünsalan, M. Ramazan Elhüseyni,
Songül Özbakır gibi şahısların
yasadışı örgütlerle ilişkilerinin
belirlendiği, tutuklandıkları ve bir kısmının
halen mahkemelerinin devam ettiği anlaşılmaktadır.

Kurum Genel Müdürü Osman Furkan ve
Eğitim Merkezi Müdürü Zeki Gürel, Hollanda
ve Belçika'da Özürlü ve Yaşlılara
yönelik kurumsal hizmet modellerini ve işleyişlerini
yerinde görmek, incelemelerde bulunmak üzere görevlendirilmişlerdir.
Kendilerine Harcırah Kanunu hükümlerince yolluk
ödenmiştir. İlgililere Hollanda ve Belçika
Büyükelçiliklerimizce görevlendirilen Müsteşarlar
Resmî görüşmelerinde eşlik etmişlerdir.

Bakanlığım Sosyal Hizmetler ve
Çocuk Esirgeme Kurumu Genel Müdürlüğü
Genel Sosyal Hizmetler Dairesi Başkanlığında
Şube Müdürü olarak görev yapmakta iken,
görevinden alınan Ömer Faruk Hocaoğlu hakkındaki
işlem; söz konusu Daire Başkanının
adı geçenle ilgili çalışmalarından
yeterince verim alamadığından yazılı
talebi üzerine görevinden alınmış
olup, yeni bir soruşturma bahis konusu değildir.

Köy Hizmetleri Genel Müdürlüğü
Personel ve Eğitim Daire Başkanlığında
sırasıyla; Memur, Şef, Eğitim Uzmanı,
A.P.K. Uzmanı ve 1993 tarihinden itibaren de İdarî
ve Malî İşler Şube Müdürü
olarak görev yapmakta iken, 20.9.1996 tarihinde Bakanlığım
Sosyal Hizmetler ve Çocuk Esirgeme Kurumu Genel Müdürlüğü
Personel Daire Başkanlığına Daire Başkanı
olarak atanan Mustafa Günbey yakınım olup,
yaklaşık 17 yıl Personel ve Eğitim konusunda
çalışmıştır.

Genel Müdür Yardımcıları
ile Daire Başkanlarına makam aracı tahsis
edilmemiş, ancak kurum hizmet binalarının
ayrı ayrı yerlerde bulunması hizmet araçlarına
olan talebi artırmakta, Genel Müdür Yardımcıları
ve Daire Başkanlarının kurum hizmeti için
acil olarak vasıta ihtiyaçları bulunduğunda
talepleri zamanında karşılanmadığı
için kurum hizmetlerinde kullanılmak üzere
Genel Müdür Yardımcıları ve Daire
Başkanlarının ortaklaşa kullanacakları
hizmet aracı tahsis edilmiştir.

Ayrıca Personel Daire Başkanının
Bahçelievlerdeki İhsan Yazman Kreşine çocuğunun
resmî araçla bırakılması söz
konusu değildir.

12. - Denizli Milletvekili Hilmi Develi'nin, Denizli-Yenicekent-Ertuğrul-Cindere
arasındaki yolun asfalt yapımı ve Güney-Parmaksızlar
yolu onarımına ilişkin sorusu ve Devlet Bakanı
Bekir Aksoy'un yazılı cevabı (7/2621)

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı tarafından sözlü olarak
yanıtlanmasını arz ederim.

Saygılarımla.                     
                                                 23.7.1996

  Hilmi Develi

  Denizli

Konu : Denizli, Yenicekent-Ertuğrul-Cindere asfalt
yapımı ve Güney-Parmaksızlar Yolu Onarımı.

Soru 1. Bakanlığınız tarafından,
Yenicekent-Ertuğrul-Cindere arasındaki 39 Km.'lik asfaltın
yapılabilmesi ve halen mevcut olan ancak ulaşım
açısından sağlıklı olmayan
Güney İlçesi Parmaksızlar yolunun onarımı
için gerekli çalışmalar yapılmış
mıdır?

Soru 2. Ulaşım açısından
yöre için önemi büyük olan bu bağlantı
yollarının yapımı üzerinde ne
gibi projeleriniz vardır?


 T.C.

 Başbakanlık 20.5.1997

 Köy Hizmetleri Genel Müdürlüğü

 Sayı : B021KHZ0120002/20-3031/18641

 Konu : Köy yolu

Türkiye Büyük Millet Meclisi
Başkanlığı

Genel Sekreterliğine

(Kanunlar ve Kararlar Dairesi Başkanlığı)

İlgi : 5.5.1997 gün ve 6577 sayılı
yazınız.

İlgi sayılı yazınızla
Bakanlığıma intikal eden Denizli Milletvekili
Sayın Hilmi Develi'nin yazılı soru önergesi
tetkik edilmiş olup, istenilen bilgiler aşağıda
çıkarılmıştır.

Denizli-Yenicekent-Ertuğrul ve Cindere köy
yolları 1997 yılı Genel İdare ve Özel
İdare programlarında yer almamaktadır. İleriki
yıllarda aciliyet, öncelik ve ödenek durumuna
göre değerlendirilmeyeçalışılacaktır.

Denizli İli Güney-Parmaksızlar
arası yol 1994 yılında açılmış
ve 1995 yılında da stabilize kaplaması yapılmış
olup, standartlara uygun bir yol olduğundan onarıma
ihtiyacı yoktur.

Dinizli İli Güney İlçesi
Koparan ve Karagözler köy yolunda eski yıllarda
kasis ve büz yapılarak ulaşım sağlanmış
olup, ileriki yıllarda menfezi yapılacaktır.

Denizli-Güney-Çamrak köy yolunda
köprü yapımına ihtiyaç yoktur.
Denizli İli Çamrak Köyü ile Uşak
İliKaraahmetli Köyü arasındaki köy
yolunda menfeze ihtiyaç vardır. İleriki yıllarda
öncelik ve ödenek durumuna göre menfez yapılacaktır.

Bilgilerinize arz ederim. Bekir Aksoy

  Devlet Bakanı

13. - İstanbul Milletvekili Bülent
Akarcalı'nın, tarihi camilerin bahçe ve avlularının
kullanımına ilişkin sorusu ve Devlet Bakanı
Nevzat Ercan'ın yazılı cevabı (7/2630)

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sayın Nevzat Ercan tarafından
yazılı olarak cevaplandırılmasını
arz ederim.

  Bülent Akarcalı

  İstanbul

1. Ata yadigârı tarihi camilerin bahçe
ve avlularının kullanımı ölçüsüz
bir şekilde serbest midir?

2. Örneğin, İstanbul Sokullu Mehmet
Paşa Camiî avlu ve girişinin, asırlık
direklerine vinçler takılarak kurbanlık sığır
kesimi için kullanılması caiz midir?

3. Cami avlusunda kurban kesmek şartsa, bu
iş caminin ana kapısı girişi yerine
daha uygun bir yerde yapılamaz mıydı?

4. Tarihî cami avlularını işportacı,
satıcı vs. gibilerinin işgalinden kurtarmak
için ne gibi tedbirler almayı düşünürsünüz?



 T.C.

 Başbakanlık 23.5.1997

 Diyanet İşleri Bakanlığı

 Hukuk Müşavirliği

 Sayı : B.02.1.DİB.0.61.12/467

 Konu : Soru Önergesine Cevap

Türkiye Büyük Millet Meclisi
Başkanlığına

İlgi : 7.5.1997 tarihli ve Kan. Kar. Md. A.01.0.GNS.0.10.00.02-7/2630-5565/15731
sayılı yazınız.

İstanbul Milletvekili Sayın Bülent
Akarcalı tarafından verilen ilgi yazı eki
yazılı soru önergesine verilen cevaplar ilişikte
sunulmuştur.

Bilgilerinizi arz ederim. Nevzat Ercan

  Devlet Bakanı

İstanbul Milletvekili Sayın Bülent
Akarcalı'nın 7/2630-6491 sayılı yazılı
soru önergesine verilen cevaplar :

1. Ecdat yadigârı olan tarihî
camilerimizin gayesine uygun olarak kullanımında,
bu camilerimizin müştemilatı ile bahçe
ve avluları dahil azami dikkat ve itina gösterilmektedir.
Kültür mirasımız olan bu eserlerin korunması,
gerektiğinde bakım ve onarımlarının
yapılması ve bizden sonra gelecek nesillere intikalinin
sağlanması için gereken özen gösterilmekte
ve bu hususlarda Vakıflar Genel Müdürlüğü
ile de irtibat kurularak sürekli çalışmalar
yapılmaktadır.

Bu sebeple, tarihî camilerimizin bahçe
ve avlularının gelişigüzel ve ölçüsüz
bir şekilde kullanılmasına müsaade edilmesi
sözkonusu olmayıp, Diyanet İşleri Başkanlığı
ve müftülüklerce diğer resmî ve özel
kuruluşlarla irtibat sağlanarak bu yerlerin bakım
ve çevre düzenlemesi konularında sürekli
çalışmalar yapılmakta ve gayelerine
uygun bir şekilde kullanılması için
tetbirler alınmaktadır.

2. Cami avlusunda kurban kesimi konusunda yapılan
araştırmada; İstanbul İlimizin Beyoğlu,
Büyükçekmece ve Eminönü İlçelerinde
Sokullu Mehmet Paşa Camilerinin bulunduğu Beyoğlu
ve Büyükçekmece İlçelerinde bulunan
Sokullu Mehmet Paşa Camilerinin avlularında herhangi
bir kurban kesimi işinin yapılmadığı,
Eminönü İlçesinde bulunan Sokullu Mehmet
Paşa Camiinde aynı zamanda erkek yatılı
Kuran Kursunun bulunduğu vatandaşlar tarafından
bu kursa verilen kurbanların başka bir yer temin
edilmediği için cami avlusunda makara kurularak kesildiği,
cami avlusunda bulunan direklere vinç takılmasının
sözkonusu olmadığı gibi kişiler tarafından
da burada kurban kesilmediği tespit edilmiştir.

Yatılı Kuran Kursuna vatandaşlar
tarafından verilen kurbanların kesimi için
bir yer temin edilerek kurban kesimi işinin cami avlusunda
yapılmaması hususunda ilgili müftülük
uyarılmıştır.

3. Dinî yönden, cami ve mescitlerin arada
yol, bina ve benzeri boşluklar bulunmayan (yani camiye bitişik
olan) avlu ve bahçeleri de, gerektiğinde buralardan
imama uyarak namaz kılma bakımından cami
ve mescit hükmünde ise de, diğer hususlarda (yani
buraların ibadet maksadı dışında
başka iş ve hizmetler için de kullanılabilmesi
konusunda) cami ve mescit hükmünde değildir. Dini
hüküm bu olmakla beraber, ecdat yadigârı
olan tarihî mabetlerimizin çevrelerinin temiz ve
bakımlı bulundurulması, buraların
görünümlerini bozan faaliyetlerin yapılmasına
müsaade edilmesi mümkün değildir.

4. Tarihî camilerimiz dahil bütün
camilerimizin avlularında, işportacı, satıcı
vb. kimselerin barındırılmaması konusunda
müftülüklerimiz gerekli tedbirleri sürekli
almakta, gerektiğinde belediyeler ve ilçe emniyet müdürlükleri
ile işbirliği yapılarak bu tür faaliyetlere
engel olunmaktadır.

14. - Balıkesir Milletvekili Hüsnü
Sıvalıoğlu'nun;

- Büyük Menderes Millî Parkında
çıkan yangına,

İstanbul Milletvekili Bülent Akarcalı'nın;

- Büyük Menderes Millî Parkına,

Muğla Milletvekili Zeki Çakıroğlu'nun;

- Büyük Menderes Millî Parkına,

İlişkin soruları ve Orman
Bakanı M. Halit Dağlı'nın yazılı
cevabı (7/2637, 2649, 2661)

Türkiye Büyük Millet Meclisi
Başkanlığına

Aşağıdaki sorularımın
Orman Bakanı Sayın Halit Dağlı tarafından
yazılı olarak cevaplandırılmasını
tensiplerinize arz ederim.

Saygılarımla.

  Dr. Hüsnü Sıvalıoğlu

  Balıkesir

Son günlerde Dilek Yarımadası
Büyük Menderes Deltası Millî Parkı
üzerinde yapılan bazı spekülasyonlar yöre
halkını ve bazı duyarlı çevre
örgütlerini son derece rahatsız etmiştir.

Soru 1. Sözkonusu Millî Parkın
alanının daraltılacağı, kısmen
satılacağı ve imara açılacağı
gibi iddialar Bakanlığınıza da ulaşmış
mıdır? Bakanlığınızın
bu konuda almayı düşündüğü
herhangi bir tedbir var mıdır?

Soru 2. Bölgede daha önce meydana gelen
yangının arsa spakülatörlerince çıkarıldığı
iddiaları doğrultusunda; Bakanlığınızın
faillerin yakalanması için ilgili kurumlar nezdinde
bir müracaatı var mıdır?

Soru 3. Yanan bölgelerde dikilen fidelerin korunması
için bir tedbir alınmış mıdır?
Bölgede yeni ağaçlandırma çalışmaları
planlanmış mıdır?

Türkiye Büyük Millet Meclisi
Başkanlığına

Aşağıdaki sorularımın
Orman Bakanı Sayın Halit Dağlı tarafından
yazılı olarak cevaplandırılmasını
arz ederim.

  Bülent Akarcalı

  İstanbul

Büyük bir yangın geçiren
Dilek Yarımadası Büyük Menderes Millî
Parkı ile ilgili olarak;

1. Yangın sonrası, Millî Park
alanı içinde imara açma, arazi satışı
ve park alanının daraltılması gibi
gelişmeler meydana gelmiş midir?

2. Millî Parkta çıkan yangında
zarar gören orman alanı ne kadardır?

3. Yangın alanında üstüpü,
gazlı bezler gibi kanıtlar bulunması sonucu
bir soruşturma başlatılmış mıdır?

4. Yöre ahalisi arasında orman yangınının
arazi spakülatörlerince çıkartıldığı
söylentilerinin üzerine gidilmiş midir?

5. Bir soruşturma açılmışsa
bunun sonuçları nelerdir?

6. Yeni bir orman yangının çıkarılması
için ne gibi tedbirler alınmıştır?

Türkiye Büyük Millet Meclisi
Başkanlığına

Aşağıdaki sorularımın
Orman Bakanı Sayın Halit Dağlı tarafından
yazılı olarak cevaplandırılmasını
tensiplerinize arz ederim.

Saygılarımla.

  Zeki Çakıroğlu

  Muğla

Sorular : 

1. Dilek Yarımadası Büyük
Menderes Deltası Millî Parkı sınırları
daraltılacak mıdır?

2. Mevcut yerleşim birimleri dışında
yeni yerleşim alanları imara açılacak
mıdır?

3. Böyle bir uygulama yapılması
halinde bu bölgede gerçekleşen ve büyük
zarara neden olan yangının arsa spekülatörlerince
çıkarıldığı yolundaki iddiaları
kuvvetlendirmez mi? Haklılık payını
artırmaz mı?

4. Orman Bakanlığı olarak ormanların
daraltılması, Millî Parkların korunması,
Millî Parkların korunması konusunda hangi
ilke ve kıstaslarla kararlar alınmakta ve uygulanmaktadır?



 T.C.

 Orman Bakanlığı 26.5.1997

 Araştırma Planlama ve Koordinasyon
Kurulu Başkanlığı

      Koordinasyon ve Mevzuat Dairesi Başkanlığı

 Sayı : KM.1.SOR./361-1693

 Konu : Soru Önergeleri

Türkiye Büyük Millet Meclisi
Başkanlığına

(Kanunlar ve Kararlar Dairesi Başkanlığı)

İlgi :Türkiye Büyük Millet
Meclisi Başkanlığının 12.5.1997
tarih ve A.01.0.GNS.0.10.00.02-6708 sayılı yazısı.

İlgi yazı ekinde alınan Balıkesir
Milletvekili Sayın Dr. Hüsnü Sıvalıoğlu'nun
7/2637 esas nolu "Büyük Menderes Millî Parkında
çıkan yangına ilişkin", İstanbul
Milletvekili Sayın Bülent Akarcalı'nın
7/2649 esas nolu "Büyük Menderes Millî Parkına
ilişkin" ve Muğla Milletvekili Sayın Zeki
Çakıroğlu'nun 7/2661 esas nolu "Büyük
Menderes Millî Parkına ilişkin" yazılı
soru önergeleri Bakanlığımızca incelenmiş
olup, cevabî yazılarımız ilişikte
gönderilmektedir.

Arz ederim.

  M. Halit Dağlı

  Orman Bakanı


Balıkesir Milletvekili Sayın
Dr. Hüsnü Sıvalıoğlu'nun 7/2637 Esas
Nolu 

"Büyük Menderes Millî
Parkında Çıkan Yangına İlişkin
Yazılı Soru Önergesi" Hakkında

Orman Bakanlığının
Cevabı

1. Dilek Yarımadası Millî Parkının
sınırlarının daraltılacağı
gibi iddialar tamamen asılsız olup, Millî
Parkın sınırlarının değiştirilmesi
kesinlikle sözkonusu değildir.

2. Yakın geçmişte Millî
Parkta meydana gelen orman yangınının faillerinin
bulunabilmesi için gerekli araştırmalar devam
etmekte olup, en kısa sürede sonuçlandırılacaktır.

3. Sahada yeni bir yangının çıkmaması
için, Orman Genel Müdürlüğü ile
Millî Parklar ve Av-Yaban Hayatı Genel Müdürlüğü
arasında imzalanan protokoller gereği, iki Genel Müdürlüğün
ortaklaşa belirlediği yangın eylem planları
hazırlanmış ve Millî Park Master Planında
bu konuya yer verilmiştir.

Bölgede ağaçlandırma çalışmaları
sürdürülmektedir. Ancak Millî Park sınırları
içindeki tabiî ve kültürel kaynak değerlerinin
korunması bakımından sadece Master Planda
belirtilen ağaçlandırma faaliyetleri yapılacaktır.



İstanbul Milletvekili Sayın
Bülent Akarcalı'nın 7/2649 Esas Nolu 

"Büyük Menderes Millî
Parkına İlişkin Yazılı Soru
Önergesi" Hakkında

Orman Bakanlığının
Cevabı

1. Dilek Yarımadası Millî Parkının
imara açılacağı, arazi satılacağı,
park alanının daraltılacağı gibi
iddialar tamamen asılsız olup, Millî Parkın
sınırlarının değiştirilmesi
kesinlikle sözkonusu değildir.

2. Millî Parkta çıkan orman yangını
sonucunda 1 438 hektarlık alan zarar görmüştür.

3-4-5. Yakın geçmişte Millî
Parkta meydana gelen orman yangının faillerinin
bulunabilmesi için araştırma ve soruşturma
devam etmekte olup, en kısa sürede sonuçlandırılacaktır.

6. Sahada yeni bir yangının çıkmaması
için, Orman Genel Müdürlüğü ile
Millî Parklar ve Av-Yaban Hayatı Genel Müdürlüğü
arasında imzalanan protokoller gereği, iki Genel Müdürlüğün
ortaklaşa belirlediği yangın eylem planları
hazırlanmış ve Millî Park Master Planında
bu konuya yer verilmiştir. Yangın çıkmaması
yönünde çeşitli çalışmalar
devam etmekte olup, çıkabilecek yangınların
önlenmesi konusunda tedbirler alınmıştır.

Muğla Milletvekili Sayın Zeki
Çakıroğlu'nun 7/2661 Esas Nolu 

"Büyük Menderes Millî
Parkına İlişkin Yazılı Soru
Önergesi" Hakkında

Orman Bakanlığının
Cevabı

1. Dilek Yarımadası Millî Parkının
sınırlarının daraltılacağı
gibi iddialar tamamen asılsız olup, Millî
Parkın sınırlarının daraltılması
sözkonusu değildir.

2. Millî Parkta sınırları
içerisindeki mevcut yerleşim alanları haricinde
kalan yerler imara açılmayacaktır. Onama
aşamasına gelen Millî Park Master Planında
bu konuda gerekli tedbirler alınmıştır.

3. Yakın geçmişte Millî
Parkta meydana gelen orman yangının arsa spakülatörlerince
çıkarıldığı konusunda elde
delil olmamakla beraber, faillerinin bulunabilmesi için
gerekli araştırma ve soruşturmalar devam etmekte
olup, en kısa sürede sonuçlandırılacaktır.
İddialar ne olursa olsun yanan orman sahalarının
yerleşime açılması -bilindiği gibi-
sözkonusu olmayıp, yılı içinde
hemen ağaçlandırılarak korumaya alınmaktadır.
Millî Park, muhafaza ormanı, erozyon kontrolu sahaları
gibi hassas koruma statülerinde bu uygulama daha da titizlikle
sürdürülmektedir.

4. 2873 sayılı Millî Parklar
Kanununda Millî Parkların korunması konusundaki
ilke ve kıstaslar açıkça belirtilmektedir.
Millî Park; bilimsel ve estetik bakımından,
millî ve milletlerarası ender bulunan tabiî
ve kültürel kaynak değerleri ile koruma dinlenme
ve turizm alanlarına sahip tabiat parçaları
olarak tanımlanmaktadır.

Bu Kanun çerçevesinde Millî Park
ve benzeri koruma alanı olarak ilan edilen sahaların
korunarak kullanımına esas teşkil edecek olan
kararların alındığı 1/25 000 ölçekli
Master Planlar hazırlanmaktadır.

Kaynak değerleri ile koruma ve kullanma esaslarının
belirlenmesinde ilmî ve teknik araştırmalar
da en geniş ölçüde değerlendirilerek,
kaynakların tabiî karakteriyle mutlak korunması
ve devamlılığı sağlanmaktadır.

15. , Erzincan Milletvekili Mustafa Kul'un, Erzincan
Köy Hizmetleri İl Müdürlüğünde
boş bulunan kadrolara ilişkin sorusu ve Devlet Bakanı
Bekir Aksoy'un yazılı cevabı (7/2683)

Türkiye Büyük Millet Meclisi
Başkanlığına

Aşağıdaki sorularımın
Köy Hizmetlerinden Sorumlu Devlet Bakanı tarafından
yazılı olarak cevaplandırılmasını
tensiplerinize arz ederim.

  Mustafa Kul

  Erzincan

13 Mart 1992 yılında Erzincan'da meydana
gelen deprem sonrasında Köy Hizmetleri İl Müdürlüğünde
çalışan sanat sınıfı
kadrolu işçilerin büyük bir bölümü
deprem nedeniyle başka illere tayin olup giderken, 1992
yılından bugüne kadar emekli olan vasıflı
ve vasıfsız işçilerin yerine de yeni
eleman alınması mümkün olmamıştır.

1992 yılından beri Köy Hizmetleri
İl Müdürlüğü yıllık
programını eleman eksikliği nedeniyle tam olarak
uygulayamadığı gibi bölgemizde sert geçen
kış mevsiminde kar mücadelesi konusunda da Köy
Hizmetleri İl Müdürlüğümüz
yetersiz kalmaktadır.

Şu anda Erzincan Köy Hizmetleri İl
Müdürlüğümüzün mevcut kadrosunda
bulunan 7 inşaat ve 5 makine mühendisi kadrosu ise
boş bulunmaktadır.

1. Köy Hizmetleri Erzincan İl Müdürlüğü
1992 yılından bugüne kadar yıllık
programını hangi oranda gerçekleştirmektedir?

2. 1992 yılından bugüne kadar
Erzincan Köy Hizmetleri İl Müdürlüğünden
kaç kişi tayin edilmiş, kaç kişi
emekli olmuştur?

3. Erzincan Köy Hizmetleri İl Müdürlüğünün
mühendis, teknisyen, vasıflı ve vasıfsız
işçi ihtiyacı ne kadardır?

4. İhtiyaç duyulan bu kadroların
tamamlanması konusunda herhangi bir çalışmanız
var mıdır?Bu kadro ihtiyacı ne zaman tamamlanacaktır?

 T.C.

 Başbakanlık 22.5.1997

 Köy Hizmetleri Genel Müdürlüğü

 Sayı : B.02.1.KHZ.0.01.00.01-1898-19346

Konu : Soru önergesi

Türkiye Büyük Millet Meclisi
Başkanlığı

Genel Sekreterliği

(Kanunlar ve Kararlar Dairesi Başkanlığı)

İlgi : 12.5.1997 tarih ve 18110 sayılı
yazınız.

Erzincan Milletvekili Sn. Mustafa Kul'un TBMM Başkanlığına
vermiş olduğu Erzincan İl Müdürlüğünde
boş bulunan kadrolara ilişkin ilgi yazı eki
yazılı soru önergesi incelenmiştir.

Erzincan Köy Hizmetleri İl Müdürlüğünde
halen; 13 Mühendis (3 İnşaat, 2 Makina, 5 Ziraat,
1 Elektrik ve 2 Jeoloji) 1 Mimar, 18 adet diğer unvanlarda
teknik personel ve 12 adet G.İ.H. ve Y.H. sınıflarında
olmak üzere 44 adet memur personel, 247 daimi işçi
ve 411 adet mevsimlik personel görev yapmaktadır.

1. 1992 yılından bugüne kadar
Erzincan İl Müdürlüğünden kendi
talepleri üzerine (Sağlık ve eş durumu ile
diğer sebeplerle) 24 adet Memur ve 19 işçi personel
tayin edilmiştir. Ayrıca aynı dönem içinde;
8 adet Memur ve 54 işçi personel emekliye ayrılmıştır.
Yine bu dönemde kurum içi ve kurumlararası
nakil yoluyla 15 personel Erzican'a atanmıştır.

2. Erzincan İl Müdürlüğünde
14.5.1997 itibariyle 247 daimi ve 411 mevsimlik işçi
istihdam edilmektedir. Genel Müdürlüğümüzce
yapılan işçi ihtiyaç tespit çalışmalarında
söz konusu İl Müdürlüğünün
309 kadrolu işçiye ihtiyacı olduğu tespit
edilmiştir. Ayrıca halen çalışan
411 mevsimlik işçinin 309 unun daimi kadroya alınması
durumunda ise 102 elemanın hizmetine ihtiyaç olmayacağı
sonucu meydana çıkmaktadır.

3. Mühendis ihtiyacı ve mevcut kadro
durumumuza göre 12'dir.

4. Ülkemiz genelinde ihtiyaç duyulan
bu kadroların tamamlanması için sınav
açılması konusunda Başbakanlıktan
müsaade istenmiş, ancak Başbakanlığın
23.3.1995 gün ve 13537 sayılı emirleri ile
açıktan atamalar durdurulduğundan sınavlar
iptal edilmiştir.

Bilgilerinize arz ederim.

 Bekir Aksoy

 Devlet Bakanı



TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












