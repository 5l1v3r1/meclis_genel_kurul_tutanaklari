



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 97’nci
Birleşim
 2
Haziran 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMALAR 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, milletvekillerini temiz bir dil kullanmaya davet ettiğine ve
temiz bir dil içermeyen beyanların Meclisin, milletvekillerinin ve genel olarak
siyaset kurumunun halk nezdindeki itibarını zedeleyeceğine ilişkin konuşması
2.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak, Almanya Federal Meclisinde 1915
olaylarını “Ermeni soykırımı” olarak niteleyen tasarının kabul edilmesini
kınadıklarına ilişkin konuşması
3.- Oturum Başkanı TBMM Başkan Vekili Mehmet Akif
Hamzaçebi’nin, Almanya Federal Meclisinde 1915 olaylarını “Ermeni soykırımı”
olarak niteleyen tasarının kabul edilmesiyle ilgili 3 siyasi parti grubunun
ortak bildirisinin Başkanlığa verildiğine ilişkin konuşması
4.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak, Almanya Federal Meclisinin 1915
olaylarını “Ermeni soykırımı” olarak niteleyen tasarının kabul edilmesiyle
ilgili kararını şiddetle kınadıklarına ilişkin konuşması 

V.- AÇIKLAMALAR
1.- İzmir Milletvekili Oktay Vural’ın, Almanya Federal
Meclisinde hak etmediğimiz bir karar alındığına ve Meclis tarafından Hükûmeti
göreve çağıran bir deklarasyon hazırlanması için Başkanlığın inisiyatif
kullanarak işlem yapmasını istirham ettiğine ilişkin açıklaması
2.- İzmir Milletvekili Oktay Vural’ın, Almanya Federal
Meclisinin sözde Ermeni soykırımı iddialarını kabul eden önergesini kendilerine
iade ettiklerine, Parlamento olarak Türk milletinin vicdanını ifade eden
iradeyi bütün siyasi partilerle birlikte imzalamaya davet ettiğine, geri kabul
anlaşmasının ivedilikle askıya alınması için Parlamentoda adım atılması
gerektiğine ve bu konuyu kınayan bir bildiriye destek vermeye hazır olduklarına
ilişkin açıklaması
3.- Diyarbakır Milletvekili İdris Baluken’in, Halkların
Demokratik Partisi olarak, kendi tarihimizle yüzleşmeyi gerçekleştirdikten
sonra ileriye dönük bir sayfa açılabileceğine, Alman Parlamentosunun kendi
iradesiyle ortaya koyduğu karar süreciyle ilgili açıklama yapması gereken
kurumun Dışişleri Bakanlığı ya da Hükûmet olduğuna ve Parlamentonun ortaya
koyduğu deklarasyon metnine katılmadıklarına ilişkin açıklaması
4.- Manisa Milletvekili Özgür Özel’in, Almanya Federal
Meclisinin 1915 olaylarını soykırım olarak nitelendiren tasarıyı kabul etmesini
şiddetle kınadıklarına ve Cumhuriyet Halk Partisi olarak ortak deklarasyona
imza atacaklarına ilişkin açıklaması
5.- Amasya Milletvekili Mehmet Naci Bostancı’nın,
Almanya Federal Meclisinin sözde soykırımla ilgili almış olduğu kararı şiddetle
telin ve yok hükmünde kabul ettiğine, bunun siyasi bir karar olduğuna ve diğer
partilerle birlikte ortak bir deklarasyonun çalışmasını muhakkak yapacaklarına
ilişkin açıklaması
6.- Diyarbakır Milletvekili İdris Baluken’in, İzmir
Milletvekili Ahmet Tuncay Özkan’ın gündem dışı yaptığı konuşmasındaki bazı
ifadelerine ilişkin açıklaması
7.- Amasya Milletvekili Mehmet Naci Bostancı’nın,
politikacıların görevinin günceli değerlendirmek, geleceği kurmak olduğuna ve
soykırım iddialarının Türkiye-Ermenistan ilişkilerine katkı sağlamadığına ilişkin
açıklaması
8.- Manisa Milletvekili Özgür Özel’in, Hükûmetin bu
tasarıların kabul edilmesinden kendisine bir ders çıkarması gerektiğine ve vatandaşların,
AKP Hükûmetinin Türkiye’yi dış politikada nasıl yalnızlaştırdığını görmesini
ümit ettiğine ilişkin açıklaması
9.- Manisa Milletvekili Erkan Akçay’ın, Türkiye'nin
tanıma kararlarını engellemek için yaptırım uygulayamadığına ve bunun da
aleyhimize karar alacak devletleri cesaretlendirdiğine ilişkin açıklaması
10.- İstanbul Milletvekili Didem Engin’in, Hükûmetten,
Cumhuriyet Halk Partisinin şehitler, malul ve muharip gaziler ve yakınlarına
yönelik önerilerini gündeme alıp desteklemesini beklediklerine ilişkin
açıklaması
11.- Hatay Milletvekili Serkan Topal’ın, Orta Doğu ve
Arap ülkeleriyle ikili sosyal güvenlik anlaşmalarının yapılmasını talep ettiğine
ilişkin açıklaması
12.- Isparta Milletvekili İrfan Bakır’ın, Gıda, Tarım
ve Hayvancılık Bakanlığından, gül çiçeğine kilo başına destek verilmesini düşünüp
düşünmediklerini öğrenmek istediğine ilişkin açıklaması
13.- Amasya Milletvekili Mustafa Tuncer’in, Amasya’nın
Taşova ilçesindeki Atatürk Bulvarı’nın asfalt sorununa ne zaman çözüm
bulunacağını öğrenmek istediğine ilişkin açıklaması
14.- Mersin Milletvekili Aytuğ Atıcı’nın, AKP’nin işe
alımlardaki ahlaksız uygulamalarını şiddetle kınadığına ilişkin açıklaması
15.- Niğde Milletvekili Ömer Fethi Gürer’in, Almanya
Federal Meclisini 1915 olaylarını Ermeni soykırımı olarak niteleyen tasarıyı
kabul etmesi nedeniyle şiddetle kınadıklarına ve Cumhurbaşkanının böylesi bir
oylama günü öncesi Uganda’da olmasının konunun ne kadar önemsendiğinin
yansıması olduğuna ilişkin açıklaması
16.- Adıyaman Milletvekili Adnan Boynukara’nın, terör
örgütünün, seçilmiş Cumhurbaşkanının düşürülmesi için darbe girişimini
hızlandırma görevini üstlendiğine ilişkin açıklaması
17.- İstanbul Milletvekili Mahmut Tanal’ın, belediye
şehir tiyatrolarının çalışanlarının ve sanatçılarının teşvik ikramiyesi ve ek
göstergeyle ilgili mağduriyetlerinin giderilmesini talep ettiğine ilişkin açıklaması
18.- Mersin Milletvekili Hüseyin Çamak’ın, Sosyal
Güvenlik Kurumunun oluşturduğu hastane faturalarını denetleme komisyonlarının
merkezî komisyonlar olarak değil mevcut hâliyle bölgesel olarak devam etmesi
gerektiğine ilişkin açıklaması
19.- Denizli Milletvekili Cahit Özkan’ın, Almanya
Federal Meclisinin ulusal ve uluslararası hukuk açısından hiçbir anlamı olmayan
kararını reddettiklerine ilişkin açıklaması
20.- Antalya Milletvekili Gökcen Özdoğan Enç’in,
Almanya Federal Meclisinin Ermeni soykırımı iddialarını onaylayan kararını tanımadıklarına
ilişkin açıklaması
21.- Giresun Milletvekili Bülent Yener Bektaşoğlu’nun,
Gıda, Tarım ve Hayvancılık Bakanlığından, fındığı devlet koruması altına almayı
düşünüp düşünmediklerini öğrenmek istediğine ilişkin açıklaması
22.- Osmaniye Milletvekili Mücahit Durmuşoğlu’nun,
tarihimizin hiçbir döneminde yer almayan soykırım kelimesiyle milletimizin yan
yana getirilmesine asla müsaade edilmeyeceğine ilişkin açıklaması
23.- Adana Milletvekili Tamer Dağlı’nın, Almanya
Federal Meclisinin Ermenilerin 1915 olaylarıyla ilgili iddialarını soykırım olarak
tanımlayan karar tasarısını kabul etmesini kınadığına ve Adana’nın Kozan
ilçesinin düşman işgalinden kurtuluşunun 96’ncı yıl dönümünü kutladığına
ilişkin açıklaması
24.- Balıkesir Milletvekili Mehmet Tüm’ün, Gezi
olaylarının 3’üncü yıl dönümüne ilişkin açıklaması
25.- Denizli Milletvekili Kazım Arslan’ın, Almanya
Federal Meclisinin Ermenilerin 1915 olaylarıyla ilgili iddialarını soykırım olarak
tanımlayan karar tasarısını kabul etmesini kınadığına ve Denizli-Muğla,
Denizli-Çameli ve Denizli-Çivril kara yollarının ne zaman bitirileceğini
öğrenmek istediğine ilişkin açıklaması
26.- Kırklareli Milletvekili Vecdi Gündoğdu’nun,
Kırklareli’de ne kadar tarım ürünü alımının planlandığını ve tarımsal destek
primlerinin kapsamının artırılıp artırılmayacağını öğrenmek istediğine ilişkin
açıklaması
27.- Ankara Milletvekili Erkan Haberal’ın, Türk
milletinin dünya kurulduğundan beri soykırım yapmadığına ve soykırımsal davranışlar
içinde bulunmadığına ilişkin açıklaması
28.- Adıyaman Milletvekili Behçet Yıldırım’ın, AKP il
başkanı gibi çalışan, çocukları IŞİD’e katılan ailelerin feryadını ve kamuoyunun
uyarılarını göz ardı eden Adıyaman Valisinin Adana’ya atanmasıyla âdeta
ödüllendirildiğine ilişkin açıklaması
29.- Aydın Milletvekili Deniz Depboylu’nun, Almanya
Federal Meclisinin Ermeni soykırımı iddialarıyla ilgili kararını kınadığına
ilişkin açıklaması
30.- Manisa Milletvekili Erkan Akçay’ın, Almanya
Federal Meclisinin Ermeni soykırımı iddialarıyla ilgili kararını protesto
ettiğine ve kınadığına ilişkin açıklaması
31.- Diyarbakır Milletvekili İdris Baluken’in,
Kütahya’da çok ciddi bir provokasyonun tekrar devreye konulmak istendiğine, bu
konuda gerekli tedbirlerin alınmasını rica ettiğine, yedi gündür gözaltında
olan Demokratik Bölgeler Partisi Şırnak il yöneticisi Hurşit Külter’le ilgili
bilgi almak istediğine ve sokağa çıkma yasağı kaldırılan Hakkâri’nin Yüksekova
ilçesinde tam bir yıkım ve talan tablosu olduğuna ilişkin açıklaması
32.- Ankara Milletvekili Levent Gök’ün, Almanya Federal
Meclisinde gerçekleşen oylamanın Türk dış politikasının çöküşü olduğuna, esas
kınanması gerekenin Türk dış politikası olduğuna ve AKP’nin bu konuda kendisini
sorgulaması gerektiğine ilişkin açıklaması
33.- İstanbul Milletvekili Mehmet Muş’un, Almanya
Federal Meclisinin Ermeni soykırımı iddialarıyla ilgili kararını kınadığına ve
AK PARTİ’nin insanı önceleyen bir politika felsefesi olduğuna ilişkin
açıklaması
34.- İzmir Milletvekili Oktay Vural’ın,
Cumhurbaşkanının, dokunulmazlıkların kaldırılmasıyla ilgili Anayasa
değişikliğini bekletmesini doğru bulmadıklarına ve Hükûmeti, ABD’nin YPG’yle
yaptığı operasyon karşısında tepki koymaya ve diğer devletlerin güçleriyle
birlikte hareket etmeye davet ettiğine ilişkin açıklaması
35.- Samsun Milletvekili Fuat Köktaş’ın, Samsun
Milletvekili Kemal Zeybek’in MHP grup önerisi üzerinde yaptığı konuşmasındaki
bazı ifadelerine ilişkin açıklaması 
36.- Manisa Milletvekili Erkan Akçay’ın, Almanya
Federal Meclisinde 1915 olaylarını Ermeni soykırımı olarak niteleyen tasarının
kabul edilmesiyle ilgili 3 siyasi parti grubunun ortak bildirisine ilişkin
açıklaması
37.- Manisa Milletvekili Özgür Özel’in, Almanya Federal
Meclisinde 1915 olaylarını Ermeni soykırımı olarak niteleyen tasarının kabul
edilmesiyle ilgili 3 siyasi parti grubunun ortak bildirisine ilişkin açıklaması
38.- Amasya Milletvekili Mehmet Naci Bostancı’nın,
Almanya Federal Meclisinde 1915 olaylarını Ermeni soykırımı olarak niteleyen
tasarının kabul edilmesiyle ilgili 3 siyasi parti grubunun ortak bildirisine
ilişkin açıklaması

VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili İmran Kılıç’ın, ramazan
ayına ilişkin gündem dışı konuşması
2.- Van Milletvekili Bedia Özgökçe Ertan’ın, gözaltı ve
tutuklamalara ilişkin gündem dışı konuşması
3.- İzmir Milletvekili Ahmet Tuncay Özkan’ın, Federal
Alman Meclisinin almış olduğu karar çerçevesinde Türkiye-Ermenistan
ilişkilerine ilişkin gündem dışı konuşması

VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Zeynep Altıok ve 25
milletvekilinin, faili meçhul siyasi cinayetlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/220)
2.- Şanlıurfa Milletvekili Osman Baydemir ve 23
milletvekilinin, mültecilerle ilgili sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/221)
3.- İzmir Milletvekili Ahmet Kenan Tanrıkulu ve 22
milletvekilinin, Rusya Federasyonu’yla yaşanan siyasi ve ekonomik krizin ülkemize
ekonomik etkilerinin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/222)

VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, İzmir Milletvekili Ahmet Kenan Tanrıkulu ve arkadaşları
tarafından, esnaf ve sanatkârların sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/142) esas numaralı Meclis Araştırması Önergesi’nin ön
görüşmelerinin Genel Kurulun 2 Haziran 2016 Perşembe günkü birleşiminde
yapılmasına ilişkin önerisi

IX.- YAZILI SORULAR VE CEVAPLARI
1.- Kocaeli Milletvekili Haydar Akar'ın,
Sayıştay Rapor Değerlendirme Kurulu çalışmalarına ve bu konudaki Yönetmelik'e
ilişkin sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/4527)
2.- Ağrı Milletvekili Dirayet
Taşdemir'in, Gürbulak Sınır Kapısı'na ve Sarısu Açık Pazarı'na ilişkin sorusu
ve Gümrük ve Ticaret Bakanı Bülent Tüfenkci'nin cevabı (7/4967)
3.- Artvin Milletvekili Uğur
Bayraktutan'ın, Muratlı Sınır Kapısı açılış tarihine ilişkin sorusu ve Gümrük
ve Ticaret Bakanı Bülent Tüfenkci'nin cevabı (7/5061)
4.- İstanbul Milletvekili Mustafa Sezgin
Tanrıkulu'nun, bağlı kurum ve kuruluş binalarının depreme karşı dayanıklılık
durumuna ilişkin sorusu ve Gümrük ve Ticaret Bakanı Bülent Tüfenkci'nin cevabı
(7/5207)
5.- İstanbul Milletvekili Mustafa Sezgin
Tanrıkulu'nun, memur alımlarına dair çeşitli iddialara ilişkin sorusu ve Gümrük
ve Ticaret Bakanı Bülent Tüfenkci'nin cevabı (7/5208)
6.- İstanbul Milletvekili Mustafa Sezgin
Tanrıkulu'nun, 2010-2016 yılları arasında maaşında icra takibi ve haciz olan
personele ilişkin sorusu ve Gümrük ve Ticaret Bakanı Bülent Tüfenkci'nin cevabı
(7/5209)
2 Haziran 2016 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Türkiye Büyük Millet Meclisinin 97’nci Birleşimini açıyorum.
III.- YOKLAMA
BAŞKAN
- Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını ve salondan ayrılmamalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, milletvekillerini temiz bir dil kullanmaya davet ettiğine ve
temiz bir dil içermeyen beyanların Meclisin, milletvekillerinin ve genel olarak
siyaset kurumunun halk nezdindeki itibarını zedeleyeceğine ilişkin konuşması
BAŞKAN
– Sayın milletvekilleri, görüşmelere başlamadan önce, dün birleşimin
kapanmasından hemen önce yaşadığımız tartışmalarla ilgili bir açıklama yapmak
istiyorum. 
Bildiğiniz
üzere, burada yüce milletimizin bizlere tevdi etmiş olduğu temsil görevini
yerine getirmek üzere bulunuyoruz. Bu kürsüden doğrudan milletimize ve burada
bulunan sayın milletvekillerine hitap ediyoruz. Dolayısıyla, ülkemizin içinde bulunduğu
siyasi iklim ve gündem buradaki tartışmaları, görüşmeleri zaman zaman doğrudan
etkileyebilmektedir. İşte bu noktada bize düşen, milletimizin temsilcileri
olarak omuzlarımızda taşıdığımız bu büyük sorumluluğun farkında olup bizlere
yakışan bir üslupla bu tartışmaları yapabilmektir. Bu nedenle, şimdiye kadar
olduğu gibi bundan sonra da kürsüye çıkan sayın hatip olsun, yerlerinden hatibi
dinleyen ya da söz alan sayın milletvekilleri olsun, kendisine yöneltilen
sorulara cevap vermek için söz alan sayın bakanlar olsun, bu çatı altında her
ne vesileyle olursa olsun söz söyleyen sayın milletvekillerimizi bir kez daha
temiz bir dil kullanmaya davet ediyorum. 
Milletvekilleri
ve Hükûmet elbette çok sert eleştirilere hazırlıklı olmalıdır fakat bu
eleştiriyi ifade ederken üslubumuzun, eleştirinin ötesinde, siyasetin konusu
olmaması gereken aile ve akrabalık ilişkilerine yönelmemesine ya da
“Dinlerseniz anlayacaksınız!” türünden karşı tarafı incitecek bir hâl
almamasına özen göstermemiz gerektiğini bir kez daha hatırlatıyor, temiz bir
dil içermeyen beyanların Meclisin, milletvekillerinin ve genel olarak siyaset
kurumunun halk nezdindeki itibarını zedeleyeceğini ifade etmek istiyorum. (CHP sıralarından alkışlar) 
OKTAY VURAL (İzmir) – Sayın Başkan…
BAŞKAN – Sayın Vural…
V.- AÇIKLAMALAR
1.- İzmir Milletvekili Oktay Vural’ın, Almanya Federal
Meclisinde hak etmediğimiz bir karar alındığına ve Meclis tarafından Hükûmeti
göreve çağıran bir deklarasyon hazırlanması için Başkanlığın inisiyatif
kullanarak işlem yapmasını istirham ettiğine ilişkin açıklaması
OKTAY
VURAL (İzmir) – Efendim, tabii, gündem dışı konuşmalara geçeceksiniz ama
maalesef, Almanya Federal Meclisi milletimiz hakkında hak etmediğimiz bir karar
almıştır. Dolayısıyla, bu karar nezdinde öncelikli görevimiz, yüce Türk
milletinin şeref ve onurunu koruyacak bir tavır ortaya koymak olmalıdır. Bu
bakımdan, gündem dışı konuşmalara geçmeden önce grup başkan vekilleriyle
birlikte bir değerlendirme yapıp bu konuda Türk milleti adına Meclisten Federal
Almanya Meclisini kınayan ve bu konuda da Hükûmeti göreve çağıran bir
deklarasyon hazırlanarak ifade edilmesi gerektiği kanaatindeyim. Dolayısıyla,
bu konuda zatıalinizin inisiyatif kullanarak işlem yapılmasını istirham
ediyorum.
Teşekkür
ederim.
BAŞKAN
– Sayın Vural, açıklamanız için çok teşekkür ederim.
Şöyle
yapalım… Ben de takip ediyordum, şu an sizin açıklamanızla bundan haberdar
olmuş oldum. 1914 yılında Birinci Dünya Savaşı’nın özel koşulları içerisinde
Türkler ile Ermenilerin yaşadıkları karşılıklı acıların diğer ülkelerin
parlamentolarında siyaset konusu olmasını, herhangi bir uluslararası mahkeme
kararı olmadan bunların “soykırım” olarak nitelendirilmesini doğru bulmadığımı
ifade etmek istiyorum. Bu konuda siyasi partilerimizin grup başkan vekillerine
gündem dışı konuşmalardan sonra iki artı bir dakika olmak üzere verdiğimiz
süreyi şu an vermek suretiyle hemen siyasi parti grup başkan vekillerimiz bu
konuda görüşlerini ifade edebilirler.
OKTAY
VURAL (İzmir) – Sayın Başkanım, bu konuda bizim söyleyeceğimiz sözlerden
ziyade, bu konuda bir tavır oluşturmak gerektiği kanaatindeyim. Bu bakımdan,
ara vermek suretiyle ivedilikle bu konuda aziz milletimizin vicdanına tercüman,
tarihine tercüman olacak bir inisiyatif oluşturulması gerektiği kanaatindeyim
efendim.
BAŞKAN
– Sayın Vural, elbette bu arayı verebilirim ancak diğer siyasi parti grup
başkan vekillerinin konuya ilişkin görüşlerini alırsam…
ÖZGÜR
ÖZEL (Manisa) – Efendim, son derece yerinde bir öneridir. Bizce de bir ara
verilmesi doğru olur efendim.
MEHMET
NACİ BOSTANCI (Amasya) – Sayın Başkanım, zaten, söylediğiniz gibi, grup başkan
vekilleri konuya ilişkin görüşlerini açıklayacaklar hemen oturumun
başlangıcında. Biz de bu çerçevede Sayın Oktay Bey'in ifade ettiği öneriyi dile
getirecektik; ortak bir metin çerçevesinde konunun değerlendirilmesini ve bizim
Parlamentomuzun bakışının Almanya Parlamentosunun aldığı bu karara karşı ortaya
konmasını ifade edecektik. Önce açıklamalarımızı yapalım…
OKTAY
VURAL (İzmir) – Efendim, açıklamalardan ziyade… Yani, bunun neyini açıklayacağız?
MEHMET
NACİ BOSTANCI (Amasya) – … sonra da metne ilişkin o çalışmayı yaparak kamuoyuna
o ortak duyuruyu gerçekleştirelim. 
OKTAY
VURAL (İzmir) – Milletimiz bizim açıklamamızı değil, tavrımızı istiyor. 
BAŞKAN
– Yani, Sayın Bostancı, siz de “Bir metin hazırlanabilir.” diyorsunuz
sanıyorum.
MEHMET
NACİ BOSTANCI (Amasya) – Evet.
BAŞKAN
– Evet, başka görüş ifade etmek isteyen grup başkan vekili olmadığını
görüyorum. 
OKTAY
VURAL (İzmir) – Bunu yapalım efendim, bırakın. Gündem bu. Tepkiyi koyalım. Açıklama,
ne yapacağız yani?
ERKAN
AKÇAY (Manisa) – Alman Parlamentosu karar alabiliyor da Türk Parlamentosu
olarak karar alamıyor muyuz?
OKTAY
VURAL (İzmir) – Biz de alalım.
BAŞKAN
– Birleşime on beş dakika ara veriyorum; sayın grup başkan vekillerini toplantıya
davet ediyorum. 
Kapanma Saati: 14.11
İKİNCİ OTURUM
Açılma Saati: 14.31
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşiminin
İkinci Oturumunu açıyorum.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak, Almanya Federal Meclisinde 1915
olaylarını “Ermeni soykırımı” olarak niteleyen tasarının kabul edilmesini
kınadıklarına ilişkin konuşması
BAŞKAN
– Türkiye Büyük Millet Meclisi Başkanlık Divanı olarak Alman Federal Meclisinde
1915 olaylarını Ermeni soykırımı olarak niteleyen tasarının kabul edilmesini
kınıyoruz. 
Biraz
önce vermiş olduğumuz arada, Alman Federal Meclisinin almış olduğu bu kararla
ilgili olarak bir deklarasyon yayınlanması konusunda siyasi parti gruplarıyla,
grup başkan vekilleriyle görüşmeler yaptım. 
Şimdi
konuya ilişkin görüşlerini açıklamak üzere sayın grup başkan vekillerine
sırayla söz vereceğim.
Buyurunuz
Sayın Vural.
V.- AÇIKLAMALAR (Devam)
2.- İzmir Milletvekili Oktay Vural’ın, Almanya Federal
Meclisinin sözde Ermeni soykırımı iddialarını kabul eden önergesini kendilerine
iade ettiklerine, Parlamento olarak Türk milletinin vicdanını ifade eden
iradeyi bütün siyasi partilerle birlikte imzalamaya davet ettiğine, geri kabul
anlaşmasının ivedilikle askıya alınması için Parlamentoda adım atılması
gerektiğine ve bu konuyu kınayan bir bildiriye destek vermeye hazır olduklarına
ilişkin açıklaması
OKTAY
VURAL (İzmir) – Teşekkür ederim Sayın Başkan. 
Tabii,
maalesef, Almanya Federal Meclisinin sözde Ermeni soykırımı iddialarını kabul
eden bu önergesini, bu iradesini kendilerine iade ediyoruz. Tarihleri
soykırımla dolu olanlar bizim milletimizin tarihini karalayamaz. Parlamentonun
böyle bir yetkisi yoktur, görevi de yoktur, hadleri de değildir. Dolayısıyla,
bu konuda aziz Türk milletinin, insanlık suçu olan böyle bir suçla suçlanması
kendi ayıplarıdır, aynaya baksınlar. 
Bugünkü
bu medeniyeti oluşturanların, aslında hâlâ dünyada birçok katliamın
gerçekleştirilmesi konusunda sorumlu olanların parlamentolarında aldıkları bu
karar, açıkçası kendi kara yüzlerini ortaya koymuştur. Bunu Parlamento olarak
aynen kendilerine iade ederek bir kınamayı, Türk milletinin vicdanını ifade
eden bir iradeyi bütün siyasi partilerle birlikte imzalamaya davet ediyorum. 
Bugüne
kadar, bunları yapanların hepsi yanlarına kâr kaldı. Nereye kadar susacağız?
Nereye kadar sineceğiz? Merkel 7-8 defa geldi. Buraya geldiği zaman, kalkıp… Bu
tasarı konusunda bile gidip orada ret kullanamayan birileri… Türk-Alman
dostluğunu göz ardı eden böylesine siyasi bir karar karşısında ne Türkiye Büyük
Millet Meclisi ne de Hükûmet sinmelidir ve susmalıdır. Bu konuda ne yapılması
gerekiyorsa, yaptırım dâhil, bunlarla ilgili adım atılması gerekir. Geri kabul
anlaşmasını imzalayanlar, böylesine soykırımla suçladığınız bir ülkede,
mültecileri, bu 2,5 milyon, 3 milyon mülteciyi…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Vural.
OKTAY
VURAL (İzmir) - …misafir kılan bir ülkede, önce kendi insanlık ayıplarınızı
görünüz siz. 
Bu
bakımdan, bu konuda Parlamentoda alınmış, Avrupa Birliğinin kendi sorununu
çözmeye yönelik ve Türkiye’ye bütün yükümlülükleri yükleyen geri kabul
anlaşması dâhil bunun da ivedilikle askıya alınması konusunda Parlamentoda adım
atılması gerektiğini düşünüyorum.
Bu
bakımdan, Sayın Başkan, bu konuda Parlamentomuzun Hükûmeti gerekli işlemleri,
gerekli yaptırımları uygulamak üzere çağıran ve bu konuyu kınayan bir bildiriye
destek vereceğimizi, imzaya hazır olduğumuzu belirtmek istiyorum.
Teşekkür
ederim.
BAŞKAN
– Teşekkür ederim Sayın Vural.
Sayın
Baluken, buyurunuz.
3.- Diyarbakır Milletvekili İdris Baluken’in, Halkların
Demokratik Partisi olarak, kendi tarihimizle yüzleşmeyi gerçekleştirdikten
sonra ileriye dönük bir sayfa açılabileceğine, Alman Parlamentosunun kendi
iradesiyle ortaya koyduğu karar süreciyle ilgili açıklama yapması gereken
kurumun Dışişleri Bakanlığı ya da Hükûmet olduğuna ve Parlamentonun ortaya
koyduğu deklarasyon metnine katılmadıklarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, üzerinde bulunduğumuz kadim topraklarda yaşanan tarihsel süreç
içerisinde tanımsız acılar, büyük trajediler ve felaketler yaşandığını
Halkların Demokratik Partisi olarak bugüne kadar hep ifade ettik. Bu acıları,
bu felaketleri geride bırakıp ortak geleceğe dair yeni bir sayfa açmak için de
gerek Parlamentonun gerekse de ilgili devlet kurumlarının yapması gereken şeyin
kendi tarihimizle doğru temelde yapmamız gereken bir yüzleşme olduğunu hep
söyledik. Bugün de aynı ilkesel duruşumuzu koruduğumuzu ifade etmek istiyorum. 
Biz,
Halkların Demokratik Partisi olarak bu ülkenin kadim tarihindeki süreçlerle
ilgili bir tarihî yüzleşme ve bir hakikatleri ortaya çıkarma süreci işletmeden
ortaya konacak olan siyasal tavrın bu tarz sorunların çözümüne herhangi bir
katkı sağlamayacağını düşünüyoruz. Bunu yapmadığımız sürece bütün dünya
parlamentolarını ya da kurumlarını kınayan, giderek izole olan ve kendi
içerisine kapanan bir ülke pozisyonuna geleceğiz. 
Dolayısıyla,
bu konuda Halkların Demokratik Partisi olarak daha önce sunmuş olduğumuz çözüm
önerisinin arkasında olduğumuzu, kendi tarihimizle yüzleşmenin ve bu yüzleşmeyi
gerçekleştirdikten sonra da ileriye dönük yeni bir ortak sayfanın
açılabileceğini düşünüyoruz. Aslında, geçmişte, Cumhurbaşkanı Erdoğan’ın da
özellikle Ermeni halkının yaşadığı büyük acılarla ilgili gerek taziye mesajı
ortaya koyması gerekse de bazı…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Baluken.
İDRİS
BALUKEN (Diyarbakır) – ……tarihî gerçeklerle yüzleşme süreçlerinden bahsetmesi
bütün Türkiye kamuoyunda ve uluslararası kamuoyunda da farklı bir beklenti
yaratmıştı. Ancak, maalesef, bu süreç içerisinde bunu gerçekleştiremediğimiz
için şu anda, dediğim gibi, dünya parlamentolarından gelecek olan karar
süreçlerini deklarasyon metinleriyle kınayıp çözüm arayan bir pozisyonu, bir
siyasi tavrı Parlamento tartışıyor. Biz bu tavrın çözüm getirmediği ve doğru
olmadığı kanaatindeyiz. Alman Parlamentosunun kendi iradesiyle ortaya koyduğu
karar süreciyle ilgili de açıklama yapması gereken ya da süreci takip etmesi
gereken kurumun Dışişleri ve Hükûmet olduğu kanaatindeyiz. 
HDP
olarak, tekrar, Parlamentonun ortaya koyduğu bu deklarasyon metnine
katılmadığımızı, bir yüzleşme çağrısıyla çözüm bulmanın doğru olduğunu ifade
etmek isterim.
BAŞKAN
– Teşekkür ederim Sayın Baluken.
Sayın
Özel…
4.- Manisa Milletvekili Özgür Özel’in, Almanya Federal
Meclisinin 1915 olaylarını soykırım olarak nitelendiren tasarıyı kabul etmesini
şiddetle kınadıklarına ve Cumhuriyet Halk Partisi olarak ortak deklarasyona
imza atacaklarına ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Öncelikle,
birleşimin ve oturumun hemen başında göstermiş olduğunuz hassasiyet ve biraz
önce yapmış olduğunuz açıklama son derece önemli. 
Biz,
hem partimiz tarafından hem Parlamentoda bulunan diğer siyasi partiler
tarafından defalarca yapılan uyarılara, çağrılara rağmen bugün Alman Federal
Meclisinin yapmış olduğu ve 1915 olaylarını soykırım olarak nitelendiren karar
tasarısını kabul etmesinden büyük bir üzüntü duyuyor ve bunu şiddetle
kınıyoruz. Alman Federal Meclisi, yetki ve sorumluluğunda olmayan, hukuki bir
konuda, ön yargılara dayanan, siyasi bir hüküm ve karar verdiğini belirtiyor ve
maalesef, bunun neredeyse oy birliği olarak ifade edilebilecek şekilde; 1
çekimser, 1 de ret oyuna karşılık kabul edilmiş olmasından büyük bir üzüntü
duyuyoruz. 
Türkiye-Ermenistan
ilişkilerinin daha da çetrefilli hâle gelmesine önayak olmaktan başka hiçbir
işe yaramayacak olup Türkiye ile Ermenistan ilişkilerini normalleştirmek bir
yana, Ermenistan’ın diğer ülke parlamentoları nezdinde ara vermeksizin
sürdürdüğü bu lobi faaliyetleri sorunu biraz daha derinleştirmekte, kabuk
tutması ümit edilen yaraları kaşımakta ve maalesef, çözüme değil çözümsüzlüğe,
diyaloğa değil diyalogsuzluğa ve çatışmaya yol açmaktadır. Hiç şüphesiz, bu
karar Türkiye-Ermenistan ilişkilerine bir katkı sağlamayacağı gibi,
Türkiye-Almanya ilişkilerini de ki hem Almanya’da yaşayan, Türkiye'den
Almanya’ya gitmiş, kimi çifte vatandaş kimisi orada işçi statüsüyle çalışmakta
olan, hatta Alman-Türk evliliklerinden, Türkiye Cumhuriyeti vatandaşlarının
evliliklerinden ortaya çıkmış…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Özel.
Buyurunuz.
ÖZGÜR
ÖZEL (Manisa) - …yepyeni, ortak, bambaşka, çok renkli bir kuşağın varlığını da
inkâr eden ve maalesef ve maalesef, Almanya’yla olan ilişkilerimizde de kara
bir leke olarak geçmişte kalabilecek, tarihe düşebilecek böyle bir kara lekenin
sürülmüş olmasından son derece üzgünüz. 
Burada
Hükûmetin sorumluluğunu görmezden gelmek mümkün değil. Sürekli on dört yıl
karşılaştırması yapanlara, “Biz iktidara geldiğimizde rakam şuydu.” diyenlere,
on dört yıl önce, siz iktidara geldiğinizde kaç ülke bu meseleyi soykırım
olarak tanımlıyordu, bugün ne duruma geldik, bunu da hatırlatmak bir muhalefet
partisi olarak boynumuzun borcudur. Dış politikadaki zafiyet Türkiye'yi her
geçen gün yalnızlaştırmakta ve Türkiye'ye itibar kaybettirmektedir.
Bugün
Mecliste, katılan tüm siyasi partilerin birlikte bir metin kaleme alarak
kararlı bir duruş sergilemesini önemsiyoruz. Cumhuriyet Halk Partisi bunun 4
partiyle birlikte olmasını önemser ama imza koyan tüm partilerle birlikte bu
ortak deklarasyonun altına, en kararlı şekilde duracağımızı, imzamızı
atacağımızı da ifade etmek isterim.
Teşekkür
ederim.
BAŞKAN
– Teşekkür ederim Sayın Özel.
Sayın
Bostancı…
5.- Amasya Milletvekili Mehmet Naci Bostancı’nın,
Almanya Federal Meclisinin sözde soykırımla ilgili almış olduğu kararı şiddetle
telin ve yok hükmünde kabul ettiğine, bunun siyasi bir karar olduğuna ve diğer
partilerle birlikte ortak bir deklarasyonun çalışmasını muhakkak yapacaklarına
ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Almanya
Federal Meclisinin sözde soykırımla ilgili almış olduğu bu kararı şiddetle
telin ediyor ve yok hükmünde kabul ediyorum. Bu karar, muhakkak Türkiye ile
Almanya ilişkilerini kapsamlı bir şekilde etkileyecek ve zedeleyecektir. Bunun
hesabını iyi yapmış olmaları gerekir. Parlamentodaki sayın vekillerin “1915’te
neler yaşandı, tarihî belgeler neler ve bu çerçevede tarih bize nasıl
konuşuyor?” gibi bir çalışma gerçekleştirerek bu kararı aldıkları kanaatinde
değilim. Onların kararının asıl dinamikleri güncel siyasal ilişkiler ve selam
vermek istedikleri çevrelerdir. Böyle davranıldığında, hem tarihe karşı
saygısızlık edilmiş olunur hem de güncel siyasal ilişkilerde kime selam vermek
istiyorsanız ona belki bir cemilede bulunmuş olursunuz ama aynı zamanda, geniş
toplumsal kesimleri ve tarihî hakikati önemseyen, nereden, hangi ülkeden olursa
olsun, insanları da incitmiş olursunuz. Almanya Federal Meclisinin almış olduğu
bu karar bütünüyle siyasi bir karardır. 
Elbette,
1915’te yaşanan bu olaylar acı olaylardır. Yaşanan acı olayların asıl sebebi
savaştır. Savaşın yaşandığı bir yerde adalet ve hakkaniyet aramaya
kalktığınızda hayli zorlanırsınız. O savaşın ortaya çıkmasını engellemek yerine
aynı ülkede barış içinde yaşayan insanların birbirlerine karşı duracakları bir
siyasal iklimi kışkırtmak, asıl suç budur. Ermeniler Osmanlı tebaasıydı ve
barış içinde birlikte yaşıyorduk. Hangi imparatorluk kendi toprakları içindeki
insanlarla…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Baluken.
MEHMET
NACİ BOSTANCI (Amasya) – “Bostancı” efendim.
BAŞKAN
– Evet, Sayın Bostancı.
MEHMET
NACİ BOSTANCI (Amasya) – İkisi de “b”yle başlayınca…
BAŞKAN
– Evet, evet, bazen karışıyor böyle.
MEHMET
NACİ BOSTANCI (Amasya) – Hiçbir imparatorluk kendi topraklarındaki insanlarla
bir çatışma içinde olmak yahut da o insanların birbirlerine karşı şiddet
uygulamalarını tasvip etmek durumunda olamaz. İmparatorlukların talebi barış
içinde yaşanmasıdır. Ama, Birinci Dünya Savaşı şartlarında -ki o savaşa hangi
şartlarda girdiğimiz, burada büyük devletlerin oynadığı rol, bunların hepsi
tarihen ortadadır- bu işin arkasındaki asıl dinamik, hiç şüphesiz Türkiye’yi
savaşa sürükleyen şartlar ve ne yazık ki barış içinde yaşadığımız Ermeni’leri
kışkırtmaya dönük, provokatif işlerdir. 
Esasen
soykırım hukuki bir konudur ve tek mahkeme kararı, Nazi Almanyası’nın işlediği
soykırıma ilişkin alınmış olan karardır.
(Mikrofon
otomatik cihaz tarafından kapatıldı)
MEHMET
NACİ BOSTANCI (Amasya) - Federal Almanya’nın başka ülkelere bu tür atıflarda
bulunarak kendi geçmişini temize çıkarması hiçbir şekilde mümkün olmaz. Eminim
ki Almanya’da, oradaki Türklerle iyi ilişkiler kuran Alman vatandaşları da bu
karar karşısında son derece incinmişlerdir. 
Mecliste,
birlikte, diğer partilerle beraber ortak bir deklarasyonun çalışmasını muhakkak
yapacağız ve bunu da kamuoyuna duyuracağız. (AK PARTİ sıralarından alkışlar)
BAŞKAN
– Teşekkür ederim Sayın Bostancı.
MAHMUT
TANAL (İstanbul) – Sayın Başkanım…
BAŞKAN
– Gündeme geçmeden önce üç sayın milletvekiline gündem dışı söz vereceğim. 
Gündem
dışı ilk söz, ramazan ayı münasebetiyle söz isteyen Kahramanmaraş Milletvekili
İmran Kılıç’a aittir.
Buyurunuz
Sayın Kılıç.
VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kahramanmaraş Milletvekili İmran Kılıç’ın, ramazan
ayına ilişkin gündem dışı konuşması
İMRAN
KILIÇ (Kahramanmaraş) – Sayın Başkan, değerli milletvekilleri; çok büyük ve
bereketli bir ay, gölgesini üzerimize salmıştır. Bu ayın hayırlara vesile
olmasını diliyorum.
Ayrıca,
Alman Parlamentosunun ülkemiz ve milletimiz aleyhinde almış olduğu bu kararın
milletimize bir bühtan olduğunu söylüyor ve bu kararı da kınıyorum. 
Kıymetli
milletvekilleri, İslam, kamerî yılın dokuzuncu ayı olan ramazanda oruç tutmayı
emreder. Bu ayın tamamında, Müslümanlar fecir vaktinden akşama kadar yemekten,
içmekten ve nefsani ilişkilerden uzak durur; yarının orucunu tutacağına dair
kendisini daha akşamdan ciddi olarak hazırlar. Sahurla ve imsakla başlayan
oruç, güneşin batışında açılır. İftar, bütün aile ve bazen de komşular için bir
davete dönüşerek Müslümanlar gün boyunca kazandıkları zaferi kutlarlar. 
Oruç,
insan faaliyetleri açısından günlük hayatın ritmini değiştirir. Yerleşim
birimlerinde şafağın yaklaşması ve güneşin batması, davul çalınarak, ilahi
söylenerek ve ezanla ya da büyük kasaba, ilçe ve illerde, bütün bunlarla ve merkezî
alanlarda top ateşlenerek duyurulur. Gazeteler, radyolar, dergiler,
televizyonlar özel iftar ve sahur programları yaparlar. Mahyalar, minarelerin
ışıklandırılması, iftar çadırları, sosyal medya ve oradaki organize programlar
halkın bilgilenmesine ve duygulanmasına vesile olur. 
Ramazan
gecelerinde, yatsı namazından sonra teravih namazı cemaat hâlinde kılınır. Bu
namazda, çoğu defa, Kur’an-ı Kerim’in cüz cüz ramazan boyunca okunarak hatim
indirildiğine şahit olunur. Ramazanın sonuna doğru Kur’an’ın “Leyletülkadr”,
Kadir Gecesi olarak adlandırdığı, ilk ayetlerin vahyolunmaya başladığı bir
geceyi Müslümanlar Allah’a dua ve ibadet içinde geçirirler. Hayatlarını O’na
kulluğa ve itaate adadıklarını hulusikalp ve azimle tekrar ederler. Ramazanın
her gününde ihtiyacı olanlara yardımseverlik ve misafirperverliklerini
gösterir, sadaka verir ve salih ameller işlerler. Ayın sonu gelmeden, fakirlere
ev halkının tümü yahut bakmakla yükümlü olduğu her kişi adına, yetişkin bir
insanın bir günlük beslenmesini sağlayacak bir miktarı sadakayıfıtır, fitre
olarak dağıtırlar. 
Sayın
milletvekilleri, Müslümanlar, ramazanı mübarek bir ay, rahmet ve merhamet ayı
olarak adlandırırlar. Bu ay, bütünüyle kendini tezkiye ve itaat için ahdini
yenileme ayıdır. Mazlum, mağdur, mahrum ve muhtaç insanlığı hatırlama, acıma ve
teselli verme ayıdır. Hepsinin üstünde, nefsin birçok ihtiras ve arzularının
bastırılması ile kendini idare etme ve disiplin ayıdır. Sahur ve iftar arası
bir düzen ve disiplin tekerrürüdür. 
Ramazan
ayında İslam âleminin yaşadığı iktisadi iklim, İslamiyet’in iktisat anlayışının
mahyalaşmış önemli yansımasıdır. Tüketimin kanaatle dizgin altına alındığı,
üretimin en verimli şekilde tüketildiği bir ekonomi modelinin oluştuğu
ramazanda, işin ilginci, servet dolaşımı artar, zekât ve sadakalar sosyal
güvenliğe sigorta olur. Fertlerin her birinin bu işi yüklenmesiyle bu müessese
verimli ve güvenli bir şekilde çalışır, suistimal olmaz, darlık önlenir, manevi
ortak kazanç artar. 
Ramazan, Müslümanlar için kendini hesaba çekme ayıdır,
ahlaki ve ruhi değer ve sorumlulukların birikimini temin eden tek aydır. Oruçlu
bir günün iftarla son bulması gibi, ramazan da o manada bayramla (îd) nihayet
bulur. Bu bitiş, Müslümanların hep beraber, cemaat hâlinde kıldıkları 2 rekat
bayram namazı, salatıîdle kutlanır. Müslümanlar o gün temiz ve en güzel
elbiselerini giyerler, coşku içinde, tebriklerle namazlarını eda ederler.
Bayram namazından sonra Müslümanlar birbirlerini tebrik ederler, iyi dilek ve
temennilerini ifadeyle hayırhahlık dilerler. Aynı niyet ve hislerle çocuklara
ve fakirlere hediyeler dağıtırlar ve birbirlerine çok ihtimamlı davranırlar.
Ramazan içinde verilen zekâtlar da bayramı idrak eden fakir ve yoksulların
yardımına yetişir, günlük sıkıntılarına bir ferahlama getirir. 
Buna rağmen, insanları ramazan ayı karşısında üç tavır
içinde görüyoruz: Müminler ramazanda maddeten ve manen neşe alırlar,
mazeretleri sebebiyle oruç tutamayanlar da bu neşeye dâhildir.
(Mikrofon otomatik cihaz tarafından kapatıldı)
İMRAN KILIÇ (Devamla) – Yahya Kemal’in dediği gibi
“Mademki böyle duygularım kalmış, çok şükür.” diyen, bu neşeyi kıskanmayan, ona
imrenen ve gıpta edenler de vardır. Bir kısmı da bu neşeden rahatsız olurlar ve
müminlerin neşelerini bozmak için uğraşırlar, bir kısım marjinal konuları gündeme
taşırlar, böylece rahatladıklarını sanırlar. 
Kıymetli milletvekilleri, oruç kendini tutmaktır. Bu
anlamda, ey oruç, tut bizi diyor, hepinizi saygıyla selamlıyorum. Ramazan
ayının hayırlara vesile olmasını diliyorum. (AK PARTİ sıralarından alkışlar)
BAŞKAN – Teşekkür ederim Sayın Kılıç. 
Gündem dışı ikinci söz, gözaltı ve tutuklamalar
hakkında söz isteyen Van Milletvekili Bedia Özgökçe Ertan’a aittir. 
Buyurunuz Sayın Özgökçe Ertan. (HDP sıralarından
alkışlar)
2.- Van Milletvekili Bedia Özgökçe Ertan’ın, gözaltı ve
tutuklamalara ilişkin gündem dışı konuşması 
BEDİA ÖZGÖKÇE ERTAN (Van) – Teşekkür ediyorum Sayın
Başkan. 
Genel Kurulu saygıyla selamlıyorum. 
Doğrusu, son bir yıldır ciddi anlamda, muhalif tüm
kesimlere ve özellikle de Kürt siyasetçilere yönelik gözaltı ve tutuklamaların
ağır bir yargı baskısı aracı olduğunu ve bu uygulamaların iktidarın tutumu
sebebiyle en üst seviyelere vardığını söylemek durumundayız. 
Kişi özgürlüğü ve güvenliği hakkı kapsamında
değerlendirilen yakalama, gözaltına alma ve tutuklama gibi tedbirler kanun ve
sözleşmelerde gösterilen şartlar gerçekleşmedikçe uygulanamaz. Tutuklama
tedbiri, en son çare olarak başvurulması gereken bir tedbir olmasına rağmen,
Türkiye’de tutuklama, ilk başta uygulanan ve peşin cezalandırma yöntemi olarak
kullanılan, açıkça işkence uygulamasına da dönüşmüş sistematik bir baskı aracı
olmuştur. 
Bu kürsüden çok defa ifade ettik ve başka bir konuşmada
da detaylarıyla belirtiriz ancak kısaca, şunu söylemek istiyorum: Son bir yılda
partimize, siyasetçilerimize yönelik 5 binden fazla gözaltı yapılmış, bunlardan
38’i belediye eş başkanı, 54’ü belediye meclis üyesi, 1’i genel başkan olmak
üzere 1.500’ü de tutuklanmıştır.
Temel tutuklama gerekçelerine uyulmadan verilen bu
kararlar karşısında elbette ki bizler de siyasetimizi destekleyen milyonlarca
yurttaşımız da bazı çıkarımlar yapmaktayız. Bir kentin seçilmiş siyasetçisini,
belediye başkanını, il başkanını, genel başkanını tutuklamakla esasen, yerelde
söz konusu siyaseti destekleyen, o belediye başkanını seçen halkı tutuklamak
arasında hiçbir fark yoktur. 
Siyasal iradesinin tutuklamayla görev yapamaz hâle
getirildiği, parti yöneticilerinin tutuklanmasıyla siyaset üretme çabasından
yoksun bırakıldığı, okuduğu gazetenin, izlediği televizyonun muhabirlerinin tutuklanmasıyla
haber alma hakkının engellendiği, kendisinin ise söz söylemek için sokağa
çıktığı zamanlarda dahi çok sert ve orantısız polis şiddetiyle karşı karşıya
kaldığı, öldürüldüğü bir tablo karşısında, halkın sorduğu, tespit yaptığı ve
çıkarım yaptığı bazı sonuçlar var ortada: “Evet, karşımda bir yapı var ve bu
yapı bana eşit ve adil davranmıyor. Karşımda bir yapı var ve beni korumuyor,
önemsemiyor, dinlemiyor.” Evet, karşımızda bir yapı var ve bu yapı, itiraz
eden, “hayır” diyen herkesi yok etmeye çalışıyor. 
Siyasal iktidar olarak da Hükûmet olarak da devlet
olarak da uymanız gereken evrensel değerler ve yükümlülükler vardır. Adına
“terörle mücadele” diyerek gerçek yükümlülüklerinizden kaçmanız mümkün
değildir; toplumları manipüle ederek, işlenen suçlardan kurtulmanız mümkün
değildir. 
Kitleler
ve Kürt halkı çok iyi biliyor ki aylardır hukuksuz bir şekilde uygulanan sokağa
çıkma yasaklarıyla sivil can kayıplarına, 2 binden fazla insanın hayatını
kaybetmesine, 7 binden fazla evin yıkılmasına, taş üstünde taş bırakmayacak
şekilde insanların yaşam alanlarının yok edilmesine, yüz binlerce insanın
mağduriyet yaşamasına vesile oldunuz. Tüm bunlar yaşanırken asla ve asla
hukuktan yana, adaletten yana olmadınız, gerekirse hukuk kurallarını bir kenara
bıraktınız. 
Değerli
milletvekilleri, bugün itibarıyla tam yedi gündür DBP Şırnak il yöneticisi
Hurşit Külter’den haber alınamamaktadır. Soruyoruz: Hurşit Külter nerede? Tam
yedi gündür bu soruyu soruyoruz ve tam yedi gündür devlet hâlâ, akıbeti nedir,
nerededir, açıklamış durumda değil. 
Şunu
söylemek istiyorum: Devletsin sen. Birinci önceliğin nedir? Bir vatandaşın
günlerdir kayıp. Özel güvenlik güçlerince gözaltına alındığına dair çok ciddi
kanıtlar, tanıklar var. AİHM bu sebeple, sadece tanık beyanlarına dayanarak
Türkiye hakkında çok sayıda gözaltında kayıp vakasıyla ilgili ihlal kararı
verdi. 
Şunu
da hatırlatmak isterim: Hurşit Külter gözaltına alındıktan sonra,
BÖF@Tweet_Guneydogu şeklindeki bir hesaptan “Şu an cehennemde.” diye bir
paylaşım yapıldı. Hepimiz endişeliyiz. 1990’lı yıllarda Türkiye’de yine benzer
karanlık güçlerin gözaltında kayıplar yaşattığı hâlen hafızamızdadır ve 2016
yılında, Şırnak’ta sivil bir siyasetçi gözaltında kaybedilmek mi isteniyor?
Şunu sormak istiyorum ayrıca: İddialar bu kadar güçlü iken bir devlet nasıl
olur da vatandaşının nerede olduğunu açıklayamaz? Nasıl bir devletsin ki bu
konuda hiç oralı bile olamıyorsun? Elindeki bütün imkânları ilk andan itibaren
seferber edip halkı, kamuoyunu rahatlatma yükümlülüğün yok mudur? Yoksa, Hurşit
Külter’in gözaltında kaybedilmesine rıza mı gösterdiniz? Artık, Kürt
siyasetçileri için tutuklamalar yetmiyor da kayıplar dönemi mi başladı? Açıkça
soruyoruz ve cevap istiyoruz. 
Çok
geç olmadan, bir an önce siyaset alanını açın, tutuklamalara son verin. Çok geç
olmadan, bir an önce Hurşit Külter’i sağ olarak teslim edin.
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Özgökçe Ertan. 
Gündem
dışı üçüncü söz, Federal Alman Meclisinin almış olduğu karar çerçevesinde
Türkiye-Ermenistan ilişkileri konusunda söz isteyen İzmir Milletvekili Tuncay
Özkan’a aittir.
Buyurun
Sayın Özkan. (CHP sıralarından alkışlar) 
3.- İzmir Milletvekili Ahmet Tuncay Özkan’ın, Federal
Alman Meclisinin almış olduğu karar çerçevesinde Türkiye-Ermenistan
ilişkilerine ilişkin gündem dışı konuşması 
AHMET
TUNCAY ÖZKAN (İzmir) – Sayın Başkanım, kıymetli milletvekili arkadaşlarım; bu
tablo içerisinde konuşuyor olmanın büyük üzüntüsünü yaşıyorum. Türkiye Büyük
Millet Meclisinin Türkiye’nin sorunlarına sahip çıkar bir tutum ve davranış
içerisinde, bir başka parlamentonun mütecaviz duruşuna karşı bir ortak tepkiyi
dile getirmesini çok isterdim. Ancak, bu topraklardaki tarihi, hepimizin
tarihini hepimize karşı kullanan çevrelere karşı ortak ses çıkartamamak bizim büyük
ayıbımız olsa gerek.
Ben,
tehcir sırasında ve sonrasında ailesi acılar içerisinde kalmış bir Anadolu
çocuğuyum, Erzincan Eğinliyim. Biz, Ermenilerle, Kürtlerle, Yahudilerle,
Rumlarla ortak tarihimizin her bir aşamasında birlikte çok güzel günlerin ve
çok büyük başarıların gönencini yaşayan bir ulusken şu anda, bu tarihin bize
karşı kullanılan sayfaları nedeniyle ağır bir yenilgi ruh hâli içerisindeyiz.
Parlamentomuzun bugünkü durumunu bu ruh hâlinin bir yansıması olarak görüyorum.
Biz, bu Parlamentoyu oluşturan atalarımızın kemiklerini sızlatacak kadar
tepkisiziz. Çok büyük üzüntü içindeyim. 
Almanlar,
tehcir kararını İttihat ve Terakkiye fısıldayanlardır. 1,5 milyon insan
yolculuğa çıkmıştır, 310 bini ne yazık ki -büyük bir acı içinde söylüyorum, her
insanın hayatı çok değerlidir- yollarda kalmıştır. Kimisi Kürt çetelerin,
kimisi Türk çetelerin, kimisi haydutların saldırısı altında yaşamını
yitirmiştir; hastalıkla ve diğer sorunlarla mücadele etmişlerdir. Ancak,
tehcirin yani bir yerden bir yere göç ettirmenin ve sonrasında ortaya çıkan
sorunların tarihimize bir soykırım olarak geçirilmesi konusunda bu yüce
Meclisin neredeyse yüz yıllık geçmişi boyunca dimdik duruşunu bugün
gösterememek çok büyük bir acıdır. 
Ben size soruyorum: Hangi etnik kökenden gelirseniz
gelin, bu ulusun gönencine, bu ulusun geleceğine, uygarlığımızın bütününe böyle
bir kara lekeyi nasıl kabul ettireceksiniz, bunu nasıl anlatacaksınız
çocuklarınıza? Bu acı tablonun hepimiz açısından büyük bedelleri olacağı
kanaatindeyim. Bugün burada suskun kalmanın ya da bunu geçiştiriyor gibi
davranmanın, bunu görmezden gelmenin bize hiçbir faydası olmaz. 
Dostlarım, karanlıkta ıslık çalarsanız aydınlık gelmez;
karanlıkta ıslık çaldığınız sürece, karanlıkla mücadele etmediğiniz sürece
yalnızlığınız, yenilginiz, hüsranınız baki kalır. Oysa biz, Anadolu
topraklarında bir yıldız gibi geleceğe ışığını uzatan kocaman bir ulus olabilme
ve bunun gönenciyle ilerleyebilme şansına sahibiz. Ancak, bu karar tasarısı,
Almanya’nın kabul ettiği soykırım kararı bizim açımızdan, çocuklarımız
açısından bir felakettir. Bu, kendinizi neyle temsil ettiğinizi iddia ederseniz
edin, bu ulusun tarihine düşülmüş en büyük kara notlardan biridir. Birbirimizle
ilgili çok şey söyleyebiliriz ama unutmayın, gelecek birlikte kucaklanacak bir
şeyse onu sadece birilerinin istemesiyle kucaklayamazsınız, hep birlikte
kucaklamak zorundayız. Ortak bildiriler, ortak çağrılar gelecek için yapılır,
geçmiş için yapılmaz. Yaslarımızla, acılarımızla geleceği kaybetmek noktasında
bir duruş sergileyemeyiz. Önemli olan şey, umudumuzla, el ele, gönül gönüle bir
gelecek inşa etmektir. Biz Ermeni soykırımını kabul edersek bu gelecek nasıl
büyük bir zarar görür biliyor musunuz? Hakikat ortadan kalkar. Hakikatsiz bir
geleceğin hiçbir değeri yoktur. Birlikte yaşadığımız acılar, daha yüzyıl değil…
Eğer biz gerçeği, hakikati sadece birileri istiyor diye karartırsak ve
emperyalizmin tuzağına bu noktada düşersek işte o gün ayrışmış oluruz.
Ben bu karara karşı topluca bir dik duruşun ve güçlü
bir sesin gelecekte bizi bir arada tutacağına ve birlik içinde barınmamıza,
yaşamamıza yol açacağına inanıyorum.
(Mikrofon
otomatik cihaz tarafından kapatıldı)
AHMET
TUNCAY ÖZKAN (Devamla) – Çok büyük bir üzüntüyle hepinizi saygıyla
selamlıyorum. (CHP ve MHP sıralarından alkışlar) 
BAŞKAN
– Teşekkür ederim Sayın Özkan.
OKTAY
VURAL (İzmir) – Sayın Başkan…
BAŞKAN
- Sayın Vural…
OKTAY
VURAL (İzmir) – Sayın Özkan dik duruşla ilgili ifade etti. Bu konuda Milliyetçi
Hareket Partisi, Adalet ve Kalkınma Partisi ve Cumhuriyet Halk Partisi bu dik
duruşu ifade etmeye hazır olduğunu belirtmiştir. Dolayısıyla, Parlamento olarak
böyle bir iradeyi kullanacağız.
BAŞKAN
– Teşekkür ederim Sayın Vural.
Sayın
Baluken…
İDRİS
BALUKEN (Diyarbakır) – Eğer “dik duruşla” kasıt HDP'nin ortaya koymuş olduğu
tavırsa bu, bir sataşma anlamına gelir. Onunla ilgili cevap vermem gerekir.
BAŞKAN
– Bir genel değerlendirmeydi sanıyorum Sayın Baluken.
İDRİS
BALUKEN (Diyarbakır) – O zaman yerimden bir dakika söz verir misiniz?
BAŞKAN
– Buyurunuz, mikrofonunuzu açıyorum.
V.- AÇIKLAMALAR (Devam)
6.- Diyarbakır Milletvekili İdris Baluken’in, İzmir
Milletvekili Ahmet Tuncay Özkan’ın gündem dışı yaptığı konuşmasındaki bazı
ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, Halkların Demokratik Partisi olarak bütün meselelere ilkesel
yaklaşımımızı en net şekilde ortaya koyup onun savunusunu bugüne kadar en dik
şekilde bu Parlamentoda yaptık. Bu meseleyle ilgili de oturumun hemen başında
ne düşündüğümüzü açık bir şekilde ifade ettim. Bu coğrafyada yaşadığımız bütün
acılarla, trajedilerle ve büyük felaketlerle yüzleşmeden bütün dünyada önümüze
getirilecek olan süreçlerle yalnızlaşacağımızı, tek başımıza kalacağımızı ve
bütün dünyaya âdeta bayrak açan, savaş açan bir pozisyona geleceğimizi
söyledik. Bu yaşanan süreç, Türk halkını ya da Türkiye halklarını ilgilendiren
bir süreç değildir. O dönemki İttihat Terakki zihniyetinin ve yönetiminin…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) - …yapmış olduğu hataları bütün Türk halkına, Türkiye
halklarına mal etmenin doğru olmadığı kanaatindeyiz. Dolayısıyla, o dönem İttihat
Terakki zihniyetinin yapmış olduğu yanlışlara kalkan yapacak, siper edecek bir
göğsümüz yoktur. Tam tersini söylüyoruz ve dik ve onurlu bir şekilde
söylüyoruz: O dönemle yüzleşmek gerekir, tarihî hakikatleri açığa çıkarmak
gerekir. Bütün dünya parlamentolarına gözünü, kulağını, vicdanını dikip “Acaba
oradan hangi ses yükselecek?” diye büyük bir âcizlik içerisinden de kurtulmak
gerekir. Halkların Demokratik Partisinin duruşu o açıdan nettir, diktir ve bu
toprakların kadim tarihî kadar onurludur. 
Teşekkür
ederim. 
BAŞKAN
– Teşekkür ederim Sayın Baluken. 
OKTAY
VURAL (İzmir) – Sayın Başkan…
BAŞKAN
– Sayın Vural…
OKTAY
VURAL (İzmir) – Sayın Başkan, hiçbir dış dayatma aziz milletimizin boynunu
büktüremez. Birileri istiyor diye insanlık suçu olan soykırımı kabul edemeyiz.
Yedi düveli geldi, Sevr’i barış olarak ortaya koydu, Gazi Mustafa Kemal
Atatürk’le birlikte yırtıp, atıp başlarına çaldık. Dolayısıyla, yabancı
ülkelerin bu taleplerini kabul etmek, açıkçası, boyun eğmek demektir.
Emperyalizme karşı dik durmaya devam edeceğiz. Bu aziz Meclis de emperyalizme
ve emperyalistlere karşı dik durmayı daima bilmiştir. 
Teşekkür
ederim. (MHP sıralarından alkışlar) 
BAŞKAN
– Teşekkür ederim Sayın Vural. 
İDRİS
BALUKEN (Diyarbakır) – Sayın Başkan, hiç kimse yabancı ülkelerin, yabancı
devletlerin dayatmalarına karşı boyun büken bir pozisyonda falan değildir. Tam
tersine, bu ülkede Halkların Demokratik Partisi, emperyalist dayatmalara karşı
bu ülkenin bağımsızlığını, bu ülkenin halklarının bağımsızlığını en çok savunan
partidir. Bizim peşinde olduğumuz soru ve açığa çıkarılmasını istediğimiz
hakikat, bu topraklarda yaşayan milyonlarca halka ne olduğu hakikatidir.
Bununla yüzleşmeden, bununla ilgili hakikati ortaya çıkarmadan dünyanın peşine
düştüğü sorgulama süreçleriyle karşı karşıya kalmaktan kurtulamayız diyoruz. Bu
kadar net ifade ediyoruz. 
BAŞKAN
– Teşekkür ederim Sayın Baluken. 
OKTAY
VURAL (İzmir) – Tarihi emperyalistler yazmayacak! 
BAŞKAN
– Şimdi, elektronik sisteme giren Sayın Bostancı’ya söz veriyorum. 
Sayın
Bostancı, buyurunuz. 
7.- Amasya Milletvekili Mehmet Naci Bostancı’nın,
politikacıların görevinin günceli değerlendirmek, geleceği kurmak olduğuna ve
soykırım iddialarının Türkiye-Ermenistan ilişkilerine katkı sağlamadığına
ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Tarihi
tarihler konuşur, toplumla paylaşırlar. Politikacıların görevi günceli
değerlendirmek ve geleceği kurmaktır. Biz burada politika yapan çeşitli
partilerden insanların da her hâlde kastı hem bu ülkenin barışına ve birliğine
hizmet edici politikaları egemen kılmak, buna uygun bir dille konuşmak hem de
dünya barışının bir parçası olarak Türkiye, Ermenistan, Azerbaycan, İran,
çevremizdeki bütün ülkelerle ortak barışın sağlanacağı atmosferi kurmak için
böyle bir yaklaşımla politikalar geliştirmek olmalı. Biz bu işe böyle
bakıyoruz. 
Soykırım
iddialarını, Türkiye'ye yönelik bu dayatmaları, esasen, Alman Federal
Meclisinin de görevi olması gereken dünyanın ortak barış içinde, birlikte
yaşama idealine hizmet edici, özelde…
(Mikrofon
otomatik cihaz tarafından kapatıldı) 
MEHMET
NACİ BOSTANCI (Amasya) - …Türkiye-Ermenistan ilişkilerine katkı sağlayıcı bir
iş olarak görmeyiz. Tarihî çarpıtmadan bir gelecek çıkmaz.
Saygılarımla.

BAŞKAN
– Teşekkür ederim Sayın Bostancı.
Sayın
Akçay, sanıyorum siz bir dakikalık konuşmalardan sonra söz talep ediyorsunuz.
ERKAN
AKÇAY (Manisa) – Evet.
BAŞKAN
– Şimdi elektronik sisteme…
ÖZGÜR
ÖZEL (Manisa) – Sayın Başkan…
BAŞKAN
– Siz Sayın Özel…
ÖZGÜR
ÖZEL (Manisa) – Benim de bir kısa söz talebim vardı ama uygun görürseniz. 
BAŞKAN
– Buyurunuz.
8.- Manisa Milletvekili Özgür Özel’in, Hükûmetin bu
tasarıların kabul edilmesinden kendisine bir ders çıkarması gerektiğine ve
vatandaşların, AKP Hükûmetinin Türkiye’yi dış politikada nasıl
yalnızlaştırdığını görmesini ümit ettiğine ilişkin açıklaması
ÖZGÜR
ÖZEL (Manisa) – Sayın Başkanım, biraz önce ifade etmeye çalışmıştım. Bugün Türkiye'nin
karşı karşıya kaldığı bu duruma karşı tarihe biz de bir not düşeceğiz, hep
birlikte bir imza atacağız ama şu gerçeği de görelim: 1965’te Uruguay ilk kez
bu iddiaları kabul etti ve Parlamentosundan geçirdi. 2002’ye kadar, 2003’e
kadar bu konuda Lübnan, Yunanistan, Kıbrıs Rum kesimi, Arjantin gibi 8-9
ülkenin parlamentolarında bunun görüşüldüğü, bazılarında da kabul edildiği
durumu var. Ama Rusya Federasyonu 2005’te, Kanada 2004’te; Fransa 2006’da, İsviçre
2003’te, Slovakya 2004’de; Hollanda, Polonya, Venezuela, Litvanya, Şili, İsveç
ve Almanya… 
Bugün
Hükûmetin bu işten kendisine bir ders çıkarmasını, Türkiye Cumhuriyeti
vatandaşlarının da AKP Hükûmetinin Türkiye'yi dış politikada nasıl
yalnızlaştırdığını görmesini ümit ediyoruz.
BAŞKAN
– Teşekkür ederim Sayın Özel.
MEHMET
NACİ BOSTANCI (Amasya) - Sayın Başkanım, Alman Parlamentosunun almış olduğu
utanç verici bir karara karşı burada ortak bir metin çıkartmaya çalışırken bunu
bir tür AK PARTİ eleştirisi fırsatına ve vesilesine dönüştürücü yaklaşımı doğru
bulmam. (AK PARTİ sıralarından alkışlar) 
KAMİL
AYDIN (Erzurum) - Ne yaptınız on dört yıl? Enstitüleri kapattınız. Söyleyeceğiz
bunların hepsini.
MEHMET
NACİ BOSTANCI (Amasya) - Bu Ermeni soykırımı iddiaları esasen tarihsel olarak
bakıldığında 1920’li yıllardan bu yana gündemde tutulmaya çalışılan, derin
tarihî arka planı olan bir iştir. Yani, şimdi, kim sorumlu diye tarihi
araştırmak yerine, geleceği kurmak için ortak bir şekilde davranmakta fayda
vardır.
BAŞKAN
– Teşekkür ederim Sayın Bostancı.
Şimdi
elektronik sisteme giren…
ÖZGÜR
ÖZEL (Manisa) – Sayın Başkanım, sadece tutanaklara geçsin bunun üzerine… 
GÖKCEN
ÖZDOĞAN ENÇ (Antalya) – Ya, yeter ama Başkanım ya biz de konuşacağız!
ADNAN
BOYNUKARA (Adıyaman) – Ya, yok böyle bir şey.
BAŞKAN
– Sayın milletvekilleri bir saniye efendim.
Sayın
Özel, buyurunuz, çok kısa rica ediyorum.
ÖZGÜR
ÖZEL (Manisa) – Şimdi, Sayın Bostancı’nın bu tutanağa girmesi için aldığı söz
gibi bizim de bu konuda bir hakkımız olduğu açık.
Burada
şunu söylememiz lazım: Bugün Türkiye bir doğal afetle karşılaşmadı, bu elbette
ortak üzüntü ama bir sebebi var. Bunun sebebi, bugün sorumluluğunu yerine
getirmeyenlerdir. Eğer bu engel olunamaz bir şey idiyse… Dün Başbakan “Ben iyi
haberler aldım, olacak olacak.” öbürü telefon açıyor, “Merkel bana söz verdi,
gereğini yapacak.” diyor. Gereğini yapmış, gitmemiş; 1 tane boş, 1 tane de
geçersiz oy var. Türkiye’yi bu duruma getirenler… Sanki meteor düşmüş de bu
ortak acı, deprem olmuş da bu ortak acı. Depremde bile gerekli tedbirleri
almayanların sorumlulukları vardır ortaya çıkan kayıplardan. Sorumluluğunuzu
bileceksiniz. Biz bugün tarihî görevimizi yerine getireceğiz ama siz bu
sorumluluktan kaçamayacaksınız. (CHP sıralarından alkışlar)
BAŞKAN
– Sayın milletvekilleri, açıklama yapayım izin verirseniz. 
MEHMET
NACİ BOSTANCI (Amasya) – Sayın Başkanım, gündelik siyasi rekabetin ötesinde,
toplumun ortak konusuna ilişkin tutumun millî bir tutum olması gerektiğini
düşünüyorum ve bunu bir kez daha yüksek sesle ifade etme lüzumunu duyuyorum. 
Saygılarımla.
BAŞKAN
– Teşekkür ederim Sayın Bostancı.
Şimdi
şöyle bir düşünce var: Kim en son konuşursa o galip çıkmış olacak gibi bir algı
var. Bu yanlış sayın milletvekilleri, ben bunu tecrübemle söylüyorum. “En son
konuşan, tamam, bu işin galibi oldu.” diye bir şey yok, bunu bir kenara
bırakalım. Bunu makul bir dozda tutmak bu Parlamentonun bir geleneği olmalı.
Sayın
Akçay, bu sözüm size değil, siz hiç söz istemediniz çünkü. 
Buyurunuz.
9.- Manisa Milletvekili Erkan Akçay’ın, Türkiye'nin
tanıma kararlarını engellemek için yaptırım uygulayamadığına ve bunun da
aleyhimize karar alacak devletleri cesaretlendirdiğine ilişkin açıklaması
ERKAN
AKÇAY (Manisa) – Sayın Başkan, bu bir dakikalık süre içerisinde sadece bir
hatırlatma yapmak istiyorum, yoksa ortak bir deklarasyon çalışmamız ve millî
bir duruşu birlikte ortaya koyma gayretimiz bugüne kadar olduğu gibi bundan
sonra da devam edecektir. Yalnız bazı sorumlulukları Milliyetçi Hareket Partisi
Grubu olarak ifade etmemize mani değildir bu gayret. 
1965’ten
2000 yılına dek otuz beş yılda 10 sözde soykırım tanıma hadisesi var fakat son
on dört yılda 13 yeni tanıma gerçekleşmiş, bazıları da 9 defa bu tanımalarını
yenilemiş. Bu, dış politika başarısızlığının göstergelerinden biridir,
tartışırız. Ayrıca, tanıma kararından sonra -örnek veriyorum- Belçika’yla
ticaret hacmi yüzde 174, Kanada’yla yüzde 148, Fransa’yla yüzde 257,
Yunanistan’la yüzde 400 artıyor. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bu veriler Türkiye'nin tanıma kararlarını engellemek için
yaptırım uygulayamadığını, etkili olamadığını göstermekte; bu da aleyhimize
karar alacak devletleri cesaretlendirmektedir. 
Teşekkür
ederim. 
BAŞKAN
– Teşekkür ederim Sayın Akçay. 
MAHMUT
TANAL (İstanbul) – Sayın Başkan…
BAŞKAN
– Sayın Tanal, rica ediyorum…
MAHMUT
TANAL (İstanbul) – Özür dilerim…
BAŞKAN
– Sayın Tanal… Sayın Tanal…
MAHMUT
TANAL (İstanbul) – Konu şu Sayın Başkan: Şimdi, ortak bir deklarasyon
hazırlanacak; bu ortak deklarasyonda -görebildiğim kadarıyla 4 grup da- bu
sorunun gerek Kars Sözleşmesi’nde gerek Gümrü Sözleşmesi’nde gerek Lozan
Sözleşmesi’nde bu halledildiğini, hazırlanacak olan deklarasyonda bunun da
nazara alınmasını talep ediyorum. 
Teşekkür
ediyorum. 
İDRİS
BALUKEN (Diyarbakır) – 4 grup yok Sayın Başkan. 
BAŞKAN
– Sayın Tanal, onu, sanıyorum Cumhuriyet Halk Partisi grup başkan vekiline
ileteceksiniz. Çalışmaları ilgili siyasi partilerin grup başkan vekilleri
yürütüyor. 
Şimdi,
elektronik sisteme girerek söz talep eden sayın milletvekillerine sırayla söz
vereceğim. 
Sayın
Engin…
10.- İstanbul Milletvekili Didem Engin’in, Hükûmetten,
Cumhuriyet Halk Partisinin şehitler, malul ve muharip gaziler ve yakınlarına
yönelik önerilerini gündeme alıp desteklemesini beklediklerine ilişkin
açıklaması
DİDEM
ENGİN (İstanbul) – Teşekkürler Sayın Başkan. 
Geçtiğimiz
günlerde Cumhuriyet Halk Partisi olarak şehitlerimizin yakınlarına,
gazilerimize ve ailelerine sağlanan sosyal ve ekonomik hakların
iyileştirilmesiyle ilgili bir kanun teklifini Meclise sunmuştuk. Muhalefetten
gelen her öneriyi reddeden iktidar partisinin bu kanun teklifini aklıselim bir
şekilde okuyup desteklemesini bekliyoruz. 
Ayrıca,
ülkemizde, İstiklal Savaşı, Kore Savaşı, Kıbrıs Barış Harekâtı’na katılmış ve
“muharip gazi” unvanını almış gazilerimize ne yazık ki malul gazilerimizden
farklı bir muamele reva görülüyor. Muharip gazilerimiz ve yakınları da malul
gazilerimiz ve yakınlarına tanınan haklardan yararlanabilmek için yıllardır
bekliyorlar ama ne yazık ki bu talepleri AKP Hükûmeti tarafından görmezden
geliniyor. Hükûmetin en kısa zamanda hem şehitlerimizin ailelerine hem de malul
ve muharip gazilerimiz ve yakınlarına yönelik önerilerimizi gündemine alıp
desteklemesini bekliyoruz. 
Teşekkürler.
BAŞKAN
– Sayın Topal…
11.- Hatay Milletvekili Serkan Topal’ın, Orta Doğu ve
Arap ülkeleriyle ikili sosyal güvenlik anlaşmalarının yapılmasını talep
ettiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Sayın
Hükûmet yetkilileri, bilindiği gibi, başta Hatay, Gaziantep, Adana ve diğer
illerde yaşayan yurttaşlarımız, Suudi Arabistan başta olmak üzere birçok Orta
Doğu ve Arap ülkesine çalışmak amacıyla gitmektedir. Ancak, Suudi Arabistan,
Bahreyn, Katar ve diğer ilgili ülkelerde çalışan yurttaşlarımız, söz konusu
ülkelerde çalışmaya başladıkları tarihi sigortaya giriş tarihi olarak
saydıramamakta ve bundan dolayı, anlaşmamız olan ülkelerde çalışmış olan
yurttaşlarımızla benzer haklardan yararlanamamaktadır. Bu konuda yurttaşlarımız
mağdurdur. Bu yurttaşlarımızın söz konusu mağduriyetlerinin giderilmesi için bu
ülkelerle ikili sosyal güvenlik antlaşmasının yapılması için gerekli
girişimlerin yapılmasını talep ediyorum. 
Teşekkür
ediyorum.
BAŞKAN
– Sayın Bakır…
12.- Isparta Milletvekili İrfan Bakır’ın, Gıda, Tarım
ve Hayvancılık Bakanlığından, gül çiçeğine kilo başına destek verilmesini
düşünüp düşünmediklerini öğrenmek istediğine ilişkin açıklaması
İRFAN
BAKIR (Isparta) – Teşekkürler Sayın Başkan. 
Isparta’mız
gülü ve halısıyla anılan bir ilimizdir. Halıcılık sektörü, gerekli adımları
atamamamız sonucu, maalesef, kaybolmaya yüz tutmuştur. Ancak, gülcülük
konusunda ilimiz hâlen marka konumundadır. Isparta’mız dünya gül yağı
ihtiyacının yaklaşık yüzde 70’ini tek başına karşılamaktadır, geri kalan
üretimse Bulgaristan ve Çin tarafından yapılmaktadır. Dünya gül yağı pazarında
bir numara olan ilimiz, maalesef, kozmetik sanayisinde yeterli atılımı
yapamamıştır. Son yıllarda Ispartalı yatırımcıların kendi çabalarıyla yeni
tesisler yapılmakta ve markalar üretilmektedir. 
Şu
anda üreticimizin en önemli ve acil çözüm bekleyen sorunuysa teşvik
meselesidir. 
Bakana
sorularım şu şekildedir: GÜLBİRLİK tarafından, gül çiçeğine kilo başı destek
verilmesi için Tarım Bakanlığına başvuru yapılmıştır, bu desteği vermeyi
düşünüyor musunuz? Eğer düşünüyorsanız ne kadar bir süre içerisinde vermeyi
öngörmektesiniz? Isparta’da… 
(Mikrofon
otomatik cihaz tarafından kapatıldı) 
BAŞKAN
– Sayın Tuncer…
13.- Amasya Milletvekili Mustafa Tuncer’in, Amasya’nın
Taşova ilçesindeki Atatürk Bulvarı’nın asfalt sorununa ne zaman çözüm
bulunacağını öğrenmek istediğine ilişkin açıklaması
MUSTAFA
TUNCER (Amasya) – Sayın Başkanım, 30 Mayıs tarihli Taşova gazetesinde
“Venedik’e Hoş Geldiniz” başlıklı bir haber ve habere bağlı, göle dönüşmüş bir
cadde resmi bulunmaktadır. Haber içeriğine göre Taşova ilçesi Atatürk Bulvarı
asfaltlama işi Samsun Karayolları 7’nci Bölge Müdürlüğünce 5 Mart 2016 günü bir
inşaat firmasına ihale edilmiş ve Atatürk Bulvarı asfaltlama yapım işinin 5
Mayıs 2016 günü bitirilmesi taahhüt edilmesine rağmen işin fiziki olarak yüzde
40’ı ancak bitirilebilmiştir. On iki gündür de asfalt çalışması
yapılmamaktadır. Bu durum vatandaşları ve esnafı büyük sıkıntıya sokmuştur.
Özellikle, son günlerdeki aşırı yağışlar nedeniyle Atatürk Bulvarı’nda
Venedikvari görüntüler ortaya çıkmış ve cadde kullanılamaz hâl almıştır. 
Yüce
Meclisten Sayın Bakana soruyorum:
1)
Taşova halkının Atatürk Bulvarı çilesi daha kaç gün sürecektir?
2)
Samsun Karayolları 7’nci Bölge Müdürlüğü süresinde bitmeyen iş için ihaleyi
alan firmadan sözleşme gereği alması gereken günlük on binde 6 oranındaki cezai
işlemi yapmak için girişimde bulunmuş mudur?
BAŞKAN
– Sayın Atıcı…
14.- Mersin Milletvekili Aytuğ Atıcı’nın, AKP’nin işe
alımlardaki ahlaksız uygulamalarını şiddetle kınadığına ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli
arkadaşlar, AKP’nin uygulamaları âdeta faşizmi aratır oldu. Üst düzey
bürokratların tasfiyesinden sonra okul müdürlerinin ve yardımcılarının
tasfiyesine tanık olduk. İşe alımlarda da yazılı sınavdan kaç alırsan al,
mülakat denen torpil sınavları yüzünden sadece AKP yandaşlarının işe alındığına
tanık oluyoruz. Taşeron aracılığıyla yapılan işe alımlarda açıkça AKP üyeliği
aranmaktadır. AKP açıkça “solkırım” uygulamaktadır. AKP “Ya benimsin ya kara
toprağın.” demektedir. Mersin’de şehir hastanesinde yapılan işçi alımlarını da
AKP üyelik şartına bağlamıştır diye bilgiler gelmektedir.
Bunlar
insanlık dışı uygulamalardır. Yoksulu bile ayrıştıran bu ahlaksız uygulamaları
şiddetle kınıyoruz, takipçisi olacağız, hesabını soracağız.
BAŞKAN
– Sayın Gürer…
15.- Niğde Milletvekili Ömer Fethi Gürer’in, Almanya
Federal Meclisini 1915 olaylarını Ermeni soykırımı olarak niteleyen tasarıyı
kabul etmesi nedeniyle şiddetle kınadıklarına ve Cumhurbaşkanının böylesi bir
oylama günü öncesi Uganda’da olmasının konunun ne kadar önemsendiğinin
yansıması olduğuna ilişkin açıklaması
ÖMER
FETHİ GÜRER (Niğde) – Teşekkür ederiz Sayın Başkan.
Alman
Federal Meclisinin 1915 yılındaki Ermeni tehcirini ve olayları soykırım olarak
nitelendiren karar tasarısını onaylaması kabul edilemez. Alman Federal
Meclisini şiddetle kınıyoruz.
Ayrıca,
metinde Hristiyan azınlıklara soykırım uygulandığı biçimindeki açılım da dikkat
çekici ve kaygı vericidir. 
Tarihin
tarihçilere bırakılması, yaşanan acıların çok boyutlu irdelenmesi gerekirken
tüm arşivlerini incelemeye açan Türkiye için üretilen kararda bir tek karşı oy
çıkması düşündürücüdür. Diplomatik, siyasi, askerî ilişkilerin iyi olduğu
söylenen bu ülkenin aldığı karar, AKP hükûmetlerinin dış politikadaki
başarısızlığının son örneğidir. Suriye, Irak, Mısır, İran, Rusya, sonrasında da
NATO ülkesi Almanya’yla ilişkilerin geldiği boyut kaygı vericidir.
Böylesi
bir oylama günü öncesi Cumhurbaşkanının Uganda’da olması da konunun ne kadar
önemsendiğinin bir yansımasıdır. 
Hiç
olmazsa bugün bakanların Mercedes araçlarını garaja çekerek bu konuda olsun bir
tepki göstermelerini diliyorum.
Teşekkür
ederim.
BAŞKAN
– Sayın Boynukara…
16.- Adıyaman Milletvekili Adnan Boynukara’nın, terör
örgütünün, seçilmiş Cumhurbaşkanının düşürülmesi için darbe girişimini
hızlandırma görevini üstlendiğine ilişkin açıklaması
ADNAN
BOYNUKARA (Adıyaman) – Erdoğansız bir Türkiye özleminin bitmediği anlaşılıyor.
Terör örgütü elemanlarından Duran Kalkan, hafta sonu, örgüt yayın organı olan
TV kanalında “Bazı duyumlarımıza göre bu mayısta Erdoğan düşürülecekti, böyle
bir beklenti vardı.” dedi. Bu konu terör örgütünün diğer yayın organlarında da
yer aldı. Terör örgütünün, seçilmiş Cumhurbaşkanına karşı bu saikle şehirlerde
terör estirdiği, yeni darbe girişimini hızlandırma görevi üstlendiği
anlaşılıyor. Kimlerin bu stratejiyi hayata geçirmek için terör örgütünü
kaldıraç olarak devreye koyduğu, kimlerin bunu terör örgütüne ve onların
sözcülerine fısıldadığı er geç ortaya çıkacak. PKK terör örgütünü bir kenara
bırakalım, bu sürecin sözcülüğünü üstlenenlerin ne tür bir kumpasın içinde
olduğu gayet net bir biçimde anlaşılmaktadır. Evet, şehirlerin hangi karanlık
güç adına yakıldığı, yüzlerce insanın hangi kanlı ve kirli politika için
öldürüldüğü ve kimlerin oyununun parçası olduğu elbette ortaya çıkacaktır.
BAŞKAN
– Sayın Tanal...
17.- İstanbul Milletvekili Mahmut Tanal’ın, belediye
şehir tiyatrolarının çalışanlarının ve sanatçılarının teşvik ikramiyesi ve ek
göstergeyle ilgili mağduriyetlerinin giderilmesini talep ettiğine ilişkin
açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, Anayasa’mızın 64’üncü maddesindeki “Devlet, sanat
faaliyetlerini ve sanatçıyı korur.” hükmü uyarınca, belediye şehir tiyatrosu
çalışanlarına 2013 yılına kadar herkese istisnasız teşvik ikramiyesi ödendiği
hâlde, mevcut yasalarda değişiklik olmadığı hâlde 2013’ten itibaren
kesilmiştir. Bu mağduriyetin giderilmesini talep ediyorum. Ayrıca, 657 sayılı
Devlet Memurları Kanunu’nun ek 16’ncı maddesi uyarınca, belediye şehir
tiyatrolarının sanatçılarına, terzisinden tutun marangozuna kadar, emekli
olduktan sonra mühendise uygulanan ek gösterge uygulanması gerekirken Sosyal
Güvenlik Kurumu maalesef bunu uygulamayarak vatandaşları mağdur etmekte,
vatandaşlar dava açmayla karşı karşıya kalmaktadırlar. Vatandaşlarımızın ve
sanatçı dostların bu mağduriyetinin Hükûmet tarafından giderilmesini talep
ediyorum. Aksi takdirde, bununla ilgili suç duyurusunda bulunacağım hususunun
bilinmesini talep eder, saygı ve hürmetlerimi sunarım.
BAŞKAN
– Sayın Çamak...
18.- Mersin Milletvekili Hüseyin Çamak’ın, Sosyal
Güvenlik Kurumunun oluşturduğu hastane faturalarını denetleme komisyonlarının
merkezî komisyonlar olarak değil mevcut hâliyle bölgesel olarak devam etmesi
gerektiğine ilişkin açıklaması
HÜSEYİN
ÇAMAK (Mersin) – Sayın Başkan, teşekkür ederim.
Hastane
faturalarının incelenmesi konusunda bölgesel teşkilatlar görevlendirilmiştir.
Sosyal Güvenlik Kurumunun oluşturduğu hastane faturalarını denetleme
komisyonları bölgesel nitelikte hizmet vermekte, birçok hekim de komisyonlarda
görev yapmaktadır. Bu kurullar hem hizmete ulaşım hem de bürokrasiyi asgariye
indirme açısından önem arz etmektedir. Son zamanlarda hastane yetkililerinden
aldığımız bilgilere göre bölgesel komisyonlar feshedilerek üç büyük kentte
merkezî komisyonlar kurulmak istenmektedir. Mutabakat gerektiği zaman bu
girişim bürokrasiyi artıracak; iş gücü yoğunluğu, iş yükü fazlalığı, zaman
kaybı ve maddi külfet ortaya çıkaracaktır. Bu komisyonların mevcut hâliyle
devam ettirilmesi, hatta daha da basitleştirilmesi için çalışma yapılıyor mu?
Teşekkür
ederim.
BAŞKAN
– Sayın Özkan…
19.- Denizli Milletvekili Cahit Özkan’ın, Almanya
Federal Meclisinin ulusal ve uluslararası hukuk açısından hiçbir anlamı olmayan
kararını reddettiklerine ilişkin açıklaması
CAHİT
ÖZKAN (Denizli) – Sayın Başkan, değerli milletvekilleri; sözde Ermeni soykırımı
yalanı bu kez Almanya’da hortladı. Tarihsel gerçeklikle bağdaşmayan bu tasarı,
ülkemizin egemenlik hakkına apaçık müdahaledir. Türk-Alman dostluğuna zarar
veren bu yalanın, aynı zamanda bölgesel ve küresel barışı yok etmekten başka
hiçbir amacı yoktur. Bugüne kadar benzeri tasarılar farklı devletlerin
parlamentolarına da geldi ve defalarca reddedildi. ABD Temsilciler Meclisi 2007
yılında gündeme dahi almadı. Almanya’nın işlediği soykırım suçunun mağduru
İsrail Parlamentosu 2007’de reddetti; Fransa Anayasa Mahkemesi 2011’de, İspanya
Parlamentosu 2015’te, Hollanda Parlamentosu yine 2015’te, Belçika Parlamentosu
2005’te reddetti. Bu kadar parlamento tarafından defalarca reddedilen sözde
soykırım iddiasının Almanya tarafından kabulü gülünçtür. 
(Mikrofon
otomatik cihaz tarafından kapatıldı) 
CAHİT
ÖZKAN (Denizli) – Ulusal ve uluslararası hukuk açısından hiçbir anlamı olmayan
bu kararı reddettiğimizi ilan ederiz. 
BAŞKAN
– Sayın Özdoğan Enç…
20.- Antalya Milletvekili Gökcen Özdoğan Enç’in,
Almanya Federal Meclisinin Ermeni soykırımı iddialarını onaylayan kararını
tanımadıklarına ilişkin açıklaması
GÖKCEN
ÖZDOĞAN ENÇ (Antalya) – Sayın Başkan, değerli milletvekilleri; sözde Ermeni
soykırımı iddialarını onaylayan Almanya Federal Meclisinin böyle bir karar alma
yetkisi olmamasına rağmen, aldığı kararla kendisini mahkeme yerine koymuştur.
Tarihin en büyük soykırımını yapan Almanya, hiçbir gerekçeyle bu kararı
almamalıydı. Bu kararı tanımıyoruz. Önyargılı, ikiyüzlü politikalarıyla
Suriye’deki katliamlara sessiz kalıp geçmişi yalan yanlış olaylarla yorumlamak
Almanya Federal Parlamentosunun haddi değildir. 
BAŞKAN
– Sayın Bektaşoğlu…
21.- Giresun Milletvekili Bülent Yener Bektaşoğlu’nun,
Gıda, Tarım ve Hayvancılık Bakanlığından, fındığı devlet koruması altına almayı
düşünüp düşünmediklerini öğrenmek istediğine ilişkin açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan. Sorum, Sayın Faruk
Çelik Bey’e. 
Geçen
sezon uyarılarımız dikkate alınmadı, fındık fiyatları yabancı sektörün eline
geçti ve fiyatlar bu alıcılar tarafından belirlendi. Fiyat, sezonunun başından
itibaren 15 liradan başlayarak maalesef 8-10 TL aralığına kadar düştü. Bu
nedenle, üreticilerimiz, fındık ticareti yapanlar büyük bir mağduriyet yaşadı,
olumsuz yönde etkilendi, ülkemiz döviz kaybına uğradı, Hükûmet buna seyirci
kaldı. Değişen bir şey olmadığından, aynı mağduriyetler ve olumsuzlukların bu
yıl da yaşanacağı mutlaka gözükmektedir. Yeni sezonun açılmasına üç ay kala
belirsizliklerin ortadan kalkması için Hükûmetten ciddi ve tutarlı bir tavır
ortaya koyması beklenmektedir. 
Sayın
Bakan, üreticiyi, sektörü, fındık alımı yapanları, manavları ve ülkemizin
menfaatlerini gözeterek FİSKOBİRLİK, TMO ve başka kurumlar aracılığıyla fındığı
devlet koruması altına almayı, fiyat belirleyip müdahale yaparak piyasayı
düzenlemeyi düşünmek ister misiniz, yoksa yine yabancı alıcıların dediği mi
olacaktır? 
Teşekkür
ederim. 
BAŞKAN
– Sayın Durmuşoğlu. 
22.- Osmaniye Milletvekili Mücahit Durmuşoğlu’nun,
tarihimizin hiçbir döneminde yer almayan soykırım kelimesiyle milletimizin yan
yana getirilmesine asla müsaade edilmeyeceğine ilişkin açıklaması
MÜCAHİT
DURMUŞOĞLU (Osmaniye) – Teşekkür ederim Sayın Başkan. 
Bugün
Almanya Federal Meclisinde kabul edilen 1915 olayları konusundaki Ermeni
iddialarında öne sürülen rakamlar başta olmak üzere tüm tasarının dayanaksız ve
mesnetsiz olduğunu tüm dünya bilmelidir. Sayın Cumhurbaşkanımızın konuyla
ilgili daima söylediği önemli bir noktayı buradan bir kez daha seslendirmek
istiyorum. Arşivlerimizi açmaya hazır olduğumuzu, 1 milyona yakın belge ve
bilginin olduğunu her zaman söylüyoruz ve diyoruz ki: Ermenistan arşivlerinde
de varsa onlar da açsın, üçüncü ülkelerde varsa onlar da açsın. Hatta daha da
ileri gidiyoruz, biz askerî arşivlerimizi de açmaya hazırız. Biz yaşanan hiçbir
acıyı yok saymadığımız gibi, acıların yarıştırılmasına da rıza göstermeyiz.
Balkanlardan, Kafkasya’dan ve çevremizdeki tüm bölgelerden Anadolu’ya göçler
sırasında ölen 4 milyonu aşkın Müslüman için ne kadar üzüntü yaşamışsak
hayatlarını kaybeden Ermeniler için de o derece üzüntülüyüz. Ancak, tarihimizin
hiçbir döneminde yer almayan, “soykırım” kelimesi ile milletimizin yan yana
getirilmesine de asla ve asla müsaade etmeyiz. 
BAŞKAN
– Sayın Dağlı. 
23.- Adana Milletvekili Tamer Dağlı’nın, Almanya
Federal Meclisinin Ermenilerin 1915 olaylarıyla ilgili iddialarını soykırım
olarak tanımlayan karar tasarısını kabul etmesini kınadığına ve Adana’nın Kozan
ilçesinin düşman işgalinden kurtuluşunun 96’ncı yıl dönümünü kutladığına
ilişkin açıklaması
TAMER
DAĞLI (Adana) – Teşekkür ederim Sayın Başkan. 
Soykırım
konusunda sicil bozukluğu tescilli Almanya Federal Meclisinin Ermenilerin 1915
olaylarıyla ilgili iddialarını “soykırım” olarak tanımlayan karar tasarısını
kabul etmelerini kınıyorum.
Ayrıca,
Kozan ilçemizin düşman işgalinden kurtuluşunun 96’ncı yıl dönümünü kutluyor,
kurtuluş mücadelesinin kahramanları Gazi Mustafa Kemal Atatürk ve silah
arkadaşlarını rahmet, şükran ve minnetle anıyorum. Tüm hemşehrilerimi saygıyla
selamlıyorum. 
BAŞKAN
– Sayın Tüm… 
24.- Balıkesir Milletvekili Mehmet Tüm’ün, Gezi
olaylarının 3’üncü yıl dönümüne ilişkin açıklaması
MEHMET
TÜM (Balıkesir) – Teşekkür ederim Başkan. 
Gezi
olaylarının 3’üncü yıl dönümündeyiz. Yaşamlarını yitiren Mehmet Ayvalıtaş,
Abdullah Cömert, Ethem Sarısülük, İrfan Tuna, Selim Önder, Ahmet Atakan, Ali
İsmail Korkmaz, Berkin Elvan’ı saygıyla anıyorum; ışıklar içinde uyusunlar.
Gezi,
özgürlük ve demokrasi için zulme başkaldırmanın ve diktatörlüğe dur demenin
adıdır. Gezi, diktatörlüğe karşı özgürlük isteyen Türkiye gençliğinin
haykırışıdır ve başkaldırışıdır. Bu gençlik var oldukça bu topraklarda faşizm
ve diktatörlük asla hayat bulamayacaktır çünkü Gezi ruhu barış ve özgürlüktür. 
Sayın
Bakana sormak isterim: Hükûmetin Gezi olaylarındaki acımasız tutumundan dolayı
pişman mısınız? Başta evlatlarını kaybeden aileler olmak üzere, halktan özür
dilemeyi düşünüyor musunuz? Camide içki içtiklerini iddia ettiğiniz ve ısrarla
“Görüntü var.” dediğiniz görüntüler ne oldu, neden yayınlamıyorsunuz? Bu
görüntüler yoksa neden…
(Mikrofon
otomatik cihaz tarafından kapatıldı)
BAŞKAN
– Sayın Arslan…
25.- Denizli Milletvekili Kazım Arslan’ın, Almanya
Federal Meclisinin Ermenilerin 1915 olaylarıyla ilgili iddialarını soykırım
olarak tanımlayan karar tasarısını kabul etmesini kınadığına ve Denizli-Muğla,
Denizli-Çameli ve Denizli-Çivril kara yollarının ne zaman bitirileceğini
öğrenmek istediğine ilişkin açıklaması
KAZIM
ARSLAN (Denizli) – Sayın Başkanım, öncelikle, Alman Parlamentosunun yetkisi
olmadığı hâlde “Ermeni soykırımı yapılmıştır.” şeklinde aldığı kararını
şiddetle kınıyorum. Böyle bir kararı alma hakları olmadığı gibi, Almanya’nın bu
kararı alırken kendilerinin Yahudilere karşı yapmış oldukları katliamı
unutmamasını hatırlatıyorum. Ayrıca, bu alınan kararın Avrupa İnsan Hakları
Mahkemesinin kararına da aykırı olduğunu özellikle belirtiyorum.
Ayrıca,
Denizli-Muğla, Denizli-Çameli, Denizli-Çivril kara yollarının ne zaman bitirileceğini
öğrenmek istiyorum.
Teşekkür
ederim.
BAŞKAN
– Sayın Gündoğdu…
26.- Kırklareli Milletvekili Vecdi Gündoğdu’nun,
Kırklareli’de ne kadar tarım ürünü alımının planlandığını ve tarımsal destek
primlerinin kapsamının artırılıp artırılmayacağını öğrenmek istediğine ilişkin
açıklaması
VECDİ
GÜNDOĞDU (Kırklareli) – Teşekkür ediyorum Sayın Başkan.
Kırklareli’mizde
bu yıl ne kadar tarım ürünü alımı planlanmıştır? Planlanan miktarın saklama
koşulları için ideal saklama koşulları hazırlanmış mıdır? Yine, TMO’ya ait
silolar Kırklareli’de hazırlandıysa bununla ilgili bir bilgi istiyoruz; yine,
hazırlanmadıysa Kırklareli’deki üreticilerin tüccarın eline mi bırakıldığını
bilmek istiyoruz.
İki:
Sertifikalı tohumluk, fide, fidan kullanımı, yurt içi sertifikalı tohum üretim
destek ve bitkisel üretim destek primlerini artıracak mısınız? Prim
desteklerinde kapsamı genişletecek misiniz? Mısır ve ayçiçeği sertifikalı tohum
kullanımını destek kapsamına alacak mısınız?
Teşekkür
ediyorum Sayın Başkanım.
BAŞKAN
– Sayın Haberal…
27.- Ankara Milletvekili Erkan Haberal’ın, Türk
milletinin dünya kurulduğundan beri soykırım yapmadığına ve soykırımsal
davranışlar içinde bulunmadığına ilişkin açıklaması
ERKAN
HABERAL (Ankara) – Teşekkür ederim Sayın Başkan.
Dünya
kurulduğundan bu tarihe değin Türk milleti ne soykırım yapmış ne de soykırımsal
davranışlar içinde bulunmuştur. Türkler Almanların 1891 yılında Güney Afrika
Namibya’da yaptıkları soykırımı, 1940’lı yıllarda 21 milyon Yahudi’ye ve
Çingenlere yaptıkları soykırımı asla unutmamıştır. Dahası Türk milleti,
İngilizlerin Avustralya’da yerlilere, İspanyol ve Amerikalıların 8 milyon
yerliye yaptıkları soykırımı da unutmamıştır; İtalyanların ve Fransızların
Cezayir’de Müslümanlara yaptıkları soykırımları da unutmamıştır. Türkler,
Rumların Kıbrıs’ta yaptıklarını da unutmamıştır, Yunanlıların Batı Trakya’daki
Türk kardeşlerimize yaptıklarını da unutmamıştır, Bulgarların Türklere
yaptıklarını da unutmamıştır, Amerikalıların Kuzey Irak’ta milyonlarca
Müslüman’a yaptığı soykırımı da asla unutmamıştır. 
(Mikrofon
otomatik cihaz tarafından kapatıldı) 
BAŞKAN
– Sayın Özdiş… Yok.
Sayın
Yıldırım…
28.- Adıyaman Milletvekili Behçet Yıldırım’ın, AKP il
başkanı gibi çalışan, çocukları IŞİD’e katılan ailelerin feryadını ve
kamuoyunun uyarılarını göz ardı eden Adıyaman Valisinin Adana’ya atanmasıyla
âdeta ödüllendirildiğine ilişkin açıklaması
BEHÇET
YILDIRIM (Adıyaman) – Sayın Başkan, bugün Adıyaman’ımızın adı IŞİD’le
anılıyorsa en büyük nedenlerinden birisi Adıyaman Valiliğidir. Onlarca canlı
bomba ve binlerce IŞİD militanı Adıyaman’da örgütlenip hem yurt içine hem de
yurt dışına gitmiştir. Diyarbakır, Suruç, Ankara, İstanbul canlı bombaları
maalesef Adıyaman’dan çıkmış, binlerce masum insanın ölümüne sebep olmuştur.
Tam dört yıldır Adıyaman’da bir AKP il başkanı gibi çalışan, çocukları IŞİD’e
katılan ailelerin feryadını, kamuoyunun ve bizlerin defalarca uyarılarını göz
ardı eden Adıyaman Valisi, son valiler kararnamesiyle Adana’ya vali olarak
atanmıştır, âdeta ödüllendirilmiştir. Hükûmetin bu tutumunu kınıyor, bu durumu
kamuoyunun vicdanını bırakıyorum. Artık partili Cumhurbaşkanı gibi partili vali
dönemi başlamıştır tıpkı 1940’lardaki gibi.
(Mikrofon
otomatik cihaz tarafından kapatıldı) 
BAŞKAN
– Sayın Depboylu…
29.- Aydın Milletvekili Deniz Depboylu’nun, Almanya
Federal Meclisinin Ermeni soykırımı iddialarıyla ilgili kararını kınadığına
ilişkin açıklaması
DENİZ
DEPBOYLU (Aydın) – Teşekkür ederim Sayın Başkan. 
Sözde
Ermeni soykırımı iddialarıyla Türk milletini, Türk tarihini karalamaya çalışan,
iftira ve suçlama kampanyasına dâhil olan Almanya Federal Meclisinin kararını
kınıyorum. Türk milletinin kutlu mazisinde soykırım izine, toplu kıyıma
rastlamanın mümkün olmadığını hatırlatıyor, devleti yöneten AKP Hükûmetini
etkin dış politika oluşturmak suretiyle, böyle asılsız iddialar üretenlere
karşı dik, kararlı ve güçlü durmaya davet ediyorum. 
Teşekkür
ederim. 
BAŞKAN
– Evet, milletvekillerinin birer dakikalık konuşma istemleri karşılanmıştır. 
Sayın
Akçay, buyurunuz, mikrofonunuzu açıyorum. 
30.- Manisa Milletvekili Erkan Akçay’ın, Almanya
Federal Meclisinin Ermeni soykırımı iddialarıyla ilgili kararını protesto
ettiğine ve kınadığına ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Bugün
Alman Parlamentosunun toplantısında alınan sözde soykırım iddialarını içeren
kararı protesto ediyorum ve kınıyorum. 
Önergede:
“Yüz bir yıl önce Osmanlı İmparatorluğu Ermenilere ve diğer Hristiyan
azınlıklara soykırım yapmıştır.” ibaresi yer almaktadır. Dolayısıyla bu tasarı,
1915 olaylarını soykırım olarak nitelemekle kalmayıp başka Hristiyan
topluluklara da soykırım yapıldığı iddiasını içermektedir. Bu tasarı, sözde
soykırım iftirası, Alman okullarında yüz binlerce Türk çocuğuna da ders olarak
okutulmasını öngörmektedir, milyonlarca çocuğa Türk düşmanlığı aşılanması
amaçlanmaktadır. Bunlar vahim ötesi faaliyetlerdir ve buradan ancak düşmanlık
ve nefret çıkar; dostluk ve iş birliği çıkmaz.
Almanya
kendi soykırım suçlarına, ayıbına ortak arayıp soykırım sendromu ve kompleksini
bize bulaştırmaya çalışmasın. Milliyetçi Hareket Partisi olarak böyle bir
önergenin kabul edilmesini Türk-Alman ilişkileri açısından ve tarihî gerçekler
karşısında kabul edilemez buluyoruz, reddediyoruz ve kınıyoruz. 
24
Nisan neden bazı Ermeniler tarafından soykırım günü olarak nitelendirilmektedir?
Bu tarihte Taşnak, Hınçak ve Ramgavar örgütü mensubu 235 Ermeni ileri geleninin
tutuklanmasına karar verildi. 180’i tutuklanıp Ayaş ve Çankırı cezaevlerine
gönderildi, yani bunlar ölmediler ama can damarları kesilmişti. Bu sebeple, 24
Nisanı soykırım günü olarak anmaya başladılar. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Akçay. 
Buyurunuz.

ERKAN AKÇAY (Manisa) – Gerçek katliamları yapanlar
Ermeni, Hınçak, Taşnak çeteleridir. 518.201 Müslüman Türk’ü katlettiler.
Bunlar, gerek bizim devlet kayıtlarında gerekse uluslararası belgelerde yer
alan rakamlardır. Öldü denilen Ermenilerin ölmedikleriyse Birleşmiş Milletler
adına araştırma yapan Amerikan ve Orta Doğu Yardım Kuruluşu ile İngiltere
Büyükelçiliğinin Kasım 1922 tarihli raporundan anlaşılmaktadır. 
Kimse unutmasın ki Osmanlı Devleti 24 Nisanda
Çanakkale’de, Kafkasya’da, Musul ve Filistin’de ölüm kalım savaşı veriyordu ve
bu çetelerse tam bu sırada Anadolu’da 23 adet muhtelif yerde isyan çıkarmışlar,
Türk milletini ve Osmanlı’yı arkadan hançerlemişlerdir yani 1915’te Türk
milleti vatanını savunmuştur, hadise budur. 
Teşekkür ederim. 
BAŞKAN – Teşekkür ederim Sayın Akçay. 
Sayın Baluken, buyurunuz. 
31.- Diyarbakır Milletvekili İdris Baluken’in, Kütahya’da
çok ciddi bir provokasyonun tekrar devreye konulmak istendiğine, bu konuda
gerekli tedbirlerin alınmasını rica ettiğine, yedi gündür gözaltında olan
Demokratik Bölgeler Partisi Şırnak il yöneticisi Hurşit Külter’le ilgili bilgi
almak istediğine ve sokağa çıkma yasağı kaldırılan Hakkâri’nin Yüksekova
ilçesinde tam bir yıkım ve talan tablosu olduğuna ilişkin açıklaması
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; an itibarıyla Kütahya’da çok ciddi bir
provokasyon tekrar devreye konulmak isteniyor. Dün Kütahya’da gözaltına alınan
öğrencilerin bugün adliyeye götürülüşü esnasında adliye binası etrafında
giderek kalabalığı artan bir ırkçı grubun saldırı hazırlığı bilgisi bize
ulaştı. Saatlerdir Kütahya Valisine ve İçişleri Bakanlığı yetkililerine
ulaşmaya çalışıyoruz ancak bir türlü hâlâ bu saate kadar ulaşmış değiliz.
Özellikle iktidar partisinin grup başkan vekilinin de not alarak hızla ilgili
bakanlara ulaştırmasını -çünkü şu anda Genel Kurulda herhangi bir bakan yok,
görüşmeleri takip etmiyor- olası geri dönülemez sonuçlara yol açacak böylesi
bir provokasyonla ilgili gerekli tedbirlerin alınmasının özellikle sağlamasını
buradan rica ediyoruz. Çünkü, yereldeki güvenlik güçlerinin öğrencilere “Sizin
can güvenliğinizi sağlamayacağız.” demek suretiyle büyük bir aymazlık
içerisinde, oradaki provokasyonu tahrik edici tutumlarının olduğunu öğrenci
arkadaşlar bize ilettiler. 
Bu
yaklaşımların tamamı AKP’nin halkları, kitleleri karşı karşıya getiren ayrımcı
politikaların neticesidir. Öyle bir noktaya geldi ki en küçük bir kıvılcımdan
çok büyük bir yangının çıkacağı kaygısını, endişesini her gün yaşıyoruz. Dün de
Genel Kurulda yine Kütahya’da Kürt işçilerin çalıştığı bir inşaatta çıkan
yangının nasıl bir provokasyona dönüştürüldüğünü ifade ettik. Dolayısıyla,
sorumlu makamda bulunan iktidar partisi, Kütahya’da gerekli tedbirleri almalı,
öğrencilerin can güvenliğini sağlamalıdır.
Diğer
taraftan, Sayın Başkan, DBP Şırnak il yöneticimiz Hurşit Külter yedi gündür
gözaltında olmasına rağmen, hâlâ hiçbir haber alamadık.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Baluken.
İDRİS
BALUKEN (Diyarbakır) – Hurşit Külter’den hâlâ hiçbir haber yoktur. Günlerdir
buradan ifade etmemize rağmen, Hükûmet, kör, sağır, dilsizdir. Hurşit Külter
nerede? İnfaz mı ettiniz? Öldürdünüz mü? Hukuksuz bir şekilde gözaltında mı
tutuyorsunuz? Neden bu Hükûmet Hurşit Külter’in nerede olduğunu açıklamıyor?
Halkımızı beyaz Toroslarla tehdit edenler, sahaya siyah Ranger’ları sürerek
gözaltında olan gençlerin infazının yapılacağının işaretini vermişlerdi. Buna
mı başladılar? AKP Hükûmetinin buna bir an önce cevap vermesi lazım.
Sayın
Başkan, Yüksekova ilçemizde sokağa çıkma yasağı 30 Mayıs sabahı itibarıyla
kısmi olarak kaldırıldı. Yüksekova tam bir viraneye dönmüş durumda. Çatışmanın
olmadığı mahallelerde de bütün evler ve iş yerleri yakılmış durumda. Tam bir
yıkım, tam bir talan tablosu var. Geri dönmek isteyen halk saatler boyu sırada
bekliyor. 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Çok kısa, bitirebilir miyim Sayın Başkanım?
BAŞKAN
– Buyurunuz. 
İDRİS
BALUKEN (Diyarbakır) – İlçeye geri dönmek isteyen halk, evini, iş yerini
kontrol etmek isteyen halk, kilometrelerce sırada bekletilerek güvenlik
gerekçesiyle saatlerce yollarda mağdur ediliyor, her türlü hakaretlerde
bulunuluyor, Yüksekova’ya gönderilen yardımlar engelleniyor. Bugün
Yüksekova’dan bizi arayan halkımız suya ihtiyaçlarının olduğunu söylediler,
suya. Su şebekeleri tahrip edildiği için Yüksekova halkı şu anda içme suyuna
muhtaç duruma getirilmiş. Ben buradan Hükûmet yetkililerine değil, Türkiye
halklarına sesleniyorum: Duyarlı olan bütün halklarımızı Yüksekova halkıyla
dayanışmaya, Yüksekova’ya ulaşması gereken insanlarımız da bir an önce oraya
gidip AKP’nin yıkım, talan politikasını yerinde görmeye ve orada halkımıza
destek duygusuna, destek tavrına davet ediyorum.
Teşekkür
ediyorum Sayın Başkan.
BAŞKAN
– Teşekkür ederim Sayın Baluken.
Sayın
Gök…
32.- Ankara Milletvekili Levent Gök’ün, Almanya Federal
Meclisinde gerçekleşen oylamanın Türk dış politikasının çöküşü olduğuna, esas
kınanması gerekenin Türk dış politikası olduğuna ve AKP’nin bu konuda kendisini
sorgulaması gerektiğine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, bugün Almanya Parlamentosunda gerçekleşen oylama, aslında Türk dış
politikasının bir çöküşüdür. Dünyada en çok ilişkili olduğumuz bir ülke olan
Almanya’da 3 milyonu aşkın yurttaşımız yaşıyor. Sosyal, kültürel, ekonomik bakımdan
dünyadaki bütün ülkelerden çok daha fazla ilişki içerisinde olduğumuz
Almanya’da böylesi bir kararın alınabilmesi Türk dış politikasının ve
Hükûmetinin tamamıyla büyük bir aczidir. Dış politika ne yapıyor? Dış
politikada lobi faaliyetleri eğer en yakın ilişki içerisinde olduğumuz bir
ülkeyi dahi etkilemekten âciz duruma düşmüşse gerçekten, bu Türkiye'nin dış
dünyada itibarının geldiği en son noktayı göstermesi açısından ibret vericidir.
Bu kararı iktidar partisi kınamakla kalmamalı, kendilerini gözden geçirmeli,
dış politikalarını gözden geçirmeli. Her gün yarattıkları yeni algı
operasyonlarıyla Türkiye'yi güya güçlü ülke göstermekle Cumhurbaşkanını kimi
sözle büyüterek Türkiye'nin dünyadaki algısını güçlü bir devlet olarak
göstermekle bu işin olmadığını bugün kendilerinin bir kez daha görmüş olmaları
gerekir. Dünya bedava işlere inanmıyor. Siz belki Türkiye'deki yurttaşları
elinizdeki havuz medyasıyla kandırıyorsunuz ama işte dış dünyadan gelen
tepkiler burada. Bence esas kınanması gereken Türk dış politikasıdır, AKP’nin
bu tutumlarıdır. Ben Hükûmetin bu konuda hesap vermesi gerektiğini düşünüyorum.
Dış politikamızı ne hâle getirdiniz ve nereye götürüyorsunuz? AKP kendisini bu
konuda sorgulamalı, Hükûmet de üzerine düşenin gereğini fazlasıyla yapmalıdır
Sayın Başkanım.
Teşekkür
ederim.
BAŞKAN
– Teşekkür ederim Sayın Gök.
Sayın
Muş…
33.- İstanbul Milletvekili Mehmet Muş’un, Almanya
Federal Meclisinin Ermeni soykırımı iddialarıyla ilgili kararını kınadığına ve
AK PARTİ’nin insanı önceleyen bir politika felsefesi olduğuna ilişkin
açıklaması
MEHMET
MUŞ (İstanbul) – Sayın Başkan, değerli milletvekilleri; ben de bugün Almanya
Federal Parlamentosunda sözde Ermeni soykırımıyla alakalı alınan kararı
kınadığımı buradan bir kez daha ifade etmek istiyorum. 
Ecdadımızın
şanlı tarihi ortadadır. Bu konuda tarihçileri ve bilim adamlarını biz sonuna
kadar göreve çağırdık ve arşivlerimizi de her zaman bu konuda araştırma yapmak
isteyenlere açmış bir ülkeyiz. 
Değerli
Başkan, AK PARTİ hiçbir zaman ayrımcı bir dil ve bir politika uygulamamıştır,
Faşizm ise ne AK PARTİ’nin yanından ne yakınından ne yöresinden geçmiştir;
ülkenin tamamını kucaklayan, ülkenin birliğini beraberliğini önceleyen
politikalar uygulamıştır ve bu uyguladığı politikalar da milletten takdir
gördüğü için AK PARTİ kesintisiz 2002’den itibaren iktidarda tutulmaktadır.
Faşist uygulamaları olanlar Türkiye’de hiçbir zaman iktidar olamazlar,
olamamışlardır. 
AK
PARTİ ne bölgesel ne de etnisiteye dayalı siyaset ve politika hiçbir zaman
yapmamıştır, ortaya koymamıştır. AK PARTİ’nin insanı önceleyen bir politika
felsefesi vardır, milleti önceleyen bir politika felsefesi vardır, bir hizmet
anlayışı vardır. Meselelere ve ülkenin sorunlarına yaklaşımı bu ölçekte
olmuştur hep.
Genel
Kurulu saygıyla selamlıyorum. 
BAŞKAN
– Teşekkür ederim Sayın Muş.
Sayın
Vural…
34.- İzmir Milletvekili Oktay Vural’ın,
Cumhurbaşkanının, dokunulmazlıkların kaldırılmasıyla ilgili Anayasa
değişikliğini bekletmesini doğru bulmadıklarına ve Hükûmeti, ABD’nin YPG’yle
yaptığı operasyon karşısında tepki koymaya ve diğer devletlerin güçleriyle
birlikte hareket etmeye davet ettiğine ilişkin açıklaması
OKTAY
VURAL (İzmir) – Teşekkür ederim.
Sayın
Başkan, bildiğiniz gibi, Parlamentoda dokunulmazlıkların kaldırılmasıyla ilgili
Anayasa değişikliği 376 milletvekiliyle kabul edilmiştir. Dolayısıyla,
Anayasa’nın açıkçası referanduma ihtiyaç olmadan değiştirilmesi konusunda ortak
bir irade oluşmuştur. Ancak, maalesef, bu Anayasa değişikliğinin Türkiye Büyük
Millet Meclisinden Cumhurbaşkanına gönderilmesinin üzerinden on günü aşkın bir
süre geçmiştir. Parlamentonun bu konuda süratlice karar vermesini isteyen Sayın
Cumhurbaşkanının, doğrusu, bu konuda bu Anayasa değişikliğini bekletmesini
doğru bulmuyoruz. İvedilikle bu konuda hemen karar oluşturulmalı ve bu onay
verilmelidir. 
Diğer taraftan, bilindiği gibi, Türkiye, PKK, PYD, YPG
terör örgütleri konusunda yabancı ülkeler nezdinde bazı tavırlar oluşturuyor,
hatta bu konuda…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Vural. 
OKTAY
VURAL (İzmir) – …YPG’nin Fırat’ın batısına geçemeyeceğine ilişkin bir kırmızı
çizgi konulmuştu. ABD askerlerinin YPG’nin sözde simgeleriyle üniforma taşımalarına
karşı “Ya onlar, ya biz.”, “İkiyüzlülük.” dendi ama bugün görüyoruz ki maalesef
Menbiç’e YPG ile ABD operasyon yapıyor ve açıkçası Fırat’ın batısına geçmiş
durumdadır. Bu konuda kirli ve pis bir oyun oynanmaktadır. Hükûmetin bu konuda
neden bir tepki koymadığını da anlayabilmiş değiliz. Bu konuda sessiz kalmak
terör örgütünü ve Türkiye'nin toprak bütünlüğüne tehdit olarak terör örgütünü
güçlendirir. Bu bakımdan, Hükûmeti YPG’yle yapılan bu operasyon karşısında
tepki koymaya ve bizim, Parlamentonun verdiği yetki çerçevesinde de gerekirse
terör örgütlerine karşı diğer devletlerin güçleriyle birlikte hareket etmeye de
davet ediyorum. 
BAŞKAN
– Teşekkür ederim Sayın Vural. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin 3 önerge vardır, ayrı ayrı okutuyorum: 
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Zeynep Altıok ve 25
milletvekilinin, faili meçhul siyasi cinayetlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/220)
Türkiye Büyük Millet Meclisi Başkanlığına
Geçmişten
günümüze sayısız faili meçhul siyasi cinayet, katliam ve kayıplar ile ağır bir
utanç tablosuna sahip olan ülkemizde 1948 yılında Sabahattin Âli cinayetinden
başlayarak Tahir Elçi'nin öldürülmesine kadar geçen süreçte gerçekleşen tüm
öldürüm ve kıyımların faili meçhul kalmış olması, tek bir davada bile yargı
önüne tetikçiler, maşa olarak kullanılan eylemciler dışında sorumluların
taşınmamış olması, tüm davaların olağanüstü uzun yargı süreçleri içerisinde âdeta
unutturulması, zaman aşımı ile bertaraf edilerek kapatılması, delillerin yok
olması gibi amaçlara hizmet edercesine sürdürülmesi dikkat çekici ve bir o
kadar da kabul edilemez açık bir hak ihlalidir. Türkiye'nin geçmişindeki
karanlıkların aydınlatılması, adaletin tecelli etmesi gerçek bir demokrasinin
gereğidir. Türkiye'nin geçmişindeki bu karanlıkları aydınlatacak adımların
atılması, bağımsız yargı süreçlerinin işletilmesi için gerekli düzenlemelerin
yapılması, benzeri acı olayların yeniden yaşanmaması için kalıcı anayasal
düzenlemelerle, kanunlarla çözüm için en önce çalışması gereken kurum şüphesiz
ki Türkiye Büyük Millet Meclisidir.
Benim
de aralarında bulunduğum siyasi cinayetlerde yakınlarını kaybetmiş Toplumsal
Bellek Platformu aileleri yakınlarının neden, nasıl, kimler tarafından
katledildiğine yönelik beklenti ve arayışlarını aralıksız sürdürmüşlerdir. Bu
bağlamda Toplumsal Bellek Platformu aileleri, siyasi cinayetlerin
aydınlatılması için özel yetkilendirilmiş bir araştırma komisyonu kurulması,
insanlık suçlarının anayasal tanımı ve insanlık suçlarında zaman aşımı ve
devlet sırrı uygulamalarının kaldırılmasına yönelik taleplerini 11 Şubat 2010
ve 5 Aralık 2011 tarihlerinde tüm partilere eşit mesafede durarak partilerüstü
bir yaklaşımla Türkiye Büyük Millet Meclisi Başkanı ve Parlamentoda grubu olan
tüm parti gruplarını ziyaret ederek 2 kez Mecliste dile getirmişlerdir.
Toplumsal
Bellek Platformu mensubu Ali, Yavuz, Bulut, Özdemir, Yurdakul, Tütengil,
Kaftancıoğlu, Özgüner, Tekiner, Erdost, Aksoy, Emeç, Dursun, Üçok, Mumcu,
Anter, Çimen, Aysan, Altıok, Ekinci, Cebenoyan, Kutlar, Ocak, Göktepe,
Hablemitoğlu, Dink ailelerinin randevu talepleri AKP tarafından ikinci
ziyarette, MHP tarafından her iki ziyarette reddedilmiş, Meclis Başkanı ve
İnsan Hakları Komisyonu tarafından da önce reddedilmiş, İnsan Hakları Komisyonu
üyesi 24’üncü Dönem CHP milletvekili Hüseyin Aygün ve BDP milletvekili Ertuğrul
Kürkcü'nün çabalarıyla gerçekleştirilebilmiştir.
Toplumsal
Bellek Platformu'nun ziyaret edebildikleri parti grupları ve Meclis makamlarına
ilettikleri talepleri faili meçhul bırakılan siyasi cinayetlerin neden, nasıl
ve kimler tarafından gerçekleştirildiğinin aydınlatılması, cinayetlerin
ardındaki karanlık yapının araştırılması ve açığa çıkarılması ve suçluların
yargılanması için gerekli sürecin başlatılabilmesi adına CHP ve BDP/HDP tarafından
toplam 21 kez Meclise taşınmış ve her seferinde salt AKP oylarıyla
reddedilmiştir.
Ailelerin
talepleri CHP milletvekilleri, 34 kez Meclis araştırma komisyonu kurulması amacıyla
önerge vermiştir. Verilen bu önergeler, CHP Grubu tarafından 6 Nisan 2010, 20
Nisan 2010, 22 Haziran 2010, 20 Ekim 2010, 3 Kasım 2010, 9 Şubat 2011, 3 Kasım
2011, 24 Ocak 2012, 24 Ocak 2013 ve 17 Mart 2015 tarihlerinde Türkiye Büyük
Millet Meclisi Genel Kuruluna toplam 10 kez; BDP ve HDP milletvekilleri
tarafından 25 Kasım 2010, 26 Ocak 2011, 8 Şubat 2012, 2 Mayıs 2012, 30 Mayıs
2012, 22 Mayıs 2013, 13 Kasım 2013, 28 Kasım 2013, 9 Ocak 2014, 15 Ocak 2014 ve
3 Haziran 2014 tarihlerinde TBMM Genel Kuruluna indirilen toplam 11 önergenin
görüşmeleri yapılmıştır.
Ailelerle
görüşen ve taleplerine kayıtsız kalmayan CHP ve BDP/HDP milletvekilleri
tarafından, insanlık suçlarının zaman aşımına uğratılmamasına ilişkin CHP
milletvekilleri tarafından (2/209), (2/440), (2/2691), (2/347), (2/1756),
(2/1762), (2/318) esas numaralı; HDP milletvekilleri tarafından (2/222),
(2/369), (2/2246) ve (2/2657) esas numaralı Kanun Teklifleri verilmiştir.
Ancak, bu kanun teklifleri, ilgili komisyonlarca dikkate alınmayarak tozlu raflarda
bekletilmiştir. Bunun yanı sıra AKP tarafından geçirilen torba yasalar
Bahçelievler katliamı, Abdi İpekçi, Mehmet Zeki Tekiner, Yavuz Yükselbaba,
Kemal Türkler cinayetleri gibi faili meçhul karanlık cinayet ve katliamların
sanıklarını özgürleştirmiştir. Beyazıt katliamı, Abdi İpekçi, İnciraltı
katliamı, Kemal Türkler, Uğur Mumcu, Sivas Madımak katliamı, Yusuf Ekinci, Gazi
katliamı ve Hasan Ocak davaları zaman aşımıyla karşı karşıya bırakılmış,
insanlık suçu olduğu sabit Sivas katliamının zaman aşımına uğramış olması
dönemin Başbakanı ve bugünün Cumhurbaşkanı tarafından "hayırlı"
bulunmuştur. Devleti esas alan ve koruyan devletin hukuku yerine, yurttaşı esas
alan hukuk devletinin ve bağımsız yargının önündeki tüm engellerin kaldırılması
gerekmektedir. Sistem böyle çalıştırılmadığı için Roboski, Reyhanlı, Gezi,
Diyarbakır, Suruç, Ankara, Tahir Elçi katliamları ve cinayetleri
gerçekleşmiştir.
Tarihinde
aydınlatılmamış faili meçhul siyasi cinayet bulunmayan, "gerçek
demokrasi" ile yönetilen bir Türkiye için siyasi cinayetlerin öncesindeki
ve sonrasındaki tüm aşamaların araştırılması ve aydınlatılması için
Anayasa’mızın 98’inci maddesi, TBMM İçtüzüğü'nün 104 ve 105’inci maddeleri
uyarınca Meclis araştırma komisyonu kurulmasını arz ve talep ederiz.
1)
Zeynep Altıok  (İzmir)
2)
Hüseyin Çamak  (Mersin)
3)
Ahmet Tuncay Özkan  (İzmir)
4)
Uğur Bayraktutan  (Artvin)
5)
Hilmi Yarayıcı  (Hatay)
6)
Ali Yiğit  (İzmir)
7)
Tekin Bingöl  (Ankara)
8)
Durmuş Fikri Sağlar  (Mersin)
9)
Muharrem Erkek  (Çanakkale)
10)
Lale Karabıyık  (Bursa)
11)
Mustafa Sezgin Tanrıkulu  (İstanbul)
12)
Yakup Akkaya  (İstanbul)
13)
Bülent Tezcan  (Aydın)
14)
Faik Öztrak  (Tekirdağ)
15)
Emre Köprülü  (Tekirdağ)
16)
Namık Havutça  (Balıkesir)
17)
Necati Yılmaz  (Ankara)
18)
Tahsin Tarhan  (Kocaeli)
19)
Fatma Kaplan Hürriyet  (Kocaeli)
20)
Gamze Akkuş İlgezdi  (İstanbul)
21)
Tur Yıldız Biçer  (Manisa)
22)
Mehmet Göker  (Burdur)
23)
Ceyhun İrgil  (Bursa)
24)
Tufan Köse  (Çorum)
25)
Ali Şeker  (İstanbul)
26)
Çetin Arık  (Kayseri)

2.- Şanlıurfa Milletvekili Osman Baydemir ve 23
milletvekilinin, mültecilerle ilgili sorunların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/221)
Türkiye Büyük Millet Meclisi Başkanlığına
Dört
yıldır devam eden Suriye'deki kanlı savaş Suriye'ye sınırı olan diğer
ülkelerdeki mültecilerin sayılarında da ciddi artışlara neden olmuştur.
Türkiye, resmî rakamlara göre Suriyeli mülteci sayısının en fazla olduğu iki
ülkeden biri konumuna gelmiştir. Ülkemize gelen mültecilerin yüzde 87'si kamp
dışında ve sınır illerinde yaşamaktadır. Başta Urfa ilimiz olmak üzere Antep,
Hatay, Kilis, Mardin, Şırnak sınır illerimizdeki yerel halk ve mülteciler
arasında yaşanan ve giderek artan gerginlikler ve sağlık ile çalışma hayatı başta
olmak üzere katlanarak artan sorunlar, mülteciler meselesinin bir sosyal uyum
sorunu hâline geldiğini göstermekte, Türkiye'nin bir mülteciler politikası
eksikliğini işaret etmektedir.
Mülteciler
meselesine dair sorunların tespit edilmesi ve kalıcı çözümlerin üretilmesi
amacıyla Anayasa'nın 98'inci, Meclis İçtüzüğü’nün 104'üncü ve 105'inci
maddeleri gereğince Meclis araştırması açılması için gereğini arz ve talep
ederiz.
1)
 Osman Baydemir  (Şanlıurfa)
2)
 Pervin Buldan  (İstanbul)
3)
 Meral Danış Beştaş  (Adana)
4)
 Behçet Yıldırım  (Adıyaman)
5)
 Berdan Öztürk  (Ağrı)
6)
 Dirayet Taşdemir  (Ağrı)
7)
 Sırrı Süreyya Önder  (Ankara)
8)
 Ayşe Acar Başaran  (Batman)
9)
 Mehmet Ali Aslan  (Batman)
10)
 Saadet Becerekli  (Batman)
11)
 Hişyar Özsoy  (Bingöl)
12)
 Mizgin Irgat  (Bitlis)
13)
 Altan Tan  (Diyarbakır)
14)
 Çağlar Demirel  (Diyarbakır)
15)
 Feleknas Uca  (Diyarbakır)
16)
 İmam Taşçıer  (Diyarbakır)
17)
 Nimetullah Erdoğmuş  (Diyarbakır)
18)
 Nursel Aydoğan  (Diyarbakır)
19)
 Sibel Yiğitalp  (Diyarbakır)
20)
 Ziya Pir  (Diyarbakır)
21)
 Mahmut Toğrul  (Gaziantep)
22)
 Abdullah Zeydan (Hakkâri)
23)
 Mehmet Emin Adıyaman  (Iğdır)
24)
 Erdal Ataş  (İstanbul)

Gerekçe
Türkiye'de,
Kasım 2014 itibarıyla 1,6 milyon Suriyeli bulunmakta, resmî olmayan rakamlara
göre ise bu sayı 2 milyonu geçmektedir. Suriyeli mülteciler en fazla
Türkiye'nin Suriye'ye sınırı olan illerine yerleşmekte/yerleştirilmekte ve
resmî verilere göre bu nüfusun yüzde 87'si kamp dışında yaşamaktadır. Kamp
dışında yaşam, bulunulan şehrin nüfusunu arttırmakla kalmayıp sağlık, eğitim,
istihdam gibi birçok noktada talepleri ortaya çıkarmaktadır. Hâlihazırda birçok
sosyoekonomik sorunu olan Urfa, Antep, Hatay, Kilis, Mardin, Şırnak gibi sınır
illerimiz bir de mülteci meselesinin doğurduğu ağır sorunlarını omuzlamak
zorunda kalmaktadır.
Urfa
il merkezi ve ilçelerinde kamp dışında yaşayan Suriyelilerin toplam sayısının
387 bin civarında olduğu tahmin edilmektedir. Bu yüksek rakam tüm sınır
illerinde olduğu gibi Urfa'da da çalışma hayatı, sağlık, barınma, eğitime dair
sorunların artmasına yol açmakta, şehrin kapasitesini aşmaktadır. Bahsi geçen
tüm sınır illerimizde hastaneler
talepleri karşılayamaz hâle gelmekte, nüfus artışından kaynaklı konut sorunu
baş göstermektedir. 
Bunun
yanı sıra, istihdam olanaklarının az olduğu şehirlerimizde, işverenler, ucuz iş
gücü olarak gördükleri Suriyeli mültecileri kaçak olarak istihdam etmektedir.
Bu durum, bir taraftan geçmiş dönemde kendi şehrinde çalışma fırsatı bulan
yerel halkı işsizliğe sürüklemekte, diğer taraftan ise Suriyeli mültecilerin
zor koşullarda, istismara açık bir şekilde, düşük ücretlerle çalışmalarına
neden olmaktadır.
Yukarda
kısa özetini sunduğumuz bu sorunlar toplumsal gerginliğin, iki toplum
arasındaki ön yargıların ve kutuplaşmaların artmasına da neden olmaktadır.
Dört
yıldır Suriye savaşının negatif etkilerini yaşayan Türkiye'de, savaşın
yarattığı göç gün geçtikçe kalıcılaşmaktadır. Yakın zamanda Suriye savaşının
biteceğine dair bir işaret de bulunmamaktadır. Kaldı ki savaşın hemen sona ermesi
durumunda bile gelen mültecilerin önemli bir bölümünün ülkelerine dönmeyeceğini
benzer durumların sonuçlarından bilmekteyiz.
Devlet
yetkililerinin kısa süreli ve geçici çözümleri, mültecilerin ve başta Urfa
olmak üzere, mültecilerin bulunduğu Antep, Hatay, Kilis, Mardin, Şırnak sınır
illerimizin sorunlarına çare olamamaktadır. Bu konuda kalıcı çözümlerin
üretilemediği kamuoyu tarafından sıkça dile getirilmektedir.
Bütüncül
bir politikanın eksikliğinden kaynaklı mülteciler meselesi tamamen sınır
şehirlerinin omuzlarına yüklenmiştir. Bu nedenle, yerel halk ile mülteciler
arasında gerginlikler artmakta, mültecilere dair ön yargılar baş göstermekte,
toplumsal huzursuzluk gelişmektedir.
Tüm
bu olumsuz gidişatın ve sınır illerindeki sosyal uyum sorunlarının önlenebilmesi,
yerel ile merkez arasında iyi bir koordinasyonun nasıl sağlanacağının tespiti,
sınır illerindeki yükün azaltılması, bu çerçevede bütüncül bir mülteciler
politikasının hayata geçirebilmesi için Meclis araştırması açılmasını arz
ederiz. 
3.- İzmir Milletvekili Ahmet Kenan Tanrıkulu ve 22
milletvekilinin, Rusya Federasyonu’yla yaşanan siyasi ve ekonomik krizin
ülkemize ekonomik etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/222)
Türkiye Büyük
Millet Meclisi Başkanlığına
Rusya
Federasyonu ile yaşanmakta olan siyasi ve ekonomik krizin, ülkemize ekonomik
etkilerinin araştırılarak alınabilecek tedbirlerin, çözüm önerilerinin
belirlenmesi amacıyla, Anayasa'nın 98’inci ve TBMM İçtüzüğü'nün 104 ile
105’inci maddeleri uyarınca Meclis araştırma komisyonu kurulmasını
saygılarımızla arz ve talep ederiz. 
1) Ahmet Kenan Tanrıkulu  (İzmir)
2) Emin Haluk Ayhan  (Denizli)
3) Erkan Akçay  (Manisa)
4) Oktay Vural  (İzmir)
5) Mustafa Kalaycı  (Konya)
6) Oktay Öztürk  (Mersin)
7) Şefkat Çetin  (Ankara)
8) Mevlüt Karakaya  (Adana)
9) İsmet Büyükataman  (Bursa)
10) Ümit Özdağ  (Gaziantep)
11) Edip Semih Yalçın  (İstanbul)
12) Baki Şimşek  (Mersin)
13) Kamil Aydın  (Erzurum)
14) Erhan Usta  (Samsun)
15) Arzu Erdem  (İstanbul)
16) Mustafa Mit  (Ankara)
17) Fahrettin Oğuz Tor  (Kahramanmaraş)
18) Ahmet Selim Yurdakul  (Antalya)
19) İsmail Faruk Aksu  (İstanbul)
20) Saffet Sancaklı  (Kocaeli)
21) Deniz Depboylu  (Aydın)
22) Kadir Koçdemir  (Bursa)
23) Mehmet Erdoğan  (Muğla)
Gerekçe:
AKP
hükûmetlerinin yürüttüğü başarısız dış politikaların bugüne kadar ortaya
çıkardığı olumsuz sonuçlara, 24 Kasım 2015 sonrasında Rusya Federasyonu krizi
de eklenmiştir.
24
Kasımı izleyen günlerde Rusya Federasyonu yetkilileri Türkiye'ye yönelik bir
dizi ekonomik yaptırım kararı alındığını açıklamıştır. Bu yaptırımlar:
Türkiye'den
yapılan bazı gıda ürünleri ithalatının 1 Ocak 2016 itibarıyla durdurulması, 
Rusya'dan
Türkiye'ye yapılan tarifesiz uçuşların iptal edilmesi, 
Turizm
şirketlerine Türkiye için tatil paketi satışının durdurulması çağrısının
yapılması, 
1
Ocak 2016 itibarıyla Türk vatandaşlarının işe alımlarına kısıtlama getirilmesi
ve
1
Ocak 2016 itibarıyla Rusya'da daimi ikametgâhı olmayan Türk vatandaşlarına
vizesiz seyahat imkânının askıya alınması konularını kapsamaktadır.
Rusya
Federasyonu ile yaşanan krizin Türkiye'ye hem siyasi hem de ekonomik olarak
ciddi faturalar çıkaracağı günden güne belirginleşmektedir. Rusya Federasyonu
ile enerji, müteahhitlik, turizm sektörü ve yaş meyve-sebze ihracatı alanları
ile finans sektöründe ortaya çıkan olumsuz ticari gelişmeler dengelerin ne
kadar tehdit altında olduğunu açıkça ortaya koymaktadır.
Türkiye
ile Rusya Federasyonu arasındaki 2014 yılı dış ticaret hacminin 31,2 milyar
dolar civarında olduğu görülmektedir. Türkiye bu ticarette 2014 yılı itibarıyla
19,4 milyar dolar dış ticaret açığı vermiştir. Ekim 2015 itibarıyla on iki
aylık kümülatif verilere göre Rusya Federasyonu ile dış ticaret hacmimiz 25,5
milyar dolara gerilemiştir. 2015'in on aylık döneminde Rusya'ya 3,9 milyar
dolar ihracat yaparken, 21,5 milyar dolar ithalat gerçekleştirilmiştir.
Ocak-Ekim döneminde Rusya'ya dış ticaret açığımız 17,6 milyar dolar düzeyinde
gerçekleşmiştir.
Rusya
Federasyonu'na başlıca ihraç kalemlerimiz arasında meyve-sebze, tekstil ve
otomotiv ürünleri bulunmaktadır. Yaş meyve-sebze ihracatından olumsuz
etkilenen, başta Antalya olmak üzere güney illerimiz gelmektedir. 2014'teki 8,6
milyar dolar tutarındaki bavul ticaretinin 4,2 milyar dolarının Rusya
Federasyonu'na yönelik olduğunu Merkez Bankası açıklamıştır. 2015 yılının ilk
on aylık döneminde ise 2014'ün aynı dönemine (7,4 milyar dolar) göre bavul
ticareti yüzde 66 oranında azalarak 4,9 milyar dolara gerilemiştir.
Diğer
yandan, 2014'te Rusya Federasyonu'ndan gelen turist sayısı 4,4 milyon iken 2015
Eylül itibariyle 3,6 milyona gerilemiş, gelir açısından bakıldığında ise 2,7
milyar dolardan 1,9 milyar dolara düşüş gözlemlenmektedir. Rusya
Federasyonu'nda yaşanan ruble krizinin ardından, şu günlerde uçak krizi
yaşanmaktadır. Bunlardan dolayı turizm gelirleri konusunda en kötü etkilenen
başta Antalya olmak üzere güney ve Ege illerimiz gelmektedir.
Milliyetçi
Hareket Partisi'nin, yerinde sektör temsilcileriyle, sivil toplum
kuruluşlarıyla yaptığı görüşmelerden de anlaşılmaktadır ki Rusya
Federasyonu’yla ticaret yapan ülkemizdeki 10 sektör (doğalgaz, nükleer santral,
taahhüt sektörü, yaş meyve-sebze, kesme çiçek, beyaz et ihracatı sektörü,
turizm, bavul ticareti, Rusya'da faaliyet gösteren Türk mağazaları, lojistik)
bugünden ekonomik anlamda olumsuz etkilenmektedirler. Bütün bu olumsuzlukların
olayı finans sektörüne de yönlendireceği kuşkusuzdur. Bu yüzden yürütülmesi
gereken diplomaside krizin kısa sürede sona ermesi, faturasının büyük olmaması
ve kalıcı hasara yol açmaması önceliklendirilmelidir. Bu diplomasi yürütülürken
krizin etkileri için sadece finansal göstergelere bakarak değil, reel
göstergelere bakarak değerlendirme yapılmalıdır. Çözüm arayışlarını zamana yaymadan
kısa sürede hayata geçirmek ülkemizde yaşanabilecek hasarın faturasını da
küçültecektir.
Yukarıda
belirttiğimiz nedenlerle, Rusya Federasyonu’yla yaşanmakta olan siyasi ve
ekonomik krizin ülkemize ekonomik etkilerinin araştırılarak alınabilecek tedbirlerin,
çözüm önerilerinin belirlenmesi amacıyla bir Meclis araştırması açılması
yerinde olacaktır. Bu bakımdan Anayasa'nın 98’inci ve TBMM İç Tüzüğü'nün 104
ile 105’inci maddeleri uyarınca Meclis araştırma komisyonu kurulmasını
saygılarımızla arz ve talep ederiz.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Birleşime
on beş dakika ara veriyorum.
Kapanma Saati: 16.01
ÜÇÜNCÜ OTURUM
Açılma Saati: 16.28
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşiminin
Üçüncü Oturumunu açıyorum.
Birleşime
yarım saat daha ara veriyorum. 
Kapanma Saati: 16.29
DÖRDÜNCÜ OTURUM
Açılma Saati: 17.03
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşiminin
Dördüncü Oturumunu açıyorum.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, İzmir Milletvekili Ahmet Kenan Tanrıkulu ve arkadaşları
tarafından, esnaf ve sanatkârların sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/142) esas numaralı Meclis Araştırması Önergesi’nin ön
görüşmelerinin Genel Kurulun 2 Haziran 2016 Perşembe günkü birleşiminde yapılmasına
ilişkin önerisi
2/6/2016
Türkiye Büyük Millet Meclisi Başkanlığına
Danışma
Kurulunun 2/6/2016 Perşembe günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını arz
ederim. 
Saygılarımla.

Erkan Akçay
Manisa
MHP Grup Başkan Vekili
Öneri:

Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, İzmir Milletvekili Ahmet
Kenan Tanrıkulu ve arkadaşlarının (10/142) esas numaralı esnaf ve sanatkârların
sorunlarının araştırılarak alınması gereken önlemlerin belirlenmesi amacıyla
verdiğimiz Meclis araştırması açılması önergemizin 2/6/2016 Perşembe günü
(bugün) Genel Kurulda okunarak görüşmelerinin bugünkü birleşimde yapılması
önerilmiştir. 
BAŞKAN
– Milliyetçi Hareket Partisi Grubu önerisi lehinde ilk konuşmacı Ahmet Kenan
Tanrıkulu, İzmir Milletvekili. 
Buyurunuz
Sayın Tanrıkulu. (MHP sıralarından alkışlar)
Sayın
Bakan, hiç yaşlanmadınız maşallah. 
AHMET
KENAN TANRIKULU (İzmir) – Sağ olun Sayın Başkanım.
Sayın
Başkan, değerli milletvekilleri; ben de sözlerimin başında, bugün Almanya
Federal Meclisinde asılsız soykırım tasarısının kabul edilmesiyle ilgili olarak
üzüntülerimi ve lanetle telin ettiğimi özellikle belirterek sözlerime başlamak
istiyorum. 
Değerli milletvekilleri, geçtiğimiz hafta buruk bir
şekilde geçen Ahilik Kültürü Haftası ve Esnaf Bayramı’nın ardından, bu
burukluğu giderecek müjdeli haberlerin, görüşmekte olduğumuz Milliyetçi Hareket
Partisinin önergesine vereceğiniz destekle mümkün olabileceğini düşünüyoruz. 
Bugün
esnaf ve sanatkârımız, ülkemizin içinde bulunduğu ekonomik, sosyal ve siyasi
çıkmaza rağmen umut ve heyecanla ülkesi adına katma değer üretmeye devam
etmektedir. Geldiğimiz noktada mücadelesini binbir güçlükle devam ettirmeye
çalışan esnaf ve sanatkârımızın yıllardır birikmiş ve çözüm sunulmamış
sorunları da bulunmaktadır.
Değerli
milletvekilleri, bu sorunların başında esnaf ve sanatkârlarımız, başta, hâlen
çok yüksek vergi ve prim oranlarıyla boğuşmaktadırlar. Bankaların yüksek faiz
oranları ve istedikleri teminatlar nedeniyle esnafımız ciddi bir sıkıntı
içindedir. Elektrik ve akaryakıtı en yüksek fiyatla özellikle bu kesim kullanmaktadır.
Bir örnek vermek gerekirse 2002 yılında 100 Türk lirasına 41 litre mazot
alabilen esnafımız bugün sadece 26 litre mazot alabilmektedir. Yine, 2002
yılında 11 lira 30 kuruş olan elektriğin kilovatsaati yüzde 100’ün üzerinde bir
artışla ortalama 22 lira 50 kuruş olarak gündeme gelmektedir. İstihdam sağlamak
için gayret gösteren esnaf ve sanatkârımıza asgari ücretle çalışma konusundaki
maliyetlerde yeterince destek verilmemekte ve bu ağır yük, yine, maalesef bu
kesimin omuzları üstünde kalmaktadır.
Değerli
milletvekilleri, esnaf ve sanatkârın emekli olabilmesi için 9 bin iş günü şartı
aranırken, yanında çalıştırdığı sigortalısına emekli olabilmesi için 7.200 iş
günü yeterlidir. Esnafımız daha fazla prim ödemesine rağmen yanında
çalışanından daha az emekli maaşı almaktadır. Bu alanda dahi maalesef
haksızlıklar giderilememiştir. 
Diğer
yandan, prim borcu olan esnafımız süresi Haziran 2016’ya kadar uzatılan sağlık
hizmetlerinden kısmen yararlandırılsa da bu tarihten sonrası da meçhule
kalmıştır. Ayrıca, ilaç, reçete, medikal malzeme ve gözlük gibi giderlerini de
prim borcu bulunan esnaf hâlen cebinden karşılamaktadır. Girdi maliyetleri
yüksek, kârlılıkları ise her geçen gün düşmektedir. Bu ağır şartlar altında ve
mali külfetler nedeniyle rekabet güçleri giderek zayıflamaktadır, bu durum da
ticari ve sosyal hayatın dokunusunu zedelemektedir. 
Değerli
milletvekilleri, TESK’in istatistiklerine göre 2003 yılında 2 milyon 245 bin
olan esnaf sayısı 2016’nın Nisan ayına geldiğimizde 1 milyon 641 bin 491’e gerilemiştir.
Yani, on üç yılın sonunda 600 bin esnafımız maalesef ekmek teknesini kapatmak
zorunda kalmıştır. Bir başka örnek verirsek, sadece 2015 yılında Doğu ve
Güneydoğu Anadolu Bölgelerinde 23 ilimizde açılan 26 bin iş yerinin 13 bini
daha sonra behemehâl kapanmıştır. Ayrıca, maddi durumu iyi olmadığı için
konfederasyondan kaydını sildiremeyen de binlerce esnafımız bulunmaktadır. 
Esnaf
ve sanatkârımızın ekonomik durumunu gözler önüne seren bir başka göstergeye,
bir de protestolu senet gelişmelerine göz atalım, orada da durum şöyledir:
Türkiye genelinde 2015 yılında, geçtiğimiz sene protesto senet sayısı yaklaşık
1 milyon adet iken tutar 10 milyar lirayı aşmış, 2016’nın ilk dört ayına
baktığımız zaman ise 307 binden fazla protestolu senet çıkmıştır karşımıza ve
tutar olarak da geçen yıla göre yüzde 15’lik bir artışla 3,3 milyar lirayı
bulmuştur. 
Bu
noktada, karşılıksız çek sayısındaki artışa da dikkatinizi çekmek istiyorum.
Yine, 2015’in ilk dört ayında 207.394 adet karşılıksız çek bulunmaktadır.
2016’nın aynı dönemine baktığımız zaman, yaklaşık yüzde 15’lik artışla 232.389
adet karşılıksız çek bulunmaktadır, tutar da 8,4 milyar lirayı geçmiştir.
Değerli arkadaşlar, bunun belki birçok ekonomik ve
sosyal sebebi vardır ama başlıca esas sebebi, 2012 yılında çıkarılan ve
değiştirilen Çek Kanunu’ndaki birtakım yeni getirilen hükümler, maalesef,
karşılıksız çek rakamlarının daha da kötüleşmesine yol açmıştır. Döviz
kurlarındaki oynaklık ve son zamanlardaki artış, esnaf ve sanatkârımızı da
mağdur etmeye devam etmektedir. Söz konusu maliyet artışlarını satış
fiyatlarına yansıtamayan esnaf kardeşlerimiz her geçen gün zarar etmektedirler.
Piyasalardaki durgunluk ve ekonomi yönetimindeki bu başarısızlık yüzünden
Türkiye genelinde 2003 yılında 9 milyon 305 bin olan icra dosya sayısı, yine
2015 yılına geldiğimiz zaman 24 milyona dayanmıştır. 
Değerli
arkadaşlar, esnaf ve sanatkârımız, çiftçimiz, üreticimiz, borç içinde,
bankaların eline ve vicdanına maalesef terk edilmiş, birçoğunun bankalara olan
borcundan dolayı da mallarına el konulmuş, icradan satışa çıkarılmıştır.
Kısacası, bankalar bu devirde gayrimenkul zengini olurken esnaf ve sanatkârımız
da her geçen gün daha da zor günler yaşamaya mecbur bırakılmıştır.
Burada
bir başka göstergeyi yine sizin huzurunuza getirmek isterim. Bankaların
bilançolarındaki batık kredi oranı 2015 yılında yüzde 30 gibi çok yüksek bir
orana gelmiş, bunlardan, kredilerde yeniden yapılandırılma oranları da yaklaşık
yüzde 38’e geçmiştir. 
Değerli
milletvekilleri, ürettiğini satamayan, sattığının ise yerine yenisini koyamayan
bu esnafımız, maalesef kısır bir döngünün içerisine hapsolmuş ve çırpınarak
sürekli olarak dertlerine de çözüm bulacak bir muhatap arama yoluna geçmiştir.
65’inci Hükûmet Programı’na baktığımız zaman, burada da orta sınıfı oluşturan
esnaf ve küçük işverenin giderek yok olması ve sermayenin belli elde toplanması
önlenememiştir.
Şimdi, bu durumun tespiti de çok ilginçtir. Şu elimde
gördüğünüz 2016 yılı programının belirli bölümlerini açtığımız, baktığımız
zaman -ki bunun altında birçok Bakanlar Kurulu üyelerinin hepsinin imzası
vardır- işte, sayfa 286’ya baktığımız zaman değerli milletvekilleri -2016 yılı
yıllık programında gayet rahat görülecektir- “Toptan ve perakende ticaret
hizmetleri sektöründe organize perakendeciliğin gelişmesiyle birlikte
geleneksel yöntemlerle faaliyetini sürdüren toptancılar ile esnaf ve sanatkâr
kesimindeki iş kayıpları oluşmaktadır.” diye ciddi de bir tespit yapılmış ve bu
verdiğimiz Meclis görüşmesiyle ilgili olarak da ana fikrin altı çizilmiştir.
Burada “organize perakendecilik” deyimiyle aslında asıl
kastedilen, büyük alışveriş merkezleri yani AVM’lerdir. Baktığımız zaman, 2005
yılında Türkiye’de sadece 88 tane AVM vardı ama geçtiğimiz yıl sonu itibarıyla
rakamlara baktığımızda bu AVM sayısının 361’e yükseldiğini görüyoruz. Artık,
neredeyse ara sokaklarda dahi zincir marketlerin, mağazaların şubeleri açılır
olmuş ve birçok esnaf kardeşimizin de maalesef işlerinin sonuçlanmasına yol
açmışlardır.
Bizlerin Milliyetçi Hareket Partisi milletvekilleri
olarak ilk olarak 23’üncü Dönemde sunduğumuz ve esnaf ve sanatkâr kesiminin de
tam desteğini almış olan kanun teklifimiz maalesef geçtiğimiz dönem içerisinde
iktidar partisinin kendi tasarısının arkasına yama yapılmış ve hiç de
istemediğimiz hâlde -büyük mağazalar ve esnaf kesiminin sorunlarının
çözülmesine yol açacak olan teklifimiz- bir kenara atılarak lehine yapılacak
olan esnaf ve sanatkâr düzenlemeleri de maalesef ötelenmiştir. Tabii, böyle
olunca da bu alandaki mağduriyetler, daha önemlisi iş yeri kapanma sayıları da
hızla artmıştır. 
Tabii, esnafımızı özellikle ilgilendiren bir başka konu
da, tekelci oluşumların önlenmesi adına baktığımız zaman, esnaf ve sanatkârın
gerçek anlamda da desteklenmesi gerekmektedir.
Bu görüş ve düşüncelerle tekrar Türkiye Büyük Millet
Meclisinin bu anlamda katkı sunmasını bekler, saygılarımızı sunarız. (MHP
sıralarından alkışlar)
BAŞKAN – Teşekkür ederim Sayın Tanrıkulu.
Önerinin aleyhinde birinci konuşmacı Kemal Zeybek,
Samsun Milletvekili. 
Buyurunuz Sayın Zeybek. (CHP sıralarından alkışlar)
KEMAL ZEYBEK (Samsun) – Sayın Başkan, değerli
milletvekilleri, Genel Kurulun saygıdeğer çalışanları; bugün Almanya
Parlamentosunun almış olduğu Ermeni soykırımı kararını kabul edilemez
buluyoruz.
Tabii,
konuşmam esnaf ve sanatkârlarla ilgili, usul olarak aleyhte, gerçekte de lehte
söz almış bulunuyorum. Esnaf ve sanatkârlarımız ülkemizin en çok istihdam
sağlayan kesimidir. Kendi ailesini çalışmalarıyla geçindiren durumdadırlar.
Prim borçlarını, vergi borçlarını ödeme durumunda olmasalar bile vergiyi en
sadık ödeyenler esnaflarımız ve sanatkârlarımızdır. Siftah yapmadan iş yeri
kapatan esnafımız son yıllarda çoğalmaktadır. Ülkemizin doğru yönetilmediği…
Ekonomik bedelleri doğru yönetilmemeden dolayı en çok ödeyen esnaf ve
sanatkârlarımızdır.
Tabii,
bugün Almanya’da Ermeni soykırımının kabul edilmesini ve bunun tarihteki yerini
bir şekilde Samsun’dan başlayan değerlerle anlatmaya çalışacağım. 19 Mayıs
1919’da Samsun’a çıkan Gazi Mustafa Kemal Atatürk yedi gün sonra 25 Mayıs
1919’da Havza’ya geçti. On sekiz gün Havza içerisinde olmak üzere yirmi beş gün
Samsun ve Havza’da kalarak memleketin yazgısını değiştirmiştir. Atatürk’ün
Samsun’a çıkışı bir ulusun uyanışının, dirilişinin ilk başladığı gündür.
Bağımsızlık mücadelesi lideri Mustafa Kemal Atatürk’ün 19 Mayıs doğum günüdür.
Edebi, adabı, aslı, nesli belli olan yürekli insanların başkaldırdığı gündür.
19 Mayıs, mollaların, iş birlikçi işgal devletlerine memleketlerini satanların,
Osmanlı saltanatının sonudur. 19 Mayıs, bağımsızlık uğruna canlarını ortaya
koyan insanlarımızın Samsun’a çıkışıdır; Anadolu medeniyetinin millet adına
yeniden kazandırıldığı gündür. 19 Mayıs, mazlum milletlerin kurtuluş
mücadelesinde Atatürk gibi dâhinin kahramanlık destanıdır. Samsun, özgürlüğün
Gençlik Marşı’yla ilk haykırıldığı kenttir. 19 Mayıs, yurttaşın kendisini özgür
ifade edebildiği, laik, demokratik cumhuriyetin temelinin atıldığı, eşit
hakların, eşit yurttaşlığın elde edildiği ilk gündür. 
Değerli
milletvekilleri, tabii biz 19 Mayıs şehrinde yaşıyoruz, Samsun’da yaşıyoruz.
Samsun’umuzun da gerçekleri vardır, Samsun’umuzda yatırımlar vardır.
Samsun’umuzun 19 Mayıs şehri olmasından dolayı sorunları da büyüktür. Ondokuz
Mayıs Üniversitesi, Çarşamba Havaalanı, Azot Fabrikası, Bakır Fabrikası, Samsun
Limanı, Yeşilırmak Elektrik Dağıtım AŞ, Ladik Büyükkızoğlu Hidrolik Santrali,
tütün fabrikaları 2000’li yıllara kadar cumhuriyet hükûmetleri tarafından
yapılmıştır. Samsun barajlar yatırımıyla en büyük yatırımlara sahiptir:
Vezirköprü Barajı, Derinöz Barajı, Çakmak Barajı, Derbent Barajı, Suat Uğurlu
Barajı, Altınkaya Barajı, Hasan Uğurlu Barajı cumhuriyet hükûmetleri tarafından
2000 yılına kadar yapılmıştır. Buna bağlı olarak da Samsun’un genelinde irili
ufaklı 24 gölet yapılmıştır. 
Yukarıda
saydığım yatırımlar, barajlar ve göletler cumhuriyet hükûmetleri tarafından
yapılmasına rağmen şu andaki mevcut Hükûmet tarafından Azot Fabrikası 41 milyon
dolara, Bakır Fabrikası 11 milyon 121 bin dolara, Samsun Limanı 125 milyon 200
bin dolara, Yeşilırmak Elektrik Dağıtım AŞ 441 milyon 500 bin dolara, Ladik
Büyükkızoğlu Hidroelektrik Santrali 2 milyon 760 bin dolara satılmıştır; toplam
değeri 621 milyon 581 bin dolardır. Buna rağmen, şehirde satılan 621 milyon
dolarlık yatırım mülklerine rağmen Samsun’a yatırım yapılmadığını görüyoruz. 
Samsun
ekonomisi yıllardır birinci ve ikinci bölge kalkınmasında değerlendirilmiştir.
Vezirköprü, Havza, Ladik, Kavak, Asarcık, Alaçam, Yakakent, Terme, Salıpazarı,
Ayvacık, 19 Mayıs ilçelerimizin tamamı Türkiye'nin gelişmişlikte beşinci bölge
kategorisinde oldukları hâlde üçüncü kategori olarak değerlendirilmektedirler.
Çarşamba, Bafra ovalarının verimliliğini artıracak yeteri kadar yatırım
yapılmamıştır. 
Mevcut
Hükûmet aldığı oylar kadar Samsun ekonomisinin ve halkımızın yanında
olmamıştır, Samsun’a sahip çıkmamışlardır. Türkiye'nin nüfusu son on dört yılda
yüzde 15 artmasına rağmen Samsun’un nüfusu yüzde 10 göç vermiştir, nüfus
kaybetmiştir. Samsun 81 il nüfus sıralamasında 16’ncı sıradadır. 
Sosyoekonomik
gelişmişlik endeksinde 2003 yılında 32’nci sırada olan Samsun 2011 yılında
33’üncü sıraya düşmüştür. Kamu yatırımlarından Samsun gerektiği kadar katkısını
alamamıştır. Kamudan 1995-2000 yılları arasında ortalama 20’nci sırada destek
alırken 2011-2015 yılları arasında ortalama 65’inci sıraya düşmüştür. 2000’li
yıllarda ortalama kişi başına 201 dolar destek alınırken 2015 yılı sonunda 118
dolara düşmüştür. 
Bütünşehir
yasasıyla Samsun’da köylerimiz mahalle yapılmıştır. Hâlihazırda köylerin imarı
yapılmadan köylerde inşaat yapabilmek için yapı ruhsatı istenmesini doğru
bulmuyoruz. 
Köylülerin
imece usulüyle evlerine getirdikleri sulardan su saati takılarak ücret alınması
hukuken doğru olabilir ama ahlaken doğru bulmuyoruz. 
Köylülerimizden
emlak vergisi alınması yanlışlığından dönülmelidir. 
Köylerimizin
kanalizasyonu, yolları çok kötü durumdadır. Cumhuriyet tarihindeki Samsun’a,
cumhuriyet şehrine yakışmamaktadır. 
Samsun,
“Ya istiklal, ya ölüm!” diyen memleketin kurtuluşunda öncü olduğu gibi, Hükûmet
tarafından şimdilik rafa kaldırılmak istenen demokrasinin yeniden kurulmasında
Cumhuriyet Halk Partisi iktidarına öncülük edecektir. 
19
Mayıs Atatürk’ü Anma, Gençlik ve Spor Bayramı’nı türlü bahanelerle engellemeye
çalışanları kınıyorum. 
Hükûmeti
bir konuda kutluyorum: Türkiye’de hava kirliliğinde, Samsun’un merkezinde
Tekkeköy ilçesi 2’nci olmuştur(!)
Bundan
sonra Samsun şehri için, Atatürk şehri için -bir umut, bir yol- cumhuriyet
için, laik, demokratik cumhuriyet için el ele, kol kola, kentlimizle,
köylümüzle birlik beraberlik içinde ülkenin kalkınmasına katkıda bulunacağız
diyorum.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Zeybek. 
Milliyetçi Hareket Partisi Grubu önerisi lehinde Çetin
Osman Budak, Antalya Milletvekili. (CHP sıralarından alkışlar) 
FUAT KÖKTAŞ (Samsun) – Sayın Başkanım, ben Samsun’la
ilgili…
BAŞKAN – Sayın konuşmacıyı kürsüye davet ettim, daha
sonra dinleyeyim sizi.
ÇETİN OSMAN BUDAK (Antalya) – Sayın Başkan, değerli
milletvekilleri; Almanya Parlamentosunun sözde Ermeni soykırımı iddialarıyla
ilgili aldığı kararı kesinlikle kabul etmiyoruz ve reddediyoruz. Almanya’nın
kendi karanlık tarihinin bu kararın alınmasında etkili olduğunu ayrıca
düşünüyorum. Asla tasvip etmediğimiz ve etmeyeceğimiz bir karar olduğunu bir
kez daha tekrarlıyorum ve şiddetle kınıyorum. Alman Parlamentosunun bu kararı,
aynı zamanda, AKP hükûmetlerinin dış politikadaki başarısızlığının bir aynası,
bir kanıtıdır. Türkiye, haklı olduğu bir konuda meclislerin tarih yazamayacağı
konusundaki haklı tezini ne yazık ki milyonlarca yurttaşımızın yaşadığı Almanya
gibi bir ülkede anlatamamıştır. 
Değerli arkadaşlar, bugün MHP’li Sayın Tanrıkulu’nun
esnaf ve sanatkârların sorunlarının araştırılmasıyla ilgili önerisi üzerine söz
almış bulunuyorum. 
Değerli arkadaşlar, Türkiye’de aslında sosyal hayatın,
kültürel hayatın ve ekonomik hayatın bel kemiği olan bir gruptan bahsediyoruz,
esnaftan bahsediyoruz. 2002 yılından itibaren ciddi anlamda esnaf kan
kaybetmeye devam ediyor. Şimdi gerekçelerini başlıklar hâlinde sizlere
aktaracağım. 
Birinci sebebi şu, biraz önce de değinildi: Alışveriş
merkezleriyle ilgili Türkiye’de inanılmaz bir vahşi kapitalizm yaşanıyor.
Bununla ilgili yıllar boyu ticaret ve sanayi odası başkanlıklarımın döneminde
on binlerce imza toplayıp dönemin bakanlarına klasörler dolusu imza teslim
etmiştik ve o zaman şunu söyledik: “Acele edin. İnanılmaz bir kan kaybı
yaşanıyor ülkede. Esnaf önümüzdeki dönemde kalmayacak.” 7 taslak tasarı hâline
döndürülmüş, Meclise gelmemiş, dosyaların altında, klasörlerin altında kalmış
ve 7’nci şeklinden sonra ve özellikle AVM’leri ve zincir marketleri koruyan bir
kanun dizisi ortaya çıkmış. Şu anda da uygulanabilir bir hâli yok zaten. Burada
bir örnek, çarpıcı bir örnek vereceğim. 2005 yılında, Türkiye’de aşağı yukarı 2
bin civarında zincir market vardı, uluslararası ve ulusal sermayeyle kurulmuş
zincir market. Bunların markalarını biliyorsunuz, 4 büyük gruba ait, 2 bin
civarındaydı ve o zaman da biz bu konuyla ilgili çok mücadele etmiştik,
demiştik ki: “Bu ‘AVM kanunu’ diye bilinen kanunun bir an önce çıkması
gerekiyor.” Üzerinden yıllar geçti ve şu anda, Türkiye’de o, yine 4 ya da 5
gruba ait 12 bin AVM, şu anda bir bakkalın, mahalle bakkalının bir sağına bir
soluna birer zincir market açarak esnafı da boğdu. Bir bakkal, kasap, terzi,
bunların hepsini alt alta sıralayabilirsiniz. Gecikilmişti ama gecikmenin
telafi edilecek yolları da vardı. 
Bakın, 1 Kasım öncesinde Adalet ve Kalkınma Partisi,
esnafla ilgili 30 bin liraya kadar faizsiz kredi vereceğinin -bütün esnafa, 1
milyon 707 bin esnafa- taahhüdünde bulunmuştu. Şimdi, size rakamları veriyorum.
16/12/2015 tarihli Resmî Gazete’de de yayımlandı bu. 8/3/2016, geçici olarak
durduruldu ve beş yıla kadar taksitle verilecek olan kredi on sekiz aya
düşürüldü. Bugüne kadar benim alabildiğim, çok da mücadele ettik aslında bu
rakamlara ulaşabilmek için, birçok yerden de Bilgi Edinme Yasası’yla da
istememize rağmen alamadık ama son aldığım rakam, bu konuda yararlanan esnaf
sayısı 28.405. Ha yani bunun üzerine -bu son on beş gün öncesinde aldığım rakamdı-
belki bir 20 bin daha alınmış olabilir, 58 bin esnaf. Peki, Türkiye’deki esnaf
sayısı ne? 1 milyon 707 bin. Yani bu sayıyı zaten erimiş sayı olarak
görebilirsiniz. Şu ana kadar verilen 819 milyon 152 bin liralık kredi. Mayıs
ayı içerisinde 700 milyon lira daha serbest bırakılacağı söylenmişti, böyle bir
bilgiye biz ulaşamıyoruz. Eğer AKP’li milletvekillerim söz alacaksa, bu konuyla
ilgili de hem bizi hem kamuoyunu aydınlatmalarını rica ediyorum. 
Peki,
bir de şöyle bir durum var: Esnaf, bu şartlarda kredi kullanabilir mi? Kredi ve
kefalet kooperatiflerine başvurduğu zaman bütün sicili ortaya dökülüyor. Eğer
bir senedi protesto olduysa, eğer bir çeki yazıldıysa, eğer kredilerinde
gecikme varsa sicili bozuk. Burada yapılması gereken, acilen, -kredi, kefalet-
KGF’yi, Kredi Garanti Fonu’nu bir şekilde devreye sokmak; birincisi bu.
İkincisi: Hiçbir şekilde protestolu senedine, çekine bakmadan esnafın bugünkü
düştüğü durumdan kurtarılması gerekiyor yani bir sicil affı. Fakat, sicil affı
yapıldığı zaman mutlaka Merkez Bankasından kayıtlar siliniyor ama bankaların
portföylerinde bu duruyor. Buraya da müdahale etmenizi biz ayrıca istiyoruz. 
Değerli
arkadaşlar, şimdi, sadece esnafın durumu değil, biraz da iş dünyasının
durumundan bahsedeceğim kalan süremin yettiği kadarıyla. İç ve dış politikada
çok önemli hatalar yaptı on dört yıl boyunca Adalet ve Kalkınma Partisi. İkinci
ihraç pazarımız olan Irak, birinci ihraç pazarımız olan Almanya… İşte bugün
yaşananları görüyorsunuz; Irak pazarı neredeyse kapandı, Suriye pazarı kapandı,
Mısır pazarı kapandı, Orta Doğu’ya gidecek bütün yollar kapandı. Rusya’yla
yaşadığımız krizleri biliyorsunuz. Rusya’yla yaşadığımız krizin maliyeti,
Türkiye’ye çok ağır olacak. Ama sadece Rusya’yla ilgili mi? Yanlış dış
politikalar sebebiyle hem turizm ayağında hem ihracat ayağında çok ciddi bir
çöküntü yaşanıyor.
Ben
şimdi turizmde bir rakam vereceğim: Sadece Antalya’da 1 milyon 100 bin eksi
yazmış bir turizm sektöründen bahsediyoruz. Bunun çarpan etkisi, aşağı yukarı
2,5 milyar dolardır. Bugün düşük sezon yaşanır; haziran ayında, temmuz ayında,
ağustos ayında, eylül ayında Türkiye'nin turizminin pik yaptığı dönem. Aşağı
yukarı, turizmin, Türkiye turizminin yarısının temsil edildiği aylardır bunlar
ve 35 milyon üzerinden hesap ederseniz -ki düşüşü çok yüksek hesap ediyoruz- 10
milyonun üzerinde turist Türkiye’ye gelmeyecek. Sebebi ne?
İspanya
“Yüzde 20 doluluk, artık turist istemiyoruz.” diyor, Yunanistan bütün
kapasitesini doldurmuş “Artık turist istemiyoruz.” diyor. Turist, Türkiye’ye
niye gelmiyor? Rus tarafını ayırıyorum, onu zaten hepiniz biliyorsunuz.
Rusya’daki eksi şu anda yüzde 98 ve hâlâ Rusya devleti sıkılaştırmaya devam
ediyor Türkiye’yle ilgili sorunları. 
Bir
uyarı daha yapmak istiyorum buradan, özellikle turizm ayağında. Bu 10-12 milyon
civarındaki gelmeyecek olan turistin maliyeti Türkiye’ye çok büyük olacak.
Sebebi de şudur: Sadece, bundan Antalya değil, Muğla değil, Aydın, İzmir ya da
Kapadokya ya da Denizli değil, bütün Türkiye etkilenecek. Çünkü, turizm pazarı,
önemli bir pazar. Sadece Antalya’nın bütün Türkiye’den aldığı mal miktarı, 54
katrilyon lira arkadaşlar. Yani, bundan Konya da etkilenecek, Kocaeli de
etkilenecek, Denizli de etkilenecek, Erzurum da etkilenecek ve dolayısıyla,
ciddi bir işsizlikle karşı karşıya kalacağız. Yani, ciddi bir işsizlik diyorum;
yine, sadece Antalya’da 60-70 bin kişiden, Türkiye genelinde de 500 bin kişinin
işsiz kalmasından bahsediyoruz. Büyük bir kâbustur. Bununla ilgili, bugüne
kadar turizmle ilgili ya da diğer sektörlerle ilgili Adalet ve Kalkınma
Partisinden, Hükûmetten çok önemli bir adım atıldığını da görmedik. 
Şimdi,
esnaf sayısıyla ilgili bir tespitte daha bulunmak istiyorum. Bu, Türkiye
Ekonomi Politikaları Araştırma Vakfının verisidir. 80 bin kişi, bu 1 Ocak ile
30 Nisan arasında işsiz kalmıştır. Esnafın işsizliği felakettir arkadaşlar.
Esnaf, 40 yaşından, 50 yaşından sonra yapacak işi yoktur; kepengini kapattığı
zaman evine ekmek götüremez, hiç kimseye de gidip dilencilik de yapamaz. Bu
müthiş sıkıntılı durum. Mutlaka sizin içinizde de, ailenizde, yakınlarınızda
babası esnaf olan vardır, bu duyguları gayet iyi bilir. Ahi Evran döneminden
beri bu ülkede ahlakın temsilcisi, hayırseverliğin temsilcisi, esnaftır ve şu
anda esnaf batıyor. Biraz önce bir haber okudum. Törenle dükkânını kapatan 70
yaşında bir amcanın haberi vardı, Yalova’da. Şimdi, bu tören, aslında bir
açılış töreni değil, kapanış töreni, cenaze töreni ve çoğalarak devam edecek
bir tablodan bahsediyoruz. O yüzden, MHP’nin grup önerisiyle ilgili bu konuda
artık mutlaka bir açılım gösterin. 
(Mikrofon
otomatik cihaz tarafından kapatıldı) 
ÇETİN
OSMAN BUDAK (Devamla) – Sizin de esnaftan alışveriş yaptığınızı biliyorum.
Buradan da bir uyarı yapalım: Hiç olmazsa alışverişlerinizi bugünlerde esnaftan
yapın.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Budak. 
Sayın
Fuat Köktaş, mikrofonunuzu açıyorum.
Buyurunuz.
V.- AÇIKLAMALAR (Devam)
35.- Samsun Milletvekili Fuat Köktaş’ın, Samsun
Milletvekili Kemal Zeybek’in MHP grup önerisi üzerinde yaptığı konuşmasındaki
bazı ifadelerine ilişkin açıklaması 
FUAT
KÖKTAŞ (Samsun) – Sayın Başkan, teşekkür ediyorum.
Az
önce, Cumhuriyet Halk Partisi sözcüsü Samsun Milletvekilimiz Sayın Kemal
Zeybek’in Samsun’a ait birkaç konu üzerinde vermiş olduğu bilgileri düzeltmek
için söz almış bulunuyorum. 
Teşekkür
ediyorum. 
Öncelikle,
Samsun azot sanayisi ve bakır fabrikasından bahsedildi, buralar…
ÖZGÜR
ÖZEL (Manisa) – Önce şu Ermeni meselesini bir kına ya, bizimki kınadı.
FUAT
KÖKTAŞ (Samsun) – Ermeni meselesini parti sözcülerimiz…
ÖZGÜR
ÖZEL (Manisa) – Hayır, Almanya… Onu bir kına, ondan sonra…
BAŞKAN
– Süreniz bir dakikadır Sayın Köktaş.
FUAT
KÖKTAŞ (Samsun) – Bir dakika olduğu için, Özgür Bey…
ÖZGÜR
ÖZEL (Manisa) – Ama bu Almanya işini kına, bizimki kınadı. Samsun dinliyor
bunu, Samsun dinliyor yani. 
FUAT
KÖKTAŞ (Samsun) – Ben de kınıyorum, bunu dışarıdan da kınadık. Ermeni
tasarısını kabul eden Almanları kınıyorum. 
Özgür
Bey, benim zamanımı kullanmak için bunu yaptınız. 
Samsun
Limanı satılmamıştır, sadece otuz altı yıllığına kiralanmak üzere bir
kullanıcıya devredilmiştir. Yine, Samsun’da Kavak OSB, Bafra Organize Sanayi
Bölgesi, gıda ve ihtisas organize sanayi bölgesi hayata geçirilmiştir. 
(Mikrofon
otomatik cihaz tarafından kapatıldı) 
FUAT
KÖKTAŞ (Samsun) – Yine, Bekdiğin OSB de -kendi bölgesidir Kemal Bey’in- hayata
geçirilmiştir.
Aynı
zamanda, Samsun-Ankara bölünmüş yolu, Samsun-Sarp bölünmüş yolu, Samsun-Sinop
bölünmüş yolu hayata geçmiştir. 
Hastane
yatak sayısı 450 olan Samsun’da 2.750 yatak sayısına ulaşılmıştır. 
Daha
fazla bilgi istiyorsa Kemal Bey’e ben yazılı olarak verebilirim. 
KEMAL
ZEYBEK (Samsun) – Sayın Başkan…
BAŞKAN
– Teşekkür ederim Sayın Köktaş. 
Birleşime
yarım saat ara veriyorum. 
Kapanma Saati: 17.37
BEŞİNCİ OTURUM
Açılma Saati: 18.09
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 97’nci Birleşiminin
Beşinci Oturumunu açıyorum.
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, Almanya Federal Meclisinde 1915 olaylarını “Ermeni soykırımı”
olarak niteleyen tasarının kabul edilmesiyle ilgili 3 siyasi parti grubunun
ortak bildirisinin Başkanlığa verildiğine ilişkin konuşması
BAŞKAN – Almanya Federal Meclisinde 1915 olaylarını
“Ermeni soykırımı” olarak niteleyen tasarının kabul edilmesiyle ilgili 3 siyasi
parti grubunun ortak bildirisi Başkanlığımıza verilmiştir. Ancak, bildiğiniz
gibi, Türkiye Büyük Millet Meclisinde bulunan tüm grupların imzasını taşımayan
bildiriler Divanda okutulamamaktadır. Dolayısıyla şimdi, bildiride imzası
bulunan grup başkan vekillerine, konunun önemi dolayısıyla, daha önce benzer
mahiyetteki ortak bildiride de olduğu gibi kürsüden söz vereceğim.
ÖZGÜR ÖZEL (Manisa) – Sayın Başkanım, konuyla ilgili
kısa bir söz talebim var.
BAŞKAN – Buyurunuz Sayın Özel.
ÖZGÜR ÖZEL (Manisa) – Sayın Başkanım, oturumun hemen
başında siz bir ara verdiniz. O aradan sonra bir dörtlü mutabakat aradık.
Dörtlü mutabakat mümkün olmadı ama bir üçlü mutabakatı imza altına almış
durumdayız. Gösterdiğiniz anlayış için tüm gruplar adına da teşekkür ediyoruz.
Uygun görmeniz durumunda Milliyetçi Hareket Partisinden başlayarak bu bildiriyi
okumayı ve irademizi kamuoyuyla paylaşmayı umuyoruz.
BAŞKAN – Teşekkür ederim Sayın Özel.
Sayın Erkan Akçay, Manisa Milletvekili, buyurunuz
efendim. (MHP, AK PARTİ ve CHP sıralarından alkışlar)
V.- AÇIKLAMALAR (Devam)
36.- Manisa Milletvekili Erkan Akçay’ın, Almanya
Federal Meclisinde 1915 olaylarını Ermeni soykırımı olarak niteleyen tasarının
kabul edilmesiyle ilgili 3 siyasi parti grubunun ortak bildirisine ilişkin
açıklaması
“ERKAN AKÇAY (Manisa) – Sayın Başkan, değerli
milletvekilleri; AK PARTİ, Cumhuriyet Halk Partisi ve Milliyetçi Hareket
Partisi gruplarının ortak açıklamasını sunuyorum: 
Almanya Federal Meclisinin 1915 yılında Osmanlı
İmparatorluğu’nda yaşanan tehcirle ilgili asılsız Ermeni iddialarını esas alan
haksız kararını yüce Türk milletinin temsilcisi olan bizler kabul etmiyor,
esefle karşılıyor ve şiddetle kınıyoruz. (MHP, AK PARTİ ve CHP sıralarından
alkışlar)
Bu
adaletsiz ve mesnetsiz kararın kabulü milletimizde derin bir infiale yol
açmıştır. Almanya Federal Meclisinin, 1915 yılında Osmanlı İmparatorluğu’nda
yaşanan tehcirle ilgili tek taraflı, seçici ve asılsız Ermeni iddialarını esas
alan kararının tarihî ve hukuki geçerliliği yoktur. Almanya Federal Meclisi bu
kararıyla kendini tarihçilerin ve uluslararası mahkemelerin yerine koyarak
tarih yazmak ve soykırım gibi ciddi bir suç hakkında hüküm vermekle hem insan
haklarını hem adaleti hem de tarih ve hukuku hiçe saymıştır. 
Bu
tarihe, geleceğe karşı hata olan karar, Türkiye ve Almanya ilişkilerini mutlaka
etkileyecek, aradaki dostluk köprülerine zarar verecektir. Bu konuda Türkiye
Cumhuriyeti Hükûmetini gerekli tedbir ve kararları almaya davet ederken kadim
menfaatlerimizi haleldar edecek girişimler karşısında Türkiye Büyük Millet
Meclisinde her türlü desteğe hazır olduğumuzu ifade ederiz. 
Bizler,
bugüne kadar bazı ülkelerin parlamentolarında kabul edilen 1915 olayları
hakkındaki asılsız soykırım iddialarını meşrulaştırmayı içeren karar, açıklama
ve yasalar ile bundan böyle girişilebilecek benzeri tasarrufları tarihî
gerçeklerin ve uluslararası hukukun ihlali olarak gördüğümüzü, tanımadığımızı
ve hiçbir zaman tanımayacağımızı güçlü bir şekilde ifade ediyoruz. (MHP, AK
PARTİ ve CHP sıralarından ayakta alkışlar) 

 Mehmet Naci Bostancı Özgür
Özel  Erkan Akçay
 Amasya  Manisa Manisa
 AK PARTİ Grup Başkan Vekili  CHP Grup Başkan
Vekili MHP Grup Başkan Vekili”
BAŞKAN
– Teşekkür ederim Sayın Akçay. 
Sayın
Özgür Özel, Manisa Milletvekili, buyurun. (CHP, AK PARTİ ve MHP sıralarından
alkışlar)
37.- Manisa Milletvekili Özgür Özel’in, Almanya Federal
Meclisinde 1915 olaylarını Ermeni soykırımı olarak niteleyen tasarının kabul
edilmesiyle ilgili 3 siyasi parti grubunun ortak bildirisine ilişkin açıklaması
ÖZGÜR
ÖZEL (Manisa) – AK PARTİ, Cumhuriyet Halk Partisi ve Milliyetçi Hareket Partisi
gruplarının ortak açıklaması: 
“Almanya
Federal Meclisinin 1915 yılında Osmanlı İmparatorluğu’nda yaşanan tehcirle
ilgili asılsız Ermeni iddialarını esas alan haksız kararını yüce Türk
milletinin temsilcisi olan bizler kabul etmiyor, esefle karşılıyor ve şiddetle
kınıyoruz. (CHP, AK PARTİ ve MHP sıralarından alkışlar) 
Bu
adaletsiz ve mesnetsiz kararın kabulü milletimizde derin bir infiale yol
açmıştır. Almanya Federal Meclisinin, 1915 yılında Osmanlı İmparatorluğu’nda
yaşanan tehcirle ilgili tek taraflı, seçici ve asılsız Ermeni iddialarını esas
alan kararının tarihî ve hukuki geçerliliği yoktur. Almanya Federal Meclisi bu
kararıyla kendini tarihçilerin ve uluslararası mahkemelerin yerine koyarak
tarih yazmak ve soykırım gibi ciddi bir suç hakkında hüküm vermekle hem insan
haklarını hem adaleti hem de tarih ve hukuku hiçe saymıştır. 
Bu
tarihe, geleceğe karşı hata olan karar, Türkiye ve Almanya ilişkilerini mutlaka
etkileyecek, aradaki dostluk köprülerine zarar verecektir. Bu konuda Türkiye
Cumhuriyeti Hükûmetini gerekli tedbir ve kararları almaya davet ederken kadim
menfaatlerimizi haleldar edecek girişimler karşısında Türkiye Büyük Millet
Meclisinde her türlü desteğe hazır olduğumuzu ifade ederiz. 
Bizler,
bugüne kadar bazı ülkelerin parlamentolarında kabul edilen 1915 olayları
hakkındaki asılsız soykırım iddialarını meşrulaştırmayı içeren karar, açıklama
ve yasalar ile bundan böyle girişilebilecek benzeri tasarrufları, tarihî
gerçeklerin ve uluslararası hukukun ihlali olarak gördüğümüzü, tanımadığımızı
ve hiçbir zaman tanımayacağımızı güçlü bir şekilde ifade ediyoruz. (CHP, AK
PARTİ ve MHP sıralarından ayakta alkışlar)

 Mehmet Naci Bostancı Özgür
Özel  Erkan Akçay
 Amasya   Manisa Manisa
 AK PARTİ Grup Başkan Vekili  CHP
Grup Başkan Vekili MHP Grup Başkan Vekili”

BAŞKAN
– Teşekkür ederim Sayın Özgür Özel.
Şimdi,
Adalet ve Kalkınma Partisi Grubu adına Naci Bostancı, Amasya Milletvekili.
Buyurunuz
Sayın Bostancı. (AK PARTİ, CHP ve MHP sıralarından alkışlar)
38.- Amasya Milletvekili Mehmet Naci Bostancı’nın,
Almanya Federal Meclisinde 1915 olaylarını Ermeni soykırımı olarak niteleyen
tasarının kabul edilmesiyle ilgili 3 siyasi parti grubunun ortak bildirisine
ilişkin açıklaması
MEHMET NACİ BOSTANCI (Amasya) – AK PARTİ, Cumhuriyet
Halk Partisi ve Milliyetçi Hareket Partisi gruplarının ortak açıklaması:
“Almanya Federal Meclisinin 1915 yılında Osmanlı
İmparatorluğu’nda yaşanan tehcirle ilgili asılsız Ermeni iddialarını esas alan
haksız kararını yüce Türk milletinin temsilcisi olan bizler kabul etmiyor,
esefle karşılıyor ve şiddetle kınıyoruz. (AK PARTİ, CHP ve MHP sıralarından
alkışlar) 
Bu
adaletsiz ve mesnetsiz kararın kabulü milletimizde derin bir infiale yol
açmıştır. Almanya Federal Meclisinin, 1915 yılında Osmanlı İmparatorluğu’nda
yaşanan tehcirle ilgili tek taraflı, seçici ve asılsız Ermeni iddialarını esas
alan kararının tarihî ve hukuki geçerliliği yoktur. Almanya Federal Meclisi bu
kararıyla kendini tarihçilerin ve uluslararası mahkemelerin yerine koyarak
tarih yazmak ve soykırım gibi ciddi bir suç hakkında hüküm vermekle hem insan
haklarını hem adaleti hem de tarih ve hukuku hiçe saymıştır.
Bu
tarihe, geleceğe karşı hata olan karar, Türkiye ve Almanya ilişkilerini mutlaka
etkileyecek, aradaki dostluk köprülerine zarar verecektir. Bu konuda Türkiye
Cumhuriyeti Hükûmetini gerekli tedbir ve kararları almaya davet ederken kadim
menfaatlerimizi haleldar edecek girişimler karşısında Türkiye Büyük Millet
Meclisinde her türlü desteğe hazır olduğumuzu ifade ederiz. 
Bizler,
bugüne kadar bazı ülkelerin parlamentolarında kabul edilen 1915 olayları
hakkındaki asılsız soykırım iddialarını meşrulaştırmayı içeren karar, açıklama
ve yasalar ile bundan böyle girişilebilecek benzeri tasarrufları tarihî
gerçeklerin ve uluslararası hukukun ihlali olarak gördüğümüzü, tanımadığımızı
ve hiçbir zaman tanımayacağımızı güçlü bir şekilde ifade ediyoruz. (AK PARTİ,
CHP ve MHP sıralarından ayakta alkışlar)
 
Mehmet Naci
Bostancı  Özgür Özel  Erkan
Akçay 
 Amasya Manisa Manisa

AK PARTİ
Grup Başkan Vekili  CHP Grup Başkan Vekili  MHP Grup Başkan
Vekili”
BAŞKAN
– Teşekkür ederim Sayın Bostancı.
IV.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak, Almanya Federal Meclisinin 1915
olaylarını “Ermeni soykırımı” olarak niteleyen tasarının kabul edilmesiyle
ilgili kararını şiddetle kınadıklarına ilişkin konuşması 
BAŞKAN
- Almanya Federal Meclisinin 1915 olaylarını “Ermeni soykırımı” olarak
niteleyen tasarının kabul edilmesiyle ilgili kararını Türkiye Büyük Millet
Meclisi Başkanlık Divanı olarak şiddetle kınıyoruz. (AK PARTİ, CHP ve MHP
sıralarından alkışlar)
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, İzmir Milletvekili Ahmet Kenan Tanrıkulu ve arkadaşları
tarafından, esnaf ve sanatkârların sorunlarının araştırılarak alınması gereken
önlemlerin belirlenmesi amacıyla Türkiye Büyük Millet Meclisi Başkanlığına
verilmiş olan (10/142) esas numaralı Meclis Araştırması Önergesi’nin ön
görüşmelerinin Genel Kurulun 2 Haziran 2016 Perşembe günkü birleşiminde
yapılmasına ilişkin önerisi (Devam)
BAŞKAN
– Milliyetçi Hareket Partisi Grubu önerisinin görüşmelerine kaldığımız yerden
devam ediyoruz. 
Önerinin
aleyhinde ikinci ve son konuşmacı Ziya Altunyaldız, Konya Milletvekili.
Buyurun
Sayın Altunyaldız. (AK PARTİ sıralarından alkışlar) 
ZİYA
ALTUNYALDIZ (Konya) - Sayın Başkan, değerli milletvekilleri; MHP grup önerisi
aleyhinde AK PARTİ Grubu adına söz almış bulunmaktayım, yüce Meclisi saygıyla
selamlıyorum.
Sözlerime
geçmeden önce Almanya Federal Meclisinin ülkemiz tarihi hakkında almış olduğu
kararı kınıyorum. Bu karar kabul edilemez, bühtandır, yanlıştır, yalandır.
Almanya’ya söylenecek bir tek sözümüz var: Almanya sen git önce kendi evinin
önünü temizle.
Değerli
milletvekilleri, bugün yaşadığımız bu coğrafya ticaretin ana vatanıdır. Bu
toprakların mayasında, tohumunda ticaret var. Para ilk kez bu topraklarda icat
edildi ve kullanıldı. Parayı icat eden medeniyet, Lidyalılar bu toprakların bir
değeridir. Bu topraklar İpek ve Baharat yollarının en önemli merkezlerinden
biri olmuştur. Tüm dünyada örnek olan kervansaraylar, hanlar, bedestenler,
çarşılar, Ahilik ve lonca teşkilatı bu toprakların birer zenginliği olarak
tarihe geçmiş ve günümüze ışık tutmuştur. 1461’de Fatih Sultan Mehmet
tarafından kurulan bugünkü alışveriş merkezlerinin ilk örneği kabul edilen
İstanbul’daki Kapalıçarşı, bu toprakların dünya ticaret kültürüne bir armağanı
olmuştur. 
Bir
Çin atasözü var, diyor ki: “Gülümsemiyorsanız dükkân açmayın.” Bu toprakların
insanı her zaman gülmeyi bilmiştir. Suratı asla sirke satmaz. Ticareti,
müşteriyi, ürünün sunumunu çok iyi bilir ve müşteriyi velinimet kabul eder.
Müşteriyi baş tacı yapar çünkü bu toprakların insanı rızkın onda 9’unun
ticarette olduğuna yürekten inanmıştır. 
Değerli
milletvekilleri, Türkiye, dünyanın belki de en zengin, en köklü, en kurumsal
esnaf kültürüne sahip ülkesidir. Bizim kültürümüzde, bizim kadim
medeniyetimizde esnaflık ekonomik boyutunun çok ötesinde bir medeniyet duruşu,
bir medeniyet rengini ifade eder. Gelenekleriyle, eğitim sistemiyle, ahlakıyla,
disipliniyle, en önemlisi de dayanışmasıyla esnaflık, medeniyetimizin
gelişmesinde en ileri ve en yüksek örneği teşkil etmektedir. Komşunun siftahını
kendine dert edinen bir esnaf anlayışının dünyanın başka yerinde olmasını
düşünebilir misiniz? Gönül yapmayı kâr yapmanın çok ötesinde gören, insanların
kalbinde edindiği mertebeyi kasa defterindeki rakamların ötesinde değerli bulan
bir anlayışı sadece bizim medeniyetimizde bulabilirsiniz. 
Evet,
köklerimizden, mazimizden besleneceğiz ki dallarımız istikbale uzanabilsin.
Şeyh Edebali’nin Osmanlı Devleti’nin kurucusu Osman Bey’e olan öğüdünü
hatırlayalım: “Geçmişini bilmeyen geleceğini de bilemez Osman, geçmişini iyi
bil ki geleceğe sağlam basasın. Nereden geldiğini unutma ki nereye gideceğini
de unutmayasın.” 
Selçuklu
Devleti’ni ayakta tutan, Selçuklu toplumunu bir ve beraber dayanışma içerisinde
tutan esnaf teşkilatımız yani Ahilik teşkilatımız olmuştur. 
Osmanlı
cihan devletini kuran, büyüten, geliştiren yine aynı şekilde esnaf teşkilatımız
yani Ahilik teşkilatımız olmuştur. 
Bizim
kültürümüzde Ahilik teşkilatı öyle sadece “Esnaf oldum.” demekle olmuyor
değerli milletvekilleri, esnaflığın yani Ahiliğin uzun bir temel ilkleri ve
ilkeleri vardır: İyi huylu olacak; güzel ahlaklı olacak; ahdinde, sözünde,
sevgisinde, vefasında sabit olacak; gözü gönlü, kalbi tok olacak; içi, dışı,
özü bir olacak. Esnaf, Ahiliğin üç temel şartını yerine getirecek: Elini açık
tutacak, kapısını açık tutacak, sofrasını açık tutacak. Ahi bir anlamıyla
kardeşlik hukukunun tesisi ve onun yolda yürüyüşünün sabitlenmesidir. İşte, biz
böyle bir teşkilata sahip bir milletiz değerli milletvekilleri. Sosyal
dayanışma Ahilik kültürünün içinde var, sendikacılık Ahilik kültürünün içinde
var. 
Şimdi,
sizlere MHP Grubu önerisini hatırlatarak ifade etmek istiyorum; MHP Grubu
önerisinde deniyor ki: “Esnaf teşkilatı içerisinde zaman içerisinde 1 milyon
868 binden 1 milyon 308 bine düşen bir rakam vardır.” Yani 500 binin üzerinde
bir rakam. 
Değerli
milletvekilleri, esnaf teşkilatları içerisinde çalışan, uzun yıllar onlarla
birlikte yol yürüyen bir kardeşiniz, bir arkadaşınız olarak söylüyorum, esnaf
teşkilatlarında uzun yıllar sadece kâğıt üzerinde olan rakamları hükûmetlerimiz
döneminde yapılan çalışmalarla güncelledik ve bu güncellemeler sonucunda
aslında gerçekte yüksek gibi görünen rakamlar reel rakamlara; yani esnaf
teşkilatındaki aktif durumda olmayan esnaflarımızın kayıtları tazelenmek ve
yenilenmek suretiyle gerçek rakamlar bulunmuştur, gerçek anlamda bir azalma
olmamıştır. 
Bakın,
bu rakamları şu şekilde karşılaştırmak doğrusudur değerli milletvekilleri:
2002’de 123.393 esnaf mağaza ya da dükkân açarken, işletme açarken terkin
edilen esnaf sayısı 117.600. Yani artı olarak sadece 5.700 esnaf kalıyor
geride. 2006’ya baktığımız zaman 249 bine 105 bin; yani kurulan 249 bin, terkin
olan yani kapatılan 105 bin. 143 bin hayatta, devam eden esnaf var. 2015’e
bakalım; 2015’te 201 bin esnaf yeni açılmış, 97 bin esnaf kapatılmış yani 103
bin hayatına devam eden esnaf olmuş.
Diğer
taraftan, değerli milletvekilleri, karşılıksız çek iddiasıyla ilgili olarak da
şunu sizlerle paylaşmak istiyorum: 2008’de 1 milyon 400 bin çek karşılıksız
çıkarken -sunulduğu zaman- 2015’te sadece 600 bine düşmüş, 2016’nın ilk 5
ayında 240 bine yani yıla vurduğumuz zaman ancak 400 bin küsurlara ulaşabilmiş
bir rakam. Bu da bu anlamda doğru ifade edilmiş bir rakam değildir değerli
arkadaşlar.
Değerli
milletvekilleri, bu kapsamda Hükûmetlerimiz döneminde esnafla ilgili olarak pek
çok yeniliği, pek çok hizmeti hayata geçirdik. Esnaf ve sanatkârlar için
cumhuriyet hükûmetleri döneminde ilk kez strateji belgesi hazırlayarak ESDEP’i,
Esnaf Değişim, Dönüşüm Planı’nı uygulamaya koyduk. Esnaf ve sanatkârların
kullandığı Halkbank kredilerinin faizlerini yüzde 50’lerden yüzde 4’lere,
5’lere çektik. Bu kapsamda Halk Bankasından kullanılan kredilerin Hazine
tarafından karşılanan tutarlarını yüzde 20’lerden yüzde 50’lere, yüzde 100’lere
çektik. 
Değerli
milletvekilleri, Halk Bankası kredi üst limitlerini 2002’deki 5 bin TL’den
bugün 150 bin TL’ye çektik. Esnafın kullandığı Halkbank kredilerinin tutarını
120 kat artırdık. Yani, 2002’deki 153 milyon TL’den 18 milyar 611 milyon TL’ye
çıkardık. Halkbank kredilerini kullanan esnaf sayısı rekor seviyelere ulaştı ve
1 milyon 200 bin esnaf Halkbank’tan kredi kefalet kooperatifleri aracılığıyla
kredi kullandı. Bu kapsamda esnaflarımıza, benden önceki konuşmacıların da
ifade ettiği gibi, sıfır faizli kredi kullanma imkânı getirdik ve bu kapsamda
bugüne kadar 38 bin esnafımız sıfır faizli kredi kullandı ve 1 milyar 100 bin
TL’nin üzerinde de kredi kullandırıldı. Kaynağa ilişkin olarak da çek ettiğim
taze bir bilgiyle hiçbir kaynak sorununun olmadığı ve sıfır faizli kredilerin
kullandırılmaya devam edildiği hususunu Genel Kurulla paylaşmak istiyorum. 
Yine,
gençlerimize dönük, biliyorsunuz değerli milletvekilleri, sıfır faizli
kredileri kullandırmaya devam ediyoruz.
Sonuç
itibarıyla, AK PARTİ iktidarları döneminde esnaf, cumhuriyet tarihindeki en
parlak dönemini yaşamış ve yaşamaya devam edecektir.
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Altunyaldız. 
Öneriyi
oylarınıza…
III.- YOKLAMA
(CHP
sıralarından bir grup milletvekili ayağa kalktı) 
ÖZGÜR
ÖZEL (Manisa) – Yoklama talebimiz var. 
BAŞKAN
– Bir yoklama talebi vardır, bu nedenle yoklama işlemini gerçekleştireceğim. 
Önce
yoklama talebinde bulunan sayın milletvekillerini ismen tespit edeceğim. 
Sayın
Özel, Sayın Erkek, Sayın Bayır, Sayın Budak, Sayın Yalım, Sayın Demirtaş, Sayın
İrgil, Sayın Topal, Sayın Bayraktutan, Sayın Usluer, Sayın Aydın, Sayın Engin,
Sayın Erdoğdu, Sayın Özdemir, Sayın Bektaşoğlu, Sayın Sarıbal, Sayın Ekici,
Sayın Akar, Sayın Erdem, Sayın Tarhan, Sayın Yüksel. 
Yoklama
için iki dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı yoktur. 
Birleşime
iki dakika ara veriyorum. 
Kapanma Saati:18.33
ALTINCI OTURUM
Açılma Saati: 18.35
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 97’nci Birleşiminin Altıncı
Oturumunu açıyorum.
III.- YOKLAMA
BAŞKAN -
Milliyetçi Hareket Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı.
Şimdi yoklama
işlemini tekrarlayacağım.
Yoklama için iki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için 3 Haziran 2016 Cuma günü saat 14.00’te toplanmak
üzere birleşimi kapatıyorum; iyi akşamlar diliyorum.
Kapanma Saati: 18.37



