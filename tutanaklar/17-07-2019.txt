



TBMM Tutanak Müdürlüðü




 
 TÜRKİYE
BÜYÜK MİLLET MECLİSİ
 TUTANAK DERGİSİ

 104’üncü
Birleşim
 17 Temmuz
2019 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN
TUTANAK ÖZETİ
II.-
GELEN KÂĞITLAR
III.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Adana Milletvekili Mehmet Metanet Çulhaoğlu’nun, yaşanan ekonomik krizin
tarımsal üretime olumsuz etkilerine ilişkin gündem dışı konuşması
2.-
Bursa Milletvekili Emine Yavuz Gözgeç’in, 15 Temmuzun kadın kahramanlarına
ilişkin gündem dışı konuşması
3.-
Karabük Milletvekili Hüseyin Avni Aksoy’un, Karabük ilinin sorunlarına ilişkin
gündem dışı konuşması

IV.-
AÇIKLAMALAR 
1.-
Kocaeli Milletvekili İlyas Şeker’in, 15 Temmuz Demokrasi ve Millî Birlik
Günü’nün 3’üncü yıl dönümüne ilişkin açıklaması
2.-
Mersin Milletvekili Ali Cumhur Taşkın’ın, Mersin ilinin ülkemizin parlayan
yıldızı olarak gelişmeye devam ettiğine ilişkin açıklaması
3.-
İstanbul Milletvekili Ali Kenanoğlu’nun, İstanbul ili Eyüp Mezarlığı’nda
bulunan tarihî Bektaşi pirlerinin mezar yerlerinin mezarlıklar müdürlüğü eliyle
satılmasının Alevi Bektaşi inancının tarihle bağını koparma girişimi olduğuna
ilişkin açıklaması
4.-
Bursa Milletvekili Nurhayat Altaca Kayışoğlu’nun, Ankara ili Polatlı ilçesi
Sakarya Meydan Muharebesi Tarihî Millî Parkı’nın durumunun içler acısı
olduğuna ilişkin açıklaması
5.-
Antalya Milletvekili Rafet Zeybek’in, ne İbradı ilçesinin doğasının
katledilmesine ne de Antalya ilinin HES’ler, mermer ocakları ve taş ocaklarıyla
talan edilmesine izin vermeyeceklerine ilişkin açıklaması
6.- Adıyaman
Milletvekili Abdurrahman Tutdere’nin, Adıyaman ilinde yaşanan yoğun yağış
nedeniyle zor durumda olan çiftçilerin mağduriyetinin giderilebilmesi için
Tarım ve Orman Bakanına çağrıda bulunduğuna ilişkin açıklaması
7.- Sivas
Milletvekili Ulaş Karasu’’nun, Sivas ili Hafik ilçesi Beykonağı köyü mevkisinde
açılmak istenen mermer ocağı hakkında hangi gerekçelerle “ÇED Raporu Gerekli
Değildir.” kararının verildiğini ve söz konusu hukuksuzluğa engel olunup
olunmayacağını Çevre ve Şehircilik Bakanından öğrenmek istediğine ilişkin
açıklaması
8.- Osmaniye
Milletvekili Mücahit Durmuşoğlu’nun, ülkemizin millî enerji ve maden politikası
kapsamında denizlerimizde arama ve sondaj faaliyetlerinin devam ettiğine
ilişkin açıklaması
9.- Niğde
Milletvekili Ömer Fethi Gürer’in, başkanlık sisteminin ilk yılki faturasının
millete ağır geldiğine ilişkin açıklaması
10.-
Uşak Milletvekili Özkan Yalım’ın, AK PARTİ’li yöneticilerin seçimlerden önce
altı aylık süreyle işe başlattığı vatandaşları çalışma süreleri dolmadan işten
çıkardığına ve Uşak ili Banaz ilçesinin Hasanköy, Paşacık ve Yeşilyurt
köylerinde GSM şebekelerinin işlev görmemesi nedeniyle iletişim zorluğu
çekildiğine ilişkin açıklaması
11.-
Bursa Milletvekili Erkan Aydın’ın, On Birinci Kalkınma Planı’nda tarımda
büyümenin yıllık 3,4 olarak belirlenmesiyle çiftçilerin sorununun nasıl çözüleceğini
öğrenmek istediğine ilişkin açıklaması
12.-
Mersin Milletvekili Hacı Özkan’ın, Türkiye için siyasette, ekonomide ve
özellikle savunma sanayisinde güçlü olmanın bir zorunluluk olduğuna ilişkin
açıklaması
13.-
İstanbul Milletvekili Ali Şeker’in, üniversite hastanelerinde sadece sağlık
hizmeti verilmediğine ve devlet bütçesinden desteklenmesi gerektiğine ilişkin
açıklaması
14.-
Gaziantep Milletvekili Bayram Yılmazkaya’nın, Türkiye'nin en büyük
şehirlerinden olan Gaziantep ilinin birçok alanda mağdur edildiğine ilişkin
açıklaması
15.-
Adana Milletvekili Orhan Sümer’in, ekonomideki istikrarsızlığın bütün
sektörleri olumsuz etkilemeye devam ettiğine ilişkin açıklaması
16.-
Kahramanmaraş Milletvekili Sefer Aycan’ın, esnafın emeklilik hakkını kazanmada
ve sağlık hizmetinden yaralanmada sorunlar yaşadığına ilişkin açıklaması
17.-
Adana Milletvekili Ayhan Barut’un, emeklilikte yaşa takılanların sorunlarına
çözüm üretilemediğine ilişkin açıklaması
18.-
Hatay Milletvekili Suzan Şahin’in, Cumhurbaşkanı Recep Tayyip Erdoğan ile
Ulaştırma ve Altyapı Bakanının “Hatay sınırları içinde otoban ücretsiz olacak.”
sözünün yerine getirilmediğine ilişkin açıklaması
19.-
Balıkesir Milletvekili Ahmet Akın’ın, verilen sözlere rağmen Balıkesir ili
Dursunbey ilçesine hizmet götürülmediğine ilişkin açıklaması
20.-
Giresun Milletvekili Necati Tığlı’nın, fındıkta istirarlı bir politikanın
yürütülebilmesi için FİSKOBİRLİK’in desteklenerek devreye sokulması gerektiğine
ilişkin açıklaması
21.-
İstanbul Milletvekili Hayati Arkaz’ın, Fetullahçı törer örgütünü lanetle
kınadığına ilişkin açıklaması
22.-
Samsun Milletvekili Kemal Zeybek’in, üretilen ürünlerin değerini bulabilmesi
için yönetim politikalarının değiştirilmesi gerektiğine ilişkin açıklaması
23.-
Kayseri Milletvekili Çetin Arık’ın, Kayseri ilindeki ticari taksi esnafının
yaşadığı mağduriyete ilişkin açıklaması
24.-
Kahramanmaraş Milletvekili İmran Kılıç’ın, insanlığın ilk değer yargılarının ve
algılarının aynı kaynaktan beslendiğine ilişkin açıklaması
25.-
İstanbul Milletvekili Yavuz Ağıralioğlu’nun, iş talepleriyle her gün karşı
karşıya kaldıklarına, siyaset taassubunun liyakatin önüne geçmemesi gerektiğine
ve beyin göçü verdiğimiz gerçeğini herkesin bildiğine, son aylarda şehit
sayımızda hatırı sayılır artış olduğuna, Amerika Birleşik Devletleri’nin PYD’ye
vermiş olduğu silahların güvenlik güçlerimiz için risk olduğuna ve S400
meselesine ilişkin açıklaması
26.-
Manisa Milletvekili Erkan Akçay’ın, Suriye ve Irak’taki terör yapılanmalarının,
Doğu Akdeniz’de yaşanan gelişmelerin, S400 meselesinin ülkemizin bekası,
güvenliği ve savunması için büyük önem arz ettiğine, Türk Silahlı Kuvvetlerinin
gerçekleştirdiği Fırat Kalkanı, Zeytin Dalı, Afrin ve Pençe Harekâtı’yla gücünü
tüm dünyaya gösterdiğine ilişkin açıklaması
27.-
İstanbul Milletvekili Hakkı Saruhan Oluç’un, 17 Temmuz İnsan Hakları
Derneğinin kuruluşunun 33’üncü yıl dönümüne, doğaya yönelik saldırılara ve
patlayıcıya basmaları sonucu yaşamını yitiren Ayaz Güloğlu ile Nupelda
Güloğlu’nun ölümüne neden olan sorumluları kınadığına ilişkin açıklaması
28.-
Kocaeli Milletvekili Haydar Akar’ın, dış politikada sorunlu günler yaşandığına,
Türkiye'nin Doğu Akdeniz’de doğal gaz arama faaliyetlerine ilişkin Avrupa
Birliğinin aldığı yaptırım kararlarını kabul etmediklerine ve emeklilikte yaşa
takılanların mağduriyeti giderilmeden, yaratılan af beklentisi konuşulmadan
Meclisin 1 Ekime kadar tatile girmesini doğru bulmadıklarına ilişkin açıklaması
29.-
İstanbul Milletvekili Mehmet Muş’un, Avrupa Birliği Dış İlişkiler Konsey
Toplantısı sonuç bildirgesinde açıklanan Türkiye’nin Doğu Akdeniz’de petrol ve
doğal gaz aramasını durdurmaya yönelik yaptırımları kınadıklarına ve Türkiye’nin
baskılara boyun eğmeden çalışmalarına devam edeceğine ilişkin açıklaması
30.-
İstanbul Milletvekili Mahmut Tanal’ın, İstanbul ili Bağcılar ilçesi Dr. Kemal
Naci Ekşi Anadolu Lisesinin kapatılmasını doğru bulmadıklarına ve özel
kurumlardaki öğretmenlerin mağduriyetinin giderilmesi gerektiğine ilişkin
açıklaması
31.-
Antalya Milletvekili Aydın Özer’in, Irak, Suriye ve Suudi Arabistan’la olan
ilişkilerimizdeki krizin tarım ve sanayi sektörüne de yansıdığına ilişkin
açıklaması
32.-
Gaziantep Milletvekili İmam Hüseyin Filiz’in, Gaziantep ilinde valilik dâhil
birçok kamu kurumunun hizmet binasının millet bahçesi yapılmak üzere
yıkılmasının planlandığına ilişkin açıklaması
33.-
Çanakkale Milletvekili Özgür Ceylan’ın, Çanakkale Milletvekili Jülide
İskenderoğlu’nun CHP grup önerisi üzerinde AK PARTİ grubu adına yapmış olduğu
konuşmasındaki bazı ifadelerine ilişkin açıklaması
34.-
İstanbul Milletvekili Mahmut Tanal’ın, Türkiye Büyük Millet Meclisinin Twitter
sayfasının olduğuna ilişkin açıklaması
35.-
Çanakkale Milletvekili Bülent Turan’ın, Çanakkale Milletvekili Özgür Ceylan’ın
yaptığı açıklamasındaki bazı ifadelerine ilişkin açıklaması
36.-
Malatya Milletvekili Mehmet Celal Fendoğlu’nun, Malatya ilinde amatör spor
kulüplerinin faaliyetlerini yapabilmesi ve gençlerin spor dallarında başarı
elde edebilmesi yönünde şartların sağlanması gerektiğine ilişkin açıklaması
37.-
Afyonkarahisar Milletvekili İbrahim Yurdunuseven’in, Tunceli ili Ovacık
ilçesinde 8 yaşındaki Ayaz Güloğlu ile 4 yaşındaki Nupelda Güloğlu kardeşlerin
ölümünün terör örgütünün çocuk katili yüzünü bir kez daha gösterdiğine ilişkin
açıklaması
38.-
İstanbul Milletvekili Mehmet Muş’un, Kahramanmaraş Milletvekili Ali Öztunç’un
102 sıra sayılı Kanun Teklifi’nin 32’nci maddesiyle ilgili önerge üzerinde
yaptığı konuşmasındaki bazı ifadelerine ilişkin açıklaması
39.-
Ordu Milletvekili Cemal Enginyurt’un, çimento ve cam fabrikalarında fiilî
hizmet süreleri verilmeyen işçilerin ağır şartlarda çalıştığını Aile, Çalışma
ve Sosyal Hizmetler Bakanına iletmek istediğine ilişkin açıklaması
40.-
Bartın Milletvekili Aysu Bankoğlu’nun, Bartın ilinin en önemli turizm
destinasyonlarından olan Amasra ilçesinin otopark sorununa ilişkin açıklaması
41.-
Bursa Milletvekili Atilla Ödünç’ün, çevreci ve yeşil bir Bursa için
çalıştıklarına ilişkin açıklaması
42.-
Eskişehir Milletvekili Jale Nur Süllü’nün, vatandaşların sağlık hizmetlerini en
iyi şekilde almasının öncelikleri arasında olduğuna ilişkin açıklaması
43.-
Mersin Milletvekili Ali Cumhur Taşkın’ın, Mersin ilinin zengin kültür
birikimiyle önemli bir turizm merkezi olduğuna ilişkin açıklaması
44.-
Antalya Milletvekili Cavit Arı’nın, mantar üreticisinin mağduriyitenin
giderilebilmesi için mantar üretiminde kullanılan elektriğin tarım elektriği
olarak değerlendirilmesi gerektiğini yetkililere duyurmak istediğine ilişkin açıklaması

V.-
ÖNERİLER
A)
Siyasi Parti Grubu Önerileri
1.- İYİ
PARTİ Grubunun, Adana Milletvekili İsmail Koncuk ve arkadaşları tarafından,
özel öğretim kurumlarında çalışan öğretmenlerin ücret sorununun araştırılması
ve öğretmen maaşlarına alt sınır belirlenmesi amacıyla 24/4/2019 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
ön görüşmelerinin, Genel Kurulun 17 Temmuz 2019 Çarşamba günkü birleşiminde
yapılmasına ilişkin önerisi
2.-
HDP Grubunun, Şanlıufra Milletvekili Ömer Öcalan ve arkadaşları tarafından, 20
Temmuz 2015 tarihinde yaşanan Suruç katliamının araştırılması amacıyla
15/7/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 17 Temmuz 2019
Çarşamba günkü birleşiminde yapılmasına ilişkin önerisi
3.-
CHP Grubunun, Türkiye Büyük Millet Meclisi gündeminin “Genel Görüşme ve Meclis
Araştırması Yapılmasına Dair Öngörüşmeler” kısmında yer alan, Çanakkale’de
faaliyet gösteren termik santrallerinin ve maden ocaklarının çevreye ve insan
sağlığına etkilerinin tüm yönleriyle incelenerek alınması gereken önlemlerin
belirlenmesi amacıyla verilmiş olan (10/94) esas numaralı Meclis Araştırması
Önergesi’nin ön görüşmelerinin, Genel Kurulun 17 Temmuz 2019 Çarşamba günkü
birleşiminde yapılmasına ilişkin önerisi 






B)
Danışma Kurulu Önerileri
1.-
Danışma Kurulunun, Genel Kurulun 17 Temmuz 2019 Çarşamba günkü birleşiminde
Rabia Naz Vatan başta olmak üzere, şüpheli çocuk ölümlerinin araştırılması ve
bu konuda alınması gereken tedbirlerin belirlenmesi amacıyla Türkiye Büyük
Millet Meclisi Başkanlığına sunulan (10/1058, 1071, 1108, 1220, 1288, 1369,
1464, 1559, 1560) esas numaralı Meclis Araştırması Önergelerinin görüşmelerinin
birleştirilerek yapılmasına ilişkin önerisi
2.-
Danışma Kurulunun, Genel Kurulun 18 Temmuz 2019 Perşembe günü saat 11.00’de
toplanmasına ve bu birleşimde gündemin “Özel Gündemde Yer Alacak İşler”
kısmında yer alan işlerin görüşülmesine ve 103 ve 103'e 1'inci ek sıra sayılarıyla
bastırılıp dağıtılan On Birinci Kalkınma Planı’nın (2019-2023) ve Komisyon
raporunun kırk sekiz saat geçmeden gündemin "Özel Gündemde Yer Alacak
İşler” kısmında yer alması ile görüşmelerinin 18 Temmuz 2019 Perşembe günkü
birleşimde yapılmasına ve görüşmelerinin tamamlanmasına kadar çalışma süresinin
uzatılmasına ilişkin önerisi 

VI.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Levent Gök’ün, Erbil’de meydana gelen
patlamada 3 diplomatımızın hayatını kaybettiğine ve konunun araştırılarak Genel
Kurula bilgi verilmesini rica ettiğine ilişkin konuşması
2.-
Oturum Başkanı TBMM Başkan Vekili Levent Gök’ün, Meclis Başkanlığının görüşülen
her öneriyi Twitter hesabından yayınladığına ilişkin konuşması 
3.-
Oturum Başkanı TBMM Başkan Vekili Levent Gök’ün, tüm siyasi partilerinin ortak
iradesiyle gerek Rabia Naz ve gerekse diğer şüpheli çocuk ölümlerini araştırmak
üzere komisyon kurulmasını büyük bir memnuniyetle karşıladığına ilişkin
konuşması

VII.-
MECLİS ARAŞTIRMASI
A)
Ön Görüşmeler
1.-
CHP Grubu adına Grup Başkanvekili Sakarya Milletvekili Engin Özkoç'un,
Giresun'un Eynesil ilçesinde hayatını kaybeden Rabia Naz başta olmak üzere
çocuk ölümlerinde etkili ve yeterli soruşturma yapılması için alınacak
önlemlerin belirlenmesi amacıyla bir Meclis araştırması açılmasına ilişkin
önergesi (10/1058)
2.- İstanbul
Milletvekili Nurettin Canikli ve 43 milletvekilinin, şüpheli çocuk ölümlerinin
ve Rabia Naz Vatan'ın ölümünün incelenerek bu ölümlerin sebeplerinin tespit
edilip bu konuda alınması gereken tedbirlerin saptanması amacıyla bir Meclis
araştırması açılmasına ilişkin önergesi (10/1071)
3.-
Ankara Milletvekili Filiz Kerestecioğlu Demir ve 20 milletvekilinin, Giresun'un
Eynesil ilçesinde hayatını kaybeden Rabia Naz başta olmak üzere çocuk
ölümlerinde etkili ve yeterli soruşturma yapılması için alınacak önlemlerin
belirlenmesi amacıyla bir Meclis araştırması açılmasına ilişkin önergesi
(10/1108)
4.-
Ordu Milletvekili Cemal Enginyurt ve 20 milletvekilinin, kayıp, cinayet ve
süpheli çocuk ölümlerinin toplumsal nedenlerinin araştırılarak alınması gereken
tedbirleri belirlemek amacıyla bir Meclis araştırması açılmasına ilişkin
önergesi (10/1220)
5.-
Giresun Milletvekili Necati Tığlı ve 20 milletvekilinin, şüpheli çocuk
ölümlerinin ve Rabia Naz Vatan'ın ölümünün incelenerek bu ölümlerin
sebeplerinin tespit edilip bu konuda alınması gereken tedbirlerin saptanması
amacıyla bir Meclis araştırması açılmasına ilişkin önergesi (10/1288)
6.-
İstanbul Milletvekili Mahmut Tanal ve 21 milletvekilinin, Giresun'un Eynesil
ilçesinde hayatını kaybeden Rabia Naz ölümü hakkında etkili ve yeterli
soruşturma yapılması için alınacak önlemlerin belirlenmesi amacıyla bir Meclis
araştırması açılmasına ilişkin önergesi (10/1369)
7.-
HDP Grubu adına Grup Başkanvekili Mersin Milletvekili Fatma Kurtulan'ın,
Giresun'un Eynesil ilçesinde hayatını kaybeden Rabia Naz başta olmak üzere
çocuk ölümlerinde etkili ve yeterli soruşturma yapılması için alınacak
önlemlerin belirlenmesi amacıyla bir Meclis araştırması açılmasına ilişkin
önergesi (10/1464)
8.- İYİ
Parti Grubu adına Grup Başkanvekili Kocaeli Milletvekili Lütfü Türkkan'ın, şüpheli
çocuk ölümlerinin ve Rabia Naz Vatan'ın ölümünün incelenerek bu ölümlerin
sebeplerinin tespit edilip bu konuda alınması gereken tedbirlerin saptanması
amacıyla bir Meclis araştırması açılmasına ilişkin önergesi (10/1559)
9.- MHP
Grubu adına Grup Başkanvekilleri Manisa Milletvekili Erkan Akçay ve Sakarya
Milletvekili Muhammed Levent BÜLBÜL’ün, şüpheli çocuk ölümlerinin ve Rabia Naz
Vatan'ın ölümünün incelenerek bu ölümlerin sebeplerinin tespit edilip bu konuda
alınması gereken tedbirlerin saptanması amacıyla bir Meclis araştırması
açılmasına ilişkin önergesi (10/1560) 

VIII.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Kanun Teklifleri
1.- Aydın
Milletvekili Mustafa Savaş ile 75 Milletvekilinin Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi (2/2019) ile Plan ve
Bütçe Komisyonu Raporu (S. Sayısı: 102) 

IX.-
OYLAMALAR
1.-
(S. Sayısı: 102) Gelir Vergisi Kanunu ile Bazı Kanunlarda Değişiklik Yapılması
Hakkında Kanun Teklifi’nin oylaması 

X.-
YAZILI SORULAR VE CEVAPLARI
1.- Muş
Milletvekili Gülüstan Kılıç Koçyiğit'in, Kamu Denetçiliği Kurumuna yapılan
başvurulara ve Kurumun kararlarına ilişkin sorusu ve Türkiye Büyük Millet Meclisi
Başkanvekili Süreyya Sadi Bilgiç’in cevabı (7/12142)


17 Temmuz 2019 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 104’üncü Birleşimini açıyorum.
Toplantı yeter sayısı
vardır, görüşmelere başlıyoruz. 
Değerli
milletvekilleri, gündeme geçmeden önce üç değerli milletvekilimize gündem dışı
söz vereceğim. 
Gündem dışı ilk
söz, yaşanan ekonomik krizin tarımsal üretime olumsuz etkileri hakkında söz
isteyen Adana Milletvekilimiz Sayın Mehmet Metanet Çulhaoğlu’na aittir.
(Gürültüler)
Değerli
arkadaşlar, uğultuyu kesiyoruz, değil mi? Bunu defalarca hatırlatmaktan da ben
üzüntü duyuyorum. Lütfen birlikte konuşmayalım, sessiz olalım.
Buyurun Sayın
Çulhaoğlu.
III.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Adana Milletvekili Mehmet Metanet Çulhaoğlu’nun, yaşanan ekonomik krizin
tarımsal üretime olumsuz etkilerine ilişkin gündem dışı konuşması
MEHMET METANET
ÇULHAOĞLU (Adana) – Sayın Başkan, değerli milletvekilleri; yaşanan ekonomik
krizin tarımsal üretime olumsuz etkileri hakkında gündem dışı söz aldım, yüce
heyetinizi saygıyla selamlıyorum. 
Değerli milletvekilleri,
Türkiye’de yaşanan ekonomik krizden tüm sektörlerde olduğu gibi tarım sektörü
de olumsuz yönde etkilenmiş, nasibini almış, hâlâ daha olumsuzluklar devam
etmektedir. Bugün çiftçimiz, girdi maliyetlerinin yüzde 100 oranında artması
sebebiyle tarlalarını ekemez hâle gelmiştir. Çiftçinin dayanma gücü kalmamış,
gün geçtikçe dayanma gücü yok oluyor. Tohum, gübre, mazot, ilaç gibi girdi
fiyatlarında olan yükseklikler altında âdeta inim inim inliyor. Çiftçimizin
bankalara olan borçları 108 milyar liraya çıkmış. Borcunu ödeyemez duruma gelen
çiftçilerimiz, bu yıl, olumsuz hava şartları, yaşanan sel ve dolu gibi doğal
afetler nedeniyle özellikle Çukurova, Hatay, Osmaniye bölgesinde büyük
mağduriyetler yaşadı. Narenciye üreticilerimizin zararı telafi edilemez boyuta
geldi. Yağışların fazla olması nedeniyle narenciyede rekoltenin yüzde 80’i
satılamaz duruma geldi. Evet, özellikle mahsulü zarar gören üretici Ziraat
Bankası borçlarını ödeyemez hâle geldi. 
Değerli milletvekilleri, tarım
kesimi Türkiye’de öz sermayeden yoksun ve krediyle işletmesini çevirmektedir.
Ekonomik kriz ile yükselen faizler de çiftçinin mağduriyetini artırmış, bunun
yanında en önemli finansman kaynağı olan Ziraat Bankası ve tarım kredi
kooperatifleri de faiz artırmış ve kredi baremlerinde kısıtlamaya giderek
çiftçimize gerekli finansman sağlanamamıştır. Çiftçi borçları 108 milyar Türk
lirasıyla Türkiye Cumhuriyeti tarihinde rekor kırmış. Özel bankalara olan
tarımsal kredi borçlarını geri ödemekte zorlanan çiftçimiz tarlasını satmaya
başlamadan tüm tarım kredilerini kapsayacak beyaz bir sayfanın açılarak
tarımsal krediler yeniden yapılandırılmalıdır. Aksi takdirde tarımın
sürekliliği tartışılır hâle gelecektir. Üzerine basarak tekraren söylüyorum:
Özellikle mahsulü zarar gören üretici Ziraat Bankası borçlarını ödeyemez
durumda. Çiftçilerimizin Ziraat Bankasına olan borçlarının ertelenmesi zaruret
arz etmekte; aksi hâlde çiftçilerimiz tarlasını, bahçelerini haciz yoluyla
satmak durumunda kalacaklardır. Ekonomik kriz nedeniyle düşen traktör
satışları, damlama sulama sistemi ve tarımsal altyapı yatırımlarının
yapılamaması da tarımın gelişmesinde zaman kaybı yaratmış ve ivmesi düşmüştür.
Bu nedenle tarım kesiminde gelişmeyi hızlandırıcı ilave tedbirler ve kaynak
aktarımları gerekiyor. İvedi olarak Kredi Garanti Fonu kredilerinin tarım
kesimine özel olarak paket hâlinde açıklanması ve vadesinin beş yıldan az
olmaması finansman açısından Türk çiftçisini rahatlatır ve üretimden kopmasına
mani olur.
Değerli milletvekilleri, 2019 yılı için hâlâ açıklanamayan
tarımsal destekleme kararnamesinin de bir an önce açıklanarak çiftçiye moral
vermesi, 2018 yılı yağlı tohumlarından kalan yüzde 30’luk kısmın da acilen
ödenmesi gerekmektedir. Tarımın içine girdiği krizden kurtulmasının ilk önlemi,
üretime devam edebilmesi için finansman desteği ve üretilen malın
pazarlanmasına yardımcı olacak ihracat desteklerinin artırılmasıdır.
Çiftçilerimiz, başta buğday, arpa olmak üzere birçok ürünün ekimi sırasında,
girdi maliyetlerindeki artış nedeniyle yeterli gübre ve ilaç kullanamadı. Bu
nedenle Türkiye’de üretilen 15 temel tarım ürününde rekolte düşüşü yaşandı. Hükûmetin
bu gerçeği görüp önlem alamaması döviz sıkıntısı çektiğimiz bugünlerde tarımsal
ithalatı artıracak. Maalesef, yönetimin zamanında yeterli tedbiri alamaması
çiftçilerimizi öldürürken ülke ekonomisine büyük zarar vermektedir. 
Tarımda millî politika dediniz, ne oldu, ne yaptınız?
Kocaman bir hiç. 2001-2015 yılları arasında Hükûmetiniz döneminde
desteklenmeyen çiftçilerimizin toplam tarım alanları yüzde 5,86 azaldı yani
kazanç elde edemeyen çiftçi toprağını ekip biçemez hâle gelmiştir.
(Mikrofon otomatik cihaz tarafından kapatıldı) 
MEHMET METANET ÇULHAOĞLU (Devamla) – Başkanım...
BAŞKAN – Toparlayalım Sayın Çulhaoğlu.
MEHMET METANET ÇULHAOĞLU (Devamla) – Teşekkür ediyorum
Sayın Başkanım.
Tarım alanlarının daralmasıyla birlikte binlerce çiftçimiz
işsiz, aileleri de perişan vaziyettedir. Şimdi, işsiz kalan bu çiftçi, çocuğuna
5 lira yani bir simit, ayran alacak harçlık dahi veremezse bu ana baba ne
yapar? Tabii ki psikolojik olarak yıpranır. İşte “cinnet” dediğimiz, “intihar”
dediğimiz olay böyle ekonomik sorunlarla başlıyor değerli arkadaşlar.
Dün görüşmeye başladığımız, bugün devam edeceğimiz kanun
teklifiyle, milletimizin üzerine sadece maddi bir yük daha yükleyen, vergi
oranlarını yükselten kanun değişiklik tekliflerini görüşüyoruz. 
Arkadaşlar, çiftçimizin, işçimizin, memurumuzun,
esnafımızın durumunu iyileştirecek kanun teklifleriyle gelirseniz, emin olun,
İYİ PARTİ olarak destek verir, her zaman arkasında dururuz. Önerilerimize kulak
tıkamaya devam ederseniz, inanın, çok uzak değil, yakın zamanda ekmeklik buğday
bile çiftçimiz ekip biçemeyecek duruma gelecek, sadece buğdayı değil, ekmeği de
hazır olarak Cumhurbaşkanlığı kararnamesiyle ithal etmek zorunda kalacağız
diyor, yüce heyetinizi saygıyla selamlıyorum. (İYİ PARTİ ve CHP sıralarından
alkışlar) 
BAŞKAN – Teşekkürler Sayın Çulhaoğlu. 
Değerli milletvekilleri, gündem dışı ikinci söz, 15
Temmuzun kadın kahramanları hakkında söz isteyen Bursa Milletvekilimiz Sayın
Emine Yavuz Gözgeç’e aittir. (AK PARTİ sıralarından alkışlar) 
Süreniz beş dakika Sayın Gözgeç. 
2.-
Bursa Milletvekili Emine Yavuz Gözgeç’in, 15 Temmuzun kadın kahramanlarına
ilişkin gündem dışı konuşması
EMİNE YAVUZ GÖZGEÇ (Bursa) – Sayın Başkan, değerli
milletvekilleri; 15 Temmuz hain darbe teşebbüsünün üzerinden üç yıl geçti. 15
Temmuz, millî iradeye karşı, milletimize, ülkemizin birliğine ve beraberliğine
karşı yapılan bir işgal girişimiydi. Milletimiz, FETÖ’cü terör örgütünün asker
elbiseli, eli silahlı teröristlerine karşı çıplak elleriyle, yürekleriyle
korkusuzca tankların karşısında durdu, “Ben, halkın gücünün üstünde başka bir
güç tanımadım bugüne kadar. Tankları, topları, neleri varsa gelsinler.
Milletimi meydanlara çağırıyorum.” diyen Sayın Cumhurbaşkanımızın çağrısıyla
meydanlara indiler. Birileri tankların kendisine açtığı yoldan geçip kahvesini
yudumlarken FETÖ’cü teröristlerin öldürmeye kastettiği liderimiz, Sayın
Cumhurbaşkanımız F16’ların altında milletimizle beraber meydanlardaydı ve
meydanlarda Kurtuluş Savaşı’nda destanlar yazan Halide Onbaşılar, Şerife
Bacılar, Tayyar Rahmiyeler, Nene Hatunlar gibi kahraman kadınlarımız vardı.
Abdestini alıp namazını kılıp evinden helalleşerek çıkan Şehitler Köprüsü’nde
ön saflarda yürürken son nefesinde kelime-i şehadet getirerek şehit olan Ayşe
Aykaç; “Ölmek var, dönmek yok.” diyerek tankların üzerine yürüyen Sevgi
Yeşilyurt; “Anne hakkını helal et, ben ya gelirim ya gelmem.” diyen Yıldız
Gürsoy; nöbetini bitirip eve dönmesine rağmen darbe girişimini duyunca 3
yaşındaki çocuğunu eve bırakıp darbecilere karşı duran özel harekât polisimiz
Demet Sezen; henüz yeni göreve başlayan 23 yaşındaki 3 arkadaş Cennet Yiğit,
Gülşah Güler, Kübra Aydoğan; özel harekât polislerimiz Zeynep Sağır, Seda
Güngör; daha nişan gecesinde şehit edilen Seher Yaşar; “Meydanlara çıkın.”
çağrısını duyar duymaz “Vatanımız için hadi çabuk olun.” diyerek dualar ede ede
Atatürk Havalimanına giderken hainlerin halkın üzerine sürdüğü tankların
altında ezilerek şehit olan 3 çocuk annesi Türkan Türkmen Tekin; Şerife Boz,
mahallesindeki gençleri kamyona alarak yürüdü darbecilerin üzerine; evdeki
sopasını alıp belki şehit olurum özlemiyle çıktı sokağa 75 yaşındaki Fikriye
Teyze; 15 Temmuz Şehitler Köprüsünde tankların karşısına dikildi Safiye Bayat;
Akıncı nizamiyesinin önünde “Milletimiz için bir damla kanımız aktıysa bizim
için şereftir.” diyen Derya Ovacıklı; FETÖ’cü asker elbiseli teröristlerin
gözlerinin içine bakıp “Ben sizin annenizim, teyzenizim.” diyerek vazgeçirmeye
çalışan, buna rağmen üzerine ateş açılan 62 yaşındaki Mine Özer; henüz 14
yaşında gencecik “Şehit ya da gazi olmak için sokağa çıktım.” diyen Adeviye Gül
ve Hatay Milletvekilimiz Hacı Bayram Türkoğlu’nun Meclise geldiği sırada
yanındaki eşi Betül Türkoğlu ve kızı Cennet Bala Türkoğlu ve o gün Meclis
çalışmamasına rağmen çocuklarını evde bırakıp Meclise gelen, illerinde
meydanlara giden kadın milletvekillerimiz vardı ve isimlerini sayamadığımız
şehitlerimiz, gazilerimiz, kahramanlarımız. 
Bugün 251 şehidimizi, 2.703 gazimizi, tüm şehitlerimizi
minnetle anıyorum. 15 Temmuzu, 15 Temmuzun kadın kahramanlarını unutmayacağız.
Ancak “Şehitler ölmez, vatan bölünmez!” sözünden tiksindiğini söyleyenleri; 15
Temmuz darbe girişimine “tiyatro” “kontrollü darbe” diyenleri; milletimizin
topyekûn cesur direnişini anmak üzere toplandığımız Gazi Meclisimizde
Cumhurbaşkanımızı öldürmeye kasteden, millî iradeyi hedef alan FETÖ’cü
teröristleri lanetlemek yerine, milletin iradesiyle seçilmiş Sayın Başkanımıza,
cumhurun başına saygısızca saldıranları da bu millet unutmayacaktır. 
Son olarak, Tunceli Ovacık’ta PKK tarafından katledilen 8
yaşındaki Ayaz ve 4 yaşındaki Nupelda evlatlarımıza Allah’tan rahmet,
ailelerine sabırlar diliyorum. Hainlerle, çocuk katilleriyle, tüm terör
örgütleriyle, terör örgütlerinin sözcülüğünü yapanlarla, sırtını dayayanlarla
mücadelemiz devam edecektir diyor, saygılarımı sunuyorum. (AK PARTİ
sıralarından alkışlar)
BAŞKAN – Gündem dışı üçüncü söz, Karabük’ün sorunları
hakkında söz isteyen Karabük Milletvekilimiz Sayın Hüseyin Avni Aksoy’a aittir.
(CHP sıralarından alkışlar)
Süremiz beş dakika Sayın Aksoy. 
3.-
Karabük Milletvekili Hüseyin Avni Aksoy’un, Karabük ilinin sorunlarına ilişkin
gündem dışı konuşması
HÜSEYİN AVNİ AKSOY (Karabük) – Sayın Başkan, değerli
milletvekilleri; Genel Kurulu saygıyla selamlıyorum. 
Karabük ilinin sorunları hakkında gündem dışı söz almış
bulunmaktayım. 
Vatandaşın ayağına değen taştan sorumlu olan biz 600
milletvekili, vatandaşlarımızın çığlıklarına cevap veremedik. Emeklilikle yaşa
takılanlar, atanamayan sağlıkçılar, atanamayan öğretmenler, taşeron işçiler,
sayıları gün geçtikçe artan işsizler, 3600 ek gösterge bekleyenler ve daha nice
sorunlarla boğuşan halkımız hâlen bizlerden çözüm beklemektedir. 
On binlerce insanımızın umutla beklediği, haksızlıkları
sona erdirecek yargı reformu görüşmeleri yeni döneme bırakıldı. Nereye
gidiyoruz sevgili milletvekilleri? Vatandaşlarımız bizlerden çözüm beklerken
neden Meclisi kapatıyoruz? Verdiğiniz sözü tutun, vatandaşların beklentilerine
birlikte cevap verelim, bir an önce halk yararına birleşelim, beklenen
kanunları görüşelim. 
20 Aralık 2018 tarihinde bu onurlu kürsüden değerli
milletvekillerimize odağımızın halk olduğunu, halkın sorunlarının bizlerden
çözüm beklediğini söyledim ancak aradan geçen aylar ne yazık ki Genel Kurul
gündemimizde hiçbir değişiklik yaratmadı. Kıymetli memleketim, kadim kent
Karabük için de pek bir şey değişmedi. Burada Karabük gündeminin en önemli üç
probleminden bahsetmek istiyorum: 1) İşsizlik. 2) Filyos Limanı. 3) Sağlık
sisteminden yaşanan aksaklıklar.
Karabük’te kayıtlı işsiz sayısı
10 bine, işsizlik ödeneğine başvuran kişi sayısı ise 4 bine yaklaşmıştır.
Karabük istihdam teşvikini beklemektedir. Kentimizin bugün en büyük sorunu
işsizliktir. 
Ülkemizin en değerli
miraslarından olan Safranbolu’muz turizm teşvikinden yararlanamamaktadır.
Karabük, turizm başarısını arttırarak en büyük sorunu olan işsizliği de bir
noktada azaltacaktır. 
Karabük’ün ve tüm Batı
Karadeniz illerinin ticari hayatında büyük bir devrim yaratması beklenen
ülkemizin en büyük 3’üncü limanı olacak Filyos Limanı hâlen açılamamıştır. Bu
değer memleketimize ne zaman kazandırılacaktır? Karabük ve Batı Karadeniz
Bölgesi için hayati bir önem taşıyan bu limanın açılışı neden
geciktirilmektedir? Bu konunun tüm ayrıntılarıyla takipçisi olacağım.
Karabük il merkezinde önceki
yıllarda 3 hastane varken şu an bu hastaneler kapatılmış, sadece bir tek
Karabük Eğitim Araştırma Hastanesi hizmet vermektedir. Tek bir hastane
hastaların ihtiyaçlarına cevap verememekte ve hizmette aksaklıklar
yaşanmaktadır. Acilen Karabük’te yeni bir devlet hastanesi hizmete açılmalıdır.
Karabük’te sağlık sisteminde yaşanan yönetimsel sorunlar ve kadrolaşma
nedeniyle sağlık hizmetleri aksamaktadır. Karabük’ün sağlık sisteminde yaşanan
tüm aksaklıklara ve sorunlara çözüm bekliyoruz.
Devlet Su İşleri, Safranbolu su
arıtma tesisi inşaatının yüzde 90’ını tamamlamış olmasına rağmen son üç aydır
projeyi bitirmemektedir. Su arıtma tesisi bir an önce halkımıza
kazandırılmalıdır. 
Eskipazar Organize Sanayi
Bölgesi için Hükûmetin gerekli desteği sağlayarak bu istihdam alanının önce
Eskipazar’a sonra Karabük’e acilen kazandırılması gerekmektedir. Bu açılacak
saha işsizliği ve geçim zorluğunu azaltacaktır.
Karabük’ün yegâne gelir kaynağı
olan KARDEMİR’e kardeş istiyoruz. Demir çelik alanında en az bir fabrika daha
kurulmalıdır. 
Kentimizde çevre yolu olmadığı için kent girişi trafiğe
mahkûmdur. Hava kirliliği vatandaşlarımızın âdeta canına kast etmektedir. Hava
kirliliğine karşı gereken önlemler alınmalı, denetim sıklaştırılmalıdır. Çöp
sorunu ve arıtma yetersizliği nedeniyle yaşanan çevre kirliliği kentimize zarar
vermektedir. Yenice ilçemizde hâlen doğal gaz bulunmamaktadır. Acilen bu
ilçemize doğal gaz verilmelidir.
1969 yılında kurulan, renklerine gönül verdiğim; işçinin,
emekçinin takımı Karabükspor ne yazık ki İkinci Lig’e kadar düşmüştür. Bir
bahane üretmeden devletimizin, kentimizin ileri gelenlerinin desteğiyle
takımımızı yeniden Süper Lig’e döndürmemiz gerekmektedir. Kentimizin tanıtımı
ve ekonomimize katkı için bu durum çok önemlidir. 
Ovacık ilçemizde bulunan yatılı spor lisesi ve sporcu kamp
eğitim merkezi atıl bir vaziyettedir, derhâl bu tesisimizin aktif olarak
kullanılması sağlanmalıdır.
Eflani’de tarım ve hayvancılık teşvik edilmelidir. 
Sayın milletvekilleri, burada birbirimizi alt etmek için
değil, millete hizmet için bulunduğumuzu unutmamalıyız. Türkiye Büyük Millet
Meclisinde 600 milletvekilimizin halkımızın yararına birleşeceği, 82 milyonun
barış ve kardeşlik içerisinde yaşayacağı en güzel günler memleketimizin olsun. 
Siz değerli milletvekillerimizi 25-28 Eylülde Safranbolu
Altın Safran Belgesel Film Festivalimizi onurlandırmaya davet ediyorum.
(Mikrofon otomatik cihaz tarafından kapatıldı) 
BAŞKAN – Toparlayalım. 
HÜSEYİN AVNİ AKSOY (Devamla) - Başkanlık Divanımızı ve
başta Karabük milletvekillerimiz olmak üzere, tüm milletvekillerimizi en derin
saygı ve sevgilerimle selamlıyorum. (CHP sıralarından alkışlar) 
BAŞKAN – Değerli milletvekilleri, şimdi sisteme giren 20
milletvekiline yerlerinden söz vereceğim, daha sonra grup başkan vekillerinin
talepleri olduğunda söz taleplerini karşılayacağım. 
İlk söz, Sayın
Şeker…
IV.-
AÇIKLAMALAR 
1.-
Kocaeli Milletvekili İlyas Şeker’in, 15 Temmuz Demokrasi ve Millî Birlik
Günü’nün 3’üncü yıl dönümüne ilişkin açıklaması
İLYAS ŞEKER
(Kocaeli) – Teşekkür ediyorum Sayın Başkan. 
Pazartesi günü
15 Temmuz Demokrasi ve Millî Birlik Günü’nün 3’üncü yıl dönümüydü. Şehit
kanlarıyla yoğrulmuş vatanımızı işgale kalkışan FETÖ terör örgütü, geçmişte
olduğu gibi yöneticilerin ve halkın ses çıkarmayacağını düşünmüştü ama o
köprülerin altından çok sular akmıştı. Millet liderini bulmuştu ve liderinin
bir işaretine bakıyordu. İşte o lider Sayın Cumhurbaşkanımız Recep Tayyip
Erdoğan, o gece tarihe damga vuran “Milletçe meydanlarda, havalimanında
toplanalım; tanklarıyla, toplarıyla gelsinler; halkın gücünün üstünde bir güç ben
tanımadım bugüne kadar.” sözleriyle milletimizin önüne düşerek hain işgal
girişimi engellendi. Başta seçim bölgem Kocaeli olmak üzere meydanlara inen
7’sinden 70’ine tüm halkımıza şükranlarımı sunuyorum. Bu vatan için hayatını
veren şehitlerimizi rahmetle, kahraman gazilerimizi minnetle, şükranla anıyor;
Genel Kurulu saygıyla selamlıyorum. 
BAŞKAN – Sayın
Taşkın…
2.-
Mersin Milletvekili Ali Cumhur Taşkın’ın, Mersin ilinin ülkemizin parlayan
yıldızı olarak gelişmeye devam ettiğine ilişkin açıklaması
ALİ CUMHUR
TAŞKIN (Mersin) – Teşekkür ederim Sayın Başkan.
Ülkemizin
güneyinde önemli bir liman şehri olan seçim bölgem Mersin, her yönüyle gelişen
ülkemizin parlayan bir yıldızı olarak büyümesine ve gelişmesine devam
etmektedir. Tarsus’ta yapılmaya başlanan bölgesel havaalanı inşaatı devam
etmekte olup tamamlanmasıyla birlikte hizmete girecek olan bölgesel
havaalanımızla birlikte ilimizde devam etmekte olan turizm yatırımları da hız
kazanacaktır. 
Yine Tarsus’ta
600 yataklı Tarsus Devlet Hastanesi yapım inşaatı hızla devam etmektedir.
Tarsus Gıda İhtisas Organize Sanayi çalışmaları sürmekte olup tamamlandığında
bölgemiz için önemli sayıda istihdam sağlayacak, önemli bir üretim merkezi
olacaktır. 
Antalya-Mersin
arası yolculuğu daha kolay ve konforlu hâle getirecek olan Akdeniz Sahil Yolu
Projesi etap etap inşa ediliyor. Çalışmaların tamamlanmasıyla birlikte
bölgedeki potansiyelin de harekete geçeceğine inanıyor, Genel Kurulu saygıyla
selamlıyorum. 
BAŞKAN – Sayın
Kenanoğlu…
3.-
İstanbul Milletvekili Ali Kenanoğlu’nun, İstanbul ili Eyüp Mezarlığı’nda
bulunan tarihî Bektaşi pirlerinin mezar yerlerinin mezarlıklar müdürlüğü eliyle
satılmasının Alevi Bektaşi inancının tarihle bağını koparma girişimi olduğuna
ilişkin açıklaması
ALİ KENANOĞLU
(İstanbul) – Sayın Başkan, İstanbul Eyüpsultan ilçesindeki Eyüp Mezarlığında
bulunan Bektaşi mezarları kırılıp mezar yerleri mermerle çevrilip bizzat
mezarlıklar müdürlüğü eliyle satılmaktadır. Vatandaşların tepkisi üzerine bu
mermer çevirme işleminin koruma amaçlı olduğu söylense de buraya konulan yeni
cenazeler bunun tam tersini ispatlamaktadır. Cenaze sahipleri de bu durumu
teyit etmektedirler. Bu, sıradan bir usulsüzlük, ahlaksızlık ve gasp değildir.
Bu, İstanbul topraklarında yüz yıllardır var olan Alevi Bektaşi inancının tarihle
bağını koparma girişimidir. Bu işlemi yapanların, göz yumanların ve mezar
yerlerini satanların derhâl görevden alınarak yargılanmaları gerekmektedir. 
Bunu talep ediyor ve takipçisi olduğumu da buradan beyan
ediyorum.
BAŞKAN – Sayın Kayışoğlu…
4.-
Bursa Milletvekili Nurhayat Altaca Kayışoğlu’nun, Ankara ili Polatlı ilçesi
Sakarya Meydan Muharebesi Tarihî Millî Parkı’nın durumunun içler acısı olduğuna
ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum Sayın
Başkan.
Buradan, Turizm Bakanına sesleniyorum. Geçen hafta
Polatlı’da Sakarya Meydan Muharebesi Millî Parkı’nı ziyaret ettim. Gazi Mustafa
Kemal Atatürk’ün “Hattı müdafaa yoktur, sathı müdafaa vardır. O satıh bütün
vatandır.” dediği bu alanda bulunan Kartaltepe Mehmetçik Anıtı maalesef
parçalanmış, parçaları dökülmüş, paslanmaya başlamış. Müze kapalı. Millî Park
kaderine terk edilmiş. Millî Mücadele tarihimiz açısından bu kadar önemli bir
yerin bu kadar ilgisiz kalması içler acısıdır. Eğer Turizm Bakanı burayla
ilgilenmeyecekse biz Mansur Başkanımıza rica ederiz. Eminiz ki o gerekli
hassasiyeti gösterir.
Teşekkürler.
BAŞKAN – Sayın Zeybek…
5.-
Antalya Milletvekili Rafet Zeybek’in, ne İbradı ilçesinin doğasının
katledilmesine ne de Antalya ilinin HES’ler, mermer ocakları ve taş ocaklarıyla
talan edilmesine izin vermeyeceklerine ilişkin açıklaması
RAFET ZEYBEK ( Antalya) – Teşekkür ederim Sayın Başkan.
İbradı ilçemizin Sülek Yaylası’nda mermer ocağı açma izni,
Antalya Valiliği tarafından mahkeme kararı beklenmeksizin imzalanmıştır. “ÇED
gerekli değildir.” kararına yapılan itiraz devam etmekte ve keşif işlemlerinin
henüz tamamlanmamasına rağmen, İbradı ilçesinin su kaynaklarına 500 metre
uzaklıkta, sedir ağaçlarının ve ormanların yakınında mermer ocağı açılmasında
bu kadar ısrar ve acele edilmesinin sebebi nedir? Ne İbradı’nın doğasının
katledilmesine ne de Antalya’nın HES’lerle, mermer ocağı ve taş ocaklarıyla
talan edilmesine izin verilmeyecektir.
BAŞKAN – Sayın Tutdere…
6.-
Adıyaman Milletvekili Abdurrahman Tutdere’nin, Adıyaman ilinde yaşanan yoğun
yağış nedeniyle zor durumda olan çiftçilerin mağduriyetinin giderilebilmesi
için Tarım ve Orman Bakanına çağrıda bulunduğuna ilişkin açıklaması
ABDURRAHMAN TUTDERE (Adıyaman) – Teşekkür ediyorum Sayın
Başkan.
Seçim bölgem olan Adıyaman’da özellikle bahar aylarında
yaşanan yoğun yağışlar nedeniyle nohut başta olmak üzere arpa ve buğdayda ciddi
anlamda rekolte düşüklüğü yaşanmıştır. Ürün azlığından dolayı çiftçilerimiz,
başta Ziraat Bankası olmak üzere tarım kredi kooperatiflerine olan borçlarını
ödemekte büyük güçlükler çekmektedirler. 
Ayrıca, yine yoğun yağışlar nedeniyle Adıyaman’da yaklaşık
120 bin badem ağacı kurumuş durumdadır. Badem yetiştiricileri de mağdur
durumdadır. Tarım Bakanına ve Hükûmete çağrıda bulunuyorum. Adıyaman’ımızdaki
çiftçilerin bu mağduriyetinin bir an evvel giderilmesi gerekmektedir. Ayrıca,
Adıyaman’da badem üreticileri, kuruyan bu 120 bin badem ağacı için fidan
desteği beklemektedirler. 
Teşekkür ediyorum. 
BAŞKAN – Sayın Karasu…
7.-
Sivas Milletvekili Ulaş Karasu’’nun, Sivas ili Hafik ilçesi Beykonağı köyü
mevkisinde açılmak istenen mermer ocağı hakkında hangi gerekçelerle “ÇED Raporu
Gerekli Değildir.” kararının verildiğini ve söz konusu hukuksuzluğa engel
olunup olunmayacağını Çevre ve Şehircilik Bakanından öğrenmek istediğine
ilişkin açıklaması
ULAŞ KARASU (Sivas) – Teşekkür
ediyorum Sayın Başkan. 
Antalya ilimizde olduğu gibi
Sivas ili Hafik ilçesi Beykonağı köyü mevkisinde açılmak istenen mermer
ocağıyla ilgili hukuksuz bir süreç yönetilmektedir. Yöre halkının talepleri
dinlenmeden, ekolojik olumsuzluklar ve doğaya vereceği zarar tam olarak
incelenmeden valilik tarafından alelacele “Çevresel etki değerlendirmesi
gerekli değildir.” kararı alınmıştır. Açılmak istenen mermer ocağının yakınında
Tozanlı Deresi, kültür varlığı niteliğinde olan Ahi Sultan Asa Suyu ve Melek
Dede Türbesi bulunmaktadır. Ayrıca, geçimini tarım ve hayvancılıktan sağlayan
köylülerin su kaynakları da olumsuz etkilenmektedir. Çevre ve Şehircilik
Bakanına sormak istiyorum: Yöre halkının görüşleri dikkate alınmadan mermer
ocağı hakkında hangi gerekçelerle “ÇED Raporu Gerekli Değildir” kararı
verilmiştir? Bakanlık olarak söz konusu hukuksuzluğa engel olmayı düşünüyor
musunuz? 
BAŞKAN – Sayın Durmuşoğlu…
8.-
Osmaniye Milletvekili Mücahit Durmuşoğlu’nun, ülkemizin millî enerji ve maden
politikası kapsamında denizlerimizde arama ve sondaj faaliyetlerinin devam
ettiğine ilişkin açıklaması
MÜCAHİT DURMUŞOĞLU (Osmaniye) –
Teşekkürler Sayın Başkan. 
Ülkemizin millî
enerji ve maden politikası kapsamında denizlerimizde arama ve sondaj
faaliyetlerimiz tüm hızıyla devam ediyor. Fatih ve Yavuz sondaj gemilerimiz ve
Barbaros Hayrettin Paşa Sismik Arama Gemimizle bölgede sürdürdüğümüz
çalışmalarımıza şimdi dördüncü gemimiz de dâhil oluyor. MTA Oruç Reis Sismik
Araştırma Gemimiz Marmara’daki çalışmaların hemen ardından Akdeniz’de
araştırmalarını yapmak üzere bölgeye gönderilecek. Cumhurbaşkanımız Sayın Recep
Tayyip Erdoğan önderliğinde artık tarihin akışını izleyen değil, tarihin
akışına müdahil olan, yön veren bir devlet olduk. Enerjide tam bağımsızlık için
atılan dev adımlar birçok devleti de Türkiye karşısında birleştirdi. ABD,
Fransa, İsrail, Mısır, Kıbrıs Rum Kesimi ve Yunanistan’la birlikte Avrupa
Birliğinin sondaj çalışmalarımızı durdurmamız konusunda ardı ardına verdikleri
mesajlar, doğru yolda ilerlediğimizin açık bir göstergesidir diyerek Genel
Kurulu saygıyla selamlıyorum. 
BAŞKAN – Sayın Gürer…
9.-
Niğde Milletvekili Ömer Fethi Gürer’in, başkanlık sisteminin ilk yılki
faturasının millete ağır geldiğine ilişkin açıklaması
ÖMER FETHİ GÜRER (Niğde) –
Teşekkürler Sayın Başkan. 
Başkanlık sisteminin ilk yıl
faturası milletimize ağır oldu. Hukuk devleti sorunlu kılındı. Gelirimiz eridi,
millet fakirleşti. Ekonomiye güven kayboldu, yatırımlar önemli ölçüde durdu.
İşçi, esnaf işinden oldu; çiftçi, besici, üretici bitti. Ülke ithal ürüne
muhtaç duruma düşürüldü. Vatandaş pahalı ürünle gıda harcamalarını kıstı.
Zamların ardı arkası kesilmedi. Ülkemiz de, yurttaşlar da, şirketler de borca
battı. İcra dairelerinde dosya sayıları kabardı. Köklü firmalar dahi kapandı.
Faiz lobisi ihya oldu, vatandaş perişan oldu. İşsizlikten kendini yakacak
duruma gelenler, intiharlar ve yoksulluk arttı. Mutfak yangınından halk,
sağlıksız, beslenemez hâle düştü. İşsizlik tarihî rekor kırdı. Üniversite
mezunu işsiz sayısı 2 milyona dayandı. Taşeronda binlerce işçi işinden oldu.
Devlette liyakat sistemi kayboldu. Adaletsiz vergi politikası ücretleri perişan
etti. Çalışan mutsuz “İşimden olur muyum?” kaygısında. Düşük ücretle çalışmaya
devam ediyor. İşsizi bunalımda…
(Mikrofon otomatik cihaz tarafından kapatıldı)
BAŞKAN – Sayın Yalım…
10.-
Uşak Milletvekili Özkan Yalım’ın, AK PARTİ’li yöneticilerin seçimlerden önce
altı aylık süreyle işe başlattığı vatandaşları çalışma süreleri dolmadan işten
çıkardığına ve Uşak ili Banaz ilçesinin Hasanköy, Paşacık ve Yeşilyurt
köylerinde GSM şebekelerinin işlev görmemesi nedeniyle iletişim zorluğu
çekildiğine ilişkin açıklaması
ÖZKAN YALIM (Uşak) – Teşekkür ederim Sayın Başkan.
Değerli milletvekilleri ve bizi izleyen tüm
vatandaşlarımız; bir atasözü var biliyorsunuz: “Yalancının mumu yatsıya kadar
yanar.” Tüm Türkiye’de olduğu gibi uşak ilinde, Uşak merkezde ve Uşak
ilçelerinde seçimler öncesi özellikle AK PARTİ’li yöneticiler seçimler öncesi
valiliklerde, tüm il genel meclislerinde, daha sonra okullarda ve birçok yerde
ve özellikle de ormanda çalıştırılmak üzere birçok vatandaşımızı altı ay
süreyle işe başlattılar. Ancak seçimlerden -altı aylık sürede değil- sadece
üç-üç buçuk ay sonra hepsinin işine son verdiler, umutlarını bitirdiler,
umutlarını gerçekten sömürdüler. Buradan vatandaşların haklarının yendiğinden
dolayı tüm yöneticileri kınamaktayım.
Diğer bir taraftan Uşak Banaz ilçemizin Hasanköy, Paşacık
ve Yeşilyurt köylerinde, maalesef 2019 yılında olmamıza rağmen, hiçbir GSM
şebekesi işlev görmemektedir. Vatandaşımız iletişim zorluğu çekmektedir.
Teşekkür ederim.
BAŞKAN – Sayın Aydın…
11.-
Bursa Milletvekili Erkan Aydın’ın, On Birinci Kalkınma Planı’nda tarımda
büyümenin yıllık 3,4 olarak belirlenmesiyle çiftçilerin sorununun nasıl
çözüleceğini öğrenmek istediğine ilişkin açıklaması
ERKAN AYDIN (Bursa) – Teşekkür ederim Sayın Başkan.
Dün Plan ve Bütçe Komisyonunda kabul edilen On Birinci
Kalkınma Planı’nda tarımla ilgili bir cümlede tarımda kalkınma, büyüme yıllık
3,4 olarak belirtilmiş, güzel. Hedefler ne kadar gerçekçi olacak, hep birlikte
bakacağız. Ancak çiftçinin durumu hiç de öyle değil. Dün Orhangazi Yenisölöz
köyünün muhtarı arayarak 2006-2011 yılları arasında Varlık Fonu’na devredilen
11’de 1 bedelle borçların bugün 20 kat bedelle çiftçiden, köylüden tahsil
edilmeye çalışıldığı ve bunlardan dolayı da çiftçinin malı mülkü, tarlası,
arsası, ne varsa elinden gittiği konuşuluyor. Dolayısıyla, durum böyleyken
kalkınma planına koyduğunuz bir cümleyle bu çiftçinin sorunu nasıl çözülecek?
Buna gerçekçi bir çözüm üretilmesi kesinlikle çok acil bir durum. Eğer bu böyle
olmazsa birkaç defa daha kalkınma planı hazırlanır, ancak…
(Mikrofon otomatik cihaz
tarafından kapatıldı) 
BAŞKAN – Sayın Özkan…
12.-
Mersin Milletvekili Hacı Özkan’ın, Türkiye için siyasette, ekonomide ve
özellikle savunma sanayisinde güçlü olmanın bir zorunluluk olduğuna ilişkin
açıklaması
HACI ÖZKAN (Mersin) –
Teşekkürler Sayın Başkan.
Türkiye için siyasette ve
ekonomide, özellikle de savunma sanayisinde güçlü olmanın bir tercih değil, bir
zorunluluk olduğuna inanıyoruz. Türkiye’nin hava ve füze savunma ihtiyacının
karşılanmasına yönelik S400 Uzun Menzilli Bölge Hava ve Füze Savunma
Sistemi’nin geçen hafta itibarıyla Rusya’dan Ankara’ya intikali gerçekleşiyor.
Türkiye’nin iç ve dış politikada son iki yılına damgasına vuran bu gelişmenin
15 Temmuzun 3’üncü yıl dönümünde gerçekleşmesi daha da anlam kazandırmaktadır.
Barışı ve kendi millî güvenliğimizi garanti altına almaya çalışarak savunma
sanayimizi geliştirmeye yönelik diğer tüm atılımlarımızı kararlılıkla devam
ettireceğiz. S400’lerin ülkemiz için, bölgemiz için, özellikle de dünyamız için
hayırlı olmasını diliyor, Genel Kurulu saygıyla selamlıyorum.
BAŞKAN – Sayın Şeker…
13.-
İstanbul Milletvekili Ali Şeker’in, üniversite hastanelerinde sadece sağlık
hizmeti verilmediğine ve devlet bütçesinden desteklenmesi gerektiğine ilişkin
açıklaması
ALİ ŞEKER (İstanbul) – Sayın
Başkan, On Birinci Kalkınma Planı’nda üniversite hastanelerinin hastane
bölümlerinin tıp fakültelerinden ayrılarak yeni bir uygulamaya geçileceği ifade
ediliyor, bunu kabul etmek mümkün değil. Uzun zamandır üniversite hastaneleri
yeterli ödeme yapılmaması nedeniyle zor duruma düşürüldü ve bu kasıtlı olarak
zorlandı ve hastaneleri Sağlık Bakanlığına devretmeleri istendi. Bu amaçta
ısrar edildiği görülmekte. Üniversite hastanelerine Türkiye’nin, herkesin
ihtiyacı var. Bu üniversite hastanelerinde sadece sağlık hizmeti verilmiyor,
hekim yetiştiriliyor, uzman hekim yetiştiriliyor; bunların kaliteli nitelikte
yapılabilmesi için de kamu bütçesinden, devlet bütçesinden desteklenmeleri
gerekiyor. Burası bir özel işletme gibi değerlendirilip kâr esasına göre peşkeş
çekilmemeli, mutlaka ve mutlaka üniversite hastaneleri desteklenmeli.
Teşekkür ediyorum.
BAŞKAN – Sayın Yılmazkaya…
14.-
Gaziantep Milletvekili Bayram Yılmazkaya’nın, Türkiye'nin en büyük
şehirlerinden olan Gaziantep ilinin birçok alanda mağdur edildiğine ilişkin
açıklaması
BAYRAM YILMAZKAYA (Gaziantep) –
Teşekkürler Sayın Başkan.
Bir bölgenin turizm, sanayi ve
ticaretinin gelişebilmesi için o bölgeye ulaşımın kolay ve ucuz olması çok
önemlidir. Gaziantep ilimizin çevre illere nazaran uçak biletlerinin çok yüksek
olması ve ilimizdeki uçak sefer sayısının düşürülmesi ülkemizin en büyük sanayi
ve ticaret kentlerinden biri olan Gaziantep’e büyük haksızlıktır. Türkiye'nin
en büyük şehirlerinden olan Gaziantep ilimiz birçok alanda mağdur edilmektedir.
Ulaşım, Gaziantep gibi sanayi, ticaret ve turizm kenti olan bir şehir için
hayati öneme sahiptir. Buradan iktidara seslenmek istiyorum: Siz Gaziantep’i
gözden mi çıkardınız? Suriyeli sorunu başta olmak üzere işsizlikle, sağlık
alanındaki sıkıntılarla uğraşan kentimize artık hak ettiği ilgiyi gösterin ve
gelin artık bu sorunlarla ciddi bir şekilde ilgilenelim. Gaziantep
uçaklarındaki bu fahiş fiyat uygulamasını kaldırın ve sefer sayısını artırın,
kentimizin önünü açın.
Yüce heyeti saygıyla
selamlıyorum.
BAŞKAN – Sayın Sümer…
15.-
Adana Milletvekili Orhan Sümer’in, ekonomideki istikrarsızlığın bütün sektörleri
olumsuz etkilemeye devam ettiğine ilişkin açıklaması
ORHAN SÜMER (Adana) – Teşekkür
ederim Sayın Başkan.
Ekonomideki istikrarsızlık,
giderek derinleşen kriz ortamı bütün sektörleri olumsuz etkilemeye devam
ediyor. Bu sektörlerin başında yedek parça, akaryakıt, servis, sigorta, ulaşım
gibi sektörlerle yakın ilişkisi dolayısıyla lokomotif bir sanayi dalı olan
otomotiv geliyor. Otomotiv Distribütörleri Derneğinin verilerine göre Türkiye
otomobil ve hafif ticari araç toplam pazarı bu yılın ilk yarısında geçen yılın
aynı dönemine göre yüzde 44,7 azalmıştır. Türkiye’de toplam üretim ise bu yılın
ilk yarısında geçen yılın aynı dönemine göre yüzde 13 azalmıştır. Bu rakamlar
büyük bir krizin habercisidir. Anahtar sektör olan otomotivdeki bu kriz birçok
sektörü etkileyecektir. Bu krizin temel nedeni sanayide dışa bağımlılıktır.
Yaklaşık 500 bin kişiye istihdam sağlayan otomotiv sektörünü kurtarmak için
gerekli önlemlerin acilen alınması gerekir.
Teşekkür ederim.
BAŞKAN – Sayın Aycan…
16.-
Kahramanmaraş Milletvekili Sefer Aycan’ın, esnafın emeklilik hakkını kazanmada
ve sağlık hizmetinden yaralanmada sorunlar yaşadığına ilişkin açıklaması
SEFER AYCAN (Kahramanmaraş) -
Sayın Başkan, değerli milletvekilleri; ülkemizin en büyük sosyal sınıflarından
birisi olan esnafların emeklilik ve sağlık hizmetlerinden yararlanmada
sorunları vardır. Diğer çalışan kesimlere göre daha fazla gün prim ödeme
yükümlüsü olan esnafımızın bu durumu düzeltilmelidir. Günde sekiz saatten fazla
çalışan, hatta günde on altı saate kadar çalışan, resmî tatillerde bile çalışan
esnafın daha fazla gün prim ödemesi emekliliklerini engelleyen bir durumdur. 
İkincisi ve daha önemlisi ise
esnafın primlerini yatıramadığı zaman kendisinin, eş ve çocuklarının sağlık
hizmetlerinden yararlanamamasıdır. Bu durum sağlık hizmeti alma hakkını
kesintiye uğratan bir durumdur. Özellikle de çocukların hayatını tehlikeye
sokmaktadır. Bu durum düzeltilmelidir. Sağlık hizmetlerinden yararlanma hakkı
kesintiye uğratılmamalıdır. Ayrıca, esnafa hastalıklarından dolayı çalışamadığı
günler için kısa süreli geçim destek ödeneği verilmelidir. 
Teşekkür ederim. 
BAŞKAN – Sayın Barut…
17.-
Adana Milletvekili Ayhan Barut’un, emeklilikte yaşa takılanların sorunlarına
çözüm üretilemediğine ilişkin açıklaması
AYHAN BARUT (Adana) – Sayın Başkan “emeklilikte yaşa
takılanlar” olarak adlandırılan milyonlarca insanımız 8 Eylül 1999 tarihinde
çıkarılan bir yasayla büyük bir mağduriyet yaşıyor. Dönemin koalisyon
hükûmetince çıkarılan 4447 sayılı Kanun’un geriye doğru işletilmesi bu mağduriyetin
temelini oluşturuyor. Kademeli emeklilik uygulamasıyla, emeklilik hayali
kuranlar büyük düş kırıklığı yaşıyor. 1999’da çıkarılan yasa, aylık bağlanma
oranı kazanılmış bir hakkın gasbedilmesine neden olduğu gibi, devasa bir
haksızlığa da yol açmıştır. 
Bulunduğumuz Gazi Meclis bugüne kadar pek çok yasa
yürürlüğe koymuştur, ülkemizin birçok can yakan sorununa çözüm üretmiştir ancak
EYT’lilerin sorununa çözüm üretmemiştir. Verilen sözler yine tutulmadı. Bunun
için samimi olalım. Bu insanlarımız bizim yükümüz değildir, külfet değillerdir;
yıllarca çalışıp hakları olan emekliliği istemektedirler. Lütuf beklemiyorlar,
yalnızca haklarını istiyorlar. 
Sevgili milletvekilleri, gelin, verilen sözleri hep
birlikte yerine getirelim, Meclis çalışmaları sona ermeden EYT’lilerin sorununu
çözelim. 
BAŞKAN – Sayın Şahin…
18.-
Hatay Milletvekili Suzan Şahin’in, Cumhurbaşkanı Recep Tayyip Erdoğan ile
Ulaştırma ve Altyapı Bakanının “Hatay sınırları içinde otoban ücretsiz olacak.”
sözünün yerine getirilmediğine ilişkin açıklaması
SUZAN ŞAHİN (Hatay) – Teşekkürler Sayın Başkan. 
Sayın Cumhurbaşkanı ile Ulaştırma ve Altyapı Bakanının
“Hatay sınırları içinde otoban ücretsiz olacak.” sözünü vermesinin üzerinden
sekiz ay geçti ancak bu söz tutulmadı. Ücretli olması nedeniyle otobanlar
kullanılmıyor. Bu nedenle kara yolu trafiği tırlarla çok yoğun ve tehlikeli bir
hâl alarak can ve mal güvenliği açısından ciddi tehdit oluşturuyor. 
Otoban ücreti, sanayi sektörüne de ağır maliyet yükü
oluşturuyor. Osmaniye-Hatay arasındaki otoban yolunun çevre yolu statüsüne
dönüştürülerek Gözene-İskenderun arası gişelerin ücretsiz hâle getirilmesi çok
yoğun olan sanayi trafiğini azaltacak, trafik kazalarını önleyecek, nakliye ve
lojistik firmaları ile ağır sanayi sektörüne ciddi katkı sağlayarak ülke kalkınmasına
da faydalı olacaktır. 
İskenderun’dan başlayarak Erzin-Gözene gişelerine kadar
devam eden otoban yolunun tıpkı Adana Ceyhan kara yolunun…
(Mikrofon otomatik cihaz tarafından kapatıldı) 
BAŞKAN – Sayın Akın… 
19.-
Balıkesir Milletvekili Ahmet Akın’ın, verilen sözlere rağmen Balıkesir ili
Dursunbey ilçesine hizmet götürülmediğine ilişkin açıklaması
AHMET AKIN (Balıkesir) – Sayın Başkanım, teşekkürler. 
Sayın Başkanım, Dursunbey Balıkesir’imizin AK PARTİ’nin en
çok oy aldığı ilçesi. Bu ilçemizde hizmet yok. En çok oyu alıyor AK PARTİ
Dursunbey’den fakat hizmeti Dursunbey’e götürmüyor. Oradaki hemşehrilerimiz
müthiş derecede şikâyetçi. 
Aynı zamanda, bu hafta sonu karşılaştığım bir görüşü
söylemek istiyorum. Dursunbey’in Hamzacık köyünde 2017 yılının Aralık ayında
“Gölet için ihaleyi yapacağız.” dediler yine AK PARTİ’li Veysel Eroğlu, ardından
bu hikâye kaldı. Ardından, AK PARTİ’nin Büyükşehir Belediye Başkan Adayı “Gölet
haziran ayında yapılacak.” dedi, oyları istedi fakat bu da olmadı. Söz verip
verip oradaki hemşehrilerimizi kandırıyorlar. Köyler boşalıyor, nüfus yarı
yarıya azalıyor ve gölet olmadığı için gençler de tamamen bölgeden uzaklaşıyor.
Ben buradan hem verilen sözlerin yerine getirilmesini hem de Dursunbey’e sahip
çıkılmasını istiyorum.
BAŞKAN – Sayın Tığlı… 
20.-
Giresun Milletvekili Necati Tığlı’nın, fındıkta istirarlı bir politikanın
yürütülebilmesi için FİSKOBİRLİK’in desteklenerek devreye sokulması gerektiğine
ilişkin açıklaması
NECATİ TIĞLI (Giresun) – Teşekkür ediyorum Sayın Başkanım. 
Fındığın ülkemize katkısının 3 milyar dolar olmasına
yönelik bir hedef koyan AKP’nin değerli temsilcilerine bir önerim olacak. 
Seksen yıllık birikimi ve tecrübesiyle, depolarıyla,
nitelikli ve yeterli personeliyle fındık üreticisinin koruyucusu, göz bebeği
FİSKOBİRLİK’in fındık almaya hazır bir kurum olduğunu ve Yönetim Kurulu
Başkanının iktidar partisinden olduğunu hatırlatmakta fayda görüyorum. TMO
yerine FİSKOBİRLİK’in desteklenerek devreye sokulması hem maliyet açısından hem
de başta üretici ve diğer kesimlerin memnuniyetine, fındıkta istikrarlı bir
politika yürütülmesine yönelik güzel bir başlangıç olacaktır, üreticimizin yüzü
gülecektir. 
BAŞKAN – Sayın Arkaz…
21.-
İstanbul Milletvekili Hayati Arkaz’ın, Fetullahçı törer örgütünü lanetle
kınadığına ilişkin açıklaması
HAYATİ ARKAZ (İstanbul) – Teşekkür ederim Sayın Başkan. 
Devletin bütün organlarına haince sızarak devletin
silahını, tankını, uçağını Türkiye Cumhuriyeti’nin demokratik düzenini yıkmak
için kullanan alçak Fetullahçı terör örgütünü lanetle kınıyorum. Yıllar önce
tehlikenin farkına vararak okyanus ötesini işaret eden, tedbir alınması
gerektiğini söyleyen, darbe gecesi ilk açıklamayı yapan; devletin, milletin ve
Hükûmetin yanında yer alarak darbe girişiminin önlenmesinde çok büyük katkı sağlayan
liderimiz Devlet Bahçeli Bey’e huzurunuzda şükranlarımı sunuyorum, Genel Kurulu
saygıyla selamlıyorum. Ne mutlu “Türk’üm” diyene. (MHP sıralarından alkışlar) 
BAŞKAN – Sayın Zeybek…
22.-
Samsun Milletvekili Kemal Zeybek’in, üretilen ürünlerin değerini bulabilmesi
için yönetim politikalarının değiştirilmesi gerektiğine ilişkin açıklaması
KEMAL ZEYBEK (Samsun) – Sayın Başkanım, teşekkür ediyorum. 
Halkımızın sorunlarına çözüm bulmak için buradayız. Ne yazıktır ki
yönetimi ellerinde bulunduranlar… Emeklilikte yaşa takılanların, taşeronların,
3600 ek gösterge bekleyen polisler, öğretmenler, hemşireler, din görevlilerinin
sorununun çözümünü bu Meclis bulmak zorundadır. Emeklilerin maaşlarında
iyileştirme, çiftçinin ürünlerinin değerlerinin bulunması, pazarlanması,
üretimde desteklerin artırılması ülkenin kalkınmasının en önemli
yatırımlarıdır. Sanayici, esnaf, sanatkârlar, tüm çalışanlar, ülkeyi son
yıllarda yönetenlerin olumsuz ekonomi politikaları yüzünden cumhuriyet
döneminin en sıkıntılı günlerini yaşamaktadır. Geleceği yeniden yaşatmak,
üretimin yeniden değerini bulması için yönetim politikalarının değişmesi
gerektiğine inanıyoruz ve tüm politikalarda destek vereceğimizi ve üretimi
destekleyeceğimizi buradan duyurmak istiyoruz. 
BAŞKAN – Son olarak Sayın Arık…
23.-
Kayseri Milletvekili Çetin Arık’ın, Kayseri ilindeki ticari taksi esnafının
yaşadığı mağduriyete ilişkin açıklaması
ÇETİN ARIK (Kayseri) – Teşekkür ederim Sayın Başkan.
Kayseri’de ticari taksi esnafı evlerine helalinden ekmek götürmek
istiyor ama binbir zorlukla karşılaşıyorlar. Kayseri’de ticari taksiler Kayseri
Büyükşehir Belediyesinden ticari taksi izin belgesi almak zorunda. Esnaf bu
belge için geçen yıl 80 lira ödedi. Esnaf bu ücreti ödeyemeyince bu süre yerel
seçimler geçinceye kadar uzatıldı. Belediye, seçimler geçince de 80 liralık
belgenin ücretini 225 liraya çıkardı. 80 liralık ücreti hangi gerekçeyle 3
katına çıkardınız? 80 lirayı ödemekte zorlanan esnaf 225 lirayı nasıl ödeyecek?
Yoksa belediyenin 2 katrilyon borcunu esnafın boğazına çökerek mi kapatmayı
düşünüyorsunuz? 
Taksici esnafının bir başka sorunu da korsan olarak çalışan İranlı ve
Suriyeli taksiciler. Bizim esnafımızın boğazına çöken belediye bunlar için
kılını kıpırdatmıyor, iyi mi? 
Teşekkür ederim Sayın Başkan.
BAŞKAN – Peki, “son olarak” dedik ama son olarak Sayın Kılıç, Meclisin
en devamlı milletvekili olma nedeniyle bir hak tanıyalım size. 
Buyurun Sayın Kılıç. 
24.-
Kahramanmaraş Milletvekili İmran Kılıç’ın, insanlığın ilk değer yargılarının ve
algılarının aynı kaynaktan beslendiğine ilişkin açıklaması
İMRAN KILIÇ (Kahramanmaraş) – Teşekkür ederim Sayın Başkanım.
İnsanlığın ilk aslı, ilk faslı bir olduğu gibi ilk değer yargıları ve
ilk algıları da aynı kaynaktan beslenmiştir. Tevrat ve Kur’an’daki On Emirde;
British Müzedeki Ani, Hunefer, Anhai papirüslerine göre Eski Mısır’ın Ölüler
Kitabı da aynı hususları söylüyor: “Kötülük etmedim. Bahtsızlığa sürüklemedim.
Alçaklık etmedim, incitmedim, korkutmadım, kimseye acı ve yoksulluk
çektirmedim. Tanrının yasaklarını çiğnemedim. Zayıfları ezmedim, ezdirmedim.
Kimseyi aç bırakmadım, gözyaşı döktürmedim. Kimsenin kanını döküp döktürmedim.
Yalan söylemedim. Hak yemedim. Zina etmedim. Süt çocuklarının sütünü kesmedim.
Çalmadım. Ölmüş balığı tutmadım. Hiçbir arkı yıkmadım. Hiçbir kuşu avlamadım.
Ben temizim, ben temizim, ben temizim.” Bütün herkes yitik cennetine ağlıyor,
onu anıyor, onu arıyor. Aynı öze dönersek aynı sözü söyleriz.
BAŞKAN – Değerli milletvekillerimize teşekkür ederim.
Şimdi sayın grup başkan vekillerinin söz taleplerini karşılayacağım. 
İlk olarak İYİ PARTİ Grubu adına Sayın Ağıralioğlu, buyurun.
25.-
İstanbul Milletvekili Yavuz Ağıralioğlu’nun, iş talepleriyle her gün karşı
karşıya kaldıklarına, siyaset taassubunun liyakatin önüne geçmemesi gerektiğine
ve beyin göçü verdiğimiz gerçeğini herkesin bildiğine, son aylarda şehit
sayımızda hatırı sayılır artış olduğuna, Amerika Birleşik Devletleri’nin PYD’ye
vermiş olduğu silahların güvenlik güçlerimiz için risk olduğuna ve S400
meselesine ilişkin açıklaması
YAVUZ AĞIRALİOĞLU (İstanbul) – Sayın Başkan, değerli milletvekili
arkadaşlarımız; her gün grup odalarımızda, milletvekili odalarımızda talepler,
iş talepleriyle karşı karşıyayız. Bu iş taleplerinin arasında haksızlığa, gadre
uğradığına dair hissiyatını gözyaşlarıyla buluşturmuş nice pırıl pırıl genç
arkadaşımızın çığlıklarına da şahit olmaktayız. Mülakatta elenmiş olmaktan,
gadre uğramış olmaktan, hakkı yendiğini düşünmüş olmaktan devlete itimadı
sarsılmış gencecik çocuklar görmekten biraz muzdaribiz. Yazılı sınavı geçmiş,
mülakatta elenmiş, hakkı yendiğine dair kanaatini siyasi partinize hasımlığa
döndürmüş bir dünya çığlığa şahit olmaktayım. Bununla ilgili bir kriter
oturtmazsak şayet, bizi, temsil ettiğimiz değerlerle beraber saygınlık alanı
dışına çıkaracak bu gençlerimiz. Yani dine, imana, mukaddesata, vatana,
millete, bayrağa sadakate davet ettiğimiz gençlerimiz haklarının yendiğini
düşündükleri bir yönetim marifetsizliğinin yüzünden devlete, millete sadakat
duymamaya başlayacaklar. Dolayısıyla bu mevzuda bir hassasiyet taşınması lazım.
93-95 almış çocuklarımız mülakatlarda elenip yerlerine siyasi taassupla, 73-75
almış çocuklarımız tercih edilince çocuklarımızın adalete olan saygısı, devlete
olan hürmeti, devlete olan bağlılığı, vatana olan aidiyeti zayıflar. Burada hak
edeni hak ettiği yere getirmek, siyasetin herhâlde birinci vazifesidir. Bu
mevzuda iktidar grubunu bir yıldır uyarıyoruz. Uyarmaktan imtina etmiyorum,
böyle davranmaktan mutlu olmadığınızı biliyorum ama siyaset taassubu liyakatin
önüne geçmemelidir. Bizim beyin göçü verdiğimiz gerçeğini hepimiz biliyorsunuz.
Ülkemizde çocuklarımız zaten işsizlik yüzünden yeteri kadar hırpalanıyorlar,
yeteri kadar memlekette hak ettikleri kıymeti bulamayacaklarına dair bir
endişeyi taşıyorlar ve yurt dışına göçmeye, yırt dışına gitmeye karar vermiş
durumdalar.
(Mikrofon otomatik cihaz tarafından kapatıldı)
BAŞKAN – Devam edin Sayın Ağıralioğlu.
YAVUZ AĞIRALİOĞLU (İstanbul) – Onları burada, memleketimizde
tutabileceğimiz işlerin başında liyakatlilerini istihdam etme imkânı geliyor,
bu mevzuda hassasiyetinizi, vatana, millete sadakat ve namus borcununuz
olduğunu hatırlatmayı vazife biliyorum ben de, söylüyorum.
Bir diğer husus, Başkanım, iki buçuk ay oldu. İki buçuk ayda şehit
sayımızda çok hatırı sayılır artma var. “Heron”larımız, insansız hava
araçlarımız, kımıldayan yaprağı gören gözlerimiz var idi. Artma var, inanılmaz
bir artma bu, 50’yi buldu dün ölen çocuklarımızla, yavrularımızla beraber. Bu
terör olaylarındaki artma sebepleri üzerine biraz çalışmamız lazım çünkü eskiden
bu kadar değildi; son iki, iki buçuk aydaki artma mevsim artması mıdır yoksa
bir zafiyet mi oluştu, o zafiyet bir suistimale mi döndü, onu görmemiz lazım.
Amerika Birleşik Devletleri’nin PYD’ye vermiş olduğu silahların bizim güvenlik
güçlerimiz için bir risk olduğunu biliyoruz ama bu anlamda…
(Mikrofon otomatik cihaz tarafından kapatıldı) 
YAVUZ AĞIRALİOĞLU (İstanbul) – Tamamlayayım Başkanım, beni bağışlayın.
BAŞKAN – Tamamlayalım, devam edin.
YAVUZ AĞIRALİOĞLU (İstanbul) – PYD’ye verilmiş silahların Türk güvenlik
bürokrasisini, Türk güvenlik personelini sıkıntıya soktuğunu biliyoruz. Bu
mevzuda Amerika’yla restleşeceksek çok daha etkin, ciddi yaptırımları göze
almamız lazım. S400’lerle alakalı, biliyorsunuz, muazzam bir tazyik altındayız,
alıyor olmamıza mukabele ediyorlar “Ambargo uygulayacağız.” diye. Elimizde
Kürecik ve İncirlik üsleri var, bunları kapatmak da dâhil her şeyi göze almak
zorundayız. Çünkü günaşırı, askerlerimiz, Amerika’nın verdiği silahlarla PKK’lı
alçakların saldırısına uğramış şehitlerimizle bizi karşı karşıya bırakıyor;
yeter artık, bıktık. Bu mevzuda devletin atacağı, Hükûmetin atacağı her
iradenin arkasında şerefimizle, izzetimizle duracağız. Beyan ediyoruz efendim.
Genel Kurulumuza saygılarımızla.
BAŞKAN – Söz sırası Milliyetçi Hareket Partisi Grubu adına Sayın Grup
Başkan Vekili Erkan Akçay’da.
Buyurun Sayın Akçay.
26.-
Manisa Milletvekili Erkan Akçay’ın, Suriye ve Irak’taki terör yapılanmalarının,
Doğu Akdeniz’de yaşanan gelişmelerin, S400 meselesinin ülkemizin bekası,
güvenliği ve savunması için büyük önem arz ettiğine, Türk Silahlı Kuvvetlerinin
gerçekleştirdiği Fırat Kalkanı, Zeytin Dalı, Afrin ve Pençe Harekâtı’yla gücünü
tüm dünyaya gösterdiğine ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Türkiye’ye S400 füze ve savunma sistemi etaplar hâlinde gelmeye başladı,
bugün itibarıyla 12 uçak Mürted Havaalanı’na inmiştir. Türkiye’nin kendini
savunmasına karşı çıkan bir kısım ülkeler, terör örgütleri ve bazı manda ve
himayeciler S400 füze ve savunma sisteminin etaplar hâlinde ülkemize gelişinden
rahatsız ve memnuniyetsizdir. Türkiye’nin Rusya’dan S400 savunma sistemini
almasına ilişkin Beyaz Saraydaki Kabine toplantısında değerlendirmeler yapan
ABD Başkanı Trump “Türkiye Patriot istedi, Obama satmadı, sonra Rusya’dan S400
alınca biz F35 satmayız. diyoruz; bu, hiç adil değil, çözmeye çalışıyoruz.”
diyerek Türkiye’nin haklılığını bir kez daha kabul etmiştir. ABD Başkanı bile
S400 konusunda Türkiye’nin haklılığını kabul ederken “S400’ü almayın, felaket
olur, sorun ve sıkıntı doğar.” yaygarası yapan “S400’ler sarayı korumak için
alınıyor, depolarda çürütülecek.” diyenler acaba şimdi ne yapacaklar, ne
diyecekler? 
Türkiye’nin karşılaştığı tehditler düne göre daha ağırdır. Suriye ve
Irak’taki terör yapılanmaları, Doğu Akdeniz’de yaşanan gelişmeler ve S400
meselesi ülkemizin bekası, güvenliği ve savunması için büyük önem arz
etmektedir. Türkiye güvenlik ve savunma sistemlerini tamamen kendisi üretmek
zorundadır. Türkiye’nin millî menfaatleri doğrultusunda hep birlikte hareket
edebilmeliyiz.
(Mikrofon otomatik cihaz tarafından kapatıldı) 
BAŞKAN – Buyurun.
ERKAN AKÇAY (Manisa) - Sayın Başkan; Türk Silahlı Kuvvetleri, Türk
milletinin varlığı, birliği ve güvenliği için ülkemizin güneyindeki terör
oluşumlarına karşı gerçekleştirdiği Fırat Kalkanı, Zeytin Dalı, Afrin ve Pençe
Harekâtı’yla gücünü tüm dünyaya bir kez daha göstermiştir; bu bir sarsılmaz
kararlılıktır. İçişleri Bakanlığının verdiği bilgilere göre, 15 Temmuz 2016’dan
bu yana tüm terör örgütlerine yönelik 324.233 operasyon yapılmıştır; bu
operasyonlarda 69.496 tutuklama gerçekleşmiş, 5.778 terörist de etkisiz hâle
getirilmiştir. 27 Mayıstan bu yana pençe harekâtında etkisiz hâle getirilen
terörist sayısı 71’e yükselmiştir. Aynı dönemde Irak’ın kuzeyinde 174 PKK’lı terörist
etkisiz hâle getirilmiştir. 
(Mikrofon otomatik cihaz tarafından kapatıldı) 
BAŞKAN – Tamamlayalım.
Buyurun. 
ERKAN AKÇAY (Manisa) – Ülkemizin güvenliği, birliği ve
bütünlüğü için gözünü kırpmadan şehadet şerbetini içen şehitlerimizi,
gazilerimizi, sınır boylarında ve ötesinde nöbet tutan kahramanlarımızı, tüm
askerlerimizi ve güvenlik görevlilerimizi buradan selamlıyor, şükranlarımızı
sunuyoruz. 
Teşekkür ederim Sayın Başkan. 
BAŞKAN – Söz sırası Halkların Demokratik Partisi Grubu
adına Grup Başkan Vekili Sayın Oluç’ta.
Buyurun. 
27.-
İstanbul Milletvekili Hakkı Saruhan Oluç’un, 17 Temmuz İnsan Hakları Derneğinin
kuruluşunun 33’üncü yıl dönümüne, doğaya yönelik saldırılara ve patlayıcıya
basmaları sonucu yaşamını yitiren Ayaz Güloğlu ile Nupelda Güloğlu’nun ölümüne
neden olan sorumluları kınadığına ilişkin açıklaması
HAKKI SARUHAN OLUÇ (İstanbul) – Teşekkür ederim Sayın
Başkan.
Sayın vekiller, İnsan Hakları Derneği 12 Eylül 1980
darbesinin sonrasında devam eden baskı koşullarında 17 Temmuz 1986 tarihinde
kuruldu insan hakları savunucuları tarafından. Kurucuları arasında mahpus
yakınları, yazarlar, gazeteciler, akademisyenler, avukatlar, hekimler,
öğretmenler vardı. Bu derneğin amacı çok netti: İnsan hak ve özgürlükleri
konusunda çalışmalar yapmak. 
İnsan Hakları Derneği otuz üç yıldan bu yana periyodik
olarak hak ihlallerini belgeleme, mağdurlara destek olma, cezasızlığa karşı
mücadele etme ve insan hakları kültürünün oluşmasına çok önemli katkılarda
bulunmuştur Türkiye’de. Kuruluşundan itibaren düşünce, ifade ve örgütlenme
özgürlüğü, yaşam hakkı gibi konulara toplumun dikkatini çekecek çalışmalar
yapmıştır. İnsan hakları ihlallerine ilişkin tespitlerini periyodik raporlar
yayımlayarak dünya ve Türkiye kamuoyuyla paylaşmıştır. Hak savunucuları
ihlallerin meydana geldiği yerlerde bizzat bulunmuşlar, hak ihlaline uğrayan
kişi ve kurumların mağduriyetlerinin giderilmesi için çalışmalar yapmışlardır
ve elbette ki İnsan Hakları Derneği cezaevlerindeki tutuklu ve hükümlülerin
sorunlarıyla ilgilenmiştir; Kürt sorununun barışçıl ve demokratik çözümü için
mücadele etmiştir; her daim barış ve yaşam hakkının bir hatırlatıcısı ve
savunucusu olmuştur. 
Türkiye gibi darbe anayasasıyla yönetilen ve siyasi
tarihi darbelerle şekillenmiş bir ülkede yürütülen insan hakları mücadelesinin
otuz üç yıllık bedeli elbette ağır olmuştur onlar için ama çok kıymetli, çok
onurlu bir görevi sürdürmüşlerdir. İnsan Hakları Derneği bütün baskılara rağmen
Türkiye'nin her yerindeki insan hakları ihlallerini belgelemeye, anlatmaya ve
bunlara karşı mücadele etmeye devam ediyor. Bugün İnsan Hakları Derneğinin
33’üncü kuruluş yıl dönümü, kendilerini bu faaliyetlerinden dolayı bir kez daha
kutluyoruz.
(Mikrofon otomatik cihaz tarafından kapatıldı) 
BAŞKAN – Devam edelim.
HAKKI SARUHAN OLUÇ (İstanbul) – Şimdi, iki konuya değinmek istiyorum.
Daha evvel bu konuda açıklamalar yaptık ama topluca bir kez daha söylemiş olmak
istiyoruz. Birincisi, doğaya yönelik saldırılarla ilgili, bu orman yakılması
meseleleriyle ilgilidir. Çok net, açık bir şekilde tutumumuzu belli ettik;
doğaya yönelik her türlü saldırıyı, kimden gelirse gelsin kınıyoruz. Doğa,
ormanlar, ekosistem bizim yaşamımızın ve mücadele anlayışımızın bir parçasıdır.
Doğa ve ekosistem bütün insanlığa aittir ve nerede olursa olsun, doğaya karşı geliştirilen
her türlü saldırı aslında insanlığa karşı yapılmış bir saldırı kadar ağır bir
suçtur. Çünkü bizler doğanın efendisi, hâkimi değil bir parçasıyız ve
görevimiz, doğayı koruyarak gelecek nesillere aktarmaktır. 
(Mikrofon otomatik cihaz tarafından kapatıldı) 
BAŞKAN – Toparlayalım. 
HAKKI SARUHAN OLUÇ (İstanbul) – O nedenle, bir kez daha vurgulamış
olalım ki ister İstanbul’da ister Muğla’da ister Dersim’de, Lice’de ya da
Nusaybin’de, nerede olursa olsun, ormanların yakılmasına karşı, doğaya yönelik
saldırılara karşı asla hoşgörülü değiliz ve hiçbir zaman da olmayacağız. Bu
vesileyle, bir kez daha, kimden gelirse gelsin bu tutumların karşısında
tavizsiz bir şekilde duracağımızı ifade etmiş oluyoruz.
İkinci konu ise şu: Dün de değinmiştim, bir kez daha vurgulamak
istiyorum, Dersim’in Ovacık ilçesi Bilgeç köyü Çakılyayla mezrasındaki çok
vahim bir olayı tekrar vurgulamak istiyorum. Ayaz Güloğlu ve Nupelda Güloğlu
isimli iki kardeş, oyun oynadıkları alanda bulunan bir patlayıcıya basmaları
sonucu yaşamlarını yitirdiler. Çocukların ölümüne neden olanları, sorumluları
koşulsuz ve şartsız olarak kınıyoruz. Çok net bu konudaki tutumumuz ve ailenin
acılarını paylaşıyoruz..
(Mikrofon otomatik cihaz tarafından kapatıldı)
BAŞKAN – Tamamlayalım Sayın Oluç.
HAKKI SARUHAN OLUÇ (İstanbul) - Dün de aileye yaptığımız ziyaretlerde ve
özellikle cenaze töreninde ailenin acılarını da bir kez daha paylaştık. 
Çok acıdır, Türkiye yıllardan beri bunu yaşıyor. Şiddet, çatışma her
zamanki gibi masum çocuklara zarar veriyor ve bu durumun kabul edilmesi mümkün
değil. O nedenle, Nihat Kazanhan, Ceylan Önkol, Uğur Kaymaz gibi Ayaz ve
Nupelda Güloğlu da yaşamını yitirdiler, katledildiler. Bütün bu çocukları
anıyoruz ve ailelerinin acılarını en derin şekilde bir kez daha paylaşıyoruz.
Teşekkür ederim.
OYA ERONAT (Diyarbakır) – Eren’i unuttun.
BAŞKAN – Söz sırası, Cumhuriyet Halk Partisi Grubu adına Grup Başkan
Vekili Sayın Engin Özkoç’un yetkilendirmesiyle Sayın Akar’a aittir.
Buyurun Sayın Akar.
28.-
Kocaeli Milletvekili Haydar Akar’ın, dış politikada sorunlu günler yaşandığına,
Türkiye'nin Doğu Akdeniz’de doğal gaz arama faaliyetlerine ilişkin Avrupa
Birliğinin aldığı yaptırım kararlarını kabul etmediklerine ve emeklilikte yaşa
takılanların mağduriyeti giderilmeden, yaratılan af beklentisi konuşulmadan
Meclisin 1 Ekime kadar tatile girmesini doğru bulmadıklarına ilişkin açıklaması
HAYDAR AKAR (Kocaeli) – Teşekkür ederim Sayın Başkan.
Sayın Başkan, dış politikada sorunlu günler yaşıyoruz. Son olarak
Türkiye'nin Doğu Akdeniz’de doğal gaz arama faaliyetlerine ilişkin Avrupa
Birliğinin aldığı yaptırım kararları gündemde. Bizim böyle bir kararı,
yaklaşımı kabul etmediğimizi ifade etmek istiyorum. Avrupa Birliği Türkiye’ye
uyguladığı çifte standarttan vazgeçmelidir. Avrupa Birliği adada ihtilaf çözülmeden
Güney Kıbrıs’ı üye olarak kabul etmekle Annan Planı’na “evet” diyen Kuzey
Kıbrıs Türk Cumhuriyeti’ne yönelik izolasyonları kaldırmamakla büyük hatalar
yapmıştır, adadaki barış sürecini zora sokmuştur. Aldığı yeni yaptırım
kararları adada yaptığı üçüncü büyük yanlıştır ve derhâl bundan dönülmelidir.
Adada tansiyonun yükseltilmesine değil, barış yolunun inşasına ihtiyaç vardır.
Avrupa Birliğinden bunu bekliyoruz, beklemekteyiz.
Doğu Akdeniz’deki sorunu bizim için katmerli hâle getiren, Türkiye'nin dünyada
ve bölgede yalnızlaşmasıdır, bunu da kendi açımızdan değerlendirmeliyiz. Vakit
geçirmeden Doğu Akdeniz’de bölge ülkeleriyle diyalog zemini yaratmalı,
diplomasiyi güçlendirmeliyiz. Kahire’de, Şam’da, Tel Aviv’de büyükelçimiz,
Kudüs’te başkonsolosumuz yok. Derhâl bu görevlere atamalar yapılmalıdır.
Bölgede politika üretebilmek için, güçlü aktör olabilmek için diplomasiye hızla
dönmek zorundayız.
Sayın Başkan, bir başka konu, son beş yılda hep birlikte 9 seçim yaptık
aşağı yukarı ve bu süreç içerisinde Türkiye’nin birçok problemi konuşulamadı ve
çözülemedi. Şimdi Meclis, yarın akşam itibarıyla muhtemelen, kalkınmayla ilgili
kanun tasarısı geldiğinde ve geçtiğinde kapanacak, 1 Ekime kadar kapanacak ve
Meclis tatile giriyor ama her gün yüzlerce -bütün milletvekili arkadaşlarım ve
bizler dâhil olmak üzere- telefon ve mesaj alıyoruz, emeklilikte yaşa
takılanlarla ilgili mesaj alıyoruz…
(Mikrofon otomatik cihaz tarafından kapatıldı)
BAŞKAN – Devam edin Sayın Akar. 
HAYDAR AKAR (Kocaeli) – …ve bu probleminin çözülmesini
istiyorlar. Bütün siyasi partiler girmiş olduğumuz bu 9 seçimde emeklilikte
yaşa takılanların problemini çözeceklerine dair taahhütlerde bulundular ve
bugün biz tatile gireceğiz muhtemelen. 
Yine seçim meydanlarında bütün siyasi parti liderleri 3600
ek göstergenin verilmesi konusunda taahhütlerde bulundu, bunları da
konuşamadık, bunları da çözemedik, Cumhuriyet Halk Partisi Grubu olarak
defalarca Meclise kanun teklifi olarak getirmemize rağmen Cumhur İttifakı’nın
paydaşları tarafından reddedildi Mecliste. 
Sayıları 5.500’ü bulan başpolislerin problemleri var,
bunları çözemedik, bunları konuşamadık. Yine, bir beklenti yaratılan af konusu
var ki bunun da çok önemli olduğunu düşünüyorum. Buradan, kürsüden yeni
cezaevlerinin müjdelerini verenler bu insanlara af beklentisi yaratıp ekim
ayına ertelemişlerdir ve bunlar da, bu arkadaşlarımız da af bekliyorlar,
aileleri af bekliyorlar. 
Bunları konuşmadan, bunları çözmeden Meclisin 1 Ekime
kadar kapatılmasını doğru bulmadığımızı ifade ediyor, saygılar sunuyorum. 
BAŞKAN – Son olarak Adalet ve Kalkınma Partisi Grubu
adına Grup Başkan Vekili Sayın Muş. 
29.-
İstanbul Milletvekili Mehmet Muş’un, Avrupa Birliği Dış İlişkiler Konsey
Toplantısı sonuç bildirgesinde açıklanan Türkiye’nin Doğu Akdeniz’de petrol ve
doğal gaz aramasını durdurmaya yönelik yaptırımları kınadıklarına ve
Türkiye’nin baskılara boyun eğmeden çalışmalarına devam edeceğine ilişkin
açıklaması
MEHMET MUŞ (İstanbul) – Sayın Başkan, değerli
milletvekilleri; Avrupa Birliği Dış İlişkiler Konsey Toplantısı sonuç
bildirgesinde açıklanan Türkiye’nin Doğu Akdeniz’de petrol-doğal gaz aramasını
durdurmaya yönelik yaptırımlarını kınadığımızı belirtmek istiyorum. Türkiye’nin
hem kendi kıta sahanlığı haklarını hem de Kuzey Kıbrıs Türk Cumhuriyetinin
haklarını savunarak Doğu Akdeniz’de petrol ve doğal gaz arama çalışmalarını
sürdürmesi uluslararası hukukun kendisine vermiş olduğu bir haktır. Güney
Kıbrıs’ın Avrupa Birliğini kullanarak Türkiye’yi bu arama çalışmalarından
mahrum etme çalışması nafiledir. 
Avrupa Birliğinin bu tip provokatif girişimlerine rağmen,
Hükûmetimizin, Doğu Akdeniz’de hidrokarbon arama çalışmaları için gönderdiği 3
gemiye ek olarak bir gemiyi daha göndereceğini açıklaması fevkalade doğru bir
karardır. Avrupa Birliği Dış İlişkiler Konseyi Sonuç Bildirgesi’nde Kıbrıs
Adası kaynaklarında Kuzey Kıbrıs Türk Cumhuriyeti’nin de hakları olduğunu
vurgulamaması Avrupa Birliğinin bu konuda taraflı olduğunun ve hukuka riayet
etmediğinin açık göstergesi olmuştur. Aynı şeyi Kıbrıs’ı Avrupa Birliğine dâhil
ediyorken de yapmışlardı, bunu da Avrupa Birliğine tekrar hatırlatmakta fayda
var yani oradaki ikiyüzlü tavırlarını burada tekrar sürdürmektedirler. 
Elbette Türkiye haklarından vazgeçmeyecektir. Hiçbir ülke
Türkiye’yi böyle tehditlerle egemenlik haklarından mahrum bırakamaz. Türkiye
baskılara boyun eğmeden bu çalışmalara devam edecektir. Dolayısıyla Avrupa
Birliğinin almış olduğu bu kararları tanımadığımızı ifade ediyor; Avrupa
Birliğini, tarafsız bir şekilde uluslararası hukuka uygun hareket etmeye davet ediyoruz.

Teşekkür ediyorum. 
BAŞKAN – Değerli milletvekilleri, şimdi gündeme
geçiyoruz. 
Başkanlığın Genel Kurulu sunuşları vardır. 
İYİ PARTİ Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve sonra oylarınıza
sunacağım.
V.-
ÖNERİLER
A)
Siyasi Parti Grubu Önerileri
1.-
İYİ PARTİ Grubunun, Adana Milletvekili İsmail Koncuk ve arkadaşları tarafından,
özel öğretim kurumlarında çalışan öğretmenlerin ücret sorununun araştırılması
ve öğretmen maaşlarına alt sınır belirlenmesi amacıyla 24/4/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 17 Temmuz 2019 Çarşamba günkü
birleşiminde yapılmasına ilişkin önerisi
17/7/2019
Türkiye Büyük Millet Meclisi Başkanlığına
Danışma Kurulu 17/7/2019 Çarşamba günü (bugün) toplanamadığından,
grubumuzun aşağıdaki önerisinin İç Tüzük’ün 19'uncu maddesi gereğince Genel
Kurulun onayına sunulmasını saygılarımla arz ederim.
 Yavuz
Ağıralioğlu
 İstanbul

 Grup
Başkan Vekili
Öneri:
Adana Milletvekili İsmail Koncuk ve arkadaşları tarafından, özel öğretim
kurumlarında çalışan öğretmenlerin ücret sorununun araştırılması ve öğretmen
maaşlarına alt sınır belirlenmesi amacıyla 24/4/2019 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin diğer
önergelerin önüne alınarak görüşmelerinin 17/7/2019 Çarşamba günkü birleşimde
yapılması önerilmiştir.
BAŞKAN – Şimdi önerinin gerekçesini açıklamak üzere, öneri sahibi İYİ
PARTİ Grubu adına Adana Milletvekilimiz Sayın İsmail Koncuk. (İYİ PARTİ
sıralarından alkışlar)
Süreniz beş dakika Sayın Koncuk. 
İYİ PARTİ GRUBU ADINA İSMAİL KONCUK (Adana) – Sayın Başkanım, değerli
milletvekilleri; yüce heyetinizi saygıyla selamlıyorum. 
Aslında bu TEOG sisteminin değiştirilmesiyle birlikte Türkiye’de özel
okullara olan talep biraz daha arttı. Geçen yıl –hatırlayın- birçok öğrenci,
evine en yakın okul, bölge kıstasları ve benzeri kriterler sebebiyle hiç arzu
etmediği okullara kayıt yaptırmak durumunda kaldı. Bu durumda, hatta parası
olmayan anne babalarımız bile kredi çekerek çocuklarını özel okula göndermek
zorunda kaldılar. 
Şu anda Türkiye’de 11.694 okul var yani dört yıl önce 6.710 olan sayı
11.694’e çıktı, öğrenci sayısı 1 milyon 400 bin. Fakat burada öğretmen
çalıştırma konusunu dikkatle incelemek lazım. Özel okullarda öğretmenlere
yönelik maalesef bir sömürü sistemi var, bir sömürü sistemi var ve Millî Eğitim
Bakanlığı bu sömürü sistemini görmezden geliyor. Hatta daha önce öğretmen
maaşlarını düzenleyen bir madde vardı, bu madde kaldırıldı. 5580 sayılı Özel
Öğretim Kurumları Kanunu’nun 9’uncu maddesinin ikinci fıkrası yürürlükten
kaldırıldı. Bu madde, aslında özel okulda çalışan öğretmenlerin nasıl maaş
alacağını düzenleyen bir maddeydi ama şöyle diyebilirsiniz: Ya, buna ilişkin
yönetmelik maddesi vardı ama uygulanıyor muydu, uygulama var mıydı, bu
yönetmelik maddesini dikkate alan var mıydı? Olmayabilir ama bir düzenleme
vardı ve bu düzenlemeye uymayan alenen suç işliyordu. 
Değerli milletvekilleri, ataması yapılmayan 500 bin civarında
öğretmenimiz var. Dolayısıyla öğretmenlerimiz maalesef şu anda açık pazar gibi.
İşsiz, çaresiz, umutsuz bu gençlerimiz özel okulları bir umut olarak
görüyorlar. Fakat burada, birçok özel okulda –hepsini elbette kastetmiyorum-
öğretmenler sömürülüyor; 2.020 lira asgari ücretle çalışmak zorunda kalan
birçok öğretmen var. Bu maddenin, Millî Eğitim Bakanlığı tarafından göz ardı
edilen, yönetmelikten çıkarılan, daha doğrusu kanundan çıkarılan bu maddenin
yeniden ihdas edilmesi için ben İYİ PARTİ adına da bir kanun teklifi verdim
ayrıca. İşte, AK PARTİ Grubunun keyfi ne zaman yeterse Türkiye Büyük Millet
Meclisi gündemine gelir. Öyle mi sayın hemşehrim? Hatta bakıyor… 
Şimdi, aslında hepimizi ilgilendiren bir durum bu. Aslında ben, şahsen
okulların özelleştirilmesine karşı bir adamım ama bir realite var, 11.694’e
çıkmış, karşı olmanın bundan sonra bir anlamı yok. Bir fiilî durum var, o zaman
bu fiilî durumu sağlıklı hâle getirmek gibi bir mecburiyetimiz var. 
Bakın, bir tenakuzu daha ben size anlatayım: Temel liseler kuruldu. Temel
liseler kurulurken bunlara dört yıl süre verildi, denildi ki: Dört yıl
içerisinde okula dönüşün. Fakat bunlar fiyatları çok ucuz tuttukları için okula
dönüşebilecek oranda bir maddi imkân sağlayamadılar. Şu anda bunların süresi
bitti. Millî Eğitim Bakanlığı diyor ki: Şimdi ben temel liseleri kapatıyorum
kardeşim, kapatıyorum. 22 bin öğretmen çalışıyor temel liselerde, 9 bin
personel çalışıyor, 214 bin öğrenci var. Ya, öğretmen atayamıyorsunuz. Bir
yandan özel okul statüsü olarak kabul edeceğimiz bu temel liselere bir şans
daha vermiyorsunuz. Bununla ilgili Millî Eğitim Bakanlığına yönelik soru
önergemize de bir cevap gelmedi. Buradan Sayın Ziya Selçuk’a, kürsüden,
Meclisten hitap ederim: Bu temel liselere lütfen iki yıl daha şans verin.
Bunların bir sürü alet edevatı, eşyası, malzemesi var, bir sürü yatırımı var,
214 bin öğrenci var, 30 bin insan buradan ekmek yiyor ve siz diyorsunuz ki:
“Ben kapatıyorum.” Ya, böyle bir hakkınız yok. Bir yandan özel okulların önemli
olduğunu söyleyeceksiniz -hatta, teşvik de getirdiniz- diğer yandan özel okul
olma amacıyla temel liseye çevirdiğiniz -eskiden dershaneydi bunlar, temel lise
oldular- okullara bir şans daha vermeyeceksiniz. Bakın, dün işletmelerin
borcunu yeniden yapılandırmayla ilgili kanun çıkardık değil mi? 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Koncuk.
İSMAİL KONCUK (Devamla) – Batmış olan, borcunu ödeyemeyen işletmelere
bir af getirdiniz. Temel liselere niye aynı duygularla bakmıyorsunuz, bunlar da
bizim kurumlarımız değil mi? 214 bin öğrencinin, 30 bin insanın faydalandığı
kurumlar. Lütfen, AK PARTİ Grubu, Grup Başkan Vekili de burada… Grup Başkan
Vekili sohbete dalmış, bizi de dinlemiyor, işte AK PARTİ kimseyi dinlemiyor
zaten. Daha da duymuyor tabii bizi. 
MAHMUT TANAL (İstanbul) – Sırtlarını bile çevirmişler.
İSMAİL KONCUK (Devamla) – Evet, ne yapmışlar? Millete sırtlarını
dönmüşler, milletvekillerine de dönüyorlar. 
VEDAT DEMİRÖZ (İstanbul) – Sizin söylediklerinizi istişare ediyoruz.
İSMAİL KONCUK (Devamla) – Sayın Grup Başkanım, bu, temel liseler
konusunda, istirham ediyorum, Millî Eğitimle görüşün, bir iki yıl daha şans
verin bunlara. Kapanacak, 214 bin öğrencisi var. Bakın, gerçekten, biz
öğrencilerimizi kaydedecek okul bulamayacağız bu sene yine, sıkıntı
yaşayacağız. Yani bir 214 bin öğrenciyi daha -22 bin öğretmeni ve 9 bin insanı,
personeli de- sıkıntılı hâle düşürmeyelim. Burada aklıselim galip gelmelidir.
Özel okullardaki öğretmen maaşları konusunda devletin üzerine düşen takibi
yapmasını bekliyoruz. 
Saygılar sunuyorum. (İYİ PARTİ ve CHP sıralarından alkışlar) 
BAŞKAN – Öneri üzerinde söz isteyen, Halkların Demokratik Partisi Grubu
adına İstanbul Milletvekilimiz Sayın Erol Katırcıoğlu. (HDP sıralarından alkışlar)

Süreniz üç dakika Sayın Katırcıoğlu.
HDP GRUBU ADINA EROL KATIRCIOĞLU (İstanbul) – Teşekkür ederim Sayın
Başkan.
Sayın milletvekilleri, gerçekten, birçok konu gibi, bunu da anlamakta
zorlanıyoruz çünkü gerçekten, 2014 yılına kadar bir düzenleme olmuş ve bu
düzenleme esas itibarıyla özel okullarda eğitim verenlerin alacakları maaşların
resmî devlet kuruluşlarındakilerin maaşlarından daha az olamayacağını söylemiş
fakat sonra, 2014’te bu ikinci fıkra kaldırılmış. 
Şimdi, arkadaşlar, bu, esasında devlet ve özel sektör arasındaki
ilişkilerle ilgili olarak Adalet ve Kalkınma Partisinin kafasının ne kadar
karışık olduğunu söylüyor bence. Karışıklık şurada: Neoliberal politikalar esas
itibarıyla özel kesime, özel sektöre bir etkinlik atfedebilir, öyle de olmuştur
fakat en azından kitabi olarak baktığımızda, bunların uygulanışında devlet
regülasyonlarıyla birlikte olması önerilmiştir. Yani esasında bir orman var
-serbest piyasa ekonomisi- ve bu ormanda milletin birbirini yememesi için
devlet regülasyon yapmak sorumluluğunda. 2014’e kadar özel sektöre eğitim
açılmış, özel okullar açılmış fakat özel okullarda çalışanların maaşlarının
resmî okullardaki benzerleriyle eşit olması koşulu kaldırılmış, bu düzenleme
kaldırılmış.
Bu aslında şu demek arkadaşlar: Öğretmenleri ormana terk
etmişsiniz. Bunu nasıl yapmışsınız hakikaten anlamak çok zor çünkü özel sektör
eğitim kurumları esas itibarıyla serbest rekabetin olması gerektiği iddiasıyla
kurulmuş olmasına rağmen bütün serbest piyasa ekonomilerinde olduğu gibi, özellikle,
şirketlerde veya okullarda çalışan kişilerin maaşlarının kısılması üzerine bir
kâr marjı ortaya koyarlar. Dolayısıyla da siz eğer devlet korumasını
kaldırırsanız oradakilerin insafına bırakmış olacaksınız öğretmenleri. Buna
hakkınız yok bence, buna hakkınız yok arkadaşlar yani böyle bir şey
yapamazsınız. Buna benzer çok örnek verebilirim ben size, şimdi zamanım çok
kısıtlı olduğu için veremeyeceğim ama bu mantık, bu özel sektör ve devlet
arasındaki ilişkilerle ilgili kurduğunuz mantık son derece yanlıştır. Hele hele
bu yanlışlık hani sektörlerde yapıldığı zaman belki kamusal vicdanı çok
yaralamayabilir ama özellikle eğitim kurumlarında yaptığınız zaman gerçekten
bu, vicdanları yaralayan bir sonuca evrilmiştir. Bugün itibarıyla özel
liselerde, özel okullarda eğitim yapan insanlar eğer iş bulurlarsa gerçekten
çok düşük ücretlere razı olmak zorunda kalıyorlar. 
(Mikrofon otomatik cihaz tarafından kapatıldı) 
BAŞKAN – Buyurun.
EROL KATIRCIOĞLU (Devamla) – Fakat durum esasında sadece
özel okullarla sabit değil, ben size söyleyeyim, üniversiteler de böyledir.
Üniversiteler, özel vakıf üniversiteleri özellikle -bakın, dikkatinizi çekerim-
buralarda kurulan bütün bu dernekler -dernekleri var çünkü- aslında
çalışanların maaşlarını belirleyen kuruluşlardır yani rekabet olup da
birbirlerine kaçmasınlar diye bütün okullarda ücretleri fikslerler, sabitlerler
ve bu esasında 4054 sayılı Yasa’ya da aykırıdır ama ne yazık ki aykırı olan bir
sürü şey olmasına rağmen bu mesele de gözden uzak tutulmuştur. 
Eğitim konusunda doğrusunu isterseniz biraz daha duyarlı olmanızı
tavsiye ederim. Özellikle 21’inci yüzyıla başlarken eğitimin ne kadar önemli
olduğunun yarın gelecek olan plan da altını çiziyor ama ben size şunu tavsiye
ederim: Özel üniversitelerde, özel eğitim kurumlarında çalışanların maaşlarının
önemini anlayarak davranın derim.
Hepinize teşekkür ediyorum. (HDP ve CHP sıralarından alkışlar)
VI.-
OTURUM BAŞKANLARININ KONUŞMALARI
1.-
Oturum Başkanı TBMM Başkan Vekili Levent Gök’ün, Erbil’de meydana gelen
patlamada 3 diplomatımızın hayatını kaybettiğine ve konunun araştırılarak Genel
Kurula bilgi verilmesini rica ettiğine ilişkin konuşması
BAŞKAN – Değerli milletvekilleri, bir son dakika haberi grup başkan
vekillerimiz tarafından araştırılıp hakkında bilgi verilirse sevineceğim. 
Erbil’de meydana gelen bir patlamada 3 diplomatımızın hayatını
kaybettiğine dair bilgiler dolaşıyor. Tabii, benim şu anda haberin sağlığını
takip etme şansım yok ama konunun bir araştırılarak bilgi sahibi olan
arkadaşlarımızın Genel Kurula bilgi vermelerini de rica edeceğim. 
V.-
ÖNERİLER (Devam)
A)
Siyasi Parti Grubu Önerileri (Devam)
1.-
İYİ PARTİ Grubunun, Adana Milletvekili İsmail Koncuk ve arkadaşları tarafından,
özel öğretim kurumlarında çalışan öğretmenlerin ücret sorununun araştırılması
ve öğretmen maaşlarına alt sınır belirlenmesi amacıyla 24/4/2019 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 17 Temmuz 2019 Çarşamba günkü
birleşiminde yapılmasına ilişkin önerisi (Devam)
BAŞKAN – Öneri üzerinde söz isteyen, Cumhuriyet Halk Partisi Grubu adına
Ankara Milletvekili Sayın Yıldırım Kaya. (CHP sıralarından alkışlar)
Süreniz üç dakika Sayın Kaya. 
CHP GRUBU ADINA YILDIRIM KAYA (Ankara) – Sayın Başkan, değerli arkadaşlar;
öncelikle Başkanımızın duyurduğu haber eğer doğruysa gerçekten üzücü. Hayatını
kaybedenlere Allah’tan rahmet diliyor, yaralılara geçmiş olsun dileklerimizi
iletiyoruz. 
“Sosyal devlet” kavramını yıllardır savunduk. Sosyal devlet olmazsa hem
yurttaşlarımız hem çalışanlar hem öğrenciler hem öğretmenler hem emekçiler asla
rahata eremeyecek diye söyledik, yıllardır dilimizde tüy bitti bunları anlata
anlata. Ama sosyal devlet anlayışı ve kavramından uzaklaşıp daha sonra bu
“Özellerle daha iyisini yaparız.” anlayışı 2002 yılında Türkiye’nin gündemine
çok ağır bir karabasan gibi çöktü. Sosyal devletten vazgeçip okulları özel okul
sahiplerine devretme zihniyeti öğrencilerimizi, öğrenci velilerimizi, eğitim
emekçilerini perişan etmiştir. Bugün geldiğimiz nokta, sosyal devlet
anlayışından vazgeçmenin ağır bedellerini ödediğimiz noktadır. Eğer gerçekten
biz çalışanlarımıza, seçmenlerimize ve yurttaşlarımıza sahip çıkmak istiyorsak
hızla yapmamız gereken iş güçlendirilmiş parlamenter sisteme dönmek, sosyal
devlet anlayışı çerçevesinde yeni bir anayasayı Türkiye’nin olmazsa olmazı
hâline getirmektir. Meselenin köklü çözümü budur. 
Biz özel okullara ve özelleştirmeye sendikacı olarak yıllarca karşı
çıktık, cop yedik, gazla bombalandık ama bugün gelinen noktada buna seyirci
kalan eğitim emekçilerinin önemli bir kesimi şu anda açlıkla terbiye ediliyor.
450 binin üzerinde atanmayan öğretmeni siz özel okulların pençesine bıraktınız.
Özel okullardan vazgeçmiyorsanız yapmanız gereken bir iş var, özel okulların
olanaklarını çalışanlarıyla birlikte korumayı ve kollamayı önünüze
koyacaksınız. Yani özel okullara ilişkin var olan yasal düzenlemeden
vazgeçtiniz. Şimdi devlet okulunda çalışan öğretmenin aldığı maaş ile özel
okulda çalışan öğretmenin aldığı maaş arasında dağlar kadar fark var. Bunu
düzeltmenin yolu çok açık ve net, bu süreci tamamlamaktır.
Köprüler yapıyorsunuz, 60 bin araç geçecek; 40 bin araç geçiyor, 20 bin
aracın parasını her gün ödüyorsunuz ama siz engellilerin -rehabilitasyon
merkezi açılmış yerlerde- onların olanaklarını yok edip, daha sonra da orada
çalışan personeli maaşını alamaz hâle getiriyorsunuz. Dün Türkiye’nin 81
ilinden gelen özel rehabilitasyon merkezi sahipleri ve yöneticileri vardı. 
(Mikrofon otomatik cihaz tarafından kapatıldı)
BAŞKAN – Toparlayalım Sayın Kaya.
YILDIRIM KAYA (Devamla) – Bu toplantıya ben Cumhuriyet
Halk Partisi adına katıldım, Adalet ve Kalkınma Partisi adına da Erzincan
Milletvekili arkadaşımız katıldı; diğer partiler de davetliydi, sanırım
gelemediler ama orada şu sözü birlikte verdik… Maliye Bakanlığı yönetmeliği
değiştirmiyormuş, imzalamıyormuş, onaylamıyormuş. Orada Adalet ve Kalkınma
Partili milletvekili arkadaşımızın söylediği şu: “Bürokratlardan bu işi
çözeceğiz.” Siyasiler çözecek. Adalet ve Kalkınma Partisi Grubu, gelin, siz
önerge verin, bu sorunu çözelim. 
İstanbul’daki okullar can çekişiyor, İstanbul’daki
öğrenciler ve veliler can çekişiyor. Naci Ekşi’nin kendi parasıyla yaptırdığı
okulu alıp bir başka yere götürüyorsunuz. Mahmut Tanal, her yerde konuşuyorsun,
her işe laf yetiştiriyorsun, İstanbul Milletvekilisin, Naci Ekşi’nin yaptırdığı
okula sahip çıkmak senin görevin; lütfen, görevini yap, yapmayanları da uyar
diyorum. 
Hepinize saygı ve sevgiler sunuyorum. (CHP sıralarından
alkışlar)
MAHMUT TANAL (İstanbul) – Sayın Başkan, söz istiyorum.
BAŞKAN – Değerli arkadaşlarım, öneri üzerinde söz
isteyen, Adalet ve Kalkınma Partisi Grubu adına Siirt Milletvekilimiz Sayın
Osman Ören. (AK PARTİ sıralarından alkışlar)
Süreniz üç dakika Sayın Ören.
AK PARTİ GRUBU ADINA OSMAN ÖREN (Siirt) – Sayın Başkan,
değerli milletvekilleri; İYİ PARTİ Grubunun özel öğretim kurumlarında çalışan
öğretmenlerin maaşlarının devlet okullarında çalışan öğretmenlerden düşük
olması gerekçesiyle vermiş olduğu Meclis araştırması açılmasıyla ilgili önerge
üzerine AK PARTİ Grubu adına söz almış bulunmaktayım. Bu vesileyle, tüm heyeti
saygıyla selamlıyorum.
Sözlerime başlamadan önce, az önce Erbil’de meydana gelen
üzücü saldırıda hayatını kaybeden diplomatlarımıza Cenab-ı Hakk’tan rahmet ve
yaralılarımıza acil şifalar diliyorum.
Yine, hain terör örgütünce Tunceli Ovacık ilçemiz
dâhilinde önceden yerleştirilmiş mayına basmak suretiyle hayatlarını kaybeden 8
ve 4 yaşlarındaki yavrularımıza Cenab-ı Hakk’tan rahmet, kederli ailelerine,
sevenlerine başsağlığı ve sabırlar diliyorum.
Yine, önceki gün ülkemizin yaşadığı en uzun gecelerden
biri olan ve milletimizin sarsılmaz ferasetiyle üstesinden geldiği hain
kalkışmanın yıl dönümü münasebetiyle hayatlarını kaybeden şehitlerimize Cenab-ı
Hak’tan rahmet diliyor, gazilerimize geçmiş olsun dileklerimi iletiyorum. 
Sayın Başkan, değerli milletvekilleri; eğitim öğretim sistemimizin en
önemli unsurlarından biri öğretmendir. Bütün öğretmenlerimizin her türlü
gelişimini sağlamak birinci önceliğimiz olmuştur. AK PARTİ döneminde öğretmenlerimizin
her türlü gelişimi sürekli sağlanmıştır. Ülkemizin ekonomik durumunun
gelişmesi, bütün alanlarda olduğu gibi öğretmenlerimizin durumunda da sürekli
bir gelişmeye neden olmuştur. 
Özel öğretim kurumları 5580 sayılı Özel Öğretim Kurumları Kanunu
kapsamında açılmakta olup özel müteşebbisler tarafından işletilmektedir. Bu
merkezlerde görev yapmakta olan yönetici, öğretmen ve uzman öğreticileri bu
kanun hükümleri saklı kalmak üzere;
a) Sosyal güvenlik ve özlük hakları yönünden 506 sayılı Sosyal Sigortalar
Kanunu ile 4857 sayılı İş Kanunu’na, 
b) Yetki, sorumluluk, ödül ve cezalar ile bunların uygulanması
bakımından 657 sayılı Devlet Memurları Kanunu, 1702 sayılı İlk ve Orta Tedrisat
Muallimlerinin Terfi ve Tecziyeleri Hakkında Kanun, 4357 sayılı Hususi
İdarelerden Maaş Alan İlkokul Öğretmenlerinin Kadrolarına, Terfi, Taltif ve
Cezalandırılmalarına ve Bu Öğretmenler İçin Teşkil Edilecek Sağlık ve İçtimai
Yardım Sandığı ile Yapı Sandığına ve Öğretmenlerin Alacaklarına Dair Kanun ile
4483 sayılı Memurlar ve Diğer Kamu Görevlilerinin Yargılanması Hakkında Kanun
hükümlerine tabidirler. 
Özel öğretim kurumlarında 2017-2018 öğretim yılında 4.845 özel okulda
142.047 eğitim personeli, 14.491 özel yaygın eğitim kurumunda 112.043 eğitim
personeli görev yapmaktadır. Özel eğitim kurumlarında çalışan eğitim
çalışanlarının İş Kanunu’ndan kaynaklı haklarının korunması hassasiyetle takip
edilmektedir. 
(Mikrofon otomatik cihaz tarafından kapatıldı) 
BAŞKAN – Toparlayalım, buyurun. 
OSMAN ÖREN (Devamla) - Konuya ilişkin olarak gerektiğinde ilgili
kurumların görüşü alınarak gerekli düzenlemeler yapılmaktadır. 
Bu düşüncelerle, İYİ PARTİ grup önerisine katılmadığımızı belirtiyor,
heyetinizi grubum adına saygıyla selamlıyorum. (AK PARTİ sıralarından alkışlar)

BAŞKAN – Grup önerisini oylarınıza sunuyorum: Kabul edenler... Kabul
etmeyenler... Kabul edilmemiştir.
Sayın Tanal, sataşmadan dolayı değil de, Sayın Kaya size atfen bir görev
üstlenmenizi rica etti herhâlde.
Buyurun yerinizden.
IV.-
AÇIKLAMALAR (Devam)
30.-
İstanbul Milletvekili Mahmut Tanal’ın, İstanbul ili Bağcılar ilçesi Dr. Kemal
Naci Ekşi Anadolu Lisesinin kapatılmasını doğru bulmadıklarına ve özel
kurumlardaki öğretmenlerin mağduriyetinin giderilmesi gerektiğine ilişkin
açıklaması
MAHMUT TANAL (İstanbul) – Teşekkür ederim Sayın Başkanım.
Şimdi, Sayın Yıldırım Kaya Bey şunu çok iyi biliyor ki -İsmail Tarman’da-
Beşiktaş’taki okulda bin iki yüz gündür eylem devam ediyor. Dava açılmasıyla,
buradaki taşınmanın iptaliyle ilgili yol gösteren, destek veren bir milletvekili
arkadaşınızım. Aynı şekilde, Bağcılar’daki Naci Ekşi okuluyla ilgili… Evet,
Türkiye'de imam-hatip liselerine, imam-hatip okullarına ihtiyacın olduğu her
yerde biz evimizi veririz, evimizin arsasını veririz, yeter ki okul yapılsın.
Ama okulların birini diğerine tercih etmemek lazım, bu toplumda hepsine ihtiyaç
vardır. Burada mevcut olan okulun yerinde kalması gerekir çünkü o amaçla
bağışlamıştı Naci Ekşi, hayırsever iş adamımız. Onun yerine, ihtiyaç duyulan
bir başka yerde -arsa olduğu hâlde- imam-hatip okulu niye orada açılmıyor?
Burada toplum bilerek…
(Mikrofon otomatik cihaz tarafından kapatıldı)
BAŞKAN – Teşekkür ederim.
MAHMUT TANAL (İstanbul) – Bitireceğim, özür dilerim.
BAŞKAN – Toparlayın hemen, son cümlenizi söyleyin.
MAHMUT TANAL (İstanbul) – Teşekkür ederim Değerli Başkanım.
Burada -Bağcılar’da mevcut olan Naci Ekşi okulu- bilerek ve istenerek
toplum karşı karşıya getiriliyor. Orada imam-hatip için tahsis edilen bir yer
varken orada imam-hatip okulu açılmıyor, yapılmıyor. Ve özellikle Naci Ekşi okulunun
kapatılması doğru bir hadise değil. 
Burada, özel kurumlardaki öğretmenlerimizin özlük hakları, güvenceleri
yok, maaşları az ve yıllık izinleri yok, kıdem tazminatları yok; bu konuda özel
kurumlardaki öğretmenlerimiz mağdur. Bu öğretmenlerimizin bir an önce özlük
haklarının verilmesini ve güvenceye kavuşturulmasını talep ederim.
Saygılarımı sunuyorum.
BAŞKAN – Teşekkür ederim.
Sayın Özer, sizin de İç Tüzük 60’a göre bir söz talebiniz vardı, onu
alalım, ondan sonra Halkların Demokratik Partisi grup önerisine devam edelim.
Buyurun.
31.-
Antalya Milletvekili Aydın Özer’in, Irak, Suriye ve Suudi Arabistan’la olan
ilişkilerimizdeki krizin tarım ve sanayi sektörüne de yansıdığına ilişkin
açıklaması
AYDIN ÖZER (Antalya) – Irak, Suriye ve Suudi Arabistan’la ilişkilerimizdeki
kriz tarım ve sanayi sektörüne de yansıdı. Mersin Limanı’ndan yola çıkarak beş
günde Cidde Limanı’na ulaşan binlerce ton domates gümrükteki yavaşlatma
nedeniyle on sekiz gündür giriş bekliyor. Gelen bilgilere göre, günde sadece
bir iki konteynerin geçişine izin veriliyor. Suudi Arabistan’daki
tedarikçilerin hac döneminin de yaklaşmasıyla artan talebi üzerine gönderilen
binlerce ton domates sorun çözülmezse çöpe gidecek. Ülke ekonomisine de
kayıplar verecek bu konuyla ilgili Hükûmet tarafından en kısa sürede bir
açıklama ve vakit geçirmeden gerekli girişimlerin yapılmasını talep ediyoruz.
Suudi Arabistan’ın uyguladığı ambargoya ilişkin bir planlamanız var mıdır?
Aylar önce başlayan krize rağmen neden bugüne kadar bir tedbir alınmamıştır? İhracatçılarımız,
aynı zamanda üreticilerimiz ve sanayicilerimiz zor durumda bırakılmıştır.
Teşekkür ederim. 
V.-
ÖNERİLER (Devam)
A)
Siyasi Parti Grubu Önerileri (Devam)
2.-
HDP Grubunun, Şanlıufra Milletvekili Ömer Öcalan ve arkadaşları tarafından, 20
Temmuz 2015 tarihinde yaşanan Suruç katliamının araştırılması amacıyla
15/7/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 17 Temmuz 2019
Çarşamba günkü birleşiminde yapılmasına ilişkin önerisi
BAŞKAN – Değerli milletvekillerimiz, Halkların Demokratik Partisi
Grubunun Meclis İçtüzüğü’nün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
17/7/2019
Türkiye Büyük Millet Meclisi Başkanlığına
Danışma Kurulu, 17/7/2019 Çarşamba günü (bugün) toplanamadığından,
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 
 Hakkı
Saruhan Oluç
 İstanbul
 Grup
Başkan Vekili
Öneri: 
15 Temmuz 2019 tarihinde Şanlıurfa Milletvekili Sayın Ömer Öcalan ve
arkadaşları tarafından, 20 Temmuz 2015 tarihinde yaşanan Suruç katliamının
araştırılması amacıyla Türkiye Büyük Millet Meclisine verilmiş olan (3070) sıra
numaralı Meclis Araştırması Önergesi’nin diğer önergelerin önüne alınarak
görüşmelerinin 17/7/2019 Çarşamba günkü birleşimde yapılması önerilmiştir.
BAŞKAN – Önerinin gerekçesini açıklamak üzere Halkların Demokratik
Partisi Grubu adına İzmir Milletvekilimiz Sayın Murat Çepni.
Buyurun. (HDP sıralarından alkışlar) 
Süreniz beş dakika Sayın Çepni.
HDP GRUBU ADINA MURAT ÇEPNİ (İzmir) – Teşekkürler Başkan. 
Genel Kurul ve değerli halklarımız; evet, Suruç katliamının
araştırılmasını istiyoruz. Bundan tam dört sene önce Suruç’ta 33 sosyalist genç
vahşice katledildi, IŞİD katil çeteleri tarafından gerçekleştirilen bir intihar
saldırısı sonucunda katledildiler. Evet, dört yıldır bir adalet yürüyüşü,
adalet mücadelesi sürüyor, adalet talebi yükseliyor ve hâlâ Suruç aileleri ve
yaralıları bu talep karşısında sonuç alabilmiş değiller. 
Evet, 33 sosyalist genç, (SGDF) Sosyalist Gençlik Dernekleri
Federasyonunun çağrısıyla, yüzlerce genç Suruç’a İstanbul’dan yola çıktılar.
Yola çıkmalarının sebebi Kobani’ye gitmekti çünkü dünyanın başına bela olmuş
emperyalistlerin ve bölge gerici faşist devletlerinin kurup geliştirdiği bir
katil sürüsü olan IŞİD, Kobani’de halkların yaşam alanlarına, ülkesine işgal ve
katliam girişiminde bulunuyordu ve orada insanlar, başta Kürt halkı olmak üzere
oradaki bütün halklar, Araplar, Türkmenler, Ezidiler, bir özgürlük mücadelesi
yürütüyorlardı ve bunun sonucunda da çok ağır tahribatlar gerçekleşti; kentler
yakılıp yıkıldı ve çocuklar mağdur oldular. En büyük mağdurlar çocuklar ve
kadınlardı. 
İşte, bu sosyalist gençler, orada yaşamın yeniden kurulması ve
çocukların yeniden normal yaşama dönebilmeleri için gidiyorlardı. Ellerinde
oyuncaklar vardı, park malzemeleri vardı ve bu park malzemeleri de çeşitli
süreler içerisinde belediyelerden toplanmış malzemelerdi. 
Bu arkadaşlarımız, İstanbul’dan çıkıp Suruç’a gidene kadar belki de
onlarca arama noktasından geçtiler ve otobüsleri gidene kadar bir dizi
kontrolden geçti yani başından sonuna polis kuvvetlerinin denetiminde bir
yolculuk gerçekleşti. Amara Kültür Merkezine geldiklerinde, burada normal
olarak kapıdan izinli bir biçimde girmek için bekliyorlardı yani tümüyle izinli
bir geçiş olacaktı fakat burada, bu gençler, oraya gelene kadar, Suruç
içerisinde Amara Kültür Merkezine gelene kadar inanılmaz bir biçimde çok büyük
kontrollerden geçmişken, Abdurrahman Alagöz denen katil elini kolunu sallaya
sallaya Amara Kültür Merkezine girdi ve kendisini gençlerin içerisinde
patlattı. 
Evet, Suruç katliamı, en başta halkların kardeşliğine karşı bir
katliamdı. Suruç katliamı, ırkçılıkla, milliyetçilikle zehirlenmiş iklim
karşısında eşitlik, adalet ve özgürlük mücadelesi yürüten siyasete karşı bir
katliamdı. Aynı zamanda, bölgede, Orta Doğu coğrafyasında halkların birbirini
boğazladığı, egemen devletler tarafından, emperyalistler tarafından birbirine
katlettirildiği koşullarda, tüm halkların kardeşçe bir arada yaşadığı,
eşitlikçi, adaletçi, özgürlükçü bir biçimde, bir hukuk içerisinde kardeşçe
yaşadıkları, Rojava siyasetine, Rojava’da açığa çıkan demokratik, halkçı
yönetime karşı bir saldırıydı, katliam girişimiydi. 
Evet, bu katliamdan sonra, tıpkı Ankara’da olduğu gibi, güvenlik güçleri
alana çok geç geldiler, yaralılar ve ölümsüzleşenler kamyon kasalarında
hastaneye ancak kaldırılabildiler. Dosya sürüyor. Dosyada gizlilik kararı vardı,
bu hâlâ açığa çıkmayan bir dizi kanıtı ortaya koyuyor. 
Bütün araştırmalar, bütün belgeler, veriler, özellikle MİT’in bu
konudaki sorumluluğunu ortaya koyuyor yani devletin oradaki görevlilerinin
sorumluluğunu ortaya koyuyor. Şanlıurfa İl Emniyet Müdürlüğünün, 17 Temmuz 2015
tarihinde, Suruç Emniyet Müdürlüğünün görevini yerine getirmediğine dönük
yazısı var. Yine, İlçe Jandarma Komutanlığı “Canlı bomba saldırısı olabilir.”
diyerek 1-31 Temmuz tarihleri arasında arama yapma talep ediyor ve fakat bunlar
yapılmıyor. Yine, dönemin Başbakanının “Türkiye’de intihar eylemi yapabilecek
kişilerin belli listeleri var, takip ediyorsunuz ama bunlara öyle bir eylemi
gerçekleştirene kadar müdahale edemiyoruz.” açıklamasını hatırlarsınız. Yine, 7
Haziran seçimleri sonrasında “ya 400 vekil ya kaos” açıklamalarını
hatırlarsınız. 
Dolayısıyla burada, bombanın pimine sizin basmanız gerekmez. O iklimin
örgütlenmesinde, yürütülen siyasetin çok doğrudan bir etkisi var. 
(Mikrofon otomatik cihaz tarafından kapatıldı) 
BAŞKAN – Devam edin.
Buyurun.
MURAT ÇEPNİ (Devamla) – Mahkeme sürüyor, 5 mahkemedir sürüyor ve bir tek
tutuklu var ve bu tutuklu mahkemeye henüz çıkarılabilmiş değil, bütün
mahkemelere SEGBİS’le bağlanıyor. Aynı gün, avukatların talep ettiği GBT, arama
ve görüntü kayıtları var, bunlar gerçekleşmiş değil, hâlen bekleniyor çünkü bu
kayıtlar ortaya çıktığında ihmaller de çok net olarak ortaya çıkacak. Fakat
hangi konuda hukuk ilerliyor? Suruç yaralıları gözaltına alınıyor, bu konuda
hukuk son derece aktif; tutuklanıyor, son derece aktif. Aynı zamanda, Suruç
avukatları, örneğin Can Tombul arkadaşımız hâlen tutuklu. 
Suruç için adalet, herkes için adalet mücadelesi sürüyor. Suruç Aileleri
İnisiyatifi ve Suruç yaralıları, bu ayın 20’sinde de İstanbul, Samsun, Ankara,
İzmir, Amed gibi birçok kentte adalet mücadelesini yükseltecekler. Bizler de
Halkların Demokratik Partisi ve tüm demokrasi güçleri olarak Suruç için adalet
mücadelesinin yükseltilmesini ve katillerden mutlaka hesap sorulması
gerektiğini bir kez daha ifade ediyoruz. 
BAŞKAN – Selamlayalım, toparlayın.
MURAT ÇEPNİ (Devamla) – Bu konuda, katliamlarla hesaplaşmadan, gerçek
suçlular ortaya çıkarılmadan yeni katliamları engelleyemeyeceğimizi söylüyorum.

Teşekkür ederim. (HDP sıralarından alkışlar)
BAŞKAN – Öneri üzerinde söz isteyen Cumhuriyet Halk Partisi Grubu adına
Aydın Milletvekilimiz Sayın Hüseyin Yıldız. (CHP sıralarından alkışlar)
Süreniz üç dakika Sayın Yıldız.
CHP GRUBU ADINA HÜSEYİN YILDIZ (Aydın) – Sayın Başkan, değerli
milletvekilleri; hepinizi saygıyla selamlıyorum.
Evet, 20 Temmuz 2015’te, sosyalist gençler Türkiye'nin her bölgesinde,
her ilinde yani 81 ilde toplanarak Kobani’de savaştan etkilenen o çocuklara
yardım etmek için Urfa’nın Suruç ilçesine gittiler. 20 Temmuzda o bomba
patladığında 2 genel başkan yardımcımız ve 13 milletvekiliyle beraber dört saat
sonra oradaydık arkadaşlar. Oraya gidip kaymakamla ve savcıyla görüştüğümüzde
savcı bize o görüntüleri göstermedi; zorladık, o görüntüleri dört saat sonra
gördük arkadaşlar. “Terörist” dediğiniz bu kişinin üzerinde ceket bile yok, bir
tek gömlek, bombayı sarmış, elini kolunu sallaya sallaya o öğrencilerin basın
açıklamasına gelip bombayı patlatıyor ve gözlerimizle gördük, savcı kameradan
bunu bize gösterdi arkadaşlar. Bu öğrencilerin bütün illerden oraya
gideceğinden ta bir ay önce herkesin haberi vardı, Emniyetin, Jandarmanın.
Suruç öyle bir yer ki –gittiğimizde gördük- inanın orada, Suruç nüfusundan
fazla emniyet güçleri, Jandarma ve MİT vardı. Peki, nasıl oluyor da her tarafı
sarılı bir parkta, sadece bir girişi olan bir yerde -gömleğinin altına sarmış-
elini kolunu sallaya sallaya gelip orada bombayı patlatıyor. İşte bunu
sorgulamamız lazım arkadaşlar. MİT’in haberinin olmaması mümkün değil,
Emniyetin haberinin olmaması mümkün değil, Jandarmanın haberinin olmaması
mümkün değil arkadaşlar. Eğer biz bunlara taviz verirsek “Bu bizim
teröristimiz, o senin teröristin.” dersek Türkiye Cumhuriyeti’nin böyle 33 genç
gibi, idealist saikleri olan o gençlerini yok ediyoruz. Bu gençler hepimizin
çocuklarıydı, içinde doktoru vardı, öğrencisi vardı, öğretmeni vardı, bütün
Türkiye'nin her yerinden, 81 ilinden insanlar vardı orada arkadaşlar. O
çocuklar bizim geleceğimizdi ama biz ne yaptık? O çocukları -üzülerek
söylüyorum- devletin birimleri önemsemedi ve o 33 canı orada kaybettik değerli
arkadaşlar. 
Arkasından ne oldu? 2 polisin evinde kafasına sıktılar. Hepimiz
biliyoruz. Peki, kapıda zorlama var mı? Hiçbir zorlama yok. Yapanlar belli ama
failleri meçhul, ortaya çıkmadı, arkasında hangi güçlerin olduğu ortaya çıkmadı.

Sonra ne oldu? Yine, Ankara’nın göbeğinde 103 insanımızı kaybettik. Bir
öğrenci çocuğumuz Aydın Didimliydi, babası öğretmendi, Artvinliydi.
Peki, değerli arkadaşlar, siz Hükûmet olarak, AKP iktidarı olarak bunun
önlemini almıyor musunuz? MİT nerede? Emniyet nerede? Jandarma nerede?
(Mikrofon otomatik cihaz tarafından kapatıldı)
BAŞKAN – Toparlayalım Sayın Yıldız.
HÜSEYİN YILDIZ (Devamla) – Üzülerek söylüyorum -o gençleri rahmetle
anıyorum- öyle gençlerimizi maalesef ve maalesef, biz ellerimizle yok ettik
arkadaşlar. Bunun sorumlularını bulmak sizin göreviniz, iktidarın görevi
arkadaşlar. Bu işin arkasında kimlerin olduğunu bulmak sizin göreviniz. 
Adıyaman’da, binlerce insan gidip IŞİD’e katılıp orada eğitim alarak
elini kolunu sallaya sallaya buraya geldi. Bugün 5 milyon Suriyeli var
Türkiye’de arkadaşlar, içinde kaç IŞİD’li olduğunu biliyor musunuz, araştırıyor
musunuz? Yarın, bir sene sonra, iki sene sonra neler olacağını hiç tahmin
ediyor musunuz? Bugün İstanbul’da kız çocuklarımız gece 12’de, 1’de sokağa
çıkamıyorlar değerli arkadaşlar. İşte, bunun önlemini de almanız lazım. Hani
MİT? Başka işlerle uğraşıyor herhâlde. MİT’in elinde liste var; bu adam listede
vardı, isteseydi Urfa’nın sınırlarına... Biz milletvekili olarak gittik,
havaalanında indik, on yerde bizi aradılar, arabamızı aradılar; nasıl elini
kolunu sallaya sallaya gelip de bu işlemi yapıyor değerli arkadaşlar? 
Hepinizi sevgiyle, saygıyla selamlıyorum. 33 can
yoldaşımızı anıyorum. (CHP sıralarından alkışlar)
BAŞKAN – Öneri üzerinde söz sırası, Adalet ve Kalkınma
Partisi Grubu adına Şanlıurfa Milletvekilimiz Sayın Mehmet Kasım Gülpınar’a
ait. (AK PARTİ sıralarından alkışlar)
Süreniz üç dakika Sayın Gülpınar. 
AK PARTİ GRUBU ADINA MEHMET KASIM GÜLPINAR (Şanlıurfa) –
Teşekkürler Sayın Başkanım. 
Ayaz ve Nupelda kardeşler başta olmak üzere, terör
örgütlerinin hedefine maruz kalmış ve herhangi bir katliama maruz kalmış bütün
vatandaşlarımızın gerçek faillerinin, bu gerek PKK olsun gerek DAEŞ olsun gerek
FETÖ terör örgütü organizasyonu olsun ve diğer bütün terör örgütleri olsun,
onların bütün müsebbiplerinin en yakın zamanda hak ettikleri cezayı gerek bu
dünyadaki adalet karşısında gerekse öbür dünyada hak ettikleri cezayı hakkıyla
alabilmeleri temennisiyle sözlerime başlamak istiyorum ben. 
Tabii, burada muhalefetin konuşmalarını dinlerken
gerçekten bir şeyi hayretle izlemek durumunda kaldım. Şimdi bir şeylerin
bağlantısı kurulmaya çalışılıyor. Açıkçası, ben bu bağlantının çok daha net bir
şekilde ifade edilmesini gerçekten temenni ederdim. Şimdi bir şeyi kesinlikle
vurgulamak lazım. Bizim için, bizim inancımıza göre, bir insanın haksız yere
katledilmesi bütün insanların katledilmesi gibidir. Bunun sosyalist, komünist
veya herhangi bir görüşten, herhangi bir ideolojiden olması hiçbir anlam ve mana
ifade etmiyor bizim için. Kim haksız yere katledilmişse bütün insanlık bizim
için aynı şekilde katledilmiş durumdadır. 
Burada, DAEŞ meselesi üzerinden sürekli bir irtibat
kurulmaya çalışılıyor. Sanki bu memlekette, bu ülkede, bugüne kadar terör
organizasyonunu, terör katliamını yapan sadece DAEŞ varmış gibi, sanki kırk
yıldır memleketin her yerinde, herhangi bir terör örgütünün bombasına maruz
kalan hiçbir vatandaşımız yaşamıyormuş gibi sürekli… Yeni çıkmış ve piyasaya
nasıl çıktığı çok bariz bir şekilde belli olan, Batı’nın… İşte, biraz önce
değerli arkadaşımız, CHP milletvekilimiz “DAEŞ’in nasıl bir organizasyon
olduğunu anlayamıyorum?” gibi bir ifadede bulundu. Hâlbuki anlamak çok basit.
Eğer, daha, hâlâ biz DAEŞ’in nasıl bir organizasyon neticesinde, kimlerin
desteğiyle bu topraklarda, Orta Doğu coğrafyasında… Orta Doğu coğrafyası sadece
Kobani’yi, sadece Urfa’yı ilgilendirmiyor, Orta Doğu coğrafyası bütün İslam
âlemini ilgilendiriyor. “Orta Doğu” dediğimiz zaman, aslında bütün İslam
âlemini topyekûn ele almamız lazım. Bu kürsüdeki en son konuşmamda da çok net
bir şekilde hatırlıyorum, “Orta Doğu demek bizim için Mekke demek, Medine
demek, Kudüs demek…” Eğer bütün İslam coğrafyasını hedef alan ve onları dünya
toplumları nezdinde, dünya ülkeleri arasında küçük düşürmeye çalışan… İşte, en
son örneğini Yeni Zelanda’da Christchurch’de gördük. O katliam ki Batı’nın
piyasaya sürdüğü, Batı’nın çok net bir şekilde, aleni bir şekilde desteklediği
DAEŞ’in uygulamaları neticesinde, Müslümanlara yönelik bir harekâtın neticesinde,
bugün Müslümanlar dünyanın en uzak coğrafyasında bile katledilme durumuyla
karşı karşıya kalıyor. Eğer DAEŞ’i biriyle irtibatlandırmak istiyorsanız, onu
irtibatlandıracağımız direkt, en birinci nokta Batı âlemidir, Batı dünyasıdır.
Burada belki buna istihzayla yaklaşabilirsiniz ama hâlâ, daha bu konuda
tereddüttünüz varsa bu işi devletin başka kurumlarına…
(Mikrofon otomatik cihaz tarafından kapatıldı) 
BAŞKAN – Toparlayalım.
Buyurun Sayın Gülpınar.
MEHMET KASIM GÜLPINAR (Devamla) - …hele hele burada AK PARTİ’ye falan
eğer öyle bir imada bulunuyorsanız, gerçekten ben boş bir abesle iştigal
konusunu…
ALİ KENANOĞLU (İstanbul) – Söylüyoruz, çıksın ortaya gerçek.
GARO PAYLAN (Diyarbakır) – Araştıralım.
MEHMET KASIM GÜLPINAR (Devamla) – Buyurun… Duyamadım.
HÜDA KAYA (İstanbul) - Gerçek çıksın ortaya.
GARO PAYLAN (Diyarbakır) – Araştıralım, gerçek ortaya çıksın.
MEHMET KASIM GÜLPINAR (Devamla) – “Gerçek çıksın.” Tabii, biz de onu
söylüyoruz.
GARO PAYLAN (Diyarbakır) – Tamam, araştıralım.
BAŞKAN – Devam edin Sayın Gülpınar, sözlerinizi tamamlayın.
MEHMET KASIM GÜLPINAR (Devamla) – Biz de onu söylüyoruz, gerçek çıksın.
Gerçek çıkacak, gerçek çıkacak. Bütün bu katliamların, Ayaz’ın, Nupelda’nın
bütün bu bombaların, kırk senedir bütün bu memlekette kim nereye bomba koyup
kimi katlediyorsa biz hepsinin, gerçeklerin çıkması taraftarıyız kesinlikle.
ALİ KENANOĞLU (İstanbul) – Araştıralım, kabul edin o zaman.
GARO PAYLAN (Diyarbakır) – Tamam, araştıralım.
MEHMET KASIM GÜLPINAR (Devamla) - Bu konuda şüpheniz olmasın.
HÜDA KAYA (İstanbul) – Kabul edelim.
BAŞKAN – Değerli arkadaşlar, sataşmayalım lütfen.
MEHMET KASIM GÜLPINAR (Devamla) – Ama bu konuda gerçekler çıksın diye
eğer bir partiye yönelik veya bir devletin…
GARO PAYLAN (Diyarbakır) – Hayır, hayır, kim suçluysa o çıksın, kim
suçluysa o çıksın!
MEHMET KASIM GÜLPINAR (Devamla) – “Hayır.” demeyin, lütfen. 
BAŞKAN – Sayın Gülpınar, siz Genel Kurula hitap edin. Selamlayalım Genel
Kurulumuzu.
MEHMET KASIM GÜLPINAR (Devamla) – Bakın, burada ifadeler belli, ifadeler
çok net bir şekilde belli. Evet, altını çizdiğiniz konular çok net bir şekilde
belli.
Bizim, önergenin aleyhinde olduğumuzu belirterek hepinizi, Genel Kurulu
saygıyla selamlıyorum. 
Teşekkür ediyorum. (AK PARTİ sıralarından alkışlar) 
BAŞKAN – Öneriyi oylarınıza sunuyorum: Kabul edenler… Kabul etmeyenler…
Öneri kabul edilmemiştir. 
GARO PAYLAN (Diyarbakır) – Ne oldu? 
HÜDA KAYA (İstanbul) – Ne oldu? Üstünü örttünüz işte.
BAŞKAN – Sayın Filiz, 60’a göre bir söz talebiniz var, buyurun, onu da
alalım. 
IV.-
AÇIKLAMALAR (Devam)
32.-
Gaziantep Milletvekili İmam Hüseyin Filiz’in, Gaziantep ilinde valilik dâhil
birçok kamu kurumunun hizmet binasının millet bahçesi yapılmak üzere
yıkılmasının planlandığına ilişkin açıklaması
İMAM HÜSEYİN FİLİZ (Gaziantep) – Teşekkür ederim Sayın Başkan. 
Gaziantep’te valilik dâhil birçok kamu kurumunun hizmet verdiği binanın
yakın bir gelecekte millet bahçesi yapılmak üzere boşaltılarak yıkılması, kamu
kurumlarının bir kısmının farklı bölgelerde bulunan kamu binalarına, bir
kısmının da özel şahıslara ait binalara kiracı olarak taşınması planlanmış.
Yaklaşık 30 yaşında ve 30 bin metrekarelik kapalı alana sahip olan binada ciddi
tefrişat, altyapı ve üstyapı bulunmakta, değerinin 100 milyon TL’nin üzerinde
olduğu tahmin edilmektedir. Ülkenin içinde bulunduğu ekonomik kriz nedeniyle
Gaziantep’te kamu yatırımları durma noktasındayken ve On Birinci Kalkınma
Planı’nda 2023 hedefleri yüzde 50’ye yakın revize edilmişken taşınmanın
getireceği mali yük de göz önüne alınarak kamuda tasarruf anlayışıyla şimdilik
bu girişimin, elzem olmadığından, ertelenmesi gerektiğini ifade ediyor, Genel
Kurula saygılarımı sunuyorum. 
V.-
ÖNERİLER (Devam)
A)
Siyasi Parti Grubu Önerileri (Devam)
3.-
CHP Grubunun, Türkiye Büyük Millet Meclisi gündeminin “Genel Görüşme ve Meclis
Araştırması Yapılmasına Dair Öngörüşmeler” kısmında yer alan, Çanakkale’de
faaliyet gösteren termik santrallerinin ve maden ocaklarının çevreye ve insan
sağlığına etkilerinin tüm yönleriyle incelenerek alınması gereken önlemlerin
belirlenmesi amacıyla verilmiş olan (10/94) esas numaralı Meclis Araştırması
Önergesi’nin ön görüşmelerinin, Genel Kurulun 17 Temmuz 2019 Çarşamba günkü
birleşiminde yapılmasına ilişkin önerisi 
BAŞKAN – Değerli milletvekilleri, Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Türkiye Büyük Millet Meclisi Başkanlığına
Danışma Kurulu 17/7/2019 Çarşamba günü (bugün) toplanamadığından,
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Türkiye Büyük Millet Meclisi gündeminin “Genel Görüşme ve Meclis
Araştırması Yapılmasına Dair Öngörüşmeler” kısmında yer alan, Çanakkale’de
faaliyet gösteren termik santrallerin ve maden ocaklarının çevreye ve insan
sağlığına etkilerinin tüm yönleriyle incelenerek alınması gereken önlemlerin
belirlenmesi amacıyla verilmiş olan (10/94) esas numaralı Meclis Araştırması
Önergesi’nin görüşmesinin Genel Kurulun 17/7/2019 Çarşamba günlü (bugün)
birleşiminde yapılması önerilmiştir.
BAŞKAN – Teşekkür ederim. 
Şimdi, önerinin gerekçesini açıklamak üzere, öneri sahibi Cumhuriyet
Halk Partisi Grubu adına Çanakkale Milletvekilimiz Sayın Özgür Ceylan. (CHP
sıralarından alkışlar) 
Süreniz beş dakika Sayın Ceylan. 
CHP GRUBU ADINA ÖZGÜR CEYLAN (Çanakkale) – Sayın Başkan, değerli
milletvekilleri; bugün, Marmara Bölgesi’nin akciğerleri olarak kabul edilen
dünya mirası Kaz Dağlarının karşı karşıya kaldığı vahşetten bahsedeceğim. 
Çanakkale ve Balıkesir’de tarımla uğraşan 800 bin kişinin feryadıdır
feryadımız. Siyanür madenciliğine izin vermek, insanımızın kullanacağı temiz su
kaynaklarının, gıda güvenliğinin yok edilmesine izin vermek demektir. Siyanür
madenciliği yaşamsal açıdan risklidir. Siyanürün maden sahasına taşınmasında,
işletme safhasında borularda veya havuzlarda olabilecek sızıntılarda ve işletme
içi kazalar dolayısıyla risk artabilir. Madende 26 bin ton siyanür kullanılacak
ve siyanürle birlikte arsenik gibi ağır metaller ortaya çıkacak. Çanakkale’nin
tek su kaynağı Kaz Dağlarının dereleri, yer altı suları, tarım alanları
kirlenecek, ormanları ve dünyada sadece Türkiye'de yaşayan 7 bitki türü yok
olacaktır. Siyanürlü altın madenciliğini savunmak akıl ve bilimi reddetmektir.
Bu projelerin planlandığı Biga Yarımadası ve Kaz Dağı yöresinin bir deprem
coğrafyası olduğu göz ardı edilmiş ve şirketlere işletme ruhsatı verilmiştir.
Yaşanabilecek felaketlerin telafisi kesinlikle mümkün olmayacaktır. 
Değerli milletvekilleri, iktisatta “alternatif maliyet” diye bir kavram
vardır. Özetle, her seçim bir şeyden vazgeçiştir. Kanadalı firma için
alternatif bir maliyet yok. Alamos Gold buradan 2.400 ton altın çıkaracak,
bunun sadece yüzde 4’ünü devlete bırakacak, kalan altını alıp gidecek ve bir
kentin tek içme suyu havzası ile tarım alanlarını zehirleyecek, havasını
kirletecek. Bugün bölgede manzara budur arkadaşlar. Bunu vicdanlarınız kabul
ediyorsa söyleyecek hiçbir sözüm yok. Firma Ali Cengiz oyunları yaparak işletme
ruhsatı almış ve daha ÇED raporuyla ilgili süreç tamamlanmadan mülki idarenin
gözetim ve denetiminde 196 bin ağacı katletmiştir. İlk proje ile nihai proje
arasında çok fark var. Önce, maden çıkarma için başvuru yapıyor, 45 bin ağacın
kesileceği ÇED onayı alıyorlar; ardından, kapasite artışı ve zenginleştirme
tesisi için başvuru yapıyorlar. Proje ömrü dört buçuk aydan altı yıla, cevher
üretimi 120 bin tondan 25 milyon tona çıkarılıyor. İlk proje sadece cevher
çıkarılmasına ilişkin iken sonradan işin içerisine zenginleştirme giriyor
değerli arkadaşlar. Zenginleştirmeden kasıt, siyanürdür. Siyanür, yaşamın
düşmanı, kimyasal zehirdir. Danıştay ÇED raporunun hukuksuz olduğuna hükmetmiş,
çevreyi korumakla görevli Çevre ve Şehircilik Bakanlığının karar düzeltme
talebini reddetmiştir. Peki, bu kararlar katliamı durdurmaya yetmiş midir? Kim
vardır bu firmanın arkasında? Kim koruyup kollamaktadır bu firmayı? Neyin
karşılığında korumaktadır? Bu soruların kamuoyunun önünde yanıtlanması
gerekmektedir. Bunun yarattığı tahribatın maliyetini kim hesaplayacak? Yabancı
firmanın umurunda mı burada yaşayanlar? Peki, söz konusu madencilik
faaliyetinin buradaki insanların refahı açısından bir faydası var mı? Ben
söyleyeyim, hiçbir faydası yok. Toprak ve suyumuz kullanılamayacak şekilde
kirlendiğinde, bölgede tarım bittiğinde tarımla geçimini sağlayan 800 bin kişi
ne yapacak? Ne yiyip ne içecek? Devlete kalan yüzde 4 çözecek mi bu insanların
derdini? Çanakkale’nin kendine özgü markalaşmış, patentli Bayramiç beyazı gibi
ürünleri var. Bayramiç’in elması, Umurbey’in, Lapseki’nin şeftalisi, kirazı,
Ezine’nin peyniri, Yenice’nin biberi; bunları koruyamayacak mıyız? 
Termik santraller eliyle Türkiye'nin kazan dairesine
çevrilen Çanakkale’de şimdi de cehennem çukurları açılmak isteniyor. Biz
madenlerimizin ekonomimize kazandırılmasına karşı değiliz ancak yabancı
şirketlerin çıkarı uğruna Kaz Dağlarının yok edilmesine seyirci kalamayız.
Çanakkale’ye kıymayın. 
Buradan, öncelikle AK PARTİ Çanakkale milletvekillerine ve yüce milletimizin
yüce temsilcilerine, bütün üyelerimize sesleniyorum: Gelin, bu doğa katliamına
göz yummayalım. Gelin, bu araştırma önergemize destek verin, Meclis bu konuyu
araştırsın. Çocuklarımıza yaşanabilir bir çevre bırakalım.
Saygılarımla. (CHP sıralarından alkışlar) 
BAŞKAN – Öneri üzerinde söz isteyen, İYİ PARTİ Grubu
adına Trabzon Milletvekilimiz Sayın Hüseyin Örs. (İYİ PARTİ sıralarından
alkışlar) 
Süreniz üç dakika Sayın Örs.
İYİ PARTİ GRUBU ADINA HÜSEYİN ÖRS (Trabzon) – Teşekkür
ediyorum.
Sayın Başkan, değerli milletvekilleri; Cumhuriyet Halk
Partisinin Çanakkale ve bölgede faaliyet yürüten termik santrallerin ve
madencilik faaliyetlerinin oluşturacağı etkilerin tespiti ve alınması gereken
önlemler hakkındaki grup önerisi üzerine söz aldım. Genel Kurulu en derin
saygılarımla selamlıyorum. 
Değerli milletvekilleri, daha önce yine bu kürsüden,
Amasra’da kurulması planlanan termik santralle ilgili bir konuşma yapmış ve
yapılacak olan hizmetlere karşı olmadığımızı ancak çevreyi kirletmesi, turizmi
baltalaması açısından durumdan şikâyetçi olan, bölgede yaşayan
vatandaşlarımızla birlikte “Biz de buna karşıyız.” demiştim. Burada da durum
aynıdır. Bölgenin temiz içme suyu kaynağı olan Atikhisar Su Barajı havzasının
ÇED raporlarıyla ilgili sorunları olmasına rağmen, çevresel etmenler, biyolojik
çeşitlilikler, doğal varlıklar ve ormanlar göz ardı edilerek altın ve gümüş
madenlerine ruhsat verilmesi, bu katliama müsaade edilmesi, bu suça ortak olmak
demektir. Kanunlar, yargı ve ÇED raporlarının görmezden gelinerek -önergenin
gerekçesinde de belirtildiği üzere- Çanakkale Valiliğinin aldığı kararla
bölgede orman katliamının ve içme suyu havzasında yapılacak olan siyanürlü
maden çalışmalarının önünün açılacağı hususunun da -Allah korusun- çevreye ve
insanlara vereceği zararlara yol açacağı gerçeğini unutmayalım.
Anayasa’nın 56’ncı maddesi gayet açıkken Çanakkale’de ve
buna benzer birçok ilçemizde, ilimizde, doğaya, tarihe yapılmaya çalışılan bu
kıyım kabul edilemez. Bu manada, Amasra’ya yapılmak istenen termik santrale de
Artvin Cerattepe’ye bakır madeni işleteceğiz diye vurulmak istenen hançere de
-çevreye duyarlı işletmelere diyecek bir sözüm yok ama- güzelim derelerimize
bir can suyu bile bırakmayan vahşi HES işletmelerine de Çanakkale’deki kıyıma
da karşıyız. Çevrenin kirlenmesini önlemek, Anayasa’mıza göre devletin ve
vatandaşın görevidir. Milletimizin hakkını, hukukunu ve çevresini korumak da
bizim asli görevimizdir.
Değerli milletvekilleri, konu çevre olduğundan kendi seçim bölgemle
ilgili bir hususu da arz etmek istiyorum. Seçim bölgem Trabzon’un denizle
buluşma noktası olan Beşirli Sahili’nde kötü kokunun giderilmesi hususunu bu
kürsüde defalarca dile getirmiştim. O bölgede yaşayan vatandaşlarımız bundan
çok şikâyetçiler. Yürüyüş yolu olarak düşünülen yerde insanlar kötü kokudan
dolayı yürüyemez hâldeler. Vatandaşlarımızın maruz kaldığı istenmeyen bu kötü
kokuların giderilmesi konusunda büyükşehir belediyesi geçtiğimiz günlerde bir
girişimde bulundu, bir ihale süreci başlattı. Bu konunun Trabzon Büyükşehir
Belediyesince hemen gündeme alınması hususunu önemsiyorum.
(Mikrofon otomatik cihaz tarafından kapatıldı)
BAŞKAN – Tamamlayın lütfen.
HÜSEYİN ÖRS (Devamla) – İnşallah zamanında biter diyorum. 
Trabzon Ortahisar şebekesi atık suyu ayrışması işinin planlandığı gibi yüz
elli günde tamamlanmasının takipçisi olacağımı ifade ediyorum. Hepinizi en
derin saygılarımla tekrar selamlıyorum. (İYİ PARTİ sıralarından alkışlar) 
BAŞKAN – Öneri üzerinde söz isteyen Halkların Demokratik Partisi Grubu
adına İstanbul Milletvekilimiz Sayın Ali Kenanoğlu. (HDP sıralarından alkışlar)

Süreniz üç dakika Sayın Kenanoğlu.
HDP GRUBU ADINA ALİ KENANOĞLU (İstanbul) – Sayın Başkan, değerli
milletvekilleri; Genel Kurulu saygıyla selamlıyorum.
Çanakkale’de merkeze bağlı Kirazlı köyünde Kanadalı Alamos Gold
firmasının yerli taşeronu Doğu Biga Madencilik tarafından kurulan bu altın
madeni sahasında şu ana kadar 195 bin ağaç katledilmiş; ÇED raporunda 45 bin
ifade ediliyor ama şu anda bunun 4 katı geçilmiş durumda. Altın madeni
havzasında birbirinden farklı 283 bitki ve 186 farklı hayvan türü yaşıyor ve
aynı zamanda burası, bu Kirazlı maden sahası 180 bin insanın su ihtiyacının
karşılandığı Atikhisar Barajı ve çok sayıda yer altı, yer üstü su kaynaklarının
olduğu bir havzadır. Siyanürle altın çıkarılması ya da çıkarıldıktan sonra
siyanürle ayrıştırılması meselesi de bu havzadaki bütün su kaynaklarının
kirlenmesine neden olmaktadır, bunu birçok örneğiyle biliyoruz.
Şimdi, biz Maden Kanunu’nu konuşurken Komisyonda şöyle bir tartışma
geçmişti, Altın Madencileri Derneği Başkanı şu ifadeyi kullandı, dedi ki:
“Altın arama faaliyetlerinin alan olarak sadece binde 3’ü orman alanını
kapsıyor.” Yani şöyle değerlendirebiliriz: Çıkarılan altının sadece binde 3’ü
orman alanından çıkarılan altınmış. Ben de şunu söyledim: “Peki, o zaman, madem
öyle, binde 3’ünü de çıkarmayıverin yani bu da kalsın.” Hani, hepsini,
topraklarımızın altındaki bütün madenleri çıkaracağız diye bir zorunluluk mu
var? Ormanı yok etmek, yaşam alanlarını yok etmek, talan etmek pahasına binde
3’lük kısım eğer oradan çıkarılıyorsa bırakın o da kalsın yani buna mecbur
muyuz? Ama kafa başka bir şeye çalışıyor. O ormanı tahrip etme adına binde
3’lük kısmı da çıkarmayı kafaya koymuşlar ve iktidar da buna onay veriyor,
yapılan bütün uygulamalar da bu şekilde. 
Tabii, burada, Çanakkale bölgesinde körfez etrafındaki dağ zincirleri
yani Balıkesir’in Madra Dağlarından başlayarak Kaz Dağları zincirleri
Çanakkale’ye kadar bir bütün olarak tahrip ediliyor ve çok sayıda hem mermer
ocakları hem de altın arama ve diğer maden aramalarıyla bu bölge çok önemli bir
tahribat altında. 
Diğer taraftan, kendi memleketim olan, Tokat Almus ve Sivas Hafik
sınırlarını da kapsayan Tozanlı Vadisi de Orta Karadeniz Bölgesi’nin bir yaşam
alanı ve sit özelliği taşıyabilecek niteliklere sahip. Burada da yine aynı
şekilde, önce HES’lerle bu bölgenin suları, ırmakları beton kanallar içerisine
alınmaya başlandı ve o özgür akan sular hapsedildi. Görseniz yani içiniz acır;
oranın öncesini bilenler açısından, o topraklarda büyümüş, yaşamış ve yaşamaya
da devam eden birisi olarak söylüyorum. Ayrıca, Tozanlı Vadisi havzasında
bulunan Sivas Hafik Beykonağı köyünde… 
(Mikrofon otomatik cihaz tarafından kapatıldı) 
BAŞKAN – Buyurun Sayın Kenanoğlu. 
ALİ KENANOĞLU (Devamla) – …Emmioğlu Mermer firmasının bir
mermer çıkarma faaliyeti söz konusu olacak. Bununla ilgili “ÇED raporuna gerek
yok.” kararı veriliyor ve bu karar köylüler tarafından dava edilmiş durumda.
Bölge halkı da burada böyle bir çalışma istemiyor çünkü burası diğer tarafıyla
bir Alevi köyü. Alevi köyü olmasından kaynaklı olarak burada da Ahi Sultan Asa
Suyu ve Melek Dede Türbesi var, tam bu maden arama sahası bölgesi içerisinde.
Buradan kaynaklı olarak da çok yoğun ziyaretler gerçekleştiriliyor, ibadet
amaçlı ziyaretler gerçekleştiriliyor. Bütün bunlar dikkate alındığı zaman,
bölge halkı, önemli ölçüde ziyaretgâhı olan bu yere bir maden sahası, daha
doğrusu mermer ocağının kurulmasını istemiyor. Bölge halkı istemiyor, biz de
istemiyoruz; lütfen, bunlardan vazgeçin. Bütün doğa tahribatlarının tamamının
araştırılması hususuna da hep birlikte onay verelim “evet” diyelim, araştıralım
ki sonuçlarını ve tahribatını görelim.
Teşekkür ediyorum. (HDP ve CHP sıralarından alkışlar) 
BAŞKAN – Öneri üzerinde son söz, Adalet ve Kalkınma
Partisi Grubu adına Çanakkale Milletvekilimiz Sayın Jülide İskenderoğlu’na ait.
(AK PARTİ sıralarından alkışlar) 
Süreniz üç dakika. 
AK PARTİ GRUBU ADINA JÜLİDE İSKENDEROĞLU (Çanakkale) –
Sayın Başkan, değerli milletvekilleri; Cumhuriyet Halk Partisinin grup önerisi
üzerinde grubumuz adına söz almış bulunuyorum. 
Tüm gelişmiş dünya ülkelerinde yapılan yatırımlar gibi
ülkemizde de büyük projelere imza atıyoruz. Dünyayla rekabet edebilen ve büyük
projelere hedefleri doğrultusunda ilerleyen bir Türkiye için yer altı ve yer üstü
zenginliklerimizi verimli ve etkin bir biçimde kullanmamız gerekir. Bu durumda
da daha çok enerjiye ihtiyaç duyuyoruz. Bütçe açığımızın büyük çoğunluğunu
enerjinin oluşturduğunu… Ülkemizin enerji kaynaklarını, madenlerini, yerel
kaynaklarını millî ekonomimize kazandırmaktan daha doğal bir şey olamaz. Her
gelişmiş ülke gibi Türkiye'nin de kendi enerji kaynaklarını çevreye de zarar
vermeyecek tedbirler alacak şekilde değerlendirmesi olağan ve zorunludur.
Mustafa Kemal Atatürk’ün 1935 yılında Türkiye'de Maden
Kanunu’nu çıkardığını hatırlatmak isterim. Gazi Mustafa Kemal Paşa’nın 1 Mart
1922’de söylediği “Topraklarımızın altında el değmemiş hâlde duran maden
hazinelerini az zamanda işleterek milletimizin yararına kullanmalıyız.” sözüyle
bu konuya bakışını ortaya koymuş ve madencilikle barışık bir toplumu işaret
etmiştir. Yapılan her enerji yatırımında, termik santralde ve madencilik
faaliyetlerinde çevresel şartlar, mevzuat, ÇED raporları tek tek yerine
getiriliyor. Hiç kimse çevre konusunda, ormanlar konusunda bizden hassas
olduğunu iddia etmesin.
Dünya kuraklaşmaya başlarken orman varlıklarımızı 15
milyon dekar arttırarak 223 milyon dekara çıkarttık. Ağaçlandırma ve on altı
yılda 207 adet içme suyu tesisimizle 2 milyon vatandaşa kaliteli içme suyunu
sağlayan, 4 milyar 39 milyon yeni fidan diken ve 30 milyon dekarlık alanı
korumaya alan Hükûmetimizdir. Söylem üretirken elinizi vicdanınıza koymanızı ve
projelerimizi incelemeden lütfen ezbere konuşmamanızı rica ediyorum.
En çok dile getirilen altın aramaları konusunda, ÇED
süreçlerinde, altın arama ve çıkarma çalışmalarında siyanür kullanılması söz
konusu değildir. Arama çalışmaları sırasında kullanılan solüsyon su, bentonit
ve baritin karıştırılmasıyla oluşturulmuş doğal bir çamurdur. Çıkarma
çalışmalarıysa, diğer maden türlerinde olduğu gibi, patlamalı açık ve kapalı
ocak işletmeciliği yöntemiyle yapılmaktadır. 
(Uğultular)
BAŞKAN – Sessiz olalım değerli arkadaşlar, sessiz olalım.
JÜLİDE İSKENDEROĞLU (Devamla) - Maden arama faaliyetleri
ÇED Yönetmeliği’nden muaf tutuluyorken 2009 yılında ÇED Yönetmeliği’nde yapılan
değişikliklerle kapsam alanına alındı. Altın madenlerinin aranmasının,
üretiminin, termik santrallerinin projelendirilmesinin ÇED süreçlerinde 20’ye
yakın kurumun değerlendirme ve inceleme komisyonlarının tek tek değerlendirme
ve onayları alınıyor. Onay için müracaat edilen kurumlar listesinin çokluğu,
hassasiyeti göstermektedir. 
(Mikrofon otomatik cihaz tarafından kapatıldı)
BAŞKAN – Tamamlayalım. 
JÜLİDE İSKENDEROĞLU (Devamla) - Ayrıca, ÇED olumlu kararına
esas projenin faaliyete geçmesiyle nihai ÇED raporunda belirtilen önlemlerin
alınmadığı ve taahhütlere uyulmadığının tespiti durumunda, Çevre Kanunu’nun
20’nci maddesi gereğince gerekli yaptırımlar uygulanmaktadır. 
Tüm illerimizde olduğu gibi, destanlar ve şehitler diyarı
Çanakkale’mizde tarihi ve doğayı koruyoruz. On yedi yıl önceki Çanakkale ve
şimdiki Çanakkale aynı Çanakkale değil. 
Çanakkale’de faaliyet gösteren termik santrallerin 5 tanesi çevre izin
lisansı almış olup Çan ilçesi Yaya köyü sınırları dâhilinde yer alan Çan 2
Termik Santrali geçici faaliyet belgesini almış ve çevre lisans süreci
başlatılmıştır. Orman Kanunu’nun 16’ncı maddesinde uygulama yönetmeliği
kapsamında verilen ön izleme belgeleri, kesin ağaçlandırma arazi ve izin belgeleri
alınmaktadır. 
Bugün, Çanakkale’nin çevre sorunlarını konuşacaksak sözde değil eylemde
sonuna kadar çevreci olmayı savunmanın samimiyet olduğunu unutmadan, öncelikle
Çanakkale merkezinin 10 kilometre ilerisinde çocuklarımızın denize girdiği
Güzelyalı mevkisinde ne yazıktır ki lağım suyunun denize döküldüğünü görmek
gerekir. 
(Mikrofon otomatik cihaz tarafından kapatıldı) 
BAŞKAN – Toparlayıp selamlayın, buyurun.
JÜLİDE İSKENDEROĞLU (Devamla) – Biz, öncelikle 2 AK PARTİ Çanakkale
Milletvekili olarak Değerli Çanakkale Vekilimize de şunun sözünü verebiliriz:
Çanakkale’nin denizinden toprağına, bir tane ağacına kadar… Bizler
evlatlarımızı Çanakkale’de yetiştiriyoruz, Çanakkale çocuğu olmakla övünüyoruz,
bizler buraya sahibiz ve eğer Çanakkale’nin toprağına zarar gelecek en ufak bir
şey varsa biz burada, her zaman mücadeleye hazırız. 
Hepinizi saygıyla selamlıyorum. 
Çok teşekkür ediyorum. (AK PARTİ sıralarından alkışlar) 
ERKAN AYDIN (Bursa) – Sayın Başkanım, hatip “Araştırmadan ezbere
konuşuldu.” diyerek milletvekilimize sataşmada bulunmuştur. İç Tüzük 69’a göre…

BAŞKAN – Yerinizden… 
BÜLENT TURAN (Çanakkale) – Böyle bir usul yok Sayın Başkan. Özgür Bey
söz isteyemiyor mu Sayın Başkan? 
BAŞKAN – Buyurun, yerinizden. 
IV.-
AÇIKLAMALAR (Devam)
33.-
Çanakkale Milletvekili Özgür Ceylan’ın, Çanakkale Milletvekili Jülide
İskenderoğlu’nun CHP grup önerisi üzerinde AK PARTİ grubu adına yapmış olduğu
konuşmasındaki bazı ifadelerine ilişkin açıklaması
ÖZGÜR CEYLAN (Çanakkale) – Teşekkür ediyorum Sayın Başkan. 
Şimdi, Çanakkale’yle ilgili sayın vekilimizin yaptığı konuşmayı
dikkatlice dinledim. Sayın grup başkan vekilimizin de buradan sessiz
sataşmaları var, onlara da cevap vereyim. 
“Lâpseki’ye karşı değil misiniz?” diyor. Lâpseki’ye de karşıyız. Biz, bu
ülkede Kaz Dağları gibi ulusal değerlerimizin katledilerek maden çıkarılmasına
karşıyız. Biz, bunu söylüyoruz. 
Bakın, Sayın Jülide Hanım konuşmasında bazı şeylerden bahsetti, ezbere
konuştuğumuzdan bahsetti. Şurada bir şey göstermek istiyorum. Var olan bölgede
2 tane suç işleniyor; bakın, ben, size burada net söylüyorum: ÇED raporu 45 bin
ağaç için alınmış, şu anda tespit edilen 195 bin ağacın kesildiği yönünde… Bu,
bir suçtur.
İkincisi: Bakın, firma, adı geçen firma, gördüğünüz gibi, şu anda şu
bölgenin yani izin aldığı şu çerçevenin dışarısına çıkmış ve bu alanın dışında
da şu anda kesim yapmaktadır.
Bakın, biz diyoruz: Buyurun, hep beraber bunu araştıralım.
BAŞKAN – Toparlayalım.
ÖZGÜR CEYLAN (Çanakkale) – Biz kimseyi suçlamak için burada konuyu
açmadık.
(Mikrofon otomatik cihaz tarafından kapatıldı)
ÖZGÜR CEYLAN (Çanakkale) – Gelin, hep beraber araştıralım, varsa bir şey
ortaya çıksın.
BAŞKAN – Peki, teşekkür ederim.
V.-
ÖNERİLER (Devam)
A)
Siyasi Parti Grubu Önerileri (Devam)
3.-
CHP Grubunun, Türkiye Büyük Millet Meclisi gündeminin “Genel Görüşme ve Meclis
Araştırması Yapılmasına Dair Öngörüşmeler” kısmında yer alan, Çanakkale’de
faaliyet gösteren termik santrallerinin ve maden ocaklarının çevreye ve insan
sağlığına etkilerinin tüm yönleriyle incelenerek alınması gereken önlemlerin
belirlenmesi amacıyla verilmiş olan (10/94) esas numaralı Meclis Araştırması
Önergesi’nin ön görüşmelerinin, Genel Kurulun 17 Temmuz 2019 Çarşamba günkü
birleşiminde yapılmasına ilişkin önerisi (Devam)
BAŞKAN – Öneriyi oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Sayın Tanal, sizin ufak bir talebiniz vardı, o bir kayıtlara geçsin,
rica ediyorum.
Sonra Sayın Turan’a söz vereceğim.
Buyurun.
IV.-
AÇIKLAMALAR (Devam)
34.-
İstanbul Milletvekili Mahmut Tanal’ın, Türkiye Büyük Millet Meclisinin Twitter
sayfasının olduğuna ilişkin açıklaması
MAHMUT TANAL (İstanbul) – Teşekkür ederim Sayın Başkanım.
Şimdi, Sayın Başkan, Türkiye Büyük Millet Meclisi Genel Kurulunun
Twitter hesabı var, sayfası var; Twitter sayfasına baktığımız zaman, önerilerin
başlangıç kısmına geçtiğimizde “Cumhuriyet Halk Partisinin verilen önerisi
görüşülüyor.” diye geçiyor. Ancak başlangıçtaki ne İYİ PARTİ'nin ne HDP'nin
verdiği öneriyle ilgili “Görüşülüyor.” şeklinde burada bir paylaşım olmadı.
Cumhuriyet Halk Partisi olarak hak, hukuk, adalet için herkesin hakkını,
hukukunu savunuruz. Mümkünse bu ayrımcılık yapılmasın. Bu şekilde tüm siyasi
partilerin önerilerinin Genel Kurulun Twitter sayfasında yayınlanmasını talep
ediyorum; bir. (CHP sıralarından alkışlar) 
İkincisi: Aynı zamanda bu Twitter’da, efendim, “önerisi” deniliyor.
Burada şeffaflık açısından, kamuoyunun bilgilendirilmesi açısından açık, net
bir şekilde neden öneri, görüşülen konu nedir belirtilmiyor -yazı alanı da
zaten buna yetiyor- bu konuda neden vatandaş bilgilendirilmekten kaçınılıyor;
bunu anlamış değilim. 
Mümkünse bu iki hatanın düzeltilmesini talep ediyorum.
Saygılarımı sunarım.
BAŞKAN – Teşekkür ederim.
CEMAL ENGİNYURT (Ordu) – Hesap mavi tik mi ağabey?
MAHMUT TANAL (İstanbul) – Evet, mavi tik.
VI.-
OTURUM BAŞKANLARININ KONUŞMALARI (Devam)
2.-
Oturum Başkanı TBMM Başkan Vekili Levent Gök’ün, Meclis Başkanlığının görüşülen
her öneriyi Twitter hesabından yayınladığına ilişkin konuşması 
BAŞKAN – Değerli milletvekilleri, Meclis Başkanlığı görüşülen her
öneriyi Twitter hesabından yayınlıyor, belki kısa süreli bir gecikme olmuştur
ama -bütün grupların- ne oluyor, bitiyor, her şey burada yayınlanıyor. Diğer
öneriyi de bir Başkanlık Divanında değerlendirelim, Twitter’ın yazı alanı bakımından
uygun mu, değil mi onun teknik yapısına da bir bakalım.
Sayın Turan, sizin de Çanakkale Milletvekili olarak, doğal olarak bir
söz talebiniz oldu.
Buyurun.
IV.-
AÇIKLAMALAR (Devam)
35.-
Çanakkale Milletvekili Bülent Turan’ın, Çanakkale Milletvekili Özgür Ceylan’ın
yaptığı açıklamasındaki bazı ifadelerine ilişkin açıklaması
BÜLENT TURAN (Çanakkale) – Sayın Başkan, değerli arkadaşlar; ismim
zikredildiği için ben de söz alma ihtiyacı hissettim. 
Öncelikle, Çanakkale, cumhuriyetimizin ön sözü, özel bir kent, şehitler
kenti. Her kentte ısrarcıyızdır ama Çanakkale’de ekstra ısrarcıyızdır yanlış
yapılmaması için. 
Söz konusu maden vesaireyle ilgili bir samimiyet problemi olduğunu
düşünüyorum. Şundan dolayı: Bakınız, Troya’dan beri altın madeni konusu o bölgede
hep olmuş. Bir değil birden fazla madencilik kolu söz konusu. Bununla ilgili
eğer samimi bir yaklaşım olsaydı her konuyla ilgili gerekli adımlar için
talepte bulunulurdu. 
Bizler vekiller olarak tüm bürokrasiyi takip edip orada çevreye yanlış
yapılmadan, ormana yanlış yapılmadan sanayi yatırımı olmasını, madencilik
olmasını istiyor ve destekliyoruz. 
Söz konusu yerde ağaç katliamı olduğu iddiasını doğru bulmuyorum. Orada
on sene önce verilen bir ÇED raporu var. Alan genişlemiş değil, ağaç sayısının
değişmesi ağacın etrafındaki filizlerin büyümesine bağlı bir durum; alan, aynı
alan. Dolayısıyla, bir yanlış varsa bu yanlışı beraber takip edip durduralım. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Turan. 
BÜLENT TURAN (Çanakkale) – Hiç kimsenin avukatı değiliz. 
MAHMUT TANAL (İstanbul) – Biz halkın avukatıyız.
BÜLENT TURAN (Çanakkale) – Çanakkale’de hiç kimsenin yanlış yapmaması
bizim görevimiz. Takip edeceğiz, yanlışa izin vermeyeceğiz ama “senin madenin,
benim madenim” tarzı bir yaklaşımı, bazı madenlere göz kırpıp bazılarını
görmemeyi doğru bulmuyorum. 
Çanakkale’de maden varsa bu, tüm millet için bir değerdir; uluslararası
standartlarda, o şartlarda çıkarılması görevdir, hatta geç kalınmıştır.
Amerika’nın, Rusya’nın, Çin’in dünya kadar maden çıkardığı, altın çıkardığı bir
dünyada biz hâlâ ithalat aşamasındaysak altınla ilgili bir yanlışımız var. O
yüzden, tarımı kollamak baş tacı görevimiz; Kaz Dağları bizim Kaz Dağlarımız,
korumak görevimiz ama altındaki madeni uluslararası standartlara uygun olarak
çıkarmak da başka bir görevimiz. 
BAŞKAN – Peki, teşekkür ederim.
BÜLENT TURAN (Çanakkale) – Sayın Başkan, izin verirseniz şunu eklemek
istiyorum: Çanakkale’nin hâlâ -özür dileyerek söylüyorum- lağımı boğaza akıyor.
Nerede çevreciler? Birçok yerde, diğer ilçelerimizde benzer sıkıntılar,
iddialar söz konusu oldu. Nerede bu arkadaşlar? Ama bunu doğru bulmuyorum…
(Mikrofon otomatik cihaz tarafından kapatıldı) 
ALİ KENANOĞLU (İstanbul) – Balıkesir’de de akıyor.
MAHMUT TANAL (İstanbul) – Adıyaman’da da akıyor.
BAŞKAN – Toparlayın Sayın Turan. 
BÜLENT TURAN (Çanakkale) – Dolayısıyla, Troya’dan beri gündem olan bu
meseleyi aklıselimle, soğukkanlılıkla değerlendirmeyi doğru buluyorum.
Bir örnek daha vereceğim Sayın Başkan: Biliyorsunuz, köprümüz dünya
standardı ötesinde yapılıyor, harika bir çalışma, bir proje. Bu köprü
yapılırken -bırakın altın madeni tarzı sıkıntıların olup olmaması meselesini-
etraf betonlaşmasın diye 7 tane büyük ovayı tarım sit alanı ilan ettirdik.
Köprü olsun ama asla tarıma zarar vermesin istiyoruz. Aynı hassasiyeti tüm
yatırımlar için gündemde tutuyoruz Sayın Başkanım. 
Teşekkür ederim. 
BAŞKAN – Peki, teşekkür ederim. 
Sayın Fendoğlu, İç Tüzük 60’a göre bir söz talebiniz var. 
Sayın Yurdunuseven, daha sonra da size söz vereceğim. 
Buyurun Sayın Fendoğlu. 
36.-
Malatya Milletvekili Mehmet Celal Fendoğlu’nun, Malatya ilinde amatör spor
kulüplerinin faaliyetlerini yapabilmesi ve gençlerin spor dallarında başarı
elde edebilmesi yönünde şartların sağlanması gerektiğine ilişkin açıklaması
MEHMET CELAL FENDOĞLU (Malatya) – Gençlik ve Spor Bakanlığımıza: Malatya
ilimizde, amatör spor kulüplerimizin faaliyetlerini daha iyi yapabilmeleri ve
amatör spor kulüplerindeki gençlerimizin spor dallarında başarılar elde
edebilmeleri için gerekli şartların sağlanması lazım. Özellikle sporevleri
eksikliği dikkat çekmektedir. Elâzığ, Bingöl, Diyarbakır ve Sivas’ta sporevleri
mevcut iken Malatya’da sporevleri bulunmamaktadır. Sporevleri, birçok amatör
kulübümüze yeterli imkân sağlaması noktasında önemli bir yapıdır. 
Amatör kulüplerimiz, özellikle Malatya’da, şehrin değişik yerlerinde
kendi imkânlarıyla faaliyet göstermektedir. Bazı kulüplerimiz iş hanları
içerisinde, tamamen olumsuz koşullarda kulüp faaliyetlerini yürütmektedir.
Koşullarının iyileştirilip yardım yapılmasını talep ediyoruz. 
Teşekkür ederim. 
BAŞKAN – Değerli milletvekilleri, salondan ayrılmayalım, birazdan önemli
bir öneriyi oylayacağız. Bence burada kalmanızda yarar var. 
Buyurun Sayın Yurdunuseven. 
37.-
Afyonkarahisar Milletvekili İbrahim Yurdunuseven’in, Tunceli ili Ovacık
ilçesinde 8 yaşındaki Ayaz Güloğlu ile 4 yaşındaki Nupelda Güloğlu kardeşlerin
ölümünün terör örgütünün çocuk katili yüzünü bir kez daha gösterdiğine ilişkin
açıklaması
İBRAHİM YURDUNUSEVEN (Afyonkarahisar) – Teşekkür ediyorum Sayın Başkan.
Tunceli’nin Ovacık ilçesi Bilgeç köyü Çakılyayla mezrasında 8 yaşındaki
Ayaz ile 4 yaşındaki Nupelda Güloğlu kardeşler, bölücü terör örgütü PKK’lı
teröristlerce araziye yerleştirilen patlayıcıya basmaları sonucu ailelerinden,
sevdiklerinden ve yaşamlarından koparılmıştır. Maalesef ki bu elim olay,
geçmişi bu tip hain saldırılarla dolu PKK’nın bebek ve çocuk katili yüzünü bir
kez daha gözler önüne sermiştir. 
Çocukların yaşam hakkı, en önemli temel insan haklarından biri ve hukuk
devletinin de temel değerlerindendir. Kanunen ve ahlaki olarak da dünya
üzerindeki tüm çocukların doğuştan sahip olduğu yaşam hakkının ellerinden
alınması asla kabul edilemez. Tüm bunlar göstermektedir ki PKK’nın Kürt-Türk,
Alevi-Sünni, yetişkin-çocuk diye bir ayrımı yoktur. PKK, bu devletin birliğine,
beraberliğine ve kardeşliğine kasteden hain bir terör örgütüdür, çocuk
katilidir. 
İnsan Haklarını İnceleme Komisyonu ve Çocuk Hakları Alt Komisyonu üyesi
olarak, alçakça kurduğu tuzakla 2 çocuğumuzun yaşam hakkını elinden alan, başta
eli kanlı PKK terör örgütü olmak üzere, teröre destek veren tüm kişi, grup ve
terör örgütlerini lanetliyor, Gazi Meclisi saygıyla selamlıyorum. 
BAŞKAN – Değerli milletvekilleri, Danışma Kurulunun bir
önerisi vardır, okutup oylarınıza sunacağım. 
V.-
ÖNERİLER (Devam)
B)
Danışma Kurulu Önerileri
1.-
Danışma Kurulunun, Genel Kurulun 17 Temmuz 2019 Çarşamba günkü birleşiminde
Rabia Naz Vatan başta olmak üzere, şüpheli çocuk ölümlerinin araştırılması ve
bu konuda alınması gereken tedbirlerin belirlenmesi amacıyla Türkiye Büyük
Millet Meclisi Başkanlığına sunulan (10/1058, 1071, 1108, 1220, 1288, 1369,
1464, 1559, 1560) esas numaralı Meclis Araştırması Önergelerinin görüşmelerinin
birleştirilerek yapılmasına ilişkin önerisi
Danışma Kurulu Önerisi
17/7/2019
Danışma Kurulunun 17/7/2019 Çarşamba günü yaptığı
toplantıda Genel Kurulun 17 Temmuz 2019 Çarşamba günkü birleşiminde Rabia Naz
Vatan başta olmak üzere, şüpheli çocuk ölümlerinin araştırılması ve bu konuda
alınması gereken tedbirlerin belirlenmesi amacıyla Türkiye Büyük Millet Meclisi
Başkanlığına sunulan (10/1058, 1071, 1108, 1220, 1288, 1369, 1464, 1559, 1560)
esas numaralı Meclis araştırması önergelerinin görüşmelerinin birleştirilerek
yapılmasının Genel Kurulun onayına sunulması uygun görülmüştür. 
 Türkiye
Büyük Millet Meclisi
 Başkanı
 Mustafa
Şentop

 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 Mehmet Muş Engin
Özkoç
 Halkların Demokratik Partisi  Milliyetçi
Hareket Partisi 
 Grubu Başkan Vekili Grubu
Başkan Vekili
 Hakkı Saruhan Oluç Erkan
Akçay
 İYİ
PARTİ
 Grubu
Başkan Vekili
 Yavuz
Ağıralioğlu
BAŞKAN – Danışma Kurulu önerisini kabul edenler... Kabul
etmeyenler... Öneri oy birliğiyle kabul edilmiştir. 
Birleşime on dakika ara veriyorum.
Kapanma Saati: 16.14
İKİNCİ OTURUM
Açılma Saati: 16.49
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Değerli milletvekilleri, Türkiye Büyük Millet Meclisinin
104’üncü Birleşiminin İkinci Oturumunu açıyorum.
Gündemin “Genel Görüşme ve Meclis Araştırması Yapılmasına Dair
Görüşmeler” kısmına geçiyoruz.
Alınan karar gereğince, Rabia Naz Vatan başta olmak üzere, şüpheli çocuk
ölümlerinin araştırılması ve bu konuda alınması gereken tedbirlerin
belirlenmesi amacıyla Türkiye Büyük Millet Meclisi Başkanlığına sunulan;
Cumhuriyet Halk Partisi Grubu adına Grup Başkan Vekili Sakarya Milletvekili
Engin Özkoç’un (10/1058), İstanbul Milletvekili Nurettin Canikli ve 45
milletvekilinin (10/1071), Ankara Milletvekili Filiz Kerestecioğlu Demir ve 20
milletvekilinin (10/1108), Ordu Milletvekili Cemal Enginyurt ve 20
milletvekilinin (10/1220), Giresun Milletvekili Necati Tığlı ve 20
milletvekilinin (10/1288), İstanbul Milletvekili Mahmut Tanal ve 21
milletvekilinin (10/1369), Halkların Demokratik Partisi Grubu adına Grup Başkan
Vekili Mersin Milletvekili Fatma Kurtulan’ın (10/1464), İYİ PARTİ Grubu adına
Grup Başkan Vekili Kocaeli Milletvekili Lütfü Türkkan’ın (10/1559), Milliyetçi
Hareket Partisi Grubu adına Grup Başkan Vekili Manisa Milletvekili Erkan
Akçay’ın (10/1560) esas numaralı Meclis araştırması önergelerinin birlikte
yapılacak görüşmesine başlıyoruz. 
VII.-
MECLİS ARAŞTIRMASI (x)
A)
Ön Görüşmeler
1.-
CHP Grubu adına Grup Başkanvekili Sakarya Milletvekili Engin Özkoç'un,
Giresun'un Eynesil ilçesinde hayatını kaybeden Rabia Naz başta olmak üzere
çocuk ölümlerinde etkili ve yeterli soruşturma yapılması için alınacak
önlemlerin belirlenmesi amacıyla bir Meclis araştırması açılmasına ilişkin
önergesi (10/1058)
2.-
İstanbul Milletvekili Nurettin Canikli ve 43 milletvekilinin, şüpheli çocuk
ölümlerinin ve Rabia Naz Vatan'ın ölümünün incelenerek bu ölümlerin
sebeplerinin tespit edilip bu konuda alınması gereken tedbirlerin saptanması
amacıyla bir Meclis araştırması açılmasına ilişkin önergesi (10/1071)
3.-
Ankara Milletvekili Filiz Kerestecioğlu Demir ve 20 milletvekilinin, Giresun'un
Eynesil ilçesinde hayatını kaybeden Rabia Naz başta olmak üzere çocuk
ölümlerinde etkili ve yeterli soruşturma yapılması için alınacak önlemlerin
belirlenmesi amacıyla bir Meclis araştırması açılmasına ilişkin önergesi
(10/1108)
4.-
Ordu Milletvekili Cemal Enginyurt ve 20 milletvekilinin, kayıp, cinayet ve
süpheli çocuk ölümlerinin toplumsal nedenlerinin araştırılarak alınması gereken
tedbirleri belirlemek amacıyla bir Meclis araştırması açılmasına ilişkin
önergesi (10/1220)
5.-
Giresun Milletvekili Necati Tığlı ve 20 milletvekilinin, şüpheli çocuk
ölümlerinin ve Rabia Naz Vatan'ın ölümünün incelenerek bu ölümlerin
sebeplerinin tespit edilip bu konuda alınması gereken tedbirlerin saptanması
amacıyla bir Meclis araştırması açılmasına ilişkin önergesi (10/1288)
6.-
İstanbul Milletvekili Mahmut Tanal ve 21 milletvekilinin, Giresun'un Eynesil
ilçesinde hayatını kaybeden Rabia Naz ölümü hakkında etkili ve yeterli
soruşturma yapılması için alınacak önlemlerin belirlenmesi amacıyla bir Meclis
araştırması açılmasına ilişkin önergesi (10/1369)
7.-
HDP Grubu adına Grup Başkanvekili Mersin Milletvekili Fatma Kurtulan'ın, Giresun'un
Eynesil ilçesinde hayatını kaybeden Rabia Naz başta olmak üzere çocuk
ölümlerinde etkili ve yeterli soruşturma yapılması için alınacak önlemlerin
belirlenmesi amacıyla bir Meclis araştırması açılmasına ilişkin önergesi
(10/1464)
8.- İYİ
Parti Grubu adına Grup Başkanvekili Kocaeli Milletvekili Lütfü Türkkan'ın,
şüpheli çocuk ölümlerinin ve Rabia Naz Vatan'ın ölümünün incelenerek bu
ölümlerin sebeplerinin tespit edilip bu konuda alınması gereken tedbirlerin
saptanması amacıyla bir Meclis araştırması açılmasına ilişkin önergesi
(10/1559)
9.-
MHP Grubu adına Grup Başkanvekilleri Manisa Milletvekili Erkan Akçay ve Sakarya
Milletvekili Muhammed Levent BÜLBÜL’ün, şüpheli çocuk ölümlerinin ve Rabia Naz
Vatan'ın ölümünün incelenerek bu ölümlerin sebeplerinin tespit edilip bu konuda
alınması gereken tedbirlerin saptanması amacıyla bir Meclis araştırması
açılmasına ilişkin önergesi (10/1560)
BAŞKAN – İç Tüzük’ümüze göre Meclis araştırması açılıp açılmaması
hususunda, sırasıyla, siyasi parti gruplarına ve önergelerdeki birinci imza
sahibine veya onun göstereceği bir diğer imza sahibine söz verilecektir.
Konuşma süreleri gruplar için yirmişer dakika, önerge sahipleri için
onar dakikadır. 
Değerli milletvekilleri, önergeler üzerinde söz talebi bulunmamaktadır.
Şimdi, bütün siyasi parti grup başkan vekillerinin kendilerine ya da
işaret edecekleri değerli milletvekillerimize söz veriyorum iki dakikayla.
Buyurun Sayın Türkkan.
LÜTFÜ TÜRKKAN (Kocaeli) – Sayın Başkan, değerli milletvekilleri; Rabia
Naz konusu Türkiye’de kamuoyunda ciddi şekilde bugüne kadar çok tartışılan bir
konuydu. Ölümünün üzerinde çok ciddi şüphelerin yoğunlaştığı bir evladımızın
arkasından Mecliste defalarca konuşulmasına rağmen şu ana kadar çok bir mesafe
alamamıştık. Dolayısıyla, bugün bütün partilerin ortak önerisiyle bu araştırma
komisyonunun kurulması çok isabetli bir karar olmuştur. Umuyorum ve niyaz
ediyorum ki inşallah, bu işin arkasında, kamuoyunda tartışıldığı gibi, karanlık
ellerin olmadığı, Hakk’ın tecellisiyle ruhunu teslim etmiş olduğunu düşünmek
istiyorum. 
Bu konuda katkı veren bütün siyasi partilere de ayrı ayrı teşekkür
ediyorum.
Sağ olun.
BAŞKAN – Teşekkür ederim Sayın Türkkan.
Söz sırası, Milliyetçi Hareket Partisi Grubu adına Ordu Milletvekili
Sayın Cemal Enginyurt’ta.
Buyurun Sayın Enginyurt.
CEMAL ENGİNYURT (Ordu) – Sayın Başkanım, öncelikli olarak bugün Erbil’de
hain ve kahpe bir saldırıyla hayatını kaybeden konsolosluk şehidimize Cenab-ı
Allah’tan rahmet diliyorum, katilleri şiddetle kınıyorum.
Bugün hakikaten bu araştırma önergesinin bütün partiler tarafından
ortaklaşa kabul edilmesi anlamlı ve özel bir uygulama oldu, durum arz etti.
Rabia Naz Vatan burada sembol isim ama hepimiz biliyoruz ki -değişik defalar
gündeme getirdik- Adana’da sokağa oynamak için çıkan 6 yaşındaki Gizem ormanlık
arazide bıçaklanmış ve yakılarak öldürülmüştü; Kars’ta 9 yaşındaki Mert
kaçırıldıktan bir gün sonra boğularak öldürülmüştü; Manisa’da kaçırılan 4
yaşındaki Irmak, Kocaeli’de 3 yaşındaki Arda vahşice öldürülmüştü; Ağrı’da 4
yaşındaki Leyla, Ankara’da 8 yaşındaki Eylül benzer şekilde öldürülmüştü.
Giresun’un Eynesil ilçesinde 12 Nisan 2018 tarihinde Rabia Naz Vatan da
bilinmeyen bir şekilde hayatını kaybetmiştir. Son yıllarda çocuk ölümlerinin ve
tecavüzlerinin vahşi bir şekilde arttığı ülkemizde bu konuda bütün partilerin
ortak kararıyla araştırma önergesi verilip Anayasa’nın 98’inci, Meclis
İçtüzüğü’müzün 104 ve 105’inci maddeleri gereğince komisyon kurulmasını
hakikaten çok anlamlı bulduğumu tekrar ifade ediyorum.
(Mikrofon otomatik cihaz tarafından kapatıldı) 
BAŞKAN – Toparlayın Sayın Enginyurt, buyurun.
CEMAL ENGİNYURT (Ordu) – Böylesi vahşi ölümlerin olmadığı,
çocuklarımızın huzur ve barış içerisinde yaşadığı bir Türkiye’yi hep birlikte
meydana getirelim diyor, teşekkür ediyorum.
BAŞKAN – Ben de teşekkür ederim.
Halkların Demokratik Partisi Grubu adına Ankara Milletvekilimiz Sayın
Filiz Kerestecioğlu.
FİLİZ KERESTECİOĞLU DEMİR (Ankara) – Teşekkürler Sayın Başkan.
Bugün, bu ortak komisyonun, Rabia Naz’ın şüpheli ölümüyle ilgili ortak
araştırma komisyonunun kurulması önemli bir gelişmedir. 3 Nisandan bu yana
partimiz 4 soru, 2 araştırma önergesi verdi bu konuda ve bunlar reddedildi
hatta bir tanesi çok yakın zamanda, iki hafta önceydi. Parlamento kadın
grubumuzun gerçekten bu konuda çok kararlı bir duruşu oldu. Biz aynı zamanda
bütün şüpheli çocuk ölümlerinin araştırılmasını istedik araştırma önergemizde
ve siyasilerin, özellikle bu tarz olaylarda yargıdan, bu tarz davalardan
ellerini çekmeleri gerektiğini, karartmaya vesile olmamaları gerektiğini defalarca
ifade ettik. Ama burada teşekkür edilmesi gereken özellikle başka insanlar da
var, bunların başında Rabia Naz’ın babası Şaban Vatan ve annesi geliyor.
Gerçekten çocuklarının ölümünün aydınlatılması için çok mücadele ettiler ve
gazeteci Metin Cihan da aynı şekilde, başka gazeteciler de hakikaten bu olayın
karartılmaması için mücadele ettiler.
Önemli olan, bir şeyin şeffaf olarak ortaya çıkarılmasıdır, etkin
soruşturulmasıdır, etkin soruşturmanın önüne geçilmemesidir, Avrupa İnsan
Hakları Mahkemesi Türkiye’yi bu anlamda birçok kez maalesef mahkûm etmiştir
etkin soruşturmanın yeterli ölçüde yapılamadığı konusunda. Biz bu komisyonun
kuruluyor olmasından, dediğim gibi kendimizin de çabalarıyla ve kadın
grubumuzun… 
(Mikrofon otomatik cihaz tarafından kapatıldı) 
BAŞKAN – Toparlayın.
FİLİZ KERESTECİOĞLU DEMİR (Ankara) – …özellikle mücadelesiyle ve
saydığım isimlerin de mücadelesiyle bu komisyonun kuruluyor olmasından
memnuniyetimizi bir kez daha ifade ediyoruz ve bu komisyonun da gerçekten etkin
çalışması gerektiğine, komisyon üyesi olacak bütün partilerden arkadaşların bu
duyarlılıkla davranacağına inancımızı da belirtmek istiyoruz. Türkiye
kamuoyunun vicdanı bir nebze olsun bugün Türkiye Büyük Millet Meclisinin bu
kararıyla rahatlayacaktır diye düşünüyorum.
Teşekkürler.
BAŞKAN – Teşekkür ederim.
Cumhuriyet Halk Partisi Grubu adına Sayın Engin Özkoç.
Buyurun Sayın Özkoç.
ENGİN ÖZKOÇ (Sakarya) – Sayın Başkan, değerli milletvekili arkadaşlarım;
bir baba, bir anne evladını evlerinin önünde gördüler ve o günden itibaren bir
hukuk mücadelesi başlattılar. Evlatlarıyla ilgili söylenenlere inanmadılar,
kendi gerçekleri vardı, inandıkları gerçekler vardı, onlar kendi
gerçekliklerinin peşinde koştular. Sadece kendi evlatları için değil, bu tür
olayların üstü kapanmasın istediler. Bir evlat nasıl bir babanın, bir annenin
yüreğini yakıyorsa eğer biz bu mücadeleyi sürdürmezsek bunun haricinde binlerce
annenin, babanın da yüreği yanar dediler; ülkelerine güvendiler, hukuka
güvendiler, yargıya güvendiler. Ancak öyle bir noktaya geldi ki baba deli
raporuyla hastaneye gönderildi, anne evladıyla ilgili inandığı bütün her türlü
değeri kaybetme noktasına geldi. Bütün siyasi parti liderleriyle görüştüler,
kendileriyle ilgili tuttukları avukatlarla bir hukuk mücadelesi başlattılar ama
bu mücadele Türkiye Büyük Millet Meclisinde bütün siyasi partilerin bir araya
gelerek “Biz bunu takip edeceğiz, aydınlatacağız.” demesiyle bir noktaya geldi.
Bu gerçekten önemli. Bizim vekili olduğumuz kişiler milletimizdir. Milletin
vekili olarak bu babanın ve bu annenin feryadına kulak vereceğiz. Kurduğumuz
komisyonlar sonuna kadar gidecekler, karşılarına kim çıkarsa çıksın onu hukuk
karşısına getirip yargılanmasını sağlayacaklar ve böylece bir anne-baba sadece
kendileri için değil, tüm Türkiye için adaleti yerine getirmiş olacak. 
Bundan dolayı onlara, buradaki bütün gruplara teşekkür ediyor, saygılar
sunuyorum.
BAŞKAN – Teşekkür ederim. 
Adalet ve Kalkınma Partisi Grubu adına Grup Başkan Vekili Sayın Muş. 
Buyurun Sayın Muş. 
MEHMET MUŞ (İstanbul) – Sayın Başkan, değerli milletvekilleri; Rabia Naz
isimli yavrumuzun ölümü hepimizi derinden üzmüştü; bu Parlamentoda, Türkiye
Büyük Millet Meclisinde bulunan bütün arkadaşlarımızı derinden üzdü ve çeşitli
zamanlarda bir araştırma komisyonu kurulmasıyla alakalı talepler burada gündeme
getirildi ve bugün bütün grupların ittifakıyla bu komisyonun kurulmasıyla
alakalı adımları atıyoruz. Hem Rabia Naz isimli yavrumuzun ölümüyle hem de buna
benzer şüpheli çocuk ölümleriyle alakalı bu komisyonumuz titizlikle çalışacaktır
ve bu olaylarla alakalı arka planda ne var, ihmal var mı, farklı konular var
mı; bunların tüm detayları çıplaklığıyla ortaya çıkarılacaktır ve bunlar
Türkiye Büyük Millet Meclisine sunulacaktır. 
Arzumuz ve temennimiz, bir daha Rabia Naz gibi ve diğer yavrularımız
gibi bu tip ölümlerin olmaması ve bu komisyonun çalışma esnasında başta Rabia
Naz olmak üzere buradaki olayların arka planının ortaya çıkartılması konusunda
gereken adımları atmasıdır. 
Tüm milletvekillerine destekleri için ben de teşekkür ediyorum. 
BAŞKAN – Teşekkür ederim. 
Değerli milletvekilleri, Meclis araştırması önergeleri üzerindeki
görüşmeler tamamlanmıştır. 
Şimdi Meclis araştırması açılıp açılmaması hususunu oylarınıza
sunacağım. 
Meclis araştırması açılmasını kabul edenler… Kabul etmeyenler… Oy
birliğiyle kabul edilmiştir. (Alkışlar) 
Değerli milletvekilleri, kabul edilen Meclis araştırması komisyonunun
çalışmaları için birkaç hususu daha oylarınıza sunmak durumundayım. 
İlki, Meclis araştırması yapacak komisyonun 12 üyeden kurulmasını
oylarınıza sunuyorum: Kabul edenler… Kabul etmeyenler… Kabul edilmiştir.
Komisyonun çalışma süresinin başkan, başkan vekili, sözcü ve kâtip
üyenin seçimi tarihinden başlamak üzere üç ay olmasını oylarınıza sunuyorum:
Kabul edenler… Kabul etmeyenler… Kabul edilmiştir.
Komisyonun gerektiğinde Ankara dışında da çalışabilmesi hususunu
oylarınıza sunuyorum: Kabul edenler… Kabul etmeyenler… Kabul edilmiştir.
Teşekkür ederim.
VI.-
OTURUM BAŞKANLARININ KONUŞMALARI (Devam)
3.-
Oturum Başkanı TBMM Başkan Vekili Levent Gök’ün, tüm siyasi partilerinin ortak
iradesiyle gerek Rabia Naz ve gerekse diğer şüpheli çocuk ölümlerini araştırmak
üzere komisyon kurulmasını büyük bir memnuniyetle karşıladığına ilişkin
konuşması
BAŞKAN – Değerli milletvekilleri, ben de kabul edilen bu araştırma
önergesi doğrultusunda birkaç cümleyle duygularımı ifade etmek isterim. Rabia
Naz’ın ölümü ve arkasında gerek Türkiye kamuoyundaki yansımaları gerek
Meclisteki tartışmalar sonucunda Meclisimizin tüm siyasi partilerinin ortak bir
iradesiyle, ortak bir mutabakatıyla gerek Rabia Naz ve gerekse diğer şüpheli
çocuk ölümlerini araştırmak üzere bir komisyon kurulmasını büyük bir
memnuniyetle karşıladım. Böylelikle toplumdaki kamu vicdanının rahatlamasına
dönük çabalara Meclisimizin bütün siyasi partilerinin iş birliğiyle el atmış
olması toplumumuzda bundan sonra olabilecek başka bu tarz üzücü olayların
önlenmesi bakımından da etkin bir rol oynayacaktır. Ben kurulacak komisyonun
şeffaf ve kamuoyunda herkesin bileceği tarzda bir çalışma yaparak, olayın
aydınlatılmasına dönük çabalar içerisinde olarak böylesi olaylara tevessül
edenleri ya da olayın ardındaki gerçekleri tüm çıplaklığıyla Türkiye kamuoyuyla
paylaşacağına yürekten inanıyorum. Komisyonumuza başarılar diliyorum. Bu
komisyonun başarısı Türkiye’nin itibarı açısından çok önemlidir. Bu bakımdan
Meclisimizin bu kararı alan tüm siyasi partilerini ve oy birliği için el
kaldıran tüm milletvekillerini ayrı ayrı kutluyorum. (Alkışlar)
Değerli milletvekilleri, Danışma Kurulunun bir önerisi daha vardır,
okutup oylarınıza sunacağım.
V.-
ÖNERİLER (Devam)
B)
Danışma Kurulu Önerileri (Devam)
2.-
Danışma Kurulunun, Genel Kurulun 18 Temmuz 2019 Perşembe günü saat 11.00’de
toplanmasına ve bu birleşimde gündemin “Özel Gündemde Yer Alacak İşler”
kısmında yer alan işlerin görüşülmesine ve 103 ve 103'e 1'inci ek sıra
sayılarıyla bastırılıp dağıtılan On Birinci Kalkınma Planı’nın (2019-2023) ve
Komisyon raporunun kırk sekiz saat geçmeden gündemin "Özel Gündemde Yer
Alacak İşler” kısmında yer alması ile görüşmelerinin 18 Temmuz 2019 Perşembe
günkü birleşimde yapılmasına ve görüşmelerinin tamamlanmasına kadar çalışma
süresinin uzatılmasına ilişkin önerisi 
Danışma Kurulu Önerisi
Tarih: 17/7/2019
Danışma Kurulunun 17/7/2019 Çarşamba günü yaptığı
toplantıda aşağıdaki önerilerin Genel Kurulun onayına sunulması uygun
görülmüştür.
 Mustafa
Şentop
 Türkiye
Büyük Millet Meclisi 
 Başkanı

 Mehmet Muş  Engin
Özkoç
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili  Grubu
Başkan Vekili

 Hakkı Saruhan Oluç  Erkan
Akçay 
 Halkların Demokratik Partisi  Milliyetçi
Hareket Partisi 
 Grubu Başkan Vekili  Grubu
Başkan Vekili 
 Lütfü
Türkkan 
 İYİ
PARTİ
 Grubu
Başkan Vekili
Öneriler:
Genel Kurulun; 18 Temmuz 2019 Perşembe günü saat 11.00'de toplanması ve
bu birleşiminde gündemin "Özel Gündemde Yer Alacak İşler” kısmında yer
alan işlerin görüşülmesi ve 103 ve 103'e 1'inci ek sıra sayılarıyla bastırılıp
dağıtılan On Birinci Kalkınma Planı’nın (2019-2023) ve Komisyon raporunun kırk
sekiz saat geçmeden gündemin "Özel Gündemde Yer Alacak İşler” kısmında yer
alması ve görüşmelerinin 18 Temmuz 2019 Perşembe günkü birleşiminde yapılması
ve görüşmelerinin tamamlanmasına kadar çalışmalarını sürdürmesi önerilmiştir.
BAŞKAN – Teşekkür ederim. 
Öneriyi kabul edenler… Etmeyenler… Öneri kabul edilmiştir. 
Bu şekilde değerli milletvekilleri, yarın sabah 11’de toplanacağız. 
Değerli milletvekilleri, alınan karar gereğince, denetim konularını
görüşmüyor ve gündemin “Kanun Teklifleri ile Komisyonlardan Gelen Diğer İşler”
kısmına geçiyoruz. 
Bu kısmın 1’inci sırasında yer alan Aydın Milletvekili Mustafa Savaş ile
75 milletvekilinin Gelir Vergisi Kanunu ile Bazı Kanunlarda Değişiklik
Yapılması Hakkında Kanun Teklifi ile Plan ve Bütçe Komisyonu Raporunun
görüşmelerine kaldığımız yerden devam edeceğiz. 
VIII.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Kanun Teklifleri
1.-
Aydın Milletvekili Mustafa Savaş ile 75 Milletvekilinin Gelir Vergisi Kanunu
ile Bazı Kanunlarda Değişiklik Yapılması Hakkında Kanun Teklifi (2/2019) ile
Plan ve Bütçe Komisyonu Raporu (S. Sayısı: 102) (x)
BAŞKAN – Komisyon? Yerinde. 
Geçen birleşimde İç Tüzük’ün 91’inci maddesine göre temel kanun olarak
görüşülen 102 sıra sayılı Kanun Teklifi’nin birinci bölümünde yer alan
maddelerin oylamaları tamamlanmıştı. Şimdi ikinci bölümün görüşmelerine
başlıyoruz. 
İkinci bölüm 18 ila 35’inci maddeleri kapsamaktadır. 
Şimdi, ikinci bölüm üzerine söz isteyen değerli milletvekillerimizin söz
taleplerini karşılayacağım. 
İkinci bölüm üzerinde ilk söz, İYİ PARTİ Grubu adına Bursa
Milletvekilimiz Sayın İsmail Tatlıoğlu’na aittir. (İYİ PARTİ sıralarından
alkışlar)
Süreniz on dakika Sayın Tatlıoğlu. 
İYİ PARTİ GRUBU ADINA İSMAİL TATLIOĞLU (Bursa) – Sayın Başkan, Gazi
Meclisin saygıdeğer mensupları; hepinizi şahsım ve İYİ PARTİ adına saygıyla
selamlarım.
Sayın Aydın ve 75 arkadaşının bu kanun teklifi Plan ve Bütçe Komisyonuna
sunulmuş ve görüşmeler neticesinde Genel Kurula gelmiş bulunmaktadır. 
Her kanunun bir maksadı olduğu gibi artık torba kanunların da bir genel
maksadı olmalıdır, özellikle bu torba kanunun bir genel maksadı vardır. “Kanun
yapıcının amacı nedir?” diye sorulur genel olarak. Burada da şunu görüyoruz: Bu
bir para bulma torba kanunudur genel olarak ve buna çok net olarak “Bu bir kriz
yasaları toplamasıdır.” diyebiliriz çünkü gerçekten kamu yönetimi “Nerelerden
nakit aktarabiliriz de bu nakit ihtiyacını karşılayabiliriz?” düşüncesi
içerisinde bir torba kanun yapmıştır. Bu, başından itibaren, yurt dışındaki
Türk vatandaşı çalışanlarımızın emeklilik haklarını aşındırmaktan Merkez
Bankasındaki ihtiyaç akçesine kadar geniş bir alanı ihtiva ediyor. Bunun
dışında da, bazı maddelerde gerçekten bilinmeyen ve çok açık olmayan, şeffaf
olarak kamuoyunda tartışılmayan sözleşmeler paralelinde bir düzenleme söz
konusu. 
Şimdi, gerçekten, baktığımızda, bütçe dengesi böyle bir ihtiyacı
gösteriyor. Türkiye 2003 yılından beri ilk defa 2018’in ilk yarısında net borcu
ödeyici olmaktan net borçlanıcı durumuna düştü ve Hazinenin 2019’un ilk altı
ayında yüzde 32’ye yükselen borç çevirme oranı temmuzun ilk haftasında yüzde
167’ye çıktı. 2019 bütçesini beraber görüştük ve 2019 bütçesinde 80,5 milyarlık
bir açık söz konusu. Bugün itibarıyla ve an itibarıyla bu açığı tüketmiş
durumdayız, bunu aşmış durumdayız ve geri kalan beş buçuk ay içerisinde bunu
aşan bir kaynak kullanımı söz konusu ve bunu zaten bu yasada da görüyoruz. 
Şimdi, bu yasada bunun dışında bazı maddeler de var biraz önce
belirtiğim gibi. Bu maddeler çerçevesinde Sosyal Güvenlik Kurumu ile Merkez
Bankası arasındaki bilgi paylaşımı. Biz Merkez Bankasının bilgi paylaşımını
uygun görüyoruz ama istiyoruz ki bu TÜİK üzerinden yapılsın yani bir kurumsal
yapı üzerinden bu oluşsun. 
Diğer taraftan, özellikle bu yurt dışı harçlarının 15 liradan 50 liraya
çıkmasıyla ilgili bir madde var. Plan ve Bütçe Komisyonunda bizim bir önergemiz
vardı bu harçların kaldırılması konusunda. Yurt dışı seyahatlerinde kendi
vatandaşından harç alan ülkeler var ama genel ağırlık artık yurt dışı seyahati
yapabilmek için bir harç ödemeyi, bir vergi ödemeyi, kamuya bir ödeme yapmayı
gerektirmemeli, çoğu ülkede de gerektirmiyor. Bu konunun özellikle de
güncellenmesi gerekiyor. Yani biz şimdi 15 liradan 50 liraya çıkartıyoruz ve
Cumhurbaşkanına da bunu 3 misli artırma yetkisi veriyoruz. Yani bu rakamları
güncellemek için kanun yapmaya ihtiyaç olmamalı, bir şekilde bunu kendi
içerisinde amortize etmeli. Mesela bizim bu konuda düşüncemiz şuydu doğrusu:
Yeniden değerleme oranında bu daima yıllık olarak değişsin ve rakam yıllık
olarak belirlensin otomatik olarak. Ama bu kanun bu şekilde geçti. 
Diğer taraftan, 21’inci madde gümrüklerle, gümrükteki
araçlarla ilgili. Burada birinci el olarak getirilip ikinci el olduğu tespit
edilen araçlar ve daha önceden getirilen araçlarla ilgili bir düzenleme var. Bu
araçlar halkımızın tabiriyle “kaçak araçlar.” Özel tüketim vergilerinin yüzde
25’i ödendiğinde bunlar ruhsatlanabiliyor. Daha önceki uygulamada da yaklaşık 4
binin altında bir araç söz konusu olmuş. 
Önemli bir düzenleme de özellikle telefon operatörlerinin
talepleriyle ortaya çıkmış, İletişim Başkanlığımızın liderliğini yaptığı.
Telefon satın almalarında eğer taksitli satış söz konusuysa satın alan kişi
borcunu ödemeden bu telefonu ikinci el olarak sattığında yeni satın alan kişi
bunu kullanamıyor, kullanımının kapatılmasına izin veriyor bu kanun. Bizim
burada düşüncemiz şu: Bir kere, bu kanun düzenlenirken Rekabet Kurumunun
bilgisinin alınması gerekiyordu, görüşünün alınması gerekiyordu bu kanunda
çünkü bu, piyasa rekabetiyle alakalı. Telefon satın almayla ilgili böyle bir düzenleme
yapıyoruz, laptop almayla ilgili böyle bir düzenleme yok veya daha bir sürü
elektronik eşya alırken böyle bir düzenleme yok. Dolayısıyla bu biraz piyasayı
da hırpalayan bir kanun. Çok ciddi olarak hukuki bir demlenmenin olmadığını
düşünüyoruz, bir demlenme yok ve burada telefon operatörleri lobisinin de etkin
çalıştığını düşünüyoruz doğrusu. Bu, sağlıklı bir durum değil, keşke bunu
çekerek daha geniş çaplı bir düzenleme yapılmasını dilerdik.
Bunun dışında, şehir hastaneleriyle ilgili bir düzenleme
var. Şehir hastaneleriyle ilgili düzenlemeyi doğrusu çok anlayabilmek mümkün
değil çünkü zaten ortada üzerinde konuşulan fakat ortada olmayan bir sözleşme
var. Sözleşmede hem hizmet bedeli var hem sözleşme bedeli var, net bugünkü
değer hesaplamaları var. Bu sözleşmeler ve buna benzer sözleşmeler çok net
olarak kamuoyu tarafından bilinmesi ve de denetlenmesi lazım gelen konular
çünkü bunlar kamunun. Ancak burada anlaşılıyor ki döviz üzerinden yapılan bir
sözleşme var ve döviz fiyatlarının yükselmesi nedeniyle aşırı bir ödeme söz
konusu. Bakanlık bununla ilgili bir sınırlama getirmek istiyor. Tamam,
getirsin, bununla ilgili bir şeyimiz yok ama burada esas olan şey şu: Böyle
yirmi beş yılda 30 milyar doları bulan -sadece 6 hastane için söylüyorum- bir
ödeme söz konusu olan kamunun yaptığı sözleşmelerin masanın üzerinde olamaması,
bunlara bir parlamenterin ulaşamaması, Parlamentonun ulaşamaması gerçekten
garip. Yani böyle bir ülke tanımı, böyle bir başlık Türkiye’ye hiç yakışmıyor.
Böyle bir ülkenin yöneticisi olmak da parlamenteri olmak da üzücü. Bu kadar
basit. Sözleşme masada nasıl olmaz? Bunu bütçede gördük, Sağlık Bakanımız da
buradaydı, gerçekten onun yerinde olmak istemezdim. Bu nedenle bu çok açık
değil. Yani burada ödemeler ve uzun vadeli ödemeler, Türkiye’nin bir yirmi beş
yılını bağlayacak ödemeler söz konusu. Hatta, bu proje tamamlandığında yani
şehir hastaneleri 31’e çıktığında, 2019 bütçesi üzerinden Sağlık Bakanlığı
bütçesinin yüzde 64’ünü ihtiva eden bir bütçeden bahsediyoruz, bir harcamadan
bahsediyoruz şehir hastaneleriyle ilgili. Bunun denetlenememesi kadar abuk bir
durum olamaz yani, tam böyle kaba tabiriyle belki olacak ama abuk bir durum
olamaz diye düşünüyoruz.
Bunların dışında, genel olarak, bizim bu (2/2019) sayılı Kanun
Teklifi’nin uygun bulduğumuz maddeleri var. İYİ PARTİ olarak Komisyonda da
böyle yaptık, Genel Kurulda da; uygun bulduğumuz maddeleri, hatta 1’inci
maddesini hep beraber bir şekle getirdik. 
(Mikrofon otomatik cihaz tarafından kapatıldı)
BAŞKAN – Toparlayalım. 
Buyurun. 
İSMAİL TATLIOĞLU (Devamla) – Bitiriyorum. 
Yasamanın yani Meclis Genel Kurulunun, Meclisin yetkisini Hükûmete
devretmeme konusundaki düşüncelerimizi paylaştık ve bunun da karşılık bulması
sevindirici oldu. Her parti kendi rengini vererek -4 parti için söylüyorum- bir
düzenleme yaptık. Biz bu torba kanun içerisinde uygun bulduğumuz maddelere
Komisyonda destek verdik, Genel Kurulda da arkadaşlarımızla oturduk konuştuk ve
uygun bulunan maddelere destek veriyoruz, uygun bulmadıklarımıza da destek
vermiyoruz. 
Hepimize hayırlı olsun. 
Konuşmamın başında söylemeyi düşünüyordum, gerçekten devletimizin ve
milletimizin başı sağ olsun. Bugün 3 diplomatımızın -aldığımız bilgiler
dâhilinde- şehit haberi üzerine gerçekten derin bir üzüntümüz var. Allah
mekânlarını cennet yapsın, devletimize ve milletimize sabırlar versin. 
Saygılar sunarım. (İYİ PARTİ sıralarından alkışlar)
BAŞKAN – Söz sırası Milliyetçi Hareket Partisi Grubu
adına Konya Milletvekilimiz Sayın Esin Kara’ya aittir. (MHP sıralarından
alkışlar)
Süreniz on dakika. 
MHP GRUBU ADINA ESİN KARA (Konya) - Sayın Başkan, büyük Türk milletinin
değerli milletvekilleri; 102 sıra sayılı Kanun Teklifi’nin ikinci bölümü
üzerine Milliyetçi Hareket Partisi Grubumuz adına söz almış bulunmaktayım. 
Konuşmama başlamadan önce, bugün Erbil’de silahlı saldırı sonucunda
şehit olan 3 diplomatımıza Allah’tan rahmet, yakınlarına baş sağlığı diliyorum.

“Tarih yazmak, tarih yapmak kadar mühimdir. Yazan yapana sadık kalmazsa
değişmeyen hakikat insanlığı şaşırtacak bir mahiyet alır.” Ulu Önder Atatürk. 
15 Temmuz 2016 tarihinde, hain darbe girişiminin ilk saatinde “Nereden
gelirse gelsin her türlü darbenin karşısındayız, meşru Hükûmetin yanındayız.”
diyen, evinden çıkıp partideki makamına gelen yani adresini bilcümle haine açık
ve aleni ilan eden, darbeye ilk karşı çıkan ve siyasi dengeleri değiştiren,
açıklamasının tüm televizyonlarda alt yazı olarak geçmeye başlamasıyla tüm
vatansever subay ve askerlere, vatandaşlara cesaret vererek milyonların sokağa
çıkmasına vesile olan liderimiz Sayın Doktor Devlet Bahçeli’dir. Sayın Necdet
Ünüvar hazırlamış olduğu 707 sayfalık tüm detaylarıyla o geceyi anlatan kitapta
keşke bunlardan da detaylı bir şekilde birazcık bahsetmiş olsaydı.
Sayın Başkan, değerli milletvekilleri; kanun teklifinin 18’inci
maddesiyle 5502 sayılı Sosyal Güvenlik Kurumuna İlişkin Bazı Düzenlemeler
Hakkındaki Kanun’un 35’inci maddesinin altıncı fıkrasında değişiklik yapılarak
sağlık verileri dışındaki kişisel ve ticari sır niteliğinde olan verileri veri
sahibinin noter onaylı muvafakati veya e-devlet uygulaması üzerindeki kimlik
teyidiyle vereceği izin dâhilinde kanunda belirtilen kamu idareleri ve
istatistiki verilerde kullanılmak üzere Türkiye Cumhuriyeti Merkez Bankasıyla
paylaşması yetkisi verilmiştir. Merkez Bankası bu konularla ilgili olarak etki
analizinde bu verileri kullanacağını beyan etmektedir.
Yine, maddeyle Sosyal Güvenlik Kurumunun kişisel sağlık verilerini
Sağlık Bakanlığıyla paylaşabilmesi imkânı verilmiştir. 
Teklifin 19’uncu maddesiyle 5520 sayılı Kanun’a geçici 12’nci madde
eklenerek Türkiye'de elektrik motorlu otomotiv üretimini teşvik etmek amaçlı
düzenleme yapılmıştır. Bu firmalara Kurumlar Vergisi Kanunu’nun (32/A) maddesi
kapsamında indirimli kurumlar vergisi kapsamında kazandıkları yatırıma katkı
tutarlarını 31/12/2015 tarihine kadar ilk iktisabı nedeniyle ödedikleri ÖTV
vergisini üçer aylık dönemler itibarıyla nakden veya vergi borçlarına mahsuben
alabilme hakkı tanınmıştır. Ülkemizin ekonomisine büyük katkı sağlayacak bu tür
firmalara vergisel açıdan sağlanan destekleri olumlu görmekteyiz.
24 Haziran 2018 seçim döneminde Liderimiz Sayın Doktor Devlet Bahçeli
Türkiye’de yerli otomotiv tesisinin kurulması için en uygun ilin Konya olduğunu
beyan etmiştir. Nitekim, Türkiye Cumhuriyeti Mevlana Kalkınma Ajansı, Konya
Sanayi Odası, Konya Ticaret Odası, Konya Ticaret Borsası, Konya Organize Sanayi
Bölgesi, Türkiye Cumhuriyeti Kalkınma Bakanlığınca desteklenen Otomotiv
Üretilebilirliği Fizibilite Raporu’nda 8 il arasında yapılan araştırmada en
uygun ilin Konya olduğu tespit edilmiştir. Bu yatırım Konya ve civarındaki
illerin istihdam sorununa çare olmanın yanında, ülkemizde faaliyet gösteren
nakliye firmalarının da ekonomimize katkısını artıracaktır. 
Teklifin 20’nci maddesiyle, yurt dışına çıkan Türkiye Cumhuriyeti
vatandaşlarımızdan çıkış başına alınan harç miktarı 15 TL’den 50 TL’ye
yükseltilmektedir. 
Kanun teklifinin 21’inci maddesi aynı zamanda 14’üncü maddeyle
ilintilidir. 5607 sayılı Kaçakçılıkla Mücadele Kanunu’nun 3’üncü maddesinin
(2)’nci fıkrası uyarınca başlatılmış soruşturma veya kovuşturma kapsamında
bulunan ve müsadere kararı verilmemiş taşıtların sahiplerine iadesi,
31/12/2019’a kadar gümrük idaresine başvurulması ve ilk iktisapta ödenen ÖTV’ye
ek olarak yüzde 25 daha ÖTV’nin bir ay içerisinde ödenmesi kaydıyla iyi niyetli
üçüncü kişilerin korunması amaçlanmaktadır.
4458 sayılı Yasa’dan 1.260, 5607 sayılı Yasa’dan da 2017 yılında 2.654
taşıtın yararlanmış olduğu göz önünde bulundurulur ise yine taleplerin olacağı
malumdur. Yalnız, burada dikkat edilmesi gereken bir konu vardır. Kanunun
uygulanması sırasında iyi niyetli üçüncü kişilerin tespitine azami özenin
gösterilmesi gerekmektedir. Suistimale fırsat verilmemesi için azami dikkat
gerekmektedir. 
Kanun teklifinin 22, 23, 24’üncü maddelerinde getirilen
düzenlemeyle Mobil Cihaz Kayıt Sistemi’ne kayıtlı olan ancak yedi yıldan fazla
süredir sinyal alınamayan yaklaşık 70 milyon civarındaki cep telefonunun
kaydının silinmesi, bu sayede kaçak telefonların kaydedilmesinin engellenmesi
amacıyla düzenleme yapılmıştır. Ayrıca, telefon operatörlerinin vadeli olarak
hatla birlikte cihaz satışında dolandırıcılığın önüne geçilebilmesi için bu tür
kayıtların işletmeciler ve kurumun Mobil Cihaz Kayıt Sistemi arasında
paylaşımına izin verilmektedir. Bu tür bilgi paylaşımlarının ileride
sakıncaları olabileceği göz ardı edilmemelidir. Yine, elektronik kimlik bilgisi
değiştirilmiş yani klonlanmış cihazların madde yürürlüğe girdiği tarihten
itibaren dört ay içerisinde engelleneceği ancak bir yıllık başvuru süresinde
250 TL ödenmesi kaydıyla tekrar kullanıma açılabileceği belirtilmiştir. 
Teklifin 25’inci maddesiyle, Türkiye Büyük Millet Meclisi
İdari Teşkilatı kadrolarında bulunan ve Millî Saraylar İdaresi Başkanlığında
görevli olan personelin özlük hakları korunarak Millî Saraylar İdaresi
Başkanlığına atanabilmesi öngörülmektedir.
Teklifin 26’ncı maddesiyle, 6361 sayılı Kanun’un 16’ncı
maddesine fıkra eklenerek özel karşılık ayrıldıktan sonra tahsil imkânı
kalmaması nedeniyle kayıttan düşülen alacakların Vergi Usul Kanunu’nun 322’nci
maddesi hükmünde değersiz alacak olacağı hükme bağlanmıştır.
Kanun teklifinin 27’nci maddesinde, 6362 sayılı Yasa’nın
31’inci maddesinde yapılan ekle, özel sektör tarafından ihraç edilen
tahvillerin icra mahkemelerinde İcra ve İflas Kanunu’nun 68’inci maddesine göre
belge kabul edileceği belirlenmiştir. 
Teklifin 28’inci maddesiyle, kamu-özel iş birliği
sözleşmelerindeki değişikliğin kamu menfaati, rekabet ve eşitlik prensipleri
esasınca, işletme dönemi boyunca kullanıcıya ödenecek kullanım bedeli ile
hizmet bedelinin net bugünkü değer üzerinden hesaplanması hükmü getirilmiştir. 
Teklifin 29’uncu maddesiyle 6428 sayılı Kanun’un 4’üncü
maddesinde değişiklik yapılmıştır. Mücbir sebep ya da sözleşmeyi etkileyen
hâller nedeniyle sözleşmenin uygulanabilirliğinin sıkıntıya düştüğü durumlarda
sözleşme bedelinin artırılmaması kaydıyla Sağlık Bakanlığının onayıyla sözleşme
ve eklerinde değişiklik yapılmasına izin verilmiştir.
Kanun teklifinin 30’uncu maddesiyle 6428 sayılı Kanun’a geçici 3’üncü
madde eklenerek maddenin yürürlük tarihinden önce akdedilmiş sözleşmelerde
4’üncü maddenin (9)’uncu fıkrasından yararlanma hakkı verilmiştir. 
Teklifin 31’inci maddesiyle lisanssız enerji üretim projelerinde
tüketim-üretim bağı kopmuş olanlara yüz yirmi gün süre uzatımı verilmektedir.
Bu haktan başka mücbir sebep hâlleriyle yararlanamayanların da dâhil edilmesi
gereklidir. 
Teklifin 32’nci maddesiyle Elektrik Piyasası Kanunu’nda kamu yararına
bazı düzenlemeler yapılmaktadır. Bu maddenin geriye yönelik işlemlere
uygulanacak olması tarafları etkileyebilecektir. 
Teklifin 33’üncü maddesiyle 6569 sayılı Kanun’un 12’nci maddesinin
(7)’nci fıkrasında Türkiye Sağlık Enstitüsü Başkanlığında görevlendirilen
öğretim üyelerinin mali, sosyal, hak ve yardımlarının kurumlarınca ödenmeye
devam olunması düzenlenerek, üniversiteden nakil olan akademisyenlerin ücret
hakları korunarak nitelikli personel istihdamının önü açılmıştır. 
Teklifin 34 ve 35’inci maddeleri yürürlük maddeleridir.
Sayın Başkan, büyük Türk milletinin değerli milletvekilleri; Meclisimiz
çok kısa bir süre sonra tatile girecek ve bizler seçim bölgelerimize dönüp
orada çalışmalarımıza devam edeceğiz. Ancak bize şöyle bir şey söylense,
“Meclis tatile giriyor ama her salı, çarşamba ve perşembe günleri Genel Kurul
toplantılarımız olacak ve sizler de komisyon toplantılarına tekrar
gireceksiniz.” denilse bizler deriz ki: Bu nasıl bir tatil? Ama biz bunu bir
meslek olarak yaşıyoruz. Bizim adımıza bir tatil ve kanun var, 5604 sayılı Mali
Tatil İhdas Edilmesi Hakkında Kanun var.
(Mikrofon otomatik cihaz tarafından kapatıldı)
ESİN KARA (Devamla) – Sayın Başkan, tamamlıyorum.
BAŞKAN – Buyurun Sayın Kara.
ESİN KARA (Devamla) – Tatil varken de biz 26 Temmuzda beyanname
veriyoruz, tatil yokken de 26 Temmuzda beyanname veriyoruz.
Gazi Meclisimizi ve ekranları başında bizi izleyen büyük Türk milletini
saygıyla selamlıyorum. (MHP sıralarından alkışlar) 
BAŞKAN – İkinci bölüm üzerinde söz isteyen, Batman Milletvekilimiz Sayın
Necdet İpekyüz. (HDP sıralarından alkışlar) 
Süreniz on dakika Sayın İpekyüz. 
HDP GRUBU ADINA NECDET İPEKYÜZ (Batman) – Sayın Başkan, değerli
milletvekilleri; hepinizi saygıyla selamlıyorum. 
“Cumhurbaşkanlığı hükûmet sistemi” adı verilen bu sistem, Türkiye Büyük
Millet Meclisinde siyaseti artık konuşturmayıp da tümüyle bizi bir onay
mercisine, deyim yerindeyse bir notere dönüştürmek istiyor. 
Bu Meclisin en büyük görevlerinden birisi olarak buraya gelen, tümüyle
toplumu ilgilendiren, Türkiye’nin geleceği açısından, prestijini artırmak,
demokrasiyi artırmak adına birçok konuya değinmemiz gerekirken hızlıca torba
yasalarla birçok şey önümüze getirilmekte ve vekiller de -deyim yerindeyse-
parmak kaldır, indir, onayla şeklinde notere dönüştürülmekte. Aslında bu
sıkışıklığın temel nedeni, bizden sanki bir şeyler saklanmak isteniyor, Meclis
işlevsiz hâle getirilmek isteniyor. 
Bakın, demokrasinin en büyük kaygısı ne olmalıdır? Demokrasinin en büyük
kaygısı toplumsal uzlaşma, ortak yarar, kamu yararı olmalı ve tümüyle hepimizi
ilgilendiren konularda yasamayı, yürütmeyi, denetlemeyi daha iyi nasıl
yapabiliriz, bunun üzerine konuşmak lazım ama gelin görün ki ilk günden beri
giderek otoriter, tekçi bir yönetime dönüşen ve ismine “Cumhurbaşkanlığı
hükûmet sistemi” denilen sistemde Meclis işlevsiz bir hâle getiriliyor, her
şeyin hızlıca, bir an önce yapılması düşünülüyor. 
Siyasetin teknikleştirilip bir düzeye getirildiği dönemi yaşıyoruz.
Dünyada da böyle bir trend var ve bunlarla beraber otoriter yönelimler artıyor,
otoriter bir yönetim tarzı gelişiyor. Niçin? Ekonomi konuşuluyor, ekonomi
konuşulduğunda siyasetini konuşmayacaksınız; sanki 2+2, bir matematik hesabı
gibi, hızlıca bunu ele alacaksınız. Yoksul ne yapıyor, çiftçi ne yapıyor, işçi
ne yapıyor, memur ne yapıyor, dezavantajlı kesimler ne yapıyor, bunlarla ilgili
konuşmayacaksınız, ekonomiyi; matematik gibi, teknik gibi “Bir an önce bunu
yapmamız lazım...” Bu teknik konu da nedir? Tercih, sermayeden yana. 
Bu neoliberal politikaların geldiği son aşamada, hiçbir zaman emekle ve
altta olanlarla ilgili değil, üsttekilerle ilgili nasıl bir düzenleme
yapabiliriz, bununla ilgili düzenlemeler düşünülmekte. 
Bakın, Plan ve Bütçe Komisyonunda bir an önce, hızlıca bir şeyler
önümüze getiriliyor. Arkadaşlar –Komisyon üyeleri de burada, bizler de-
teklifin kendi maddelerinin bile birbiriyle ilişkisinde sıkıntı var. “15’inci
madde ile 24’ü birleştirelim -yani, deyim yerindeyse- 11 ile 19’u
birleştirelim.” Peş peşe bile düzenlenmemiş. İçinde enerji var, sağlık var,
telefon var, birçok şeyi içine koymuşlar. Buna baktığımızda, ülkenin gerçek
durumuyla ilgili, mevcut durum nedir, bu konuşulmuyor. 
Bakın, nedir saklanan? Dile getiriyoruz, hep “kriz” dediğimizde “Yok.”
hep “Şu var.” dediğimizde “Yok.” Ve nedense, dile getirdiğimiz, Türkiye’nin
gerçek konuşulması gereken, gerçek ele alınması gereken birçok konusu inkâr
edilmekte, örtbas edilmekte. Hiçbir inkâr, hiçbir örtbas sorunu ortadan
kaldırmaz, sorunun aslında temeline inmek lazım. Nedir, ekonomik kriz var mı,
yok mu? Burada konuştuğumuzda, ilk günler zaten “Nasıl bunu diyorsunuz, nasıl
kriz deniyor?” Artık herkes krizin ne olduğunu biliyor. Bu sefer “kriz”
denmeden, krizden çıkış yolları için geçici, palyatif çözümler bulunuyor.
Bakın, enflasyon yüzde 15,72; işsizlik yüzde 14,1; genç işsizliğinde Avrupa’da
lider konumunda Türkiye. Tekrar, özel sektörün dış borcu 453 milyarla millî
gelirin yüzde 60’ını oluşturuyor. 2019 yılı için hedeflenen bütçe açığı 80
milyar TL, ilk altı ayda açıklanan rakam ne? 78,6. Ve böyle bütçeye
baktığımızda, Türk lirası her gün değer kaybediyor. 
Dün gazetelere ve internet sayfalarına haber düştü, 53 bin
esnaf kepenk kapatmış. Son beş yılda yarım milyondan fazla esnaf iş yerini
kapatıyor ve esnafların birçoğu banka kredisini ödeyemiyor, kredi kartını
ödeyemiyor; biz burada, bu torba yasada da birçok ayrıcalıklı, özellikli,
hepimiz tarafından ismi bilinen şirketlere aflar, düzenlemeler ve “barış” diye
–tırnak içinde, gerçek barışı konuşmayıp da sermayeye ve hiç ihtiyacı
olmayanlara, belki de bu çatışmalı durumun işinden de yararlananlara- birçok
düzenleme getiriyoruz ve ne oluyor? Genç işsizlikte -dün açıklandı- 1 milyon
116 bin kişi daha eklendi işsiz sayısına. 
Bakın arkadaşlar, 16 Nisan referandumunda Cumhurbaşkanlığı
hükûmet sistemiyle birlikte seçim sürecinde meydanlarda şu söyleniyordu:
“Cumhurbaşkanlığı sistemiyle beraber krizler dönemi kapanacak, bundan sonra hiç
kimse krizden söz etmeyecek.” Arkadaşlar, siyaset krizde, ekonomi krizde,
toplumsal yaşam krizde. Demek ki Cumhurbaşkanlığı hükûmet sisteminin kendisi
bile krizde, son bir aydır bunu tartışıyoruz. Hükûmetin “Krizi çözeceğim.”
dediği sistemin kendisi, krizin biraz değil, tümüyle nedeni olmuştur. 
Kanun teklifine bakınca, biraz önce söylediğimiz gibi,
aslında içine birçok şey konmuş ve tümüyle krizin önlenmesi için geçici
çözümler içermekte ve bu aslında krizin varlığının da bir belgesi
niteliğindedir, bugün oylaması yapılacak maddeler. Yarın da kalkınmayla ilgili,
planlamayla ilgili konuşacağız. O da krizin varlığını resmen belgeleyen bir
metindir. 
Bakın, bu torba yasalar artık bir nevi temcit pilavına
döndü, git gel, git gel; birçok düzenleme, daha önce bu Meclisin yaptığı
düzenlemeleri tekrar düzenlemeye dönüktür. Diyelim ki altı ay önce, bir yıl
önce birtakım maddelerle, palyatif, geçici çözümler düşünülmüş; şu anda onlarda
da boşluk olduğu için, bir daha, onlarla ilgili yeniden torba yasanın içinde
düzenlemeler yapılmaya kalkışılmış. Nedir? Karman çorman bir şekle dönüşmüş ve
içinde haberleşme var, telefon var, enerji var, sağlık var; birçok madde yan
yana gelmekte, öyle ki birbiriyle bağlantısız konular ele alınmakta. Ortak bir
tarafı var, bu Mecliste ilk günden beri bütün yetkileri -evet, sistemin ismi
Cumhurbaşkanlığı hükûmet sistemi- Cumhurbaşkanına veriyor: “Cumhurbaşkanı
belirler.” “Cumhurbaşkanı atar.” “Cumhurbaşkanı yükseltir.” “Cumhurbaşkanı
düşürür.” Arkadaşlar, biz Mecliste -Plan ve Bütçede bile, koş, git, gel- birçok
komisyonda zamanla mücadele ederken ya bu Cumhurbaşkanına ne biçim bir
haksızlık yapılıyor? Yani sabahtan akşama kadar otursa, her birine bir dakika
ayırsa inanın kırk sekiz saat yetmez, yetmiş iki saat yetmez. Bu zulümdür, bir
insana bu kadar yüklenmek, bu kadar şey yapmak... Ama biz biliyoruz ki onsuz
bir şey olmayacak çünkü olduğunda tepki alınacak. 
Arkadaşlar, bu maddede kişisel verilerle ilgili düzenleme
var. Bakın, kişisel verilerle ilgili düzenleme yapılırken birçok şey konuşuldu.
Dünyada kişisel verilerin paylaşılmasının önlenmesi için birçok çaba
gösteriliyor. Dünyada siber saldırılar için, hepimizin mahremiyeti için bunlar
korunurken ve Türkiye’de Türkiye İstatistik Kurumu gibi bilimsel kurumlar
varken, çalışma yürütenler varken herkese verilerimizi veriyoruz. Ne oldu?
Anavatan Partili eski bir vekil şirket kuruyor, 65 bin liraya SGK’nin
verilerini satın alıyor. Cumhuriyet Halk Partisinin itirazı üzerine mahkemeye
gidiliyor ve dava kaybediliyor. Kaybeden kişi utanmadan temyize başvuruyor.
Temyizde de reddediliyor, sonra bir düzenleme yapılıyor. 
Bakın, kişisel veriler, en son, İstanbul Büyükşehir
Belediyesi seçimlerinde de ortaya çıktı. Büyükşehir Belediye Başkanı bu
verileri -ne olup ne olmayacağını bu tartışmalarda- incelemek için düşünürken
her türlü vatan hainliğiyle suçlandı. Şimdi biz “Bu kişisel verileri niye böyle
yaptınız?” dediğimizde tekrar itiraz ediliyor. “Bize kalırsa biz inceleriz,
bize kalırsa biz belirleriz. Biz her şeyi biliriz, siz bilemezsiniz.” Bildiniz
ama, tehlikeli iş yapıyorsunuz. Normalde veriler mahremdir, verilere ait
istatistikleri herkes kullanamaz. Bir taraftan biz burada bunları dile
getirirken, her zaman da suçlanmak için hedef konumuna getirilmekteyiz. Bunlar da
yanlış şeyler.
Bakın, torba yasada tekrar bir düzenleme var. Otomotiv sektörü için,
yerli araba üretmek için, birçok şey düzenleniyor bu konuşacağımız ikinci
bölümde. “Özel tüketim vergisinden şirketler desteklenecek.” deniyor.
Arkadaşlar, böyle bir şey yok. Özel tüketim vergisi normalde bizler için;
sağlık için, eğitim için, yoksullukla mücadele için. Türkiye’nin bu kadar ciddi
problemi varken konuşulması gereken, üzerinde düşünülmesi gereken, onlara
ayırmak için parayı bizden toplayacaklar, hepimizden toplayacaklar ve “Buyur,
gel, bunu yap...” Yani Türkiye’de son dönemde bu özel şirketlerle ilgili
yapılan düzenlemeler gerçekten tarihe ileride büyük bir not olarak düşecek.
Vergiden muaf, arsadan muaf, teminattan muaf, damga vergisinden muaf,
mahkemeden muaf, her şeyden muaf. 
Ve nereye geldik? Bakın, bu maddenin içinde şehir hastaneleri var. Şehir
hastanelerinin sözleşmesini bu Meclis bilmiyor. Ve bu Meclis, bilmediği şehir
hastaneleri sözleşmesiyle ilgili, sözleşmenin içeriğine bakmadan, limitlerin
yükseltilip alçaltılması için yetki verecek bu yasayla. Arkadaşlar, geçmişte
“Bir bilmecem var çocuklar.” “Haydi, sor, sor.” denirdi ve bilinirdi. Ya,
burada -bilmece değil- hiç kimse bir şey bilmiyor ama birazdan parmaklar
kalkacak ve bu sözleşmelerde limitlerin artırılması, düşürülmesi için düzenleme
yapılacak. Nedir olay, biliyor musunuz? Dövizle vermişler, dövizle yapmışlar.
Bir taraftan nutuk çekiliyordu “Dövizlerinizi yastık altından çıkartın, Türk
lirasına dönün, Türk lirası en kutsal şeydir, biz buna sahip çıkmazsak olmaz.”
deniliyordu.
(Mikrofon otomatik cihaz tarafından kapatıldı)
BAŞKAN – Toparlayalım.
NECDET İPEKYÜZ (Devamla) – Bütün sözleşmeler dövizle
bağlanmış, en alt hizmetinden en üstüne kadar. Hiçbir şeyi bilmiyoruz, şu anda
biz Türkiye’de Sağlık Bakanlığının ne kadar kira verdiğini bilmiyoruz; dövizle
mi, Türk lirasıyla mı, bilmiyoruz. Şehir hastaneleriyle ilgili birçok şey
bilinmemekte ve bunlar ileride bizlerin, çocuklarımızın, torunlarımızın, bütün
hepsinin bütçesinden çıkmış olacak. Halkın parasını tümüyle onlara vermekteler,
bizden vergi almaktalar ama birilerine yaranmak için hizmet edilmektedir.
Arkadaşlar, gelecekle ilgili bizim yapmamız gereken
birçok düzenleme var. Bakın, burada, telefonlarla ilgili yine bir düzenleme
var. Geçmişte pasaport için yapılıyordu, şimdi yeni bir düzenlemeyle herkesten
250 lira alacak klonlama için. Ya, vatandaş niçin telefonu dışarıdan getiriyor?
Ucuz olduğu için. Tekrar bu torba yasada vardı, birinci bölüm üzerinde
konuştum, niçin vatandaş allem kallem edip dışarıdan araba getirtmeye
çalışıyor? Çünkü siz vergileri çok yükseltiyorsunuz. Sonra ne yapıyorsunuz? Bir
yolunu bulan vatandaş bunu getirttiğinde diyorsunuz ki: “Cezayı vereyim ama
bana para ver, tekrar bir yol bul.” Yeni yolları da açmış oluyorsunuz, sürekli
bir af çıkartmış oluyorsunuz.
(Mikrofon otomatik cihaz tarafından kapatıldı)
NECDET İPEKYÜZ (Devamla) – Bağlıyorum Başkanım. 
BAŞKAN – Toparlayalım Sayın İpekyüz.
NECDET İPEKYÜZ (Devamla) – Bunlara siz kesin ve kalıcı
çözüm bulmadığınız zaman, Türkiye’nin birçok problemini siz görmemezlikten
geldiğiniz zaman barıştan da, demokrasiden de, birçok şeyden de uzaklaşırsınız,
kriz derinleşir ve kriz bizi perişan eder, hepimizi perişan eder. O yüzden,
gelin bundan vazgeçin, hepimiz geleceğimizi daha güzel kurgulayalım ve bu
Meclisi bir onay mercisi olmaktan çıkaralım; Meclis kendi işlevini yapsın,
siyaseti konuşsun.
Hepinizi saygıyla selamlıyorum. (HDP sıralarından
alkışlar)
BAŞKAN – Söz sırası, Cumhuriyet Halk Partisi Grubu adına
söz isteyen İstanbul Milletvekilimiz Sayın Mehmet Bekaroğlu’na aittir.
Süreniz on dakika Sayın Bekaroğlu. (CHP sıralarından
alkışlar)
CHP GRUBU ADINA MEHMET BEKAROĞLU (İstanbul) – Sayın
Başkan, değerli milletvekilleri; hepinizi saygıyla selamlıyorum.
Değerli arkadaşlar, baştan kızdırayım sizi, sonra rahat rahat konuşayım.
Bir krizle geldiniz, yeni bir krizle gidiyorsunuz arkadaşlar. Bu teklifi
hazırlayan arkadaşımız Mustafa Savaş Bey sunarken dedi ki: “Ekonomik
olumsuzlukları bertaraf etmeye çalışıyoruz.” Mealen buna benzer bir şey
kullandı. Çok doğru. Birinci bölümde görüştüğümüz maddelerin de, bu ikinci
bölümde görüşeceğimiz maddelerin de hemen hemen büyük çoğunluğu, bundan önce
çıkan torbalarda olduğu gibi, krizden çıkmak için panik şeklinde yapılan
çalışmalar. Para toplamaya çalışıyorsunuz, para bulmaya çalışıyorsunuz. İşte,
daha evvel çıkardığınız yasaları işleterek, yasakladığınız şeylere tekrar izin
vererek para topluyorsunuz, işte “varlık barışı” diyorsunuz vesaire, bu şekilde
Türkiye'yi rahatlatmaya çalışıyorsunuz. Ama değerli arkadaşlarım, bu şekilde
bir yere gidemeyeceksiniz. Biz bunu aslında, arkadaşlar, 2015’ten bu yana Plan
ve Bütçe Komisyonunda gelen torba yasalar vesilesiyle defalarca ifade ettik, bu
Genel Kurulda da ifade ettik. Bu şekilde bu krizden çıkmak mümkün değil.
Krizden çıkmak için öncelikle bir krizin olduğunu kabul edeceksiniz sonra
sebebini kabul edeceksiniz arkadaşlar ve ondan sonra da radikal bir şekilde,
cesur bir şekilde tedbirler alacaksınız. 
Bakın, öncelikle yapacağınız şey, güvendir. Sizin en temel probleminiz
güven değerli arkadaşlarım. Bakın, bir finans krizi değil, reel sektör krizi
filan ama dönüyorsunuz, reel sektörün ne problemi var? Finansla ilgili bir
problemi var. Türkiye'nin en temel problemi, para yok, tasarruf yok. Biz bu
yaptıklarımızı ettiklerimizi borç alarak yapıyoruz ediyoruz değerli
arkadaşlarım. Borç maliyetini düşürebilmeniz için güven oluşturmanız gerekiyor,
yapmıyorsunuz.
Bakın “Serbest piyasa içinde hareket ediyoruz, dünya ekonomik sistemi
içindeyiz.” diyorsunuz, ondan sonra… Dünya ekonomik sistemi içinde, serbest
piyasa içinde nasıl borç para alınır belli, bu kural belli. “Efendim, biz bu
kurallara uymuyoruz.” Uymayınca problem çıkıyor, diyorlar ki: “Sizin kredi
notunuzu düşürüyoruz.” 
Ne demek kredi notunu düşürmek değerli arkadaşlarım? Kredi maliyetinin
artması demektir. O hâlde, siz bunlara uyacaksınız. Üstelik de çıkmışsınız, bu
kredi derecelendirme kuruluşlarıyla anlaşma yapmışsınız, para ödüyorsunuz. Bu
şekilde olmaz değerli arkadaşlar. 
Demokrasiyle ilgili de böyle. Kuralları yarı yolda değiştiriyorsunuz.
Akşamdan sabaha Merkez Bankasının Başkanını değiştiriyorsunuz, böyle olmaz
değerli arkadaşlar. 
Hukuk devletiyle ilgili çok ciddi problemler var. Bu ülkede tutuklu
yargılama esas hâle gelmiş. Böyle bir demokrasi dünyanın hiçbir yerinde yok.
Bugün olan şeyin yarın değişmeyeceğini kimse garanti etmiyor, böyle bir ortamda
güven oluşturmanız mümkün değil değerli arkadaşlarım.
Bakın, bu teklifin içinde, sizin hukuk anlayışınızı göstermesi açısından
bir 19’uncu madde var. Bu 19’uncu maddede bir şey yapmaya çalışıyorsunuz ama
esasen, bu yapmaya çalıştığınız şeyi nasıl yapacağınız çok önemli.
Değerli arkadaşlarım, elektrik motorlu araçlarla ilgili diyorsunuz ki:
“…elektrik motorlu taşıt araçlarını Türkiye’de imal eden mükelleflerin, destek
kararında belirlenen kadarıyla, bu yatırımları dolayısıyla Kanunun 32/A maddesi
kapsamında hak kazandıkları yatırıma katkı tutarını, söz konusu malların ilk
iktisabı dolayısıyla 31/12/2035 tarihine kadar vergi dairesine ödenen özel
tüketim vergisinin, takvim yılının üçer aylık dönemleri itibarıyla bu
mükelleflere kısmen veya tamamen, nakden ya da vergi borçlarına mahsuben
ödenmesi suretiyle kullandırmaya Cumhurbaşkanı yetkilidir.”
Uzun uzun okudum. Değerli arkadaşlarım, böyle bir kanun olur mu?
Cumhurbaşkanına Türkiye Büyük Millet Meclisi bazı yetkiler verebilir ama kanun
yapma yetkisi vermez. Bunu Plan ve Bütçe Komisyonunda gündeme getirdik, bize
dediler ki: “Kardeşim, Bakanlar Kurulu kalktı, onun yerine Cumhurbaşkanı var.” 
Değerli arkadaşlar, Bakanlar Kurulu kanun çıkarmaz ki, Cumhurbaşkanı
kanun çıkarmaz ki. Cumhurbaşkanı çıkan kanunları yürütür. Zaten yürütme
maddesinde diyoruz ki: “Bu kanunu Cumhurbaşkanı yürütür.” Eskiden “Bakanlar
Kurulu yürütür.” diyorduk, şimdi siz kanun yapma yetkisini devrediyorsunuz; bu,
Anayasa’ya aykırıdır. Böyle bir demokrasi olmaz, böyle bir demokrasiye güven de
olmaz değerli arkadaşlarım. 
Bakın, bu bölümde konuşacağımız önemli konulardan bir tanesi de enerji
yatırımlarıyla ilgili değişiklikler. Enerji yatırımları apar topar yapıldı,
öyle yapıldı ki bir şekilde inşaat gibi. Enerjiye öyle büyük teşvikler verdiniz
ki insanlar, büyük büyük holdingler sanayiyi kapattılar. Türkiye'nin en önemli
iki holdinginden bir tanesi -ismini vermeyeyim- sanayide gerilere gitti,
bankacılığa ve enerjiye yatırım yaptı, şu anda batıyorlar. Şimdi onları
rahatlatacak birtakım düzenlemeler yapıyorsunuz. Bakın, siz iyi bir planlama
yapmadınız, yarın ne olacağını söylemediniz, o kısa süreli, konjonktürel
büyümelerden hareketle planlar yaptınız, vaatlerde bulundunuz; insanlar da
geldiler, oralara büyük paralar yatırdılar, şimdi batıyorlar. Peki, bunların
batmasının bedelini kim ödeyecek? Siz, biz ödeyeceğiz değerli arkadaşlarım.
Onları birtakım mali yükümlülüklerden kurtarıyorsunuz. Bu kanun teklifinin 15,
16 ve 17’nci maddelerinde -biliyorsunuz, İstanbul yaklaşımı- kredi affı
getiriyorsunuz şirketlere. Enerji şirketlerine de getiriyorsunuz. 
Buradaki düzenlemelerle de ikinci bölümdeki düzenlemelerle de sadece
mali şeyler getirmiyorsunuz; daha evvel devir sözleşmelerinde uymayı vadettiği
birtakım kurallar var, mesela bacayı değiştirecek, mesela teknolojiyi
geliştirecek, bunlarla ilgili süreleri üç yıl daha uzatıyorsunuz. Kim ödüyor
bedelini? Siz, biz ödüyoruz vergilerimizle. Sadece vergilerimizle değil,
çocuklarımızın ciğerleriyle de ödüyoruz. Onlar bacalarından zehirli gazlar
çıkarmaya devam edecekler üç sene daha. Niye böyle oluyor? Sizin yanlışlarınız
dolayısıyla oluyor değerli arkadaşlarım. 
Bu kanun teklifinde yapılan bir düzenleme de kamu-özel iş birliğiyle
ilgili değerli arkadaşlarım. Bakın, siz dünya kadar kaynak kullandınız on yedi
yılda. Bu kaynak kullanmanın en son keşfettiğiniz modeli de kamu-özel iş
birliği değerli arkadaşlarım. Bu yapılırken, bununla ilgili düzenlemeler
yaparken sizler defalarca uyarıldınız ama “Hayır, bir kuruş harcamadan, kelepir
yatırım yapıyoruz, milyar dolarlık yatırımlar yapıyoruz.” dediniz ve değerli
arkadaşlar, 158-159 milyar dolar gelirden vazgeçerek 50 küsur milyar dolarlık
yatırım izni verdiniz. Şimdi, bu pakette, bu torbada, efendim “Bu sözleşmelerde
problem varmış, kamu zarar etmeye başladı, dolayısıyla şimdi bu sözleşmeleri
tekrar ele alacağız, birtakım düzeltmeler yapacağız, işte, yükümlülükleri döviz
cinsinden Türk lirası cinsine çevireceğiz.” diyorsunuz. Peki, uyarılmadınız mı
değerli arkadaşlarım defalarca? Niye böyle bir şey yaptınız?
Bakın, size bir şey söyleyeyim: Siz ne yaptıysanız kendi
elinizle yaptınız. Şu anda Türkiye bir kriz yaşamaktadır, bütün göstergeler bir
krizi gösteriyor. Her şeyi bir tarafa bırakalım, elimizdeki şu 35 maddelik
torba yasa kesin ve kesin bir krizi gösteriyor. Bunlar, 2001 krizi sonrasında
hani Meclise, buraya gelmişti ya “15 günde 15 yasa” kriz yasaları, bunlara
benzer yasalardır değerli arkadaşlar. O dönemde bile Merkez Bankasında biriken
ihtiyat akçelerine Hazine el koymadı değerli arkadaşlarım, siz bu dönemde
yapıyorsunuz. 
Bakın, sürekli olarak insanların gözüne bir şey
sokuyorsunuz: “Şunu yaptık, bunu yaptık...” Sayın Cumhurbaşkanı şunu bile
söyledi: “Karnını doyurduklarımız bu sefer bize oy vermedi.” Bu lafı bile
ettiniz. Sürekli şekilde “Şunu yaptık, bunu yaptık, hizmet…” diyorsunuz değerli
arkadaşlar. 
Peki, ben size birtakım rakamlar vereyim de konuşmamı
bitireyim. Elbette hizmet edeceksiniz, elbette çalışacaksınız, elbette yol
yapacaksınız. Bakın arkadaşlar, siz iktidara geldiğiniz 2003’ten bu yana 61
milyar dolar özelleştirme geliri elde ettiniz; 5 milyar TL, bugünkü paraya
çevirdiğinizde 2 trilyon dolara yakın vergi topladınız. Sadece ve sadece 640
milyar TL’lik yatırım harcaması yaptı devlet değerli arkadaşlarım, o günden
bugüne. Daha başka ne yaptınız? 144,1 milyar dolar olan dış borcu 453 milyar
dolara çıkardınız. İç borç olarak da 1 trilyon 605 milyar TL borç aldınız
değerli arkadaşlarım. 
(Mikrofon otomatik cihaz tarafından kapatıldı) 
BAŞKAN – Sayın Bekaroğlu, toparlayalım. 
MEHMET BEKAROĞLU (Devamla) - Bu süre içinde
beğenmediğiniz o hain Batı’dan, size düşman Batı’dan 205 milyar dolar doğrudan
yatırım aldınız, 267 milyar dolar da sıcak para geldi değerli arkadaşlar.
Yaptığınız yatırımların tamamı 640 milyar TL. 
Şimdi, ben size soruyorum sevgili arkadaşlarım: Hani
Hocanın bir şeyi var ya, eve et alıyor, ondan sonra geliyor, et yok. “Hanım, et
nerede?” “Kedi yedi.” Eti tartıyor, 3 kilo -et getirmiş- kediyi tartıyor, 3
kilo. Peki, bu kediyse et nerede? Değerli arkadaşlarım, bu etse kedi nerede?
Evet, bitiriyorum. Siz, bir krizle geldiniz, ciddi bir
krizle geldiniz, ciddi bir krizle gidiyorsunuz. Öyle bir gidiyorsunuz ki bu
milletin size bağlamış olduğu bütün ümitleri de yok ederek gidiyorsunuz değerli
arkadaşlarım. Verdiğiniz zarar elli senede telafi edilemeyecek. 
Teşekkür ederim. (CHP sıralarından alkışlar)
BAŞKAN – İkinci bölümde şahıslar adına söz taleplerini
yerine getireceğiz.
İkinci bölümde şahıslar adına ilk söz, Denizli
Milletvekilimiz Sayın Nilgün Ök’e ait.
Buyurun. (AK PARTİ sıralarından alkışlar)
NİLGÜN ÖK (Denizli) – Sayın Başkan, değerli
milletvekilleri; öncelikle, sözüme başlamadan önce, bugün Erbil’de şehit olan 3
diplomatımıza Allah’tan rahmet, yakınlarına başsağlığı diliyorum. 
Bugün Gelir Vergisi Kanunu ile Bazı Kanunlarda Değişiklik
Yapılması Hakkında Kanun Teklifi’nin ikinci bölümü üzerinde konuşmak üzere
şahsım adına söz almış bulunmaktayım. Bu vesileyle yüce Meclisimizi saygıyla
selamlıyorum. 
Bugün ikinci bölümü üzerinde görüşmelerini
gerçekleştirdiğimiz kanun düzenlemesiyle ülkemizde elektrik motorlu otomotiv
markalarının üretilmesinin ve bu araçların yurt içinde tercih edilebilirliğinin
vergisel yönden desteklenmesini, enerji ihtiyacının karşılanmasında önemli yer
tutan yenilenebilir enerji projeleri için kolaylaştırıcı düzenlemelerin hayata
geçirilmesini, Kaçakçılıkla Mücadelede Kanunu’na getirilen düzenlemelerle kayıt
dışı ekonominin önüne geçilmesini, kamu kurum ve kuruluşlarının ihtiyaçlarına
ve vatandaşlarımızdan gelen taleplere yönelik olarak çeşitli konuları içeren
düzenlemelerin hayata geçirilmesini amaçlıyoruz.
Hepimizin bildiği gibi, hükûmetlerimiz döneminde atılan adımlarla
sağlığa erişim ve verilen sağlık hizmetinin genişliği yönünden gıptayla bakılan
bir sağlık sistemine geçiş yaptık. Sağlık Bakanlığımız ve Sosyal Güvenlik
Kurumumuz sayesinde yediden yetmişe tüm vatandaşlarımızın sağlık hizmetlerine anında
ulaşabilmesini sağladık. Kanun teklifinin 18’inci maddesiyle, aslında olması
gereken bir düzenlemeyi yerine getiriyoruz. Nüfusumuzun tamamına verilen sağlık
hizmetlerini karşılayan SGK ile verilen bu sağlık hizmetlerinden sorumlu Sağlık
Bakanlığı arasında koordinasyonun artması adına verilerin paylaşımını
sağlıyoruz. Aynı şekilde, 5502 sayılı SGK Kanunu’nda yer alan maddeye ekleme
olarak Merkez Bankasının da diğer kamu idareleri gibi ihtiyaç duyduğu bilgileri
edinebilmesine imkân tanıyoruz. 
Bildiğimiz gibi, dünyada çevre dostu araçlara ve alternatif yakıtlara
olan ilgi her geçen gün artmaktadır. Benzin ve dizel ürünü türevleri hem fiyat
düzensizliğinden hem de rezervlerin son yarım yüzyılda büyük ölçüde
tükeneceğinden dolayı artık günümüzde popülerliğini yitirmektedir. Bu bağlamda,
elektrikli otomobil üreticilerini desteklemek amacıyla getirdiğimiz bir madde
bulunmaktadır bu teklifte. Bu maddeyle hem çevrenin korunmasını hem de otomotiv
sektöründe yeni trend olan elektrikli otomobil üretiminde ülkemizde otomotiv
markalarının üretilmesini sağlamayı planlamaktayız. Ayrıca, yerli otomobil
üretiminin de önünü açmış bulunmaktayız.
Sayın Başkan, değerli milletvekilleri; az önce söylediğim gibi, iktidara
gelir gelmez yaptığımız en önemli işlerden biri Sağlıkta Dönüşüm Projesi’ydi.
Ülkemizdeki her bir vatandaşımızın, yaşadığı yere, gelirine, statüsüne
bakılmaksızın, en iyi şekilde sağlık hizmetlerinden yararlanabileceği bir yapı
kurduk. Hastanelerimizi, binalarının içindeki teçhizata kadar her yönüyle
modernleştirdik. Türkiye’deki mevcut 1.156 hastanenin büyük bölümünü yeniden
yaparak toplamda 1.282 hastane inşa ettik. Birinci basamak sağlık
kuruluşlarının sayısını 8.850 ilaveyle 15.920’ye ulaştırdık. Yatak kapasitesini
136 bin ilaveyle 239 binin üzerine çıkardık. 2002’de 500 bin olan sağlık
çalışanı sayısını 1 milyon 17 bine çıkardık. Uçağıyla, helikopteriyle,
paletlisiyle, teknesiyle, motoruyla her biri en modern cihazlarla donatılmış 5
bin ambulansı vatandaşımızın hizmetine sunduk. Cumhurbaşkanımız ve Genel Başkanımız
Sayın Recep Tayyip Erdoğan’ın öncülüğünde, bu ülkeye, milletimize olan
sevdamızla, bununla da yetinmeyerek daha ileri standartlarda sağlık hizmeti
veren şehir hastanelerini kurduk. Şehir hastaneleri sağlık sistemimizin
zirvesidir. İnşallah, yaptığımız çalışmalarla, şehir hastanesi alanına giren
bir vatandaşımızın, başka hiçbir yere gitmesine ihtiyaç duymadan, teşhis ve
tedavisinin burada yapılması sağlanmaktadır.
Genel Kurula sunulan teklifin maddelerinden biri de bu şehir hastaneleri
sözleşmeleriyle ilgili. Şehir hastaneleri projelerinde kamunun ödeyeceği
kullanım bedelinin ve hizmet bedelinin hesabıyla ilgili alt limit, üst limit
belirleyen bir düzenleme getiriyoruz. Maddeyle, katılım, kullanım bedelleri ile
hizmet bedellerinin cari ekonomik koşullara göre kamu lehine revize
edilebilmesi imkânı sağlanıyor. 
Kanunun 21’inci maddesinde ise yurt dışından getirilen araçlara yönelik
düzenleme yapılmaktadır. Yıl sonuna kadar eksik gümrük vergisinin
tamamlanmasıyla araçlar sahiplerine iade edilebilecek ve kişilerin
mağduriyetleri giderilmiş olacaktır. 
(Mikrofon otomatik cihaz tarafından kapatıldı)
BAŞKAN – Tamamlayalım.
NİLGÜN ÖK (Devamla) - 22, 23 ve 24 no.lu maddelerde ise elektronik
haberleşme hizmetleri ve cep telefonlarına yönelik yapılan düzenlemeyle kötü
niyetli kullanımlar önlenerek kayıt dışı ekonomi oluşmasına neden olan
faktörler ortadan kaldırılacaktır.
Sayın Başkan, değerli milletvekilleri; getirdiğimiz düzenlemeyle
lisanssız elektrik üretim tesisi yapma hakkını kazanan ama çağrı mektubu
tarihinden bağlantı anlaşması süresi sonuna kadar tüketim-üretim bağının kopmuş
olması nedeniyle lisanssız üretim faaliyeti yapma hakkını kaybedenlere yüz
yirmi günlük bir düzeltme süresi verilecektir. Böylece şu an atıl durumda olan
77 megavatlık bir yatırımı tekrar ülkemize kazandırmış olacağız. 
Sayın Başkan, değerli milletvekilleri; sözlerimi burada
sonlandırırken kanun teklifinin hazırlanmasında emeği geçen başta
milletvekillerimiz olmak üzere, bürokratlarımıza teşekkür ediyor, kanun
teklifinin ülkemize ve milletimize hayırlı olmasını diliyorum. 
Gazi Meclisimizi sevgiyle, saygıyla selamlıyorum. (AK
PARTİ sıralarından alkışlar) 
BAŞKAN – Şahıslar adına son söz Hatay Milletvekilimiz
Sayın Lütfi Kaşıkçı’ya aittir.
Buyurun Sayın Kaşıkçı. (MHP sıralarından alkışlar) 
Süreniz beş dakika.
LÜTFİ KAŞIKÇI (Hatay) - Sayın Başkanım, değerli milletvekilleri; 102
sıra sayılı Kanun Teklifi’nin ikinci bölümü üzerinde şahsım adına söz almış
bulunuyorum. Gazi Meclisi saygıyla selamlıyorum.
Sayın Başkan, değerli milletvekilleri; 15 Temmuzun 3’üncü yıl dönümünde,
o karanlık gecede, başta Ankara ve İstanbul olmak üzere, alçak kalkışmanın
yaşandığı tüm noktaları FETÖ’cülere dar eden milletimizin aziz mensuplarına
teşekkür eder, şehitlerimize Allah’tan rahmet, gazilerimize sağlıklı ve uzun
ömürler dilerim. 
Ve bir teşekkür de o karanlık gecede parti genel merkezinin ışıklarını
açık tutarak yaptığı açıklamalarla âdeta geceyi aydınlatan Sayın Genel
Başkanımızadır.
Sayın Başkan, değerli milletvekilleri; şu an şu saatte Türkiye’nin dört
bir yanında alın teriyle mahsulünü eken, ektiği mahsule gözü gibi bakan ve
alacağı ürünün karşılığıyla da iki yakasını bir araya getirmeye çalışan tüm
çiftçilerimize kolaylıklar ve bol mahsul alacakları bir sezon geçirmelerini
diliyorum.
Her türlü olumsuzluğa karşı tarım, ülkemizin en önemli geçim
kaynaklarının başında gelmektedir. O yüzden bu sektör, Milliyetçi Hareket
Partisi için her daim korunması, desteklenmesi ve geliştirilmesi gereken
stratejik bir öneme sahiptir. Artan pahalılığın panzehri daha fazla tarımdır. Bağımsızlığın
teminatı daha fazla tarımdır. Artan dünya nüfusu ve buna karşı yükselen gıda
talebine cevap verebilmek için daha fazla tarım gerekmektedir. Tarım ise, hiç
şüphesiz, ona emek veren çiftçiler ve bu uğurda mücadele veren işçiler sayesinde
ayakta kalabilir. Çiftçisi mutlu bir milletin üretimi bol ve bereketli
demektir. 
İşte, tam bu noktada sizlerin dikkatinizi bolluğun ve bereketin âdeta
topraktan fışkırdığı Amik Ovası’na çevirmek istiyorum. Amik Ovası ve Hataylı
çiftçilerimizin karşı karşıya kaldığı sıkıntılar her geçen gün biraz daha
derinleşmektedir. Hatay, tarım için ideal bir şehrimizdir. İlimizin toplamda
yüzde 18,9’luk kısmı tarıma elverişlidir. 
Sayın Başkan, değerli milletvekilleri; Amik Ovası neredeyse her kış
dönemi su taşkınlarıyla karşı karşıya kalmaktadır. Öyle ki bu yıl su taşkını
nedeniyle 17 bin dekar tarım arazisi sular altında kalmıştır. Aylarca suyun
çekilmediği ovada tarım yapılamamaktadır. Bu büyük problemin çözümü için yapımı
devam eden Reyhanlı Barajı’nın ağır da olsa inşaatı devam etmektedir. Bu
barajın yapımında emeği geçen Hükûmete, bakanlara ve bölge milletvekillerimize
milletimiz adına teşekkür ediyorum. Hatay için stratejik bir yatırım olan, hem
ovamızı taşkınlardan kurtaracak hem de çiftçimize nefes aldıracak bu dev
projenin planlanan tarihte bitirilmesi için bütçeden ek kaynak talebimiz
olduğunu da yenilemekte fayda olduğunu düşünmekteyim.
Bin bir zorlukla mücadele edip alın terinin karşılığını almak için
gecesini gündüzüne katan Hataylı çiftçilerimizin problemleri ise bu ara sıkça
yaşanan elektrik kesintileridir. Yer altı suyuyla tarımsal sulamalarını
karşılamaya çalışan çiftçilerimiz için özellikle bu dönem elektrik kesintisi
hayati önem taşımaktadır. Ürünün ihtiyacı olan su için gerekli olan enerji tam
da bugünlerde lazımdır. Ancak bu ara çiftçimiz Enerjisa üst yönetiminin hâlden
anlamaz, çare üretmez, tek taraflı tutumundan şikâyetçidir. Tam da ürünün suya
ihtiyacı olduğu dönemde borcu olan çiftçimizin elektriği kesilmekte, borçlu
çiftçimizle birlikte borcunu düzenli ödeyen çiftçimiz de cezalandırılmaktadır.
Enerjisa üst yönetimi fatura tahsilatı için aylarca beklemiş, tam da
çiftçimizin mahsulünü sulamak için enerjiye ihtiyaç duyduğu dönemde borçları
bahane ederek elektriği kesmiştir. Enerjisa yetkilileri bin bir zorlukla
mücadele eden çiftimize âdeta pusu kurmaktadır. 
Geçtiğimiz günlerde başta Kazkeli ve Aktaş olmak üzere birçok
köyümüzdeki çiftçiler bu yolla mağdur edilmiştir. Kırıkhan Kaymakamımız, ziraat
ve ticaret oda başkanlarımızın girişimiyle kısa süreli de olsa çiftçimiz nefes
almış ancak bir çözüme ulaşılamamıştır. Çözüm ise bizce çok basittir. Acilen,
elektrik borcu olan çiftçilerimizin borçları üzerindeki faiz tutarı silinmeli,
anapara üzerinden makul sayıda taksit imkânı oluşturulup ilk taksiti ise hasat
dönemine denk getirilmelidir. Bu şekilde bir çözüm tüm çiftçilerimizin
beklentisi ve kabulüdür.
Sayın Başkan, değerli milletvekilleri; Hataylı çiftçimiz bölgemizde
Suriye kaynaklı yaşanan her türlü probleme göğüs germiş ve devletinin her daim
yanında olmuştur. Afrin operasyonları sırasında zırhlı araçların geçişi için
tarlalarını açan, mahsullerini yol yapan Hataylı çiftçimiz bu fedakârlığının
karşılığında destek beklemektedir. 
(Mikrofon otomatik cihaz tarafından kapatıldı) 
BAŞKAN – Toparlayalım. 
LÜTFİ KAŞIKÇI (Devamla) – Sayın Başkanım, toparlıyorum. 
Şanlıurfa, Mardin, Diyarbakır, Batman, Siirt ve Şırnak gibi illerde
elektrik giderleri için çiftçiye sağlanan desteğin aynısını Hataylı çiftçimiz
de talep etmektedir. O illerde nasıl ki devletimiz çiftinin tarımsal sulamada
kullandığı enerjinin büyük bir kısmını kendi ödüyorsa binbir zorluk ve güçlükle
ayakta kalmaya çalışan Hataylı çiftçimizin de aynı desteği görmesi en doğal
hakkıdır. Türkiye’nin tüm illeri şüphesiz önemlidir ancak bilinmelidir ki biz
de Hatay’ız ve bu desteği fazlasıyla hak ediyoruz. 
Yüce Meclisimizi saygıyla selamlıyorum. (MHP ve AK PARTİ sıralarından
alkışlar) 
BAŞKAN – Değerli milletvekilleri, şimdi ikinci bölüm üzerinde on beş
dakika süreyle soru-cevap işlemini gerçekleştireceğiz; sürenin yarısını sayın
milletvekillerimiz, yarısını Sayın Komisyon kullanacaktır. 
Soru-cevap işlemine başlıyoruz.
Sayın Özkan…
YÜKSEL ÖZKAN (Bursa) – Sayın Başkan, değerli
milletvekilleri; 2019-2023 yıllarını kapsaması hedeflenen On Birinci Kalkınma
Planı’nda sosyal güvenlik ve çalışma hayatını ilgilendiren bölümlere
bakıldığında, ne yazık ki işçilerimizin kıdem tazminatlarının ellerinden
alınmasının hedeflendiği görülmektedir. Kıdem tazminatı işçi için bir güvence,
ikramiye, sosyal hak, alın terinin ve emeğinin bir karşılığıdır. İşveren için
de işçinin aidiyet duygusuyla işine sahip çıkması demektir. Planda işçilerin
kıdem tazminatlarının zorunlu Bireysel Emeklilik Sistemi’yle entegre edilerek
fona devredilmesi amaçlanmaktadır. Bu da geçmişte Tasarrufu Teşvik Fonu, Konut
Edindirme Yardımı, deprem vergisi ve İşsizlik Fonu’nda olduğu gibi sağlanan
kaynakların amaçları dışında kullanılması demektir. Evet, ekonomi
politikalarınız çöktü, şimdi de işçinin alın terine yani kıdem tazminatına göz
diktiniz.
Teşekkür ederim.
BAŞKAN – Sayın Şahin…
SUZAN ŞAHİN (Hatay) – Teşekkürler.
Hem hatalı sözleşme yapılan hem de dövizle kira ödenen şehir hastaneleri
için bir düzenleme alelacele bu torbaya konuldu. Görünen o ki yeteri kadar
araştırma yapılmadan hayata geçirilmeye çalışılan şehir hastanelerinin yanlış
olduğu dövizin aşırı yükselmesiyle şirketlere fazla para ödemek zorunda
kalınınca fark edildi. Bu yapılan hata kamunun nasıl zarara uğratıldığının açık
bir itirafıdır, halka faturası çok yüksek. Bu yıl tamamlanacak hastanelerle
birlikte şehir hastanelerine 14 milyar lira kira ödeneceği, bu rakamın 2021’de
16 milyar 670 milyon liranın üzerine çıkacağı iddia ediliyor. Bu düzenleme
şehir hastaneleri modelinin iflas ettiği anlamına mı geliyor? “Ticari sır”
denilerek halktan gizlenen şehir hastanelerinin sözleşmeleri neden Meclisimizle
ve kamuoyuyla paylaşılmadı? Şehir hastaneleri için kime ne kadar aktarım
yapıldı? Sözleşme bedellerinde yaşanan artış nedeniyle kamunun uğradığı zararın
gerçek rakamı nedir? 
Saygılarımla.
BAŞKAN – Sayın Kayan…
TÜRABİ KAYAN (Kırklareli) – Teşekkür ederim Sayın Başkan.
Ayçiçeği hasadı yaklaştı. Çiftçiye ayçiçeğinde ürün desteği kapsamında
verilen paraların bu yıl yüzde 70’i verildi, geriye kalan yüzde 30 destek hâlâ
verilmedi. Geçen yıl lisanslı depoculuğa getirilen buğdayların nakliye ücreti
bir yıl geçmesine rağmen hâlâ ödenmedi. Özellikle ayçiçeği üreticileri
destekten mahrum bırakılmaktadır. Türkiye kendi üretimiyle ayçiçeği yağı
ihtiyacının yarısını karşılamaktadır. Tamamının karşılanması için daha fazla
destek verilmesi gerekirken bu destek her yıl biraz daha azaltılmaktadır. Bugün
hâlâ taban fiyat açıklanmamıştır. Çiftçilerimizden esirgenen destekle döviz
olarak yurt dışından ayçiçeği veya ham madde olarak yağ ithal edilmektedir.
Bize verilmeyen, çiftçiye verilmeyen destek yabancı ülkelerin çiftçisine
verilmektedir. Bu tür ithalatla döviz harcamamıza ne gerek var hele de bu döviz
sıkıntısı esnasında?
Teşekkür ediyorum. 
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan. 
Değerli Komisyon Başkanı, daha önce siz Ulaştırma
Bakanlığı da yaptınız. Yurt dışında yaşayan Türk vatandaşlarımız, çocuklarının
millî kültürlerini öğrenme açısından… Yaz aylarında uçak biletleri fiyatı çok
yüksek. Yurt dışında yaşayan vatandaşlarımız aynı zamanda pasaport harçlarından
da şikâyetçi ve çıkış harçları 15 liradan 50 TL’ye çıkınca yurt dışındaki
vatandaşların mağduriyetine bir mağduriyet daha eklenmiş oluyor. Ayrıca, işte,
buradaki primin yüzde 32’den yüzde 45’e çıkması…
Bu mağduriyetleri nasıl gidereceksiniz? Yani, yurt
dışındaki vatandaşımız âdeta üvey evlat muamelesi görmüş olacak. Hem pasaport
harcının hem uçak ücretlerinin yüksek olmasını ve bu mağduriyetleri nasıl
gidereceksiniz?
Teşekkür ederim. 
Saygılarımı sunuyorum. 
BAŞKAN – Sayın Ceylan…
ÖZGÜR CEYLAN (Çanakkale) – Sayın Başkan, az önce
araştırma önergemizin görüşmeleri sırasında, Çanakkale’yle ilgili olarak 2
iktidar milletvekilimiz Güzelyalı’da denize lağım döküldüğü ifadelerini
kullandılar. Meclise verilen arada ben oradaki belediye başkanlarımızı arayarak
durum hakkında bilgi aldım. Kesinlikle böyle bir durumun söz konusu olmadığını
buradan ifade etmek istiyorum. Kaldı ki bunun iktidar milletvekilleri
tarafından kürsüde ifade edilmesini de ayrıca ironik olarak buluyorum çünkü
gerek vali gerek kaymakam gerek çevre sağlık müdürü herhâlde istediklerinde
kendilerine yardımcı olabileceklerdir; gereken ne varsa yapılabilecektir, ceza
ise ceza kesilebilecektir. Böyle bir durum yoktur, bunun tamamen algı yaratmak
amaçlı bir ifade olduğunu söyleyerek düzeltmek istiyorum. 
Teşekkür ediyorum. 
BAŞKAN – Sayın Bayraktutan…
UĞUR BAYRAKTUTAN (Artvin) – Teşekkür ediyorum Sayın
Başkan. 
Sayın Başkan, Sarp Sınır Kapısı, Türkiye’nin önemli kara
hudut kapılarından bir tanesidir. Gürcistan ile Türkiye arasında, benim de
seçim bölgem olan Artvin’deki önemli bir kapı. Burada bir istisna var, pasaport
olmadan kimlikle geçişle alakalı bir olanak düzenlenmiştir. O nedenle, burada
15 liradan 50 liraya çıkan bir yurt dışı harcı her iki ülke arasındaki özellikle
bavul ticaretinin, sınır ticaretinin önemli olduğu bu yörede tamamıyla
ticaretin durmasıyla alakalı bir durum ortaya koymaktadır. Eğer burada biz
pasaporta ilişkin bir istisna uyguluyorsak bu 50 lirayla alakalı bir istisna
düşünülebilir mi? Kuzey Kıbrıs Türk Cumhuriyeti’yle alakalı bir düzenleme var.
Çünkü Türkiye’den her kapıdan kimlikle çıkılmasıyla alakalı bir uygulama yok
ama Sarp Sınır Kapısı, Kapıkule’den sonra Türkiye’nin en önemli kapılarından
bir tanesi. Eğer burada 50 lirayla alakalı bir düzenleme uygulanmaya başlarsa
özellikle bu kapıdaki giriş çıkışlarla alakalı rakamlar tamamıyla düşecektir. O
yörede Artvin’i, Rize’yi, Trabzon’u, diğer illeri ilgilendiren, ticaretle
alakalı bir çöküş olacaktır. 
BAŞKAN – Sayın Demirtaş… 
ÜNAL DEMİRTAŞ (Zonguldak) – Cumhurbaşkanlığı hükûmet sisteminin
yürürlüğe girdiği tarihten itibaren bir yıl içinde Türkiye büyük bir ekonomik
krize girmiştir ve kriz derinleşerek devam etmektedir. Bu tek adam rejiminin
faturasını ise toplumun geniş kesimleri ödemektedirler. Emekliler, esnaflar,
memurlar ve işçiler bu faturayı ödeyen dar gelirli kesimlerdir. İşsizlik ise
patlamıştır. TÜİK verilerine göre resmî işsizlik bir yılda 1 milyon 200 bin
artış göstererek yaklaşık 4,5 milyona çıkmıştır. Gerçek işsizlik ise 8,5 milyondur.
İşsizlik nedeniyle yakın geçmişte 15 Temmuz Şehitler Köprüsü’nde bir
kişi aracını ateşe vererek Boğaz’a atlamış, TBMM önünde Sıtkı Aydın isimli
vatandaşımız kendisini yakmış, yine Balıkesir’de işsiz olan ve borçlarını
ödeyemeyen bir vatandaşımız kendisini ateşe vermiş, Gaziantep’te yaptığı iş
başvurusunun olumsuz sonuçlanması üzerine bir yurttaşımız da hayatına son
vermiştir. Son on yılın en yüksek işsizlik oranı… 
(Mikrofon otomatik cihaz tarafından kapatıldı)
BAŞKAN – Sayın Adıgüzel… 
MUSTAFA ADIGÜZEL (Ordu) – Ordu ilimiz Gölköy ilçesi Sarıca Mahallesi’nde
heyelan riski nedeniyle 69 ev boşaltılmıştır. Vatandaşların geçici
konaklamalarının eksiksiz sağlanması ve burada yeniden bir etüt çalışması
yapılması talepleri vardır. Burası 1995 yılında riskli bölge ilan edildiği için
1995’ten sonra konut yapanlar tekrar konut edindirmeden yararlanmamaktadır.
Aslında esas olan, hem bu mahallede hem de geçenlerde büyük heyelan olan
Aybastı Sağlık Mahallesi’nde konut edindirme işlemlerinin geri ödemesiz şekilde
yapılmasıdır. Hem 1995’le ilgili sınırlamanın korunmaması hem de geri ödemesiz
bir şekilde yapılması Anayasa’daki sosyal devlet ilkesinin gereği değil midir?
Teşekkür ederim. 
BAŞKAN – Sayın Komisyon, buyurun. 
PLAN VE BÜTÇE KOMİSYONU BAŞKANI LÜTFİ ELVAN (Mersin) –
Sayın Başkan, çok teşekkür ediyorum. 
Sayın Özkan’ın sorusuyla başlayacağım. On Birinci Kalkınma
Planı’na (2019-2023) yönelik bir soru yöneltti. Sosyal güvenlik ve çalışma
hayatıyla ilgili dile getirmiş olduğu hususu yarın Genel Kurulda detaylı olarak
tartışacağız. Yarın bu sorulara cevap vermeyi açıkçası daha uygun buluyorum. 
İkincisi, Sayın Şahin’in şehir hastaneleriyle ilgili olarak
sormuş olduğu soruya yönelik de şunları ifade etmek istiyorum: Elimde şu anda
kira ve diğer rakamsal verilere ilişkin herhangi bir bilgi bulunmamakla beraber
teklifte yer alan maddeyi size anlatmak istiyorum. Şehir hastaneleri projeleri
çerçevesinde henüz herhangi bir zarar gerçekleştirilmemiş olup hâlihazırda
yapılan ödemeler ihale zamanında öngörülen çerçevede gerçekleşmektedir. Yapılan
düzenlemeyle ileride karşılaşılabilecek riskleri azaltmak amacıyla kamu
tarafından yapılacak ödemeler üzerinde etkin bir risk yönetim mekanizması
kurulmaktadır. Bu mekanizmanın risk gerçekleşmeden, ödemeler artmadan kurulması
önem arz etmektedir. Burada yapılan, kamuya olan yükün azaltılmasıdır kısaca
ifade etmem gerekirse. Ödemeler için belirli bir tavan koymak ve bu suretle
kira bedellerindeki muhtemel bir artışı sınırlamak ihtiyacı doğmuştur. Borçlar
hukukuna göre edimin ifasının bir taraf için borçla bağdaşmayacak şekilde
ağırlaşması sonrasında borçlunun her zaman sözleşmede uyarlama isteme hakkı
vardır. Bu sözleşmelerde devletin bu hakkını kullanması için tahkime başvurması
gereklidir. Gerek kreditörler gerekse yükleniciler projede böyle bir
belirsizlik istemediklerinden ihale şartlarındaki kârlılık sağlandığı sürece bu
değişikliğe onay verdiklerini ifade etmişlerdir. Bu değişiklik, kısaca sözleşme
bedelinin yani yirmi beş yıl boyunca yapılacak ödemelerin azaltılmasını
içermektedir. Mevcut 6428 sayılı Kanun’da “Sözleşme bedeli değiştirilemez.”
şeklinde bir düzenleme olduğundan, biz teklifte önce sözleşme bedelini
tanımlamak suretiyle bunun azaltılabileceğini düzenliyoruz. Dolayısıyla
düzenleme tamamıyla kamu yararına hizmet edecek, devletin ödemelerini azaltacak
bir düzenlemedir.
Diğer taraftan, yine, mevcut kanun teklifiyle ilgili olmayan bazı
sorular gündeme getirildi. Bu soruları ilgili bakanlıklara aktaracağımı buradan
ifade etmek isterim.
SUZAN ŞAHİN (Hatay) – Sorularımın tamamı cevaplanmadı.
PLAN VE BÜTÇE KOMİSYONU BAŞKANI LÜTFİ ELVAN (Mersin) – Bir diğeri ise
özellikle yurt dışında yaşayan vatandaşlarımızın çıkış harcına yönelik bir soru
gündeme geldi. Müsaade ederseniz ben bunu kısaca özetlemek istiyorum. 2001
yılında, 1/8/2001 tarihinde yürürlüğe giren bir maddeyle, Türk vatandaşlarından
çıkış başına 50 ABD doları harç alınması hükme bağlanmıştı. 2002 yılında ise bu
tutar değiştirilerek 70 Türk lirası olarak belirlenmiştir. Daha sonra 2007
yılında Türkiye Cumhuriyeti pasaportuyla yurt dışına çıkış yapanlardan çıkış
başına 15 Türk lirası harç alınması ve alınan harçların 2985 sayılı Toplu Konut
Kanunu’nun 2’nci maddesinin (f) bendine göre Toplu Konut İdaresine aktarılması
kabul edilmiştir. Söz konusu harç, on iki yıldır 15 TL olarak uygulanmaktadır.
Yine, gündeme getirilen bir diğer husus ise… Sağlık Bakanlığının kişisel
verileri kullanmasına yönelik, yine, konuşmalarda gündeme getirilen bir husus
söz konusu idi. Buradaki amaç, sağlık hizmetlerindeki etkinliğin artırılmasıdır
değerli arkadaşlar. Aslında mevcut Kişisel Verilerin Korunması Kanunu’na
baktığımızda, bu kanunun, Kişisel Verilerin Korunması Kanunu’nun 6’ncı
maddesinin (3)’üncü fıkrasında “Sağlık ve cinsel hayata ilişkin kişisel veriler
ise ancak kamu sağlığının korunması, koruyucu hekimlik, tıbbî teşhis, tedavi ve
bakım hizmetlerinin yürütülmesi, sağlık hizmetleri ile finansmanının
planlanması ve yönetimi amacıyla, sır saklama yükümlülüğü altında bulunan
kişiler veya yetkili kurum ve kuruluşlar tarafından ilgilinin açık rızası
aranmaksızın işlenebilir.” ifadesi yer almaktadır. Sağlık Bakanlığı bu kanun
çerçevesinde verileri almakta ve hiçbir sağlık verisini merkezde, veri
tabanında çalışan hiç kimse görememektedir. Sadece kişiler, kendileri e-devlet
üzerinde istediği verisini gizleyebilir, hekiminin görmesini engelleyebilir,
muayene eden hekimin görmesini de sağlayabilir. Bu yetkiler tamamıyla kişinin
kendi tasarrufudur. Verisini silme, sisteme veri gelmesini engelleme gibi
haklar tamamıyla vatandaşa verilmiştir. Aslında böyle bir düzenlememiz şu anda
mevcut. Dolayısıyla buradaki ilkeler çerçevesinde de özellikle sağlık
hizmetlerindeki etkinliğin daha verimli hâle getirilmesinin maliyetlerin daha
da aşağıya çekilmesi açısından son derece önemli bir düzenleme olduğunu açıkçası
düşünüyorum.
Bunun dışında, yine, ayçiçeğine yönelik Sayın Kayan tarafından dile
getirilen hususlar; yine, Sayın Bayraktutan tarafından gümrüğün geneline
yönelik ifade edilen hususlar vardı. Bu hususları -biraz önce de ifade ettiğim
gibi- ilgili bakan arkadaşlarımıza özellikle aktaracağım ve bu hususlarda
sizlere bakanlıklar tarafından gerekli cevapların verileceğini düşünüyorum.
Çok teşekkür ediyorum efendim. 
BAŞKAN – Peki, teşekkür ederim ben de katkı veren milletvekillerimize ve
Sayın Komisyon Başkanına.
Değerli milletvekilleri, ikinci bölüm üzerindeki görüşmeler
tamamlanmıştır.
Şimdi ikinci bölümde yer alan maddeleri, varsa o madde üzerindeki önerge
işlemlerini yaptıktan sonra ayrı ayrı oylarınıza sunacağım.
Değerli arkadaşlarım, her zaman söylüyorum, sessizliği bir sağlayalım
çünkü önergeler var, onların herkes tarafından duyulması, anlaşılması gerekiyor
yani gerekli açıklamaların da yapılması gerekiyor. Önemli bir kanun teklifini
görüşüyoruz. Değerli arkadaşlarımızın yine birbirleriyle olan konuşmalarında
sessiz olmalarını ya da dışarıda yapmalarını ben tekrar rica ediyorum
kendilerinden.
18’inci madde üzerinde bir önerge bulunmaktadır. 
Önergeyi okutuyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin çerçeve 18’inci
maddesiyle 5502 sayılı Kanun’un 35’inci maddesinin altıncı fıkrasına ikinci
cümlesinden sonra gelmek üzere eklenen cümlenin aşağıdaki şekilde
değiştirilmesini arz ve teklif ederiz.
 Mehmet Muş Abdullah
Güler Nevzat Şatıroğlu
 İstanbul İstanbul İstanbul
 Fehmi Alpay Özalan  Mehmet
Doğan Kubat
 İzmir  İstanbul
"Kurum, kişisel sağlık verilerini kamu sağlığının korunması,
koruyucu hekimlik, tıbbi teşhis, tedavi ve bakım hizmetlerinin yürütülmesi,
verilen sağlık hizmetlerinin uygunluğunun ve yerindeliğinin takibi ve
finansmanının planlanması amacıyla talebi halinde Sağlık Bakanlığı ile
paylaşır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Mersin) – Takdire
bırakıyoruz efendim.
MEHMET DOĞAN KUBAT (İstanbul) – Gerekçe…
BAŞKAN – Önerge üzerinde gerekçeyi okutuyorum:
Gerekçe:
Cümlede yapılan değişiklikle, kişisel sağlık verilerinin verilen sağlık
hizmetlerinin uygunluğunun ve yerindeliğinin takibi amacıyla, talebi
hâlinde Sağlık Bakanlığıyla paylaşılmasına yönelik düzenleme yapılmaktadır.
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmiştir. 
Kabul edilen önerge doğrultusunda 18’inci maddeyi oylarınıza sunuyorum:
Kabul edenler... Kabul etmeyenler... 18’inci madde kabul edilmiştir. 
19’uncu madde üzerinde iki önerge bulunmaktadır, önergeleri aykırılık
sırasına göre okutup işleme alıyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
19’uncu maddesinin kanun teklifi metninden çıkarılmasını arz ve teklif ederiz. 
 Mahmut
Celadet Gaydalı Erdal Aydemir Necdet
İpekyüz
 Bitlis Bingöl Batman
 Murat Çepni  Abdullah
Koç
 İzmir  Ağrı
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Mersin) – Katılmıyoruz
Sayın Başkan.
BAŞKAN – Önerge üzerinde söz isteyen Bingöl Milletvekilimiz Sayın Erdal
Aydemir. (HDP sıralarından alkışlar) 
Süreniz beş dakika Sayın Aydemir. 
ERDAL AYDEMİR (Bingöl) – Sayın Başkan, değerli Genel Kurul; Gelir
Vergisi Kanunu ile Bazı Kanunlarda Değişiklik Yapılması Hakkında Kanun
Teklifi’nin 19’uncu maddesi üzerine söz almış bulunmaktayım. 
Sayın Genel Kurul, özellikle AKP Hükûmetinin yaklaşık on yedi yıldan
beridir uygulamış olduğu gerek ekonomi alanındaki politikaları gerekse Gelir
Kanunu’nda yapmış oldukları bütün değişikliklerin ana amacı yandaşı koruma,
yandaşa yol verme, yandaşı zenginleştirme, yandaşı rahatlatmadır. Bu anlamda ne
gerekiyorsa bununla ilgili bütün yasal düzenlemeleri AKP iktidarı yapmıştır,
yapmaya da devam etmektedir. 
Bakın, neden yandaşa yol verme ekonomisi, neden yandaşı büyütme
ekonomisi, neden patronu büyütme, geliştirme ekonomisi? Bunun en temel
yasalarından birisi, Kamu İhale Kanunu’nda on yedi yıl içerisinde 186 defa
değişiklik yapılmış arkadaşlar. Bir ihale kanununda 186 defa değişiklik yapma
zarureti nereden hasıl olmuştur? Çünkü daha önceden yapılmasına karar verilmiş
olan kamu ihalelerini alacak olan firmalar, yandaş patronlar, holdingler
önceden belirlendiği için, neredeyse Kamu İhale Yasası’na bu ihaleleri alacak
firmaların bir tek ismi yazılmamıştır! Bu anlamdaki bütün teknik konular yandaş
firmalara, yandaş holdinglere, yandaş vakıflara, yandaş cemaatlere göre
düzenlenmiştir. Maalesef ki bu böyledir. Gelin, görün ki şu anda Meclisimizde
bulunan gerek Durmuş Yılmaz Hocamızın gerek Sayın Erol Katırcıoğlu Hocamızın
dünden beri özellikle ve ısrarla üzerine bastıkları bir husus söz konusu.
Merkez Bankası ihtiyat akçesi olarak kullanılan, “kara gün parası” olarak
adlandırılan, halk arasında ise “kefen parası” olarak izah edilen Merkez
Bankasındaki bu ihtiyat akçesine de maalesef ki AKP Hükûmeti tarafından el atma
suretiyle göz dikilmiş ve bu para da buradan çekilip hazineye aktarılmıştır. 
Arkadaşlar, AKP Hükûmeti bunu yaparken aslında kendi cenazesinin de
hazırlığını yapmaktadır. Bu yasa teklifi, AKP Hükûmetinin, AKP’nin bitişinin
Meclis vasıtasıyla, bu kanun teklifi vasıtasıyla ilanından başka bir şey
değildir. 
Arkadaşlar, madde 19, özellikle elektrikli otomotiv sektöründeki
gelişmelere katkı sunma açısından bir düzenleme getirmektedir. Elektrikli
otomobil veya otomotiv sektöründe yapılacak olan projeleri hangi firmaların,
hangi yandaşların, hangi babayiğitlerin yapacağına da yine Sayın Cumhurbaşkanı
karar verecektir. “Sayın Cumhurbaşkanı karar verir.” derken şu da gözden uzak
tutulmuş: Aynı zamanda AKP’nin Genel Başkanıdır, dolayısıyla tarafsız
davranabilmesi kendisinden beklenemez, mümkün de değildir. Bu babayiğitler
diyelim ki elektrikli otomobili ürettiler ve satışa sundular. Bu satış
esnasında otomobili kim alacak Sayın Meclis? Vatandaş alacak, halk alacak.
Aldığı zaman da ödeyeceği ÖTV kime gidecek? Bu yasanın yürürlüğe girdiği
tarihten itibaren 2035 yılına kadar yani on altı yıl boyunca vatandaşın vermiş
olduğu ÖTV, Cumhurbaşkanının tespit edeceği babayiğitlere gidecek. Kaldı ki bu,
on altı yıl boyunca bir süreklilik kazanacak. Bunları kim tespit edecek?
Korkarım ki bu yandaş da belirlenmiştir, eminim ki aralarında Ethem Sancak da
vardır. 
Yine, arkadaşlar, otomotiv… Elektrikli otomobili ürettik.
Avrupa Birliği 2025-2028 yılı itibarıyla zaten akaryakıtla -yani benzin,
motorin vesaireyle- çalışabilecek bütün o otomotivleri piyasadan çekmekte,
üretimin durdurmaktadır. Dolayısıyla biz Avrupa’nın bu teknolojiyi üretme veya
satışa sunma imkânından çok çok geride olacağız. 
(Mikrofon otomatik cihaz tarafından kapatıldı) 
BAŞKAN – Devam edin, buyurun. 
ERDAL AYDEMİR (Devamla) – Bu da açık, net bir şekilde
şunu gösteriyor ki: İlgili yasa, yine önceden tespit edilmiş, ÖTV vergisini
ödeyen vatandaşın cebinden alınan paranın, Cumhurbaşkanlığı vasıtasıyla tespit
edecek yandaş firmalara, yandaş holdinglere, yandaş şahıslara dağıtılmasından
ibarettir. 
Hepinizi saygıyla selamlıyorum, teşekkür ediyorum. (HDP
sıralarından alkışlar)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu
ile Bazı Kanunlarda Değişiklik Yapılmasına İlişkin Kanun Teklifi’nin 19’uncu
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Mehmet Bekaroğlu Lale
Karabıyık Kamil Okyay Sındır
 İstanbul Bursa İzmir
 Emine Gülizar Emecan Cavit
Arı Abdüllatif Şener
 İstanbul Antalya Konya
  Bülent
Kuşoğlu
  Ankara
MADDE 19 – 13/6/2006 tarihli ve 5520 sayılı Kurumlar
Vergisi Kanununa aşağıdaki geçici madde eklenmiştir. 
"GEÇİCİ MADDE 12- (1) 20/8/2016 tarihli ve 6745 sayılı
Yatırımların Proje Bazında Desteklenmesi ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanunun 80 inci maddesi kapsamında teşviklerden
yararlanmasına karar verilen ve bu kapsamda sera etkisi yaratan egzoz gazı
salınımını tamamen ortadan kaldıracak teknolojilerin geliştirilmesi için
münhasıran Türkiye'de gerçekleştirdikleri Ar-Ge faaliyetleri sonucunda
geliştirdikleri elektrik motorlu taşıt araçlarını Türkiye'de imal eden
mükelleflerin, destek kararında belirlenen kadarıyla, bu yatırımları
dolayısıyla Kanunun 32/A maddesi kapsamında hak kazandıkları yatırıma katkı
tutarı, söz konusu malların ilk iktisabı dolayısıyla 31/12/2035 tarihine kadar
vergi dairesine ödenen özel tüketim vergisinin, takvim yılının üçer aylık
dönemleri itibarıyla bu mükelleflere kısmen veya tamamen, nakden ya da vergi
borçlarına mahsuben ödenmesi suretiyle kullandırılır.
(2) Bu maddenin uygulamasına ilişkin usul ve esasları
belirlemeye Hazine ve Maliye Bakanlığı yetkilidir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkan.
BAŞKAN – Önerge üzerinde söz isteyen, Konya Milletvekilimiz
Sayın Abdüllatif Şener. (CHP sıralarından alkışlar)
Süreniz beş dakika Sayın Şener.
ABDÜLLATİF ŞENER (Konya) – Sayın Başkan, değerli milletvekilleri;
görüşmekte olduğumuz bu 19’uncu maddeyle bir vergi teşviki getirilmektedir. Bu
teşvikle elektrik motorlu taşıt araçlarını üreten firmalara bir vergi kolaylığı
sağlanmaktadır ancak maddenin düzenleniş biçimine bakacak olursak burada bütün
yetkiler Sayın Cumhurbaşkanına verilmektedir ve Anayasa ihlali yapılmaktadır.
Teknik olarak da yanlış olan bu maddenin düzeltilmesi maksadıyla verilmiş bu
önerge üzerinde söz aldım.
Ancak maalesef Türkiye’de AR-GE harcamaları, yüksek teknoloji ürünleri
ve markalaşmada, on yedi yıllık bir iktidarın ardından, önemli bir mesafe
alamadığımızı belirtmek isterim. AR-GE harcamalarına baktığımız zaman,
Türkiye'nin 2017 AR-GE harcaması toplam 8 milyar dolar iken sadece Amazon,
Google, Apple gibi firmaların AR-GE harcamaları tek başlarına Türkiye’nin
toplam AR-GE harcamasından daha fazladır. Markalaşmada da aynı sorunlar var.
Dünyanın en değerli 10 markasının 8 tanesi yazılım ve teknoloji firmalarına ait
olduğu hâlde Türkiye’nin en değerli 10 markasından 5’i bildiğimiz bankalardan
ibarettir. 
Yine, aynı şekilde, ihracat rakamlarına bakıyoruz,
dünyadaki bazı firmaların cirolarına bakıyoruz, ülke olarak nerede
bulunduğumuzu bu rakamlardan anlayabiliyoruz. Sadece Amazon firmasının bir saat
içinde yaptığı satış tutarı 28 milyon dolar, Apple’ınki 27 milyon dolarken
Türkiye’nin bir saatte yaptığı ihracat sadece 19 milyon dolardır. Apple’ın bir
yıllık cirosu, Türkiye’nin bir yıllık ihracatının 2 katı kadardır. Bu rakamlar,
yüksek teknoloji ürünü üretmekte Türkiye’nin ne kadar zorlandığını açıkça
göstermektedir. İhracatımız içerisindeki yüksek teknoloji payı da maalesef çok
düşük bulunmaktadır. 
Bu maddede bir vergi teşviki getirilmek suretiyle -çok
karmaşık bir üslupla yazılmıştır- ve bu düzenlemeyle Türkiye’de elektrik
motorlu taşıt araçlarının üretilmesine katkı sağlanmak istenmiştir ama vergi
teşvikleri, bu tür projeleri var kılabilecek, hayata geçirebilecek özelliklere
sahip değildir. Yani yetersizdir, kifayetsiz bir düzenlemedir ama bunun da
ötesinde bu teşvikten yararlanabilmenin şartını Cumhurbaşkanının inisiyatifine
bırakmış olmak da işin bir başka garabetidir, bir başka yanlış tarafıdır çünkü
Anayasa’mızın 11’inci maddesi “Kanunlar Anayasaya aykırı olamaz.” demektedir.
Yine Anayasa’mızın 73’üncü maddesinde “Vergi, resim, harç ve benzeri
yükümlülükler kanunla konulur, kanunla değiştirilir ve kaldırılır.”
denilmektedir ve ilave edilmektedir: “Vergi, resim, harç ve benzeri
yükümlülüklerin muaflık, istisnalar ve indirimleriyle oranlarına ilişkin
hükümlerinde kanunun belirttiği yukarı ve aşağı sınırlar içerisinde değişiklik
yapma yetkisi sadece Cumhurbaşkanına verilebilir.” Yani kanunda indirimlerle
ilgili, muafiyetlerle ilgili, istisnalarla ilgili belli oranlar verilmesi
lazım, yüzde 1’den yüzde 5’e kadar. “Bu aradaki oran içerisinde Cumhurbaşkanı
ayarlama yapabilir.” diye ifade edilmelidir ki Cumhurbaşkanı da bu şekilde
sınırlandırılmış olsun. Nitekim Anayasa’nın 73’üncü maddesi bunu amirdir. Bunun
dışında keyfî bir şekilde alt ucu, son ucu, altı üstü belli olmayan bir yetki
Cumhurbaşkanına verilemez ve bu doğrudan doğruya yanlış bir düzenlemedir. 
Diğer taraftan, Anayasa’nın 104’üncü maddesinde Cumhurbaşkanlığı
kararnamesi çıkarılamayacak konular belirlenmiştir ve Anayasa’nın İkinci
Kısmında “dördüncü bölümde yer alan siyasi haklar ve ödevler Cumhurbaşkanlığı
kararnamesiyle düzenlenemez.” denilmektedir. Bu vergi ödeviyle ilgili madde
zaten bu bölümdedir. Bunu Cumhurbaşkanlığı kararnamesiyle düzenleyemez ama
Cumhurbaşkanı kararı verebilir mi?
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Şener.
ABDÜLLATİF ŞENER (Devamla) – Cumhurbaşkanı kararıyla bir düzenleme
yapılabilir mi derseniz, burada da yine konu, Anayasa’nın 73’üncü maddesindeki
Cumhurbaşkanını sınırlandıran cümleye aykırıdır. 
Bu itirazımızı biz Plan ve Bütçe Komisyonunda ifade ettik ancak yine de
Komisyon bunu gündeme almıştır. İç Tüzük’ün 38’inci maddesinde “Komisyonlar,
gelen kanun tekliflerinin Anayasa’ya aykırılığını gördüğü takdirde müzakerelere
geçmeden reddeder.” ifadesi bulunduğu hâlde, İç Tüzük’ün bu 38’inci maddesine
uymamıştır. 
Bizim teklifimiz, ana teklifin aynısıdır. Verdiğimiz önerge, kanun
teklifinin aynısıdır. “Sadece usul ve esasları belirlemeye Hazine ve Maliye
Bakanlığı yetkilidir.” şeklinde düzenlenmiştir. Anayasa’ya uygun olan metin
bizim verdiğimiz metindir. Yüce kurulun kabul edeceğini umut eder, hepinize
saygılar sunarım. (CHP sıralarından alkışlar) 
BAŞKAN – Önergeyi oylarınızı sunuyorum: Kabul edenler… Kabul etmeyenler…
Önerge kabul edilmemiştir. 
19’uncu maddeyi oylarınıza sunuyorum: Kabul edenler… Kabul etmeyenler…
19’uncu madde kabul edilmiştir. 
20’nci madde üzerinde iki önerge vardır, önergeleri aykırılık sırasına
göre okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 20’nci maddesinin
kanun teklifi metninden çıkarılmasını arz ve teklif ederiz. 
 Mahmut Celadet Gaydalı Necdet
İpekyüz Abdullah Koç
 Bitlis Batman Ağrı
 Erdal Aydemir Murat
Çepni İmam Taşçıer
 Bingöl  İzmir Diyarbakır

BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan. 
BAŞKAN – Önerge üzerinde söz isteyen Ağrı Milletvekili Sayın Abdullah
Koç. (HDP sıralarından alkışlar)
Süreniz beş dakika Sayın Koç. 
ABDULLAH KOÇ (Ağrı) – Sayın Başkan, değerli milletvekilleri; bugün yine
bu Gelir Vergisi Kanunu ve torba kanununla Meclise getirilen kanun teklifinin
20’nci maddesi üzerine söz almış bulunmaktayım. 
Değerli milletvekilleri, şimdi, bu 20’nci madde, yurt dışı çıkış
harçlarını 15 liradan 50 liraya çıkarmayı düzenleyen bir kanun teklifi. Şunu
hemen belirteyim ki yaklaşık olarak yüzde 300 oranında bir artışla karşı
karşıyayız. Özellikle sınır bölgelerde yaşayan –Doğubeyazıt, Ağrı ili gibi
yerlerde- kendi evinin günlük geçimini sağlamak için yurt dışına çıkıp gelen insanlar
için çok ciddi bir şekilde engel olacaktır bu. Öte taraftan, Türkiye’deki
işçiye, memura, köylüye, üreticiye özellikle emekçiye verilen zamla bunu
karşılaştırdığınızda çok ciddi bir uçurumun olduğunu görmekteyiz. 
Değerli arkadaşlar, şimdi bunu kabul etmediğimizi, özellikle Türkiye
halklarına buradan haykırmak istiyoruz. Bunun yanında sizin huzurlarınızda
başka bir sorunu dile getirmek istiyorum.
Değerli arkadaşlar, Türkiye’de cezaevlerinde çok ciddi hak ihlalleriyle
karşı karşıyayız bu dönemde. Bu cezaevlerinde, özellikle İnsan Hakları
Derneğinin Marmara Bölgesi’ndeki cezaevlerinde yapmış olduğu incelemelerde
yaklaşık olarak 436 tane hak ihlali olduğuna ilişkin rapor elde edilmiştir. Bu,
sadece son üç ay içerisinde meydana gelen hak ihlalleridir. Diğer taraftan,
bize, milletvekillerine Türkiye'deki diğer cezaevlerinin çoğundan buna benzer
şikâyetler gelmektedir. Bu cezaevleri: Trabzon Beşikdüzü, Bursa H Tipi Cezaevi,
Kırıkkale F Tipi, İzmir Aliağa 2 No.lu Cezaevi, İskenderun T Tipi, Elâzığ,
Düzce T Tipi, Tarsus 1 No.lu T Tipi, Tekirdağ 2 No.lu F Tipi, Ödemiş T Tipi,
Bayburt, Şakran 2 No.lu T Tipi Cezaevleri ve bunun yanında bir de ciddi bir
şekilde hak ihlallerinin yaşandığı Ağrı Patnos’taki cezaevi.
Değerli arkadaşlar, bu cezaevlerinde ne yapılıyor peki? Bu cezaevlerinde
ciddi bir şekilde kanuna aykırılıklar vardır. Kitap vermeme, sohbet yasağı
getirme, tekmil, dilekçelerin alınmaması, süngerli hücreye koyma, görüş yasağı,
özel alanların kamerayla izlenmesi, infaz yakma, revir ve hastane sevkinin
yapılmaması, Kürtçe konuşmaya müdahale, temizlik malzemesini kısma, görüşe
gelenlerin ring aracıyla görüş yerine götürülmesi, revire çıkanlara şiddet ve
küfürlü hakarette bulunma ve tek sıra hâlinde yürütme şeklinde sıralanabilir ve
daha sayamayacağımız yüzlerce sistematik bir işkenceye dönüşmüş olan hak
ihlalleri mevcuttur değerli arkadaşlar. 
Peki, burada Adalet Bakanlığının bu uygulamaları neye aykırıdır? Değerli
arkadaşlar, Anayasa 19’uncu madde kişinin hürriyeti ve güvenliğini sağlayan bir
ilkedir. Şimdi, bu ilkelerin tamamı, İnfaz Yasası’nın tamamı şu anda
çiğnenmektedir. 
Değerli arkadaşlar, yine bu hak ihlallerinin yaşandığı ve çok ciddi bir
şekilde, cezaevi idaresi tarafından da yoğun bir şekilde yaşatıldığı Patnos
Cezaeviyle ilgili birkaç tane örneği sizinle paylaşmak istiyorum. Mahpuslara
yeterli miktarda yemek verilmiyor değerli arkadaşlar, verilen yemekler de
hijyen koşullarına uygun değil. talep eden mahpuslara “Gidin, kendi paranızla
alın.” şeklinde telkinlerde bulunuluyor. Hasta mahpuslar revire gönderilmemektedir,
gönderildikleri yerde de hem şiddet uygulanıyor hem de küfür ve hakaretlere
uğruyor bu mahpuslar. Tutuklu ve hükümlüleri taciz etmek ve onlara eziyet etmek
için gece geç saatlerde koğuşlarında arama yapılıyor ve bütün eşyaları tahrip
ediliyor; bu da çok ciddi bir hak ihlalidir. Öte yanda, kişisel eşyalarının
tamamı yerlere seriliyor ve gecenin geç saatlerinde bu uygulama yapılıyor. Aramalar,
mahkeme ve revire sevk sırasında gidiş gelişlerde yine mahpuslar infaz
memurları tarafından kötü muameleye maruz bırakılıyor. Cezaevi tarafından
hükümlü ve tutuklularının dilekçe ve talepleri, anayasal olan dilekçe hakları
kabul edilmiyor, verilen dilekçelerin hepsi cezaevi idaresi tarafından
tutuluyor. Değerli arkadaşlar, ziyaretçiler uzun süre bekletiliyor. Ziyarete
giden çocukların çorapları ters çevrilerek araştırmaya tabi tutuluyor,
saatlerce bekletiliyor; aileler bekletiliyor, çocuklar bekletiliyor ve bu,
âdeta bir işkenceye dönüşmüş durumda. İdareyle görüşmek istiyoruz, idare hiçbir
şekilde bize cevap vermiyor ve bizim görüşme taleplerimizi de kabul etmiyor. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Koç.
ABDULLAH KOÇ (Devamla) – Değerli arkadaşlar, burada,
huzurunuzda Adalet Bakanlığını bu yasalara uymaya çağırıyoruz, Anayasa’ya
uymaya çağırıyoruz, İnfaz Yasası’na uymaya çağırıyoruz. Bu, sistematik bir
işkence hâline gelmiş durumdadır. Bu, gerçekten çok ciddi bir şekilde sinyal
veriyor, buna engel olmamız gerekiyor. Burada kesinlikle ve kesinlikle Adalet
Bakanlığını ve yetkilileri göreve çağırıyorum. 
Teşekkür ediyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu
ile Bazı Kanunlarda Değişiklik Yapılmasına İlişkin Kanun Teklifi’nin 20’nci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Akif Hamzaçebi Bülent
Kuşoğlu Mehmet Bekaroğlu
 İstanbul Ankara
 İstanbul
 Ali Öztunç  Ahmet
Kaya
 Kahramanmaraş  Trabzon
“MADDE 20- 8/3/2007 tarihli ve 5597 sayılı Yurt Dışına
Çıkış Harcı Hakkında Kanun ile Çeşitli Kanunlarda Değişiklik Yapılması Hakkında
Kanun yürürlükten kaldırılmıştır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerinde söz isteyen İstanbul Milletvekilimiz Sayın Akif
Hamzaçebi. (CHP sıralarından alkışlar)
MEHMET AKİF HAMZAÇEBİ (İstanbul) - Sayın Başkan, değerli
milletvekilleri; hepinizi saygıyla selamlıyorum.
Önce bu harcın isminden başlayalım. Yurt dışına çıkan Türkiye
Cumhuriyeti vatandaşlarından harç alınmasıyla ilgili kanundaki bir değişikliği
görüşüyoruz. Bunun adı “harç” olmamalı, kanunen “harç” diyebilirsiniz ama bu,
harç değildir. Aklıma bir Anayasa hukuku hocasının makalesinde okuduğum bir
husus, bir yazı geldi, çok güzel bir değerlendirmeydi. Büyükşehir belediye
sayısı artırılırken bütün köyler mahalleye dönüştürülmüştü, hocamız şöyle bir
değerlendirme yapmıştı: “Kanun koyucu bir yasa çıkarsa ‘Bütün kadınlar
erkektir.’ dese kadınlar erkek olur mu? Olmaz. E, yasa öyle. Hayır, yasa ne
derse desin kadın erkek olamaz. Hani köyleri de istediğiniz kadar mahalle
yapın, köy köydür, tarımsal karakteri haiz olan bir yerleşim yeridir.” Harcın
tanımı vergi hukukunda şudur: “Kamunun vatandaşlara sunduğu hizmetin
vatandaşlar tarafından ödenen bedelidir.” Yani devlet bir hizmet sunacak, bu
hizmetten o vatandaş yararlanacak, karşılığında da bir bedel ödeyecek; bunun da
adı harçtır. Örneğin pasaport harçları, örneğin yargı harçları, örneğin trafik
harçları; hepsinde devletin sunduğu bir hizmet vardır. Yurt dışına çıkarken
devletin sunduğu hangi hizmet var? Hiçbir hizmet yok. Bunun adı harç olamaz bir
kere, böyle bir yanlışlık var. 
Bu harcın tarihi biraz eski. 1963-1984 yılları arasında “dış seyahat
harcamaları vergisi” olarak uygulandı. Türkiye’nin sıkı kambiyo rejimi
uyguladığı yıllar, ithalat ve ihracatın izne bağlı olduğu, ithalatın kotalara
bağlı olduğu özellikle. Yurt dışına çıkışlarda vatandaşların alacağı dövizin
hazine tarafından tayin edildiği bir dönem böyle bir vergi konmuş, dış seyahat
harcamaları vergisi. 1963 yılında konulmuş, 1984 yılında kaldırılmış. Yurt
dışına çıkan vatandaşa hazine tarafından tahsis edilen döviz ile yolcu ve bagaj
bileti ücretleri matrah, bunun yüzde 50’si de vergi. Kapalı bir dönem, sıkı
kambiyo rejimi var. 
2 Mart 1984 tarihli 2989 sayılı Kanun’la bu kaldırılıyor, yerine, yine
aynı tarihte çıkan 2985 sayılı Kanun’la ihdas edilen Toplu Konut Fonu’nun
gelirleri arasında olmak üzere yurt dışına çıkışlardan alınan Toplu Konut Fonu
getiriliyor, Turgut Özal dönemi uygulaması. Buradaki rakam 50 dolar karşılığı
Türk lirasıdır, aşağı yukarı -kaldırıldığı tarihteki rakamı söyleyeyim- 70 Türk
lirasına denk geliyordu. Ancak bu uygulama daha sonra 31 Mart 1996 tarihli
Bakanlar Kurulu kararıyla harç oranı sıfıra indirilmek suretiyle uygulamadan
kaldırıldı. 
2001 yılında, zamanın Hükûmeti, 4705 sayılı Kanun’la yurt
dışına çıkışlardan harç alınmasını kararlaştırdı. Harcın tutarı da 50 dolar
karşılığı Türk lirası. 2007 yılında, zamanın Bakanı rahmetli Kemal Unakıtan’ın
görevde olduğu döneminde gelen bir yasayla değiştirildi, yurt dışına
çıkışlardan her çıkış başına 15 Türk lirası harç alınması kararlaştırıldı. Plan
ve Bütçe Komisyonundaydım. “Bu rakamı indiriyorsunuz, aynı hasılatı elde
edebilecek misiniz?” diye sordum. “Hiç merak etmeyin, hesabını kitabını yaptık.
Biz aynı hasılatı elde edeceğiz.” Olmadı tabii. Rakamları söyleyeyim size: 2006
yılında yurt dışına çıkan 4 milyon kişiden, 4 milyon adet çıkıştan toplam 102
milyon lira harç geliri elde edilmiş iken bu rakam 2018 sonu itibarıyla 105
milyon liraya ulaşabilmiş, 8 milyon kişiden. 
(Mikrofon otomatik cihaz tarafından kapatıldı)
BAŞKAN – Devam edin Sayın Hamzaçebi. 
MEHMET AKİF HAMZAÇEBİ (Devamla) – Başarısızlıkla
sonuçlanmış. Biz önergemizde neyi öneriyoruz? Bu harcı kaldıralım, tamamen
kaldıralım. 
Toplu Konut İdaresi Başkanımızı aradım bugün, kendisiyle de
görüştüm, bir bilgi alayım dedim. “Aman Sayın Milletvekilim, bu bize lazım. Ben
hizmetler yapıyorum.” dedi. Büyük bir heyecanla görevine bağlı bir arkadaşımız,
öyle anlıyorum. Kendisine başarılar diliyorum. Elbette iyi hizmetler yapmasını,
başarılı olmasını arzu ederiz, bundan hepimiz de mutlu oluruz ancak hiçbir
medeni ülkede yurt dışına çıkan vatandaşlardan harç alınması, vergi alınması
diye bir uygulama yok arkadaşlar, hiçbir Batı ülkesinde yok. Arayıp tarayıp
belki gelişmekte olan, az gelişmiş birtakım ülkelerde birtakım örnekler
bulabiliriz ama Türkiye gibi, dünyanın ilk 20 ekonomisi içerisinde olan, Avrupa
Birliğine tam üye olma hedefini ortaya koymuş olan -Cumhuriyet Halk Partisi
olarak biz bu hedefe inanıyoruz- medeni dünyanın bir üyesi olma hedefini benimsemiş
bir ülkeye yurt dışına çıkan vatandaşlardan harç alması yakışmıyor.
(Mikrofon otomatik cihaz tarafından kapatıldı)
MEHMET AKİF HAMZAÇEBİ (Devamla) – Bitiriyorum Sayın
Başkanım. 
BAŞKAN – Buyurun Sayın Hamzaçebi, tamamlayalım. 
MEHMET AKİF HAMZAÇEBİ (Devamla) – TOKİ’nin ihtiyacı olan
geliri o 492 sayılı Harçlar Kanunu’ndaki birtakım harçlara birtakım ilaveler yapmak
suretiyle karşılayabiliriz. Buna gerek yok arkadaşlar. 
Bir de çiftçe standartlar var. Kuzey Kıbrıs Türk
Cumhuriyeti’ne giden Türkiye Cumhuriyeti vatandaşlarından harç alınmıyor, doğru
bir uygulama, elbette. Neden? Pasaportla gidilmiyor, bir de Kuzey Kıbrıs Türk
Cumhuriyeti, yavru vatanımız. Pasaportla gidilmeyen başka yerler de var.
Artvinli hemşehrilerimiz beni aradı “Efendim, Batum’a biz nüfus kâğıdıyla
gidiyoruz.” Benzer uygulamayı herkese uygulayın. Yani, Türkiye'nin neresinden,
hangi sınır kapısından nüfus kâğıdıyla bir başka ülkeye geçiliyorsa onlardan da
almayın.
Değerli arkadaşlar, bu harç Türkiye'ye yakışan bir harç değil. Modern
vergi sisteminde böyle düzenlemeler olmaz.
(Mikrofon otomatik cihaz tarafından kapatıldı) 
BAŞKAN – Tamamlayınız, buyurun. 
MEHMET AKİF HAMZAÇEBİ (Devamla) – Sayın Başkan, çok teşekkür ediyorum,
sağ olun. 
Modern vergi sistemi dolaysız vergilere dayanır, belirli ölçülerde
dolaylı vergilere dayanır ancak bu alanlardan vergi alamayan yönetimler bu tip
yollara başvururlar. Doğru değil. Gerçekten, rakamlara bakıyorum, Türkiye'nin
dolaysız vergilerdeki yeri gerek Avrupa Birliği üyesi olan ülkelerle gerek OECD’nin
Avrupa Birliği üyesi olmayan ülkeleriyle kıyaslandığında çok kötü bir durum arz
ediyor. Sadece kazanç üzerinden alınan vergilerle ilgili bir oran vereceğim,
bakın, Türkiye'nin 2000 yılında kazanç üzerinden aldığı vergilerin gayrisafi
yurt içi hasılaya oranı yüzde 7, OECD ülkeleri ortalaması yüzde 11,9. 2016
yılında -OECD en son bu rakamı veriyor- Türkiye'nin gelir ve kurumlar
vergilerinin gayrisafi yurt içi hasılaya oranı yüzde 5,4, diğer ülkelerin OECD
ortalaması yüzde 11,3. Mesele vergi sisteminde reform yapmaktır, o reformu
yapamazsanız böyle garip uygulamalara gidersiniz. 
(Mikrofon otomatik cihaz tarafından kapatıldı) 
MEHMET AKİF HAMZAÇEBİ (Devamla) – Teşekkür ediyorum. 
Madde hayırlı olsun, hepinize saygılar sunuyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
20’nci maddeyi oylarınıza sunuyorum: Kabul edenler… Kabul etmeyenler…
20’nci madde kabul edilmiştir.
21’inci madde üzerinde üç önerge bulunmaktadır. Önergeleri aykırılık
sırasına göre okutup işleme alıyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 21’inci maddesinin
kanun teklifi metninden çıkarılmasını arz ve teklif ederiz.
 Mahmut Celadet Gaydalı Necdet
İpekyüz Abdullah Koç
 Bitlis Batman Ağrı
 Meral Danış Beştaş Murat
Çepni Erdal Aydemir
 Siirt İzmir Bingöl
  Filiz
Kerestecioğlu Demir
  Ankara
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN – Önerge üzerinde söz isteyen, Ankara Milletvekilimiz Sayın Filiz
Kerestecioğlu. (HDP sıralarından alkışlar)
Süreniz beş dakika Sayın Kerestecioğlu. 
FİLİZ KERESTECİOĞLU DEMİR (Ankara) – Sayın Başkan, değerli
milletvekilleri; 21’inci maddeye konu olan ve af getirilen tüm arabalar lüks
arabalar. Tıpkı geçen konuştuğumuz gibi, varlık barışı maddesinde olduğu gibi
yine zenginden yana ve kaçakçılıkla mücadele edelim derken aslında usulsüzce
araç getiren ve satın alan herkesi iyi niyetli üçüncü kişi sayarak subjektif
bir değerlendirmeyle affeden bir kanun maddesiyle karşı karşıyayız. Bu
adaletsiz af anlayışını kabul etmediğimizi ve bu maddenin kanun teklifinden
çıkarılması gerektiğini bir kez daha kürsüden ifade etmek isterim.
Ben biraz da bu sene iki gün katıldığım -son iki günde- Plan ve Bütçe
Komisyonunun hâlinden ve pürmelalinden söz etmek istiyorum. Çünkü gerçekten,
daha önce katıldığım zamanlarda gördüğüm aktivitesini, daha fazla müzakere etme
usulünü maalesef bu kez görme imkânımız olmadı ve ben orada konuşulan çoğu
şeyin de dinlendiğini, kulak verildiğini de düşünmüyorum. 
Türkiye’nin belki en önemli politika belgelerinden birisi olan On
Birinci Kalkınma Planı geçti Komisyondan ama hakikaten, o kadar önemli bir
belge geçerken ona gereken önem verildi mi? Hayır. Bir kere, ne sendikalar
vardı ne kadın örgütleri vardı müzakere eden ve görüşlerini ifade eden. Dendi
ki: “Üç yıl önce zaten görüşlerini ifade ettiler.” Üç yılda dünya değişti
arkadaşlar, üç yılda Türkiye’nin hâlinde çok şey değişti ve gerçekten özellikle
kadınlar açısından baktığım zaman ciddi, müdahaleler, ciddi kazanımlarımıza
karşı saldırılar var. 
Bugün kadın örgütleri yine ayakta ve isyan ediyorlar, diyorlar ki:
“‘Toplumsal cinsiyet eşitliği’ kavramını nerede ve ne zaman yuttunuz, niye bunu
çıkardınız? Onuncu Kalkınma Planı’nda yer alan ‘toplumsal cinsiyet eşitliği’
kavramına, 4 maddede yer alan bu kavrama ne oldu?” Kadın örgütleri bunu
soruyorlar. “Müzakere ettik.” dediniz, kimlerle müzakere ettiniz, hangi kadın
örgütleriyle müzakere ettiniz? Bunu sorduk Plan ve Bütçe Komisyonunda da bir
cevap yok. 3 önerge verdik orada, gerçekten aslında birbirimizi dinlemediğimize
ve sadece el kaldır, el indir şeklinde davrandığımıza eminim çünkü bu
maddelerden, bu önergelerden bir tanesi, örneğin bu kalkınma planında
(603.2)’de kadınlara sağlık, medya ve dijital okuryazarlık eğitimi verilmesi
öngörülüyor. Gayet güzel bir şey; evet, sağlıkla ilgili okuryazarlığı olsun,
medya okuryazarlığı olsun, dijital okuryazarlık olsun. Biz buna bir ek yapalım
dedik, dedik ki: “Kadınlar haklarını bilmek istiyorlar, haklarını bilmek
gerçekten güven veren bir şey ve onları, daha güvenle geleceklerini
kurabilmeleri için donatan bir şey. Bunun için, kadınların haklarını
bilebilmeleri için kalkın bu medya, sağlık ve dijital okuryazarlığa bir de
yasal okuryazarlık ekleyin. Kadınlar haklarını öğrenebilsinler, bunun
bilinirliğini artıralım.” dedik; reddedildi bu önerge. Neden reddedilir böyle
bir önerge arkadaşlar? Daha önce, tıpkı Rabia Naz araştırma komisyonunu reddettiğiniz
gibi mi? Sırf biz verdik diye mi bu önergeyi? 
Ve gerçekten, ben, bu Meclisteki kadınlara da sesleniyorum: Kadınlardan
yana olun ve kadınlardan yana söz söylendiği zaman, önerge verildiği zaman
dayanışma içinde olalım çünkü bir gün şiddete uğradığınızda o şiddete karşı
duracak olan, sokakta da olsa, Mecliste de olsa, nerede olursa olsun bizleriz.
Bu yüzden İstanbul Sözleşmesi’ni yedirmeyelim arkadaşlar. “İstanbul
Sözleşmesi’ni biz imzaladık.” diye övünüyoruz, “İstanbul’da imzalandı.” diye
övünüyoruz, “İlk imzacısıyız.” diye övünüyoruz; evet, güzel bir şey… 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Kerestecioğlu.
FİLİZ KERESTECİOĞLU DEMİR (Devamla) – …kadınların mücadelesiyle ve el
birliğiyle gerçekleşti bu. Şiddeti önlemek için en önemli uluslararası
belgelerden biri. 
Şimdi, kalkıp, birtakım meczuplar “Bu, aileyi yok ediyor.” “Bu, şunu
yapıyor, bunu yapıyor.” dediği zaman, bunlara niye kulak veriliyor? Neden bunun
karşısında net bir duruş sergilenmiyor? 
“Toplumsal cinsiyet eşitsizliği” dediğiniz zaman ne anlıyorsunuz?
Eşitsizlik hayatın her alanında. Nasıl şu Meclis erkeklerle doluysa, nasıl
eğitimde, yöneticilikte, her alanda daha fazla erkekler varsa ve kadınlar düşük
ücretlerle çalışıyorsa, OECD raporuna baktığımız zaman Türkiye kadın erkek
eşitliği konusunda 149 ülke arasında 130’uncu sıradaysa, işte, bunun adına
toplumsal cinsiyet eşitsizliği denir, bu kadar basit. Bunu çıkaracak bir şey
yok. Bunu kadınlara seslenerek söylüyorum, erkeklere değil. 
Saygılar sunuyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu
ile Bazı Kanunlarda Değişiklik Yapılmasına İlişkin Kanun Teklifi’nin 21’inci
maddesinde yer alan “eklenmiştir” ibaresinin “ilave edilmiştir” şeklinde
değiştirilmesini arz ve teklif ederiz.
Saygılarımızla. 
 Utku Çakırözer Mehmet
Bekaroğlu Kamil Okyay Sındır
 Eskişehir İstanbul
 İzmir
 Emine Gülizar Emecan Lale
Karabıyık Cavit Arı
 İstanbul Bursa Antalya
  Abdüllatif
Şener
  Konya
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan. 
BAŞKAN – Önerge üzerinde söz isteyen Eskişehir Milletvekilimiz Sayın
Utku Çakırözer. (CHP sıralarından alkışlar)
Süreniz beş dakika. 
UTKU ÇAKIRÖZER (Eskişehir) – Sayın Başkan, değerli milletvekilleri; yüce
Meclisimizi saygıyla selamlıyorum. 
Erbil’de düzenlenen silahlı saldırıda yaşamını yitiren başkonsolosluk
çalışanlarımıza Allah’tan rahmet, ailelerine, Dışişleri camiamıza sabır
diliyorum. Milletimizin başı sağ olsun. 
Değerli arkadaşlarım, yarın akşam Türkiye Büyük Millet Meclisi
çalışmalarına ara verecek, tatile gireceğiz. Oysa bu Meclisten umut bekleyen
milyonlarca yurttaşımız var. 
Bakın, şu mektup Adalet Bakanı Sayın Abdulhamit Gül’den hepimize geldi.
Ne diyordu? “Yargı reformu çıkaracağız.” diyordu. Peki biz ne yapıyoruz
haftalardır? Turizm ajansı kuruyoruz; tribünlere, kulüplere ceza kesiyoruz,
şimdi de batık kredileri ve patronları kurtarıyoruz. Peki, hani insana dokunan
yasalar? Şu anda üzerinde konuştuğum madde müsadere kararı verilmiş taşıtların
sahiplerine iadesiyle ilgili yani bir nevi af. Daha önce de çıkarmışız. Şu
Mecliste mali konularda çıkardığımız afların, uzatmaların, ödeme
kolaylıklarının haddi hesabı yok. Arabaya, kara paraya, kaçak kata af var ama
insanımıza yok. 
700 çocuk annesiyle beraber cezaevinde yaşıyor bugün. Gazeteciler,
siyasetçiler, akademisyenler, öğrenciler, sanatçılar ve daha binlerce yurttaş
aylardır, yıllardır tutuklu. Sadece dün gazeteciler, hak savunucuları,
akademisyenler ve öğrenciler Çağlayan Adliyesindeydi. Yarın Gezi direnişi ve
yirmi bir aydır tutuklu Osman Kavala ile İstanbul İl Başkanımız Canan
Kaftancıoğlu hâkim karşısında. Onlarla tam dayanışma içinde olduğumuzu buradan
bir kez daha vurgulamak isterim. 
Bakın, önceki gün Avrupa İnsan Hakları Mahkemesi verileri açıklandı. Hak
ihlallerinde yine rekortmeniz, Avrupa 2’ncisiyiz. Düşünceyi cezalandıran bu
sistemi değiştirmeden, ifade özgürlüğünü tam anlamıyla sağlamadan nereye
gidiyorsunuz? 
Polisimiz, öğretmenimiz, infaz koruma memurumuz, sağlıkçılarımız 3600 ek
gösterge beklerken ne tatili? Emeklilikte yaşa takılanlar bekliyorken,
çiftçimiz gübre, mazot, elektrik faturaları altında kıvranırken nereye
gidiyoruz değerli arkadaşlarım? 
İki gündür biz neyi konuşuyoruz, bakalım: 400 milyar liralık batık
kredilerin ötelenmesini konuşuyoruz. Kimlerin? Bir avuç patronun. Türkiye’de
31,5 milyon kişi bankalara borçlu; 3,4 milyon kişi icra takibinde. Peki,
onların yükünü hafifletecek bir şey konuştuk mu? Hayır. “Asgari ücreti vergiden
muaf tutalım.” diyoruz; hayır. 
Başka ne var pakette? Bakın, bütçe gerçekleşmeleri açıklandı. Bu yıl
için öngörülen 80 milyar liralık bütçe açığını sadece altı ayda
gerçekleştirmişsiniz. Şimdi gözünüzü Merkez Bankası yedek akçesine diktiniz.
Ekonomi, tek adam yönetiminin beceriksizliği nedeniyle daralıyor; büyüme yok,
vergi gelmiyor, faizler düşmüyor, enflasyon artıyor. “Merkez Bankası Başkanı
beceremedi, gitsin.” diyorsunuz. Peki, neden beceremedi? Savurganlığınızdan,
lüksünüzden, şatafatınızdan, kayırmacılığınızdan olmasın? Bu beceriksizliğin
bir ortağı yok mu? Nerede diğer sorumlu? Niye hesap vermiyorlar? 
Değerli arkadaşlarım, bu pakette yüz binlerce gurbetçimize üvey evlat
muamelesi yapılıyor. Benim annem, hepimizin akrabaları on yıllardır o ülkelerde
çalışıyor; markını, dolarını, eurosunu biriktirip burada ailesine gönderiyor,
tatilini burada yapıyor, birikimini bu ülkeye yatırıyor, cari açığımızı
kapatıyor, ekonomiye katkı sağlıyor. Şimdi, primini ödeyerek Türkiye’den emekli
olmak isteyen gurbetçiye “Sen hem daha fazla prim öde hem de daha az maaş al.”
denmekte. Yüz binlerce gurbetçinin, bu şekilde, Millet Meclisimiz tarafından
cezalandırılıyor olması ayıptır, adaletsizliktir, haksızlıktır. 
Bu pakette patronların kurtarılması var ama emekçinin, çiftçinin,
esnafın kurtarılması yok. Hafta sonu Beylikova ilçemizin Süleymaniye köyündeydim.
Kahvede oturduk, sohbet ettik. Sulama birliğinin motoru var, duruyor ama
borçları nedeniyle mühürlü, kullanılamıyor. Çiftçiler diyor ki: “Mühür olmasa
da kullanamıyoruz çünkü o suyu çıkarmak için kullandığımız elektriğin faturası,
ekip kazanacağımız paradan fazla.” Çiftçilerin tamamı tarım krediye, Ziraat
Bankasına borç içinde. 
Değerli arkadaşlarım, bu kürsüde defalarca basının
sorunlarını sizlerle paylaştım. Bu torbada batık kredilerin kurtarılması var
ama Anadolu’da güç bela gazete çıkarmaya çalışan, halkımızı haberdar etmeye
çalışan Anadolu basınımızın sesini duyan yok. Vergi borcu olan gazetelere bir
paket yok. Borcun varsa 3 kuruşluk ilan gelirine devlet el koyuyor. Anadolu’da
1.200 yerel gazete var, ulusal gazetelerin sayıları 20-30 tane, bu gazetelerin
çoğu bu resmî ilanlardan geçiniyor, maaş ödüyor, kâğıt alıyor. Şimdi ne olacak?
Gazetelerin 500’ü kapanacak, binlerce gazeteci işsiz kalacak ama en önemlisi,
değerli arkadaşlarım, bizlerin, hepimizin haber alma hakkını savunan, kamunun
çıkarını gözeten, koruyan kimse kalmayacak. 
(Mikrofon otomatik cihaz tarafından kapatıldı) 
BAŞKAN – Toparlayalım Sayın Çakırözer. 
UTKU ÇAKIRÖZER (Devamla) – Değerli arkadaşlarım, bakın,
öyle plansız programsız gidiyoruz ki mesela yarın son olarak On Birinci Kalkınma
Planı’nı burada ele alacağız. Böyle plan olmaz. İktidarınızda altı yıl önce,
2013 yılında Türkiye’de millî gelir 12 bin dolarmış, şimdi plana koyuyoruz,
2023 yılında millî gelir 12 bin dolar olsun. Yani beş yıl daha çalışıp
çabalayıp cumhuriyetin 100’üncü yıl dönümünde on yıl önceki hedefi yakalamaya
çalışıyoruz. İşte, tek adam vizyonunun ülkeyi getirdiği nokta budur değerli
arkadaşlarım. Demokrasiden, hukuktan ayrılmanın, millî zenginliğimizi
yandaşlara aktarmanın, üretim yerine savurganlığın, lüksün, şatafatın bizi
getirdiği nokta budur. Gerçekten kalkınmayı hedefliyorsak, üretmeyi
hedefliyorsak ilk düğme bellidir, önce hukuk devleti, önce demokrasi, toplumsal
barış, kardeşlik ve tüm bunları sağlayacak demokratik bir yeni anayasa. Bunları
yapmadan nereye gidiyoruz, nereye gidiyorsunuz? 
Hepinizi saygıyla selamlıyorum. (CHP sıralarından
alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’nin 21’inci maddesinin
birinci cümlesinde yer alan “eklenmiştir” ibaresinin “ilave edilmiştir”
şeklinde değiştirilmesini arz ve teklif ederim.
 Zeki Hakan Sıdalı Orhan
Çakırlar İmam Hüseyin Filiz
 Mersin Edirne Gaziantep
 İsmail Tatlıoğlu Hüseyin
Örs Tuba Vural Çokal
 Bursa Trabzon Antalya
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerine söz isteyen, Antalya Milletvekilimiz Sayın Tuba
Vural Çokal. (İYİ PARTİ sıralarından alkışlar)
Süremiz beş dakika Sayın Çokal. 
TUBA VURAL ÇOKAL (Antalya) – Sayın Başkan, değerli milletvekilleri;
Genel Kurulu saygıyla selamlıyorum.
İktidar partisinin kısa bir süre sonra hata yaptığını fark ederek geri
döneceği, “Aldanmışız, hata yapmışız, keşke yapmasaydık.” diyeceği yeni bir
kanun teklifi için daha toplanmış bulunuyoruz.
Bugünkü konumuz ihtiyat akçesinin Hazineye aktarılması. Bizler, her
zaman olduğu gibi, dilimizin döndüğü, elimizden geldiği kadar sizlere bunun
yanlış olduğunu anlatacağız; yapmayın, etmeyin, 1930 yılından bu yana
dokunulmayan bu bütçeye dokunmayın diyeceğiz. Ama siz, bundan önce olduğu gibi,
bizi duymayacaksınız, hata yaptığınızı görmek istemeyeceksiniz. Hatta bizleri
suçlayacak, ekonomiden anlamadığımızı, devlet yönetimini bilmediğimizi
söyleyeceksiniz. Tıpkı Suriye meselesinde olduğu gibi, tıpkı açılım sürecinde
olduğu gibi, tıpkı FETÖ meselesinde olduğu gibi, tıpkı fabrikalarımızın
satılmasında olduğu gibi, tıpkı orman arazilerinin, tarım arazilerinin imara
açılmasında olduğu gibi, tıpkı tek adam rejimine geçişimiz gibi ve tıpkı on
yedi yıldan beri olduğu gibi kulaklarınızı tıkayacak, bildiğinizi
okuyacaksınız; sonra da pişman olacak, geri adım atacaksınız, kendinizden başka
herkesi suçlayacaksınız. Bu, artık, bizim ülkemizin bir rutini hâline gelmiş
olacak. 
Çok değerli milletvekilleri, malum, çocuklar düşe düşe yürümesini öğrenir,
insanlar hata yapa yapa hatalarından ders çıkarır ama sizler, on yedi yılda ne
yürümesini öğrendiniz ne de hatalarınızdan ders çıkarmayı. Sizler hata
yaptınız, bedelini millet ödedi; yanlış yaptınız, fatura millete çıktı.
Hatalarınızın zararı her zaman millete dokundu ve dokunmaya da devam ediyor. 
Bakınız, bugünlerde şehir hastanelerinin garanti
ücretlerinin döviz kurundan Türk lirasına çevrilmesini konuşuyoruz. Bu konuda
zamanında uyarıldınız. “Hasta dövizle mi muayene oluyor da siz dövizle ödeme
yapıyorsunuz.” dedik, “Hasta garantisi mi olur?” dedik ama anlatamadık. Artık
kronikleşen duymama hastalığınız yüzünden bizi duymadınız. Döviz kurlarının 7-8
liraya geldiği dönemlerde köprüleri, havalimanlarını, yolları ve şehir
hastanelerini yaptırdığınız yandaş müteahhitlere milyarları aktardınız. Şimdi
geri adım atıyorsunuz. 
Bu süre içinde yaşananların bedelini ise kim ödedi? Tabii
ki milletimiz. Siz bu hataları yaparken milletimizin sorunları da katlanarak
arttı. Artık her 4 gencimizden 1’i işsiz. Millet pazara gitmektense mezara
gitmeyi tercih eder hâle geldi bu ülkede. Hazine tam takır, kuru bakır.
İşsizlik can almaya devam ediyor, intiharlar sıradan bir olay hâline geldi. Her
gün binlerce esnaf kepenk kapatıyor bu ülkede. 
Tarımda dibe vurmuş, buğdayı bile ithal eder duruma
gelmişiz. Toprak Mahsulleri Ofisi silolarında fareler olimpiyat düzenler hâle
gelmiş. Asgari ücretli açlık sınırının altında yaşam mücadelesi veriyor bu
ülkede. Emeklilerin nasıl yaşadığını ise inanın ekonomistler ve matematikçiler
bile anlamıyorlar. Emeklinin nasıl hayatta kaldığı meselesi öyle bir muamma
hâline geldi ki bir süre sonra bu konu üzerinde belgeseller çekilecek. Sizde
duyma sorunu olduğu için ben onlar adına bir kez daha buradan söyleyeyim:
Emeklilerimiz yaşam mücadelesi veriyor, feryatlarını sağır sultan bile duydu
ama sizler bir türlü duymaktan alıkoyuyorsunuz kendinizi. 
Çok sevgili Adalet ve Kalkınma Partili milletvekilleri,
bu ülke hepimizin; gelin, birlikte Türkiye’yi daha güzel bir ülke yapmak için
çalışalım. Milletimizin ihtiyat akçesine el atacağımıza şehir vergilerini
konuşalım. Tüm dünyada turistlerden alınan bu vergileri biz de alalım. Dış
ticaretimizi artıralım. Dışa bağımlı bir ülke olmak yerine ihraç eden ülke
olmak için çalışalım.
İyice zıvanadan çıktık. Ahlak, vicdanlarımızla beraber çürüdü gitti
maalesef bu ülkede. Her şeyin başı adalet. Hukuku hep birlikte ayağa
kaldıralım. Gelin, birkaç ay sonra yanlış yapmışız diyeceğimiz bir kanunu bu
yüce Mecliste geçirmeyelim diyorum.
Genel Kurulu saygıyla selamlıyorum.
Teşekkürler. (İYİ PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
21’inci maddeyi oylarınıza sunuyorum: Kabul edenler… Kabul etmeyenler…
21’inci madde kabul edilmiştir.
22’nci madde üzerinde bir önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 22’nci maddesinin
kanun teklifi metninden çıkarılmasını arz ve teklif ederiz.
 Mahmut Celadet Gaydalı  Garo
Paylan  Hüda Kaya 
 Bitlis  Diyarbakır
 İstanbul
 Filiz Kerestecioğlu Demir   Hakkı
Saruhan Oluç
 Ankara   İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkanım.
BAŞKAN – Önerge üzerine söz isteyen Diyarbakır Milletvekilimiz Sayın
Garo Paylan. (HDP sıralarından alkışlar) 
Süremiz beş dakika Sayın Paylan.
GARO PAYLAN (Diyarbakır) – Sayın Başkan, sayın milletvekilleri; hepinizi
saygıyla selamlıyorum. 
Değerli arkadaşlar, iddia ediyorum, bakın, Komisyonda iki gün çalıştığım
için iddia ediyorum, şu 35 maddelik torba yasada vatandaş yararına, yoksul
vatandaşlarımızın yararına, emeklinin, emekçinin, çiftçinin, esnafın yararına
tek bir madde yok. Aksini iddia eden varsa gelsin söylesin. Tek bir madde yok. 
Ne var arkadaşlar, bu torbada? Tekrar edelim, dün de söyledim, hep
şirket lobilerinin talepleri, özellikle de yandaş patronların talepleri var. 
Arkadaşlar, bakın, şirket lobileri çok güçlü. Onlar sizlerin de kapısına
geliyor ama özellikle sarayın kapısına gidiyorlar, “Yandık, bittik, mahvolduk.”
diyorlar. Ve onlarla ilgili bir torba geçiriliyor arkadaşlar. Yani Cengizin,
Kolinin, Limakın olmadığı bir torba yasa yok. Burada da Kalyon bir şirketle
ortaklık yapmış, işi bozulmuş; torba yasa geliyor. Rönesans şehir hastanesi
yapmış, işi bozulmuş; torba madde geliyor. Servet affı geliyor bu şirketlere
arkadaşlar. Vatandaşın ödediği ÖTV’yi… Bakın, araba alacak, vatandaş ÖTV
ödeyecek, “Bunu şirkete vereceğim.” diyen bir anlayış var. Bakın, çok vicdansız
ve adaletsiz bir torbayla karşı karşıyayız. 
Bu maddede arkadaşlar, üzerine konuşacağım maddede de başka şirketler
var; hani hepimiz müşterisiyiz, bütün Türkiye Cumhuriyeti vatandaşları
neredeyse müşterisi, iletişim şirketleri: Turkcell, Vodafone, TÜRK TELEKOM. Ne
diyor bu madde biliyor musunuz arkadaşlar? Hani, her ay 50 lira, 100 lira, 150
lira ödüyor ya vatandaşlarımız, özellikle dar gelirlinin bütçesinde ciddi bir
delik açıyor bu faturalar, diyor ki bu şirketler: “Ben vatandaşlarımızla
sözleşme yapıyorum, ben onlara telefon satıyorum. 100 binlerce, milyonlarca
telefon satıyorum, ben bazılarından parayı alamıyorum.” Bakın, aynen böyle
diyor madde. Ve diyor ki Turkcell, Vodafone ve TÜRK TELEKOM: “Ya, benim 700
milyon lira alacağım var vatandaştan, 700 milyon lirayı toplayamıyorum.” E, ne
diyor? “Bu bilgileri biz birbirimizle paslaşalım, benden alıp sonra başka bir
şirketten alırsa o şirket ona telefon vermesin ve ben de onun hattını keseyim
veya ona giderse o da onun hattını kessin.” diyor.
Ya, arkadaşlar, serbest piyasa diyorsunuz ya, Allah’ınızı severseniz,
şirketler bir sözleşme yapmış, telefon satmış, alacağını alamıyor, ne kadar
güçlü lobileri var ki gidiyorlar saraya “Biz 700 milyon lira alacağımızı
alamıyoruz, bize yasa çıkarın.” diyorlar ve Meclis de eğer birazdan kabul
ederse bu şekilde geçecek arkadaşlar. Düşünün ki milyarlarca lira kâr
ediyorlar, her yıl 10 milyarlarca lira ciro yapıyorlar; 700 milyon lira batak
varmış. 
Bu maddeyi bir arkadaşıma anlattım, özel sektörde çalışıyor. “Bende bu
kadar çek, senet var; bir yasa da bana çıkarsanıza, şu çeklerimi, senetlerimi
ben tahsil etsem.” diyor. Arkadaşlar, böyle bir şey olabilir mi? Düşünün ki
böyle koca koca, dev şirketlere karşı vatandaşın telefon faturasını kapatacağız
diye madde çıkarıyoruz arkadaşlar, böyle vicdansız maddelerle karşı karşıyayız.
Bunu kabul etmeyelim diyorum arkadaşlar. Cengiz, Kolin, Limak, Rönesansın
yanına bu torbada Turkcell, Vodafone ve TÜRK TELEKOM dizildi ve onların
tahsilatlarını yapmak üzere ve dar gelirli, zor duruma düşmüş vatandaşımızın
telefon hattını kesmek üzere bir madde var. Eğer çok istiyorlarsa tahsile
koysunlar, peşine düşsünler, almaya çalışsınlar. Neden Türkiye Büyük Millet
Meclisi Turkcell, Vodafone, TÜRK TELEKOM’un tahsilatı için yasa çıkarıyor?
Lütfen bunu bir kez daha düşünün derim. Saygılar sunarım. (HDP ve CHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
22’nci maddeyi oylarınıza sunuyorum: Kabul edenler... Kabul
etmeyenler... 22’nci madde kabul edilmiştir. 
Değerli milletvekilleri, 23’üncü madde üzerinde önerge bulunmamaktadır.
23’üncü maddeyi oylarınıza sunuyorum: Kabul edenler... Kabul
etmeyenler... 23’üncü madde kabul edilmiştir. 
24’üncü madde üzerinde bir önerge bulunmaktadır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 24’üncü maddesiyle
5809 sayılı Kanun’a eklenen geçici 6’ncı maddenin birinci fıkrasında yer alan
"cihazlara” ibaresinin "cihazlar ile Kurumun uluslararası dolaşım
hizmetleri çerçevesinde yaptığı düzenlemelere uymayan cihazlara” şeklinde
değiştirilmesini arz ve teklif ederiz.
 Mehmet Muş  Abdullah
Güler Nevzat Şatıroğlu
 İstanbul İstanbul İstanbul
 Fehmi Alpay Özalan Zeynep Gül
Yılmaz Mehmet Doğan Kubat
 İzmir  Mersin İstanbul
 İmran Kılıç Mehmet
Cihat Sezal Asuman Erdoğan
 Kahramanmaraş  Kahramanmaraş
 Ankara
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire bırakıyoruz
Sayın Başkanım.
BAŞKAN – Gerekçeyi mi okutalım?
MEHMET DOĞAN KUBAT (İstanbul) – Gerekçe Sayın Başkan.
BAŞKAN – Gerekçeyi okuyalım.
Gerekçe:
Teklifin 23’üncü maddesiyle 5809 sayılı Kanun’un 57’nci maddesinin
birinci fıkrasında yapılan değişiklik uyarınca uluslararası dolaşım (roaming)
hizmetlerine yönelik düzenlemelere uymayan cihazlar, elektronik haberleşme
hizmeti verilmeyecek cihazların kapsamına alınmıştır. Bu minvalde kanunun
yürürlüğü öncesinde ülkemize kaçak olarak giriş yapmış ve IMEI bilgileri
MCKS'ye bildirilmemiş cihazlardan roaming yapanların bu madde kapsamında dört
ay içerisinde haberleşme hizmetinin engellenmesi ve bu engellemenin
yapılmasından sonra hâlihazırda bu hizmeti alan kullanıcıların
mağduriyetlerinin önüne geçilmesi amacıyla bir defaya mahsus olmak üzere bu
cihazları kullanımlarına imkân verilmesi amacıyla maddede düzenleme
yapılmaktadır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmiştir.
Kabul edilen önerge doğrultusunda 24’üncü maddeyi oylarınıza sunuyorum:
Kabul edenler… Kabul etmeyenler… 24’üncü madde kabul edilmiştir.
25’inci madde üzerinde bir önerge bulunmaktadır, okutup işleme alıyorum.
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin çerçeve 25’inci
maddesiyle 6253 sayılı Kanun’a eklenen geçici 14’üncü maddenin (1)’inci ve
(5)’inci fıkralarının aşağıdaki şekilde değiştirilmesini arz ve teklif ederiz. 
 Mehmet Muş Recep
Özel Nevzat Şatıroğlu
 İstanbul Isparta İstanbul
 Mehmet Doğan Kubat Fehmi Alpay
Özalan Metin Gündoğdu
 İstanbul İzmir Ordu
“(1) 2/7/2018 tarihli ve 703 sayılı Kanun Hükmünde Kararnamenin 49 uncu
maddesiyle bu Kanuna eklenen geçici 13 üncü maddenin üçüncü fıkrası kapsamında
İdari Teşkilat kadro ve pozisyonlarına atanıp Milli Saraylar İdaresi
Başkanlığında görevlendirilen İdari Teşkilat personeli Milli Saraylar İdaresi
Başkanlığına atanabilir. Bu şekilde atananlara göreve başladıkları tarihi
izleyen aybaşından geçerli olmak üzere atama tarihinden önceki kadro ve pozisyonlarına
ilişkin olarak atandıkları tarih itibarıyla almakta oldukları aylık, ücret, ek
gösterge, zam, özel hizmet tazminatı, makam tazminatı, temsil tazminatı, görev
tazminatı gibi mevzuatında kadro ve pozisyonuna bağlı olarak öngörülen mali
haklar ile sosyal hak ve yardımlar kapsamında yapılması öngörülen ödemeler aynı
usul ve esaslar çerçevesinde ödenmeye devam edilir. Ataması yapılmayan
personelin görevlendirmeleri sonlandırılmış sayılır.”
"(5) 703 sayılı Kanun Hükmünde Kararnamenin 49 uncu maddesiyle bu
Kanuna eklenen geçici 13 üncü maddenin üçüncü fıkrası kapsamında İdari Teşkilat
kadro ve pozisyonlarına atanıp Milli Saraylar İdaresi Başkanlığında
görevlendirilen İdari Teşkilat personelinden, Milli Saraylar İdaresi
Başkanlığındaki görevlendirmesi devam ederken doğum, askerlik veya ücretsiz
izin nedenleriyle görevlerinden ayrılan ve bu nedenlerle bu maddenin yürürlüğe
girdiği tarih itibariyle görevinde bulunmayanlar ile bu maddenin yürürlüğe
girmesinden önce Milli Saraylar İdaresi Başkanlığı kadrolarına atananlar
hakkında da bu madde hükümleri uygulanır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkan. 
BAŞKAN – Gerekçeyi mi okutuyoruz?
MEHMET DOĞAN KUBAT (İstanbul) – Gerekçe efendim.
BAŞKAN – Gerekçeyi okutuyorum:
Gerekçe:
Birinci fıkrada yapılan değişiklikle, Millî Saraylar
İdaresi Başkanlığına atanacak personelin mevcut özlük hakları çerçevesinde
aldığı ödemelerin aynı usul ve esaslar çerçevesinde ödenmeye devam olunmasına
yönelik tereddütler giderilmektedir.
Beşinci fıkrada yapılan değişiklikle, maddenin yürürlüğe
girmesinden önce Millî Saraylar İdaresi Başkanlığı kadro ve pozisyonlarına
atananlar hakkında da madde hükümlerinin uygulanmasına yönelik düzenleme
yapılmaktadır.
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir. 
Kabul edilen önerge doğrultusunda 25’inci maddeyi
oylarınıza sunuyorum: Kabul edenler... Kabul etmeyenler... 25’inci madde kabul
edilmiştir. 
Değerli milletvekilleri, 26’ncı madde üzerinde iki önerge
bulunmaktadır, önergeleri aykırılık sırasına göre okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu
ile Bazı Kanunlarda Değişiklik Yapılması Hakkında Kanun Teklifi’nin 26’ncı
maddesinin birinci cümlesinde yer alan “eklenmiştir” ibaresinin “ilave
edilmiştir” şeklinde değiştirilmesini arz ve teklif ederiz.
 Yavuz Ağıralioğlu Zeki
Hakan Sıdalı Behiç Çelik
 İstanbul Mersin Mersin
 Hüseyin Örs  İmam
Hüseyin Filiz
 Trabzon  Gaziantep
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım. 
BAŞKAN – Önerge üzerinde söz isteyen Mersin Milletvekilimiz Sayın Behiç
Çelik. (İYİ PARTİ sıralarından alkışlar)
BEHİÇ ÇELİK (Mersin) - Sayın Başkan, değerli milletvekilleri; 102 sıra
sayılı Kanun Teklifi’nin 26’ncı maddesinde değişiklik önergemize istinaden söz
aldım. Genel Kurulu saygılarımla selamlıyorum.
Arkadaşlar, yine bir torba kanunla karşı karşıyayız. Bunu ısrarla
vurgulayarak torba kanun tekliflerine karşı Türkiye Büyük Millet Meclisinde ve
kamuoyu nezdinde bir bilinç oluşturmalıyız.
Değerli milletvekilleri, bu arada Kuzey Irak’ın şehri olan Erbil’de Türk
konsolosluk görevlilerine alçak bir saldırı cereyan etmiştir. Bu saldırıda bir
diplomatımızın şehit olduğu bilgisi intikal etmiştir. Şehidimize Allah’tan
rahmet, yaralılara acil şifalar diliyoruz. Tabii, bunun faillerinin yakalanarak
cezalandırılması da beklentimizdir.
Değerli milletvekilleri, konuya tekrar dönersek 193 sayılı Gelir Vergisi
Kanunu, 213 sayılı Vergi Usul Kanunu, 1211 sayılı Türkiye Cumhuriyet Merkez
Bankası Kanunu, 3201 sayılı Yurt Dışında Bulunan Türk Vatandaşlarının Sosyal Güvenlikleri
Hakkında Kanun, 4458 sayılı Gümrük Kanunu, 5346 sayılı Yenilenebilir Enerji
Kaynakları Hakkında Kanun, 5411 sayılı Bankacılık Kanunu, 5502 sayılı SGK’ye
İlişkin Düzenlemeler Hakkında Kanun, 5520 sayılı Kurumlar Vergisi Kanunu, 5597
sayılı Kanun, 5607 sayılı Kaçakçılıkla Mücadele Kanunu ve bitmiyor, devamı var,
5809 sayılı Kanun, 6361 sayılı Kanun, 6362 sayılı Kanun, 6428 sayılı Kanun ve
6446 sayılı Kanun. Bütün bu kanunlarda bu torba kanunla -ne yapılıyor-
değişiklik yapılıyor. Torba kanun, saydığım bu yasalarda değişiklik ve ilaveler
getiriyor. Bu yasama tarzı aslında hukuk devleti ve devlet erki için bir
handikap oluşturuyor. 
Değerli arkadaşlar, ekonomik ve mali istikrar bir ülke için, geleceği
için bir zorunluluktur ancak ekonomik istikrar tek başına sağlanamaz. Buna ek
olarak ulusal güvenlik ve etkin dış politika hem makro hem de mikro düzeyde
ekonomiye doğrudan etki eder. 
Eğer bir ülkede demokrasi gerçek anlamda işletilmiyor, hukuk devletinin
gerekleri yerleştirilemiyorsa orada sağlıklı bir ekonomiden bahsedilemez. Eğer
bir ülkede parti devleti tüm cesametiyle kendini hissettiriyor, can ve mal
güvenliği konusunda subjektif alana kayıyorsa, yargı güvencesi yoksa orada
sağlıklı bir ekonomiden bahsedilemez. Eğer bir ülkede dış politikada komşularla
kavgalı, dışarıda çatışan gruplara karşı taraf, ahdî hukukun dış politika
yönünü savsaklamış, yanlış uluslararası ilişkilerden dolayı itibar kaybetmiş
bir durum hasıl olmuşsa orada yine sağlıklı bir ekonomiden bahsedilemez. 
Değerli arkadaşlar, küresel piyasalarda tüm bu sebeplerle esamemizin
okunmaması acınacak bir durumdur. Zira dış borç yükümüz 450 milyar dolar
düzeyindedir. Deniyor ki: “Bu borcun kabaca 300 milyar doları özel sektör
borcudur.” Doğrudur ama Hazine garantisini dikkatinize sunmak isterim.
Potansiyel batık kredilerin bankacılık sistemini zorlamasına izin vermemek
gerekir. Burada düzenleme yapmak doğru bir adımdır ama üretim yapan sektörleri
öncelemek gerektiği de ortadadır. 
Sayın Başkan, değerli milletvekilleri; son yıllarda kamu hizmet ve
yatırımları piyasa parametreleri açısından 2 ila 5 kat arasında pahalıya mal
olmaktadır. Belediyeler böyle çalışmaktadır, yatırımcı kamu kurum ve
kuruluşları böyle çalışmaktadır. Bu yolla bazı kişi ve zümrelere transferler
olduğu inkâr edilemez bir gerçektir. Bunun adı kentsel klientalizmdir ya da
daha açık bir ifadesiyle yolsuzluktur.
(Mikrofon otomatik cihaz tarafından kapatıldı)
BAŞKAN – Tamamlayalım Sayın Çelik. 
BEHİÇ ÇELİK (Devamla) – Şehir hastaneleri de bunun bariz bir misalidir.
Sayın Tatlıoğlu, Sayın Durmuş Yılmaz şehir hastanesiyle ilgili, tamamlandığında
30,9 milyar TL’ye yükselecek bir yük bindireceğini ifade ediyor. İki nesil
şimdiden borçlandırılmaktadır. Buna hiçbir hükûmetin hakkı olmasa gerektir.
Evet, torba yasa krizi tarif etmektedir. Otokrasi iflas etmiştir,
devlete samimi ve fedakâr, akıllı bir kadro elini dokundurmalıdır. Hukuk,
adalet, demokrasiye ihtiyaç olduğu bir gerçektir. 
Bu duygularla önergemizin kabulünü diler, yüce heyetinize tekrar
saygılar sunarım.
Teşekkür ederim. (İYİ PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin çerçeve 26’ncı
maddesinin aşağıdaki şekilde değiştirilmesini arz ve teklif ederiz. 
 Mehmet Muş Nevzat
Şatıroğlu  Mehmet Doğan Kubat
 İstanbul İstanbul İstanbul
 Zeynep Gül Yılmaz  Fehmi Alpay
Özalan Metin Yavuz
 Mersin İzmir Aydın
 Ali Şahin  Asuman
Erdoğan
 Gaziantep  Ankara
"MADDE 26- 21/11/2012 tarihli ve 6361 sayılı Finansal Kiralama,
Faktoring ve Finansman Şirketleri Kanununun 16 ncı maddesinin ikinci fıkrasında
yer alan "Finansal kiralama ve finansman şirketleri” ibaresi "Şirket”
şeklinde değiştirilmiş ve maddeye aşağıdaki fıkra eklenmiştir.
‘(3) Bu madde uyarınca özel karşılık ayrıldıktan sonra
tahsil imkânı kalmaması nedeniyle kayıttan düşülen alacaklar, 213 sayılı
Kanunun 322 nci maddesi hükümleri kapsamında değersiz alacak addolunur.’”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkanım. 
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum: 
Gerekçe: 
Önergeyle 6361 sayılı Kanun’un 16’ncı maddesinin ikinci fıkrasında
yapılan değişiklikle faktoring şirketlerinin de maddede yer alan diğer
şirketlerle aynı imkâna sahip olmasını sağlamaya yönelik düzenleme
yapılmaktadır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmiştir.
Kabul edilen önerge doğrultusunda 26’ncı maddeyi oylarınıza sunuyorum:
Kabul edenler… Kabul etmeyenler… 26’ncı madde kabul edilmiştir. 
27’nci madde üzerinde bir önerge bulunmaktadır, okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi'nin 27’nci maddesinin
aşağıdaki şekilde düzenlenmesini arz ve teklif ederiz. 
 Hüseyin Örs Zeki
Hakan Sıdalı Orhan Çakırlar
 Trabzon Mersin Edirne
 İmam Hüseyin Filiz  Hasan
Subaşı
 Gaziantep  Antalya
MADDE 27- 6/12/2012 tarihli ve 6362 sayılı Sermaye Piyasası Kanununun 31
inci maddesine aşağıdaki fıkra eklenmiştir.
"(4) İhraççıların borçlanma araçlarına ilişkin ödeme
yükümlülüklerini yerine getirmemesi nedeniyle, Merkezi Kayıt Kuruluşu tarafından
düzenlenip hak sahiplerine verilen belge 9/6/1932 tarihli ve 2004 sayılı İcra
ve İflas Kanununun 68 inci maddesinin birinci fıkrasında belirtilen belgelerden
sayılır.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkanım. 
BAŞKAN – Önerge üzerinde söz isteyen Antalya Milletvekilimiz Sayın Hasan
Subaşı. (İYİ PARTİ sıralarından alkışlar) 
Süreniz beş dakika Sayın Subaşı.
HASAN SUBAŞI (Antalya) – Sayın Başkan, değerli milletvekilleri; Genel
Kurulu saygıyla selamlıyorum. 
Menfur saldırı sonucu şehit edilen başkonsolosluk görevlimizi rahmetle
anıyorum, Allah’tan rahmet diliyorum. Milletimizin başı sağ olsun. 
Değerli milletvekilleri, 102 sıra sayılı Yasa Teklifi hakkında konuşmak
için söz almış bulunuyorum, 27’nci maddesiyle ilgili. Yine arkadaşların,
hatiplerin belirttiği gibi ve İYİ PARTİ Milletvekilimiz Behiç Bey’in de alt
alta sıraladığı gibi, birçok yasada değişiklik öngören bir torba yasayla karşı
karşıyayız. Geçmişte, temmuz ayında tatile girilirmiş. Keşke tatile girilmese
de çok önemli, yargı reformu dâhil -emeklilikte yaşa takılanlar, tarımla ilgili
sorunlar, adaletle ilgili sorunlar- birçok yasa üzerinde konuşulabilseydi...
Ama hepimizin bildiği gibi, haftalardır akçalı işlerle meşgulüz, bütçeyi
tamamlamakla ve borçları yapılandırmakla meşgulüz.
Ben Adalet Komisyonundayım. Birkaç kere Adalet Komisyonu toplandı. Çevre
Komisyonu, İnsan Hakları Komisyonu, Anayasa Komisyonu, Tarım Komisyonunun
toplandığını ve çalıştığını neredeyse görmedik ama Bütçe Komisyonu hiç
durmadan, sürekli çalışan en baştaki Komisyonumuz ve hangi konuda olursa olsun
bütün yasa teklifleri bu Komisyonun önüne getirilmek suretiyle para toplamanın
yolları aranmakta yani tatilde kriz için para aranıyor. 
AK PARTİ’li hatip arkadaşımız kanunu takdim ederken “Kötü algılar,
siyasi saldırılar ve kur baskısı gibi saldırılara maruz kaldık, hatta bu
algılar sonucunda not düşürme operasyonlarını yaşadık ve ciddi bir türbülans
yaşadık fakat bu bertaraf edildi.” demiştir. Bu önemli bir husus. Gerçekten bir
sorunun, krizin içindeyken “Böyle bir suni türbülans yaşandı ve bertaraf
edildi.” diyebilmek önemli bir hatadır. Sayın Cumhurbaşkanı da “Faiz lobisine
karşıyız. Sözlerimizi dinlemedi, faizi düşürmediği için enflasyonu düşüremedik;
onun için, görevini yapmayan Merkez Bankası Başkanının görevini sonlandırdık.”
demiştir. Bunları alt alta koyduğumuz zaman Hükûmetin ciddi bir yanılgıda ve
yanlış teşhis içinde olduğunu görüyoruz. Yanlış teşhis olduğu zaman ne kadar
para toplarsak toplayalım, ne kadar vergi toplarsak toplayalım, hatta Merkez
Bankası ihtiyat akçesini de Hazineye aktaralım sonucu yararlı sonuçlara
vardırabilmek, bu hasarı yanlış teşhisle tedavi edebilmek son derece zordur.
Onun için, işin doğrusunu ortaya koyup Mecliste tartışabilsek gerçekten bir
çözüm bulabiliriz.
Hasılat üzerinden vergi düşünülmüş. Bu, vergilendirmede
bir geri dönüştür. Sonradan, itirazlar üzerine taşıma sektörüne sadece
bırakılmıştır ama keşke tarım sektörüne de bu kadar sorunlu olan tarım sektörüne
de tümüyle hasılat üzerinden yani “götürü vergi” dediğimiz vergi sistemi
üzerinden bir vergilendirme yapılabilseydi. Çünkü büyük çiftçi, küçük çiftçi,
borçlu olan çiftçimiz kırsal şartlarda ne fatura toplayabiliyor ne de
muhasebecisiyle defter tutma sorunlarını karşımıza çıkarabiliyor. 
(Mikrofon otomatik cihaz tarafından kapatıldı)
HASAN SUBAŞI (Devamla) – Toparlıyorum.
BAŞKAN – Tamamlayalım. 
HASAN SUBAŞI (Devamla) – Telefonla ilgili konu, ikinci el telefonları
-ki Türkiye’de değeri 20-30 milyar dolar civarında olan ikinci el telefon
olduğu varsayılıyor- ortadan kaldırmaya, bunun ticaretini engellemeye dönük bir
maddeyle çok büyük bir zarar oluştuğu gibi, bir ticareti de ortadan
kaldırıyoruz. Bunun hukukla, Anayasa’yla bağdaşır bir yanı yok hepimizin bildiği
gibi. 
Kamu-özel iş birliği suretiyle yapılan şehir hastanelerinin durumu
nihayet fark edilmiştir; bugün, Meclisin yardımı ve katkısıyla büyük hasarı,
büyük zararı engellemenin yolları aranmaktadır. 
Bir yıl sonra bu sistemin çalışmadığı ve büyük sıkıntılara maruz
kaldığını gördüğümüze göre, yeni bir Anayasa’yla, sistem tartışmalarına devam
edip Türkiye'nin üzerine uygun, tartışarak, prova ederek sistemimizi yeniden
oluşturmalıyız. 
(Mikrofon otomatik cihaz tarafından kapatıldı) 
BAŞKAN –Tamamlayalım Sayın Subaşı. 
Buyurun. 
HASAN SUBAŞI (Devamla) – Bir yıl sonra, neresinden bakarsanız bakın, hem
yasama hem yürütme hem de yargının görev yapamaz hâle geldiğini hepimiz
görüyoruz. Onun için, önümüzdeki aylarda hem sistemin hem de Anayasa’nın
mutlaka tartışılması gerekmektedir. 
Bu duygularla, Genel Kurulu saygıyla selamlıyorum. (İYİ PARTİ
sıralarından alkışlar) 
BAŞKAN – Önergeyi oylarınıza sunuyorum: Kabul edenler… Kabul etmeyenler…
Kabul edilmemiştir. 
27’nci maddeyi oylarınıza sunuyorum: Kabul edenler… Kabul etmeyenler…
27’nci madde kabul edilmiştir. 
28’inci madde üzerinde dört önerge bulunmaktadır, önergeleri aykırılık
derecesine göre okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 28’inci maddesinin
kanun teklifi metninden çıkarılmasını arz ve teklif ederiz.
 Mahmut Celadet Gaydalı Necdet
İpekyüz Murat Çepni 
 Bitlis  Batman İzmir
 Abdullah Koç  Erdal
Aydemir
 Ağrı  Bingöl
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerinde söz isteyen, Batman Milletvekilimiz Sayın
Necdet İpekyüz.
Buyurun. (HDP sıralarından alkışlar)
Süreniz beş dakika Sayın İpekyüz. 
NECDET İPEKYÜZ (Batman) – Sayın Başkan, değerli milletvekilleri;
hepinizi saygıyla selamlıyorum.
Maddeyle ilgili konuşmama başlamadan önce, bildiğiniz gibi, geçen hafta
SETA’nın medyada yaptığı fişlemelerle ilgili konuşmuştuk ve önüne gelen basın
görevlilerini, gazetecileri ve kimi kurumları itham altına almıştı. Ve
bunlardan, Türkiye halkının, özellikle 31 Martta bütün herkesin şahit olduğu
şaibeli Anadolu Ajansı muaftı. Anadolu Ajansı dün Twitter’da bir haber
paylaştı, haber şu: “HDP'li belediyeden… Sahabe İyaz bin Ganem’in adını taşıyan
caddeye terör suçlusunun adı verildi.”
Olay şu: Doktor İlhan Diken… Diyarbakır Tabip Odası İnsan Hakları
Komisyonunda birlikte çalışıyorduk. İyi hekimlik için birçok arkadaşımızla
beraber çaba harcıyorduk. Hepimizin bildiği gibi 1990’lı yıllar nasıl yıllardı?
Her türlü inanç ve her türlü aidiyetten uzak -etnik açıdan, cinsiyet açısından-
Hipokrat yemini etmiş en kutsal meslek grubudur hekimlik. Bu arkadaşımız daha
sonra tabip odası yönetimi dışında Türk Tabipleri Birliği Merkez Konseyinde
çalıştı, uzun süre Toplum ve Hekim dergisinde çalıştı. ve peşinden yerel
seçimlerde belediye meclis üyesi seçildi, uzun süre Diyarbakır Büyükşehir
Belediyesinde Başkan Vekilliğini yürüttü. Beş yıl önce kalp krizinden yaşamını
yitirdi genç yaşta.
Anadolu Ajansının yaptığı, kutuplaşmaya tümüyle neden olan, barışı yerle
bir eden bir anlayışın sonucudur. Doktor İlhan Diken gibiler aslında sürekli
yaşatılması gereken, örnek alınması gereken kişilerdir, bu şekilde o olayı da
söylemiş olayım.
Arkadaşlar, şimdi, muhalefet şehir hastaneleriyle ilgili birçok kez bu
kürsüde sorunları dile getirdi ve hepimiz, büyük bir muamma olan bu sözleşmenin
hâlâ daha ne olduğunu bilmiyoruz. Meclise bir onama getiriliyor, diyor ki:
“Parmaklarınızı kaldırın, bir şeyi onaylayacaksınız.” Neyi onaylayacağız? “Bu
şehir hastanelerindeki sözleşmelerin bedeli dışında, hizmetlerin ve kullanım
bedellerinin artış ve inişlerinde bir düzenleme yapacağız.” Peki, neyi, nasıl
düzenleyeceksiniz? Bunu bilmiyoruz, bizden bu yetkiyi istiyorsunuz, bunu
onaylamamızı istiyorsunuz. Bunu niye istiyorsunuz? Çünkü bir usulsüzlük var,
yaptığınız bir yanlış var. Bu yanlışı, bu sefer, bizimle paylaşmayıp düzeltme
yollarına gidiyorsunuz. Bakın, muhalefet karşıydı, sivil toplum örgütleri
karşıydı; birçok kez Mecliste de, şehir hastanesi açılan birçok yerde de bir
yığın tepki dile getirildi, hatta açılmadan önce de bu eleştiriliyordu. Ama
şimdi para yetiştirilemiyor çünkü döviz artıyor, kriz geliyor. Plan ve Bütçe
Komisyonu -arkadaşlarımız burada- üyelerine biz şunu sorduk: “Ya, peki de siz
bir anlaşma yapmışsınız; bunu düşürmek, yükseltmek… Bu şirketler ne diyecekler,
kredi verenler ne diyecekler?” Bize söylenen şu: “Biz onlarla oturup konuştuk
ve konuşmamız sonucunda şu konuda anlaştık, herhangi bir itirazları yok.” İyi
de siz konuştuysanız, anlaştıysanız bu Meclise ne diyorsunuz? Diyorsunuz ki:
“Bizim işimize karışmayın, sadece onaylayın.” Bakın, siz çıktığınızda “mega
projeler” diyordunuz -mega, bilgisayarda milyon demektir- artık mega değil,
giga borçlarla uğraşıyorsunuz, milyarlarla ifade edilen borçlarla
uğraşıyorsunuz ve milyarlarla ifade edilen bu borcu da biz ödeyeceğiz.
Türkiye’deki yasalara baktığınızda, yasaların bir kısmında şu vardır: Kamu
adına birileri ihale yapıp rayiç bedelleri üzerinden bir sonuca gidiyorsa ve bu
saptanıyorsa, eğer rayiç bedelleri üzerinden bir ihale verilmişse onlardan
tahsil edilir, onlarla ilgili yasal işlem yapılır. Peki, biz şimdi kimlere
yasal işlem yapacağız? Bunun günahı kimin? Kabul ediliyor zaten yanlış
yapıldığı simülasyon sonuçlarına göre. Çünkü simülasyon sonuçlarına göre
2017’de 301 milyonluk hedef varken, biz, daha 2019 yılı için 6 milyara yakın
bir para ifade ediyoruz ve bütün bu kararların hepsi bizden saklanıyor. Ne
olacak gelecekte? Gelecekte, şehir hastaneleriyle ilgili birçok sözleşmenin
içeriğini bilmeden, şirketler, kredi verenler ve hep ismini andığımız şirketler
bu işten yararlanacaklar; yemeğinden, güvenliğinden, sterilizasyonundan,
temizliğinden, bütün tıbbi işlemlerinden ve kira bedelinden yararlanacaklar.
Bütün bunlar ne olacak? Bizim bir an önce düzenleme yapmamız lazım. Düzenleme
neyle ilgili yapılabilir? Düzenleme şununla ilgili yapılabilir… 
(Mikrofon otomatik cihaz tarafından kapatıldı) 
BAŞKAN – Tamamlayalım.
NECDET İPEKYÜZ (Devamla) – Bir kere bu kamu zararlarına kimler neden
olmuşsa, bunların tahsilini onlardan nasıl yapalım, bunu konuşalım. Bu
şirketlere, bunu, bu şekilde rastgele, dövizle, hiçbir hesap yapmadan yirmi beş
yıllık bir süreyle kim vermişse onlardan hesap soralım, onu ortaya çıkaralım ve
bu sözleşmelerin normalde nasıl feshedileceğini konuşalım. Biz feshetmeyi değil
de allem edip kallem edip bunları bir şekilde tekrar nasıl örtbas edeceğimizle
uğraşıyoruz. Bu şekilde yaparsak hepimiz vebal altında kalırız. Bu Meclis
parmak kaldırıp indirme yeri değildir, bunların konuşulup tartışılması gereken
bir yerdir. 
Hepinize teşekkür ediyorum. 
Saygılarımı sunuyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’nin 28’inci maddesine
“sözleşme bedeli” ibaresinden sonra gelmek üzere “Kamuoyuna da açıklanması
koşuluyla” ibaresinin eklenmesini arz ve teklif ederiz. 
Saygılarımızla.
 Mehmet Bekaroğlu Lale
Karabıyık Kamil Okyay Sındır
 İstanbul Bursa İzmir
 Cavit Arı Emine
Gülizar Emecan Abdüllatif Şener
 Antalya İstanbul Konya
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerinde söz isteyen İstanbul Milletvekilimiz Sayın
Mehmet Bekaroğlu. (CHP sıralarından alkışlar)
Süreniz beş dakika Sayın Bekaroğlu.
MEHMET BEKAROĞLU (İstanbul) – Teşekkür ederim Sayın Başkan.
Değerli arkadaşlarım, bu torba yasanın 27, 28, 29 ve 30’uncu maddeleri
şehir hastaneleriyle ilgili. Bildiğiniz gibi, şehir hastaneleri, daha önce
“yap-işlet-devret” denen, daha sonra ismi değiştirilen, “kamu-özel iş birliği”
diye ismi inceltilen bir proje. Kamu-özel iş birliği sadece şehir
hastanelerinde değil, kara yollarından enerjiye kadar birçok projede kullanılan
bir finansman modeli. 
Değerli arkadaşlarım, bu model, yıllardan beri Türkiye’ye
“Yeni bir finansman modeli, bir kuruş para harcamadan milyar dolarlık işler
yapacağız.” diye, hani bir tip cambazlık olarak, büyülü bir şey olarak
anlatıldı. Önce “Bürokrasi engelliyor.” dendi ve değişik yasalarda
değişiklikler yapılarak bu bürokrasi engeli kaldırıldı ve 2009’dan bu yana
hayata geçirilmeye çalışılıyor. Bu çerçevede çok sayıda şehir hastanesi de
ihale edildi, bir kısmı bitti, çalışmaya başladı. 
Burada dikkat edilecek bir şey var: 2023’e kadar 325
milyar dolarlık yatırım bedeli öngörülüyor. Bugüne kadar 58,6 milyar dolarlık
yatırım bedeli söz konusu ama bugün bu yasayla yasal bir önem kazanan,
resmîleşen sözleşme değeri de 130 milyar. Ne demek bu, biliyor musunuz
arkadaşlar? Özellikle Adalet ve Kalkınma Partisi milletvekillerine söylüyorum:
Türkiye 58,6 milyar dolarlık yatırıma karşılık ileride alacağı 130 milyar dolar
gelirden vazgeçiyor. 2023’e kadar da 325 milyar dolarlık -tabii, bu olur,
olmaz, ayrı bir şey- bir öngörüsü var. 
Ne yapılıyor burada arkadaşlar? Burada, bir defa, bu
ihaleyi alan firmalara, kişilere, her neyse, iki konuda garanti veriliyor:
Bunlardan bir tanesi, kredi garantisi veriliyor, devlet krediye kefil oluyor.
İkincisi ise hizmet garantisi yani “Sen bu yatırımı yap, ben sana -sadece
hizmet değil, bir de kira- şu kadar kira… Ve şu kadar da senden hizmet
alacağım. Eğer bu hizmeti almazsam...” İşte, diyelim senede 30 bin MR
çekilmedi, 15 bin çekildi; “Kalanın parasını tamamlayacağım.” diyor ve bunların
hepsi de euro cinsinden. 
Şimdi, bunlara karşı çıkanlar suçlandı “Her şeye karşı çıkarlar zaten,
bunlar komünist kardeşim, her şeye ‘hayır’ diyorlar.” denildi. Şimdi öyle bir
noktaya gelindi ki şehir hastanelerinde, hiç abartmıyorum, kilosunu 80 kuruşa
aldığımız karpuzun çöpünü, kabuklarını atmak için 1 lira harcamaya başladık
değerli arkadaşlarım. Niye böyle oldu? Çünkü dolar, euro yani döviz kuru acayip
bir şekilde fırladı, altından kalkılmaz bir hâle geldi ve bu yasa
düzenlemesiyle “sözleşme bedeli” diye bir kavram getirildi, baştan olması
gereken şey oldu ve en önemlisi, bu kapsamdaki sözleşme değişikliklerinde,
sözleşme bedelinin artırılmaması kaydıyla, kullanım bedeli ve hizmet bedeli
artırmak veya azaltmak suretiyle… 
Değerli arkadaşlarım, sözleşme bedeli artırılmayacak, değişmeyecek ama
ne demek sözleşme bedeli? Bugünkü para karşılığında eğer biz işletseydik yani
devlet kredi bulsaydı, devlet finanse etseydi, devlet yatırım yapsaydı şu kadar
sene sonra oradan elde edeceği bedel. “Bu bedel değişmemek kaydıyla biz kira
bedeli ile hizmet alım bedelinde değişiklikler yapacağız.” deniliyor. Nasıl
kullanacak bunları, çok fazla kimse bilmiyor değerli arkadaşlarım. Şimdi ne
deniliyor? Şimdi deniliyor ki: “Biz bunları yaptık ama yanlış yaptık,
düzelteceğiz.” Düzeltebilecekler mi; uluslararası tahkimlere mi gidecek, nereye
gidecek; bu konuyu da bilmiyoruz yani elimizde bir ateş topu var, bunu nereye
koyacağımızı bilmiyoruz değerli arkadaşlarım. 
Şimdi, Hükûmetin bulmuş olduğu bu model, aslında, sıfırı tüketmenin bir
şeyi. Bölüm üzerindeki konuşmamda da ifade etmiştim öğleden sonra, siz dünya
kadar kaynak kullandınız değerli arkadaşlar, hiçbir kaynak falan kalmayınca bu
modeli buldunuz yani gelecekteki gelirlerden vazgeçerek şimdi vermeye
başladınız. Bu, bir şekilde iflasın… Bakın, bütün dünya bunlardan vazgeçti
değerli arkadaşlarım. Niye vazgeçti? 
(Mikrofon otomatik cihaz tarafından kapatıldı) 
BAŞKAN – Buyurun Sayın Bekaroğlu.
MEHMET BEKAROĞLU (Devamla) – Çünkü yıllara göre, eğer bu
yatırımı devlet yapsaydı çok daha kârlı olacağından dolayı bunlardan vazgeçti.
Bir başka şey daha var; bu sizin için çok şaibeli, değerli arkadaşlarım: Bu
sebeple, yandaş -yani bilindik, tanıdık, neyse- çevrelere, şirketlere kaynak
aktarmak için gerekli olmayan projeler hayata geçirildi deniliyor. İddiadır bu,
ben de aynı kanaatteyim, özellikle şehir hastanelerinin büyük çoğunluğu...
Bakın, ben Rizeliyim, Rize’ye yatırım yapılmasını istiyorum. Rize’de çok güzel
2 tane hastane var, bir tane hastanesi beş, altı senelik hastane değerli
arkadaşlarım. Şimdi, bu 2 hastane –biri üniversite hastanesi, biri devlet
hastanesi- dururken deniz dolgusu yapılarak -Rize’ye yatırım olmasın ister
miyim- 600 yataklı şehir hastanesi yapılıyor değerli arkadaşlarım. Peki, ne
olacak bu yeni hastaneler? Buraya satın alma garantisi vermişsiniz. Peki, eski
hastaneler ne olacak? Ankara’da olduğu gibi önemli, tarihî hastaneler
kapatılıyor, insanlar oraya zorla MR çektirilmeye götürülüyor. Bu, aynı
zamanda, yandaşa kaynak ayırmaktır. 
Saygılarımı sunuyorum. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi'nin 28’inci maddesinin
(p) bendinin aşağıdaki şekilde düzenlenmesini arz ve teklif ederim. 
 Dursun Ataş Orhan
Çakırlar Aydın Adnan Sezgin
 Kayseri Edirne Aydın
 Behiç Çelik  Arslan
Kabukcuoğlu
 Mersin  Eskişehir
“p) Sözleşme bedeli; Sözleşme kapsamında işletme dönemi boyunca
yükleniciye ödenecek kullanım bedeli ile hizmet bedelinin toplamının yönetmelik
çerçevesinde hesaplanan net bugünkü değerleri üzerinden elde edilen toplamını,”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerinde söz isteyen, Eskişehir Milletvekilimiz Sayın
Arslan Kabukcuoğlu. (İYİ PARTİ sıralarından alkışlar)
Süreniz beş dakika Sayın Kabukcuoğlu.
ARSLAN KABUKCUOĞLU (Eskişehir) – Sayın Başkan, değerli milletvekilleri,
görüşülmekte olan torba yasa teklifi hakkında söz almış bulunmaktayım. 
Bir düşünür “Ölüm ve vergi dışında hiçbir şey kesin
değildir.” demiştir. Bu sözlerden verginin mali bir gereklilik olduğunu,
eğitim, sağlık, ulaşım gibi hizmetlerin sağlanabilmesi için toplanmasının
zorunlu olduğunu anlıyoruz. Verginin bunlar dışında da önemli fonksiyonları
olduğunu biliyoruz. Vergi, bir sektörün, bir iş alanının ya da ekonominin
genelinin büyümesini etkileyen bir politika aygıtıdır. Verginin ayrıca sosyal
bir fonksiyonu vardır; sosyal adaletin sağlanmasında, gelir eşitsizliğinin
giderilmesinde, çevreye ve sağlığa zararlı olabilecek faaliyetlerin
azaltılmasında rol oynar. Burada bize düşen hayati bir sorumluluk vardır. Her
bir kanun maddesini ele alırken verginin hangi amaca hizmet ettiğini iyi
düşünmeliyiz. Ayrıca, popülist politikalardan, belli kesime yarayacak ama
halkın adalet duygusunu zedeleyecek kanunlardan kaçınmalıyız. Kanun
maddelerindeki herhangi bir belirsizlik tek bir kişinin inisiyatifiyle
gelecekte keyfî uygulamaların yolunu açacaktır. Bu keyfî politikalar ne
ekonomiyi iyiye götürür ne de sosyal adalet duygusunu pekiştirir; sadece belli
kesime rant sağlar ve kayıt dışılığı artırır. Kanundaki belirsizlikleri en aza
indirgeyip verginin kimden ve nasıl alınacağını konuşmalıyız. Verimli çalışan
ve ekonomik büyümeyi sağlayan sektörler ile verimsiz çalışan sektörlere
uygulanacak politikaları iyi ayırt etmeliyiz. Bunu yapmazsak, son on yedi yılda
olduğu gibi, halkın bir kesimi haksız şekilde zenginleşirken bir kesimi fakirleşmeye
devam eder. Özetle, burada özellikle ucu açık gibi görünen her türlü kanun
maddesini dikkatle düşünmeli ve tartışmalıyız. 
Verginin de ölüm kadar kesin olması, iyi çalışan devlet
mekanizmasının temel göstergelerindendir; ayrıca, ülkede yaşayan dezavantajlı
grupların çıkarınadır, böyle de olmalıdır. Siz, yandaş bir inşaat şirketinin
425 milyon Türk lirası vergi borcunu silmekle dezavantajlı grubun refahını
topluma küfreden bir şirket sahibine bağışladınız. 
AK PARTİ hükûmetleri döneminde kamu kaynaklarının
fütursuzca tüketilmesi sonucu kamu-özel iş birliğiyle yapılan yatırımlar
sürekli artmaktadır. Köprülerde, otoyollarda ve tünellerde araç geçiş garantisi
verilerek başlayan, yirmi-otuz yıla varan borçlandırma modeli en son şehir
hastaneleriyle karşımıza çıkmaktadır. Örneğin, Eskişehir’de 2 tane devlet
hastanesi ve 1 tane de askeriyeden devralınmış olan 600 yataklı hava hastanesi
olduğu hâlde, hava hastanesi hiç çalıştırılmadı, atıl hâle getirildi; devlet
hastanesinin biri kapatıldı, biri çalışıyor, bir şehir hastanesi kuruldu.
Burada amaç, hayalî bir yatırıma hasta sağlamak ve devlet tarafından
sübvansiyon sağlamaktır. Şehrin kilometrelerce dışındaki hastaneye hastaların
taşınması da ayrıca işin zahmeti ve cabasıdır. 
Biz de burada, bilmediğimiz bir kanun üzerinde
tartışmaktayız. Şehir hastaneleri kanunu zannedersiniz ki atom bombası,
zannedersiniz ki riskli nükleer bir madde, zannedersiniz ki stratejik bir
madde. Eskişehir Şehir Hastanesi için söylüyorum: Garanti Bankasıyla, İş
Bankasıyla ve müteahhit firmayla Londra’da yapılan bir anlaşmayla yürürlüğe
konulmuş, burada anlaşmazlık durumunda Londra mahkemeleri yetkili kılınmış; bu
bir garabettir, bir hilkat garibesidir. 
4 kişilik bir ailenin yoksulluk sınırının 6.542 lira olduğu, açlık
sınırının 2.008 Türk lirası olduğu, işsiz nüfusun geçen yıla göre 1 milyon
artıp 4,5 milyona ulaştığı, döviz kurunun fırlamak üzere her an tetikte
beklediği, enflasyonunun kontrolden çıktığı ekonomimizde, dezavantajlı gelir
grubunun sırtındaki yükü artıracak politikalardan kaçınmalıyız.
(Mikrofon otomatik cihaz tarafından kapatıldı) 
BAŞKAN – Toparlayalım, buyurun.
ARSLAN KABUKCUOĞLU (Devamla) – Ekonomimizdeki bu sorunlar maalesef,
öncelikle dezavantajlı kesimin refahını etkiliyor. 
Bu kanunda, bu saydığım prensiplerden ekonominin büyüme fonksiyonunun
yetersizliği, verginin sosyal fonksiyonunun dikkate alınmaması, popülist
politikaların takip edilmesi, keyfî uygulamalar vardır, tek bir kişinin
insiyatifine bırakmalar vardır. Bunlar bize ileride ekonomik olarak yük getirecek,
milletimize yük getirecek, özellikle dezavantajlı kesimin refahını bozacaktır.
Yüce Meclisi saygıyla selamlıyorum. (İYİ PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin çerçeve 28’inci
maddesiyle 6428 sayılı Kanun’un 1’inci maddesinin (2)’nci fıkrasına eklenen (p)
bendine “bedeli ile” ibaresinden sonra gelmek üzere “mecburi” ibaresinin
eklenmesini arz ve teklif ederiz.
 Mehmet Muş Nevzat
Şatıroğlu Mehmet Doğan Kubat
 İstanbul İstanbul İstanbul
 Abdullah Güler İmran
Kılıç Fehmi Alpay Özalan
 İstanbul Kahramanmaraş İzmir
  Recep
Özel
  Isparta
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire
bırakıyoruz Sayın Başkanım.
Gerekçeyi mi okutuyoruz?
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum:
Gerekçe: 
Önergeyle madde metninde yer alan "hizmet bedeli”nin
kapsamının netleştirilmesi amaçlanmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Kabul edilen önerge doğrultusunda 28’inci maddeyi
oylarınıza sunuyorum: Kabul edenler… Kabul etmeyenler… 28’inci madde kabul
edilmiştir.
Değerli milletvekilleri, 29’uncu madde üzerinde üç önerge
bulunmaktadır, önergeleri aykırılık sırasına göre okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
29’uncu maddesinin kanun teklifi metninden çıkarılmasını arz ve teklif ederiz.
 Murat Çepni  Mahmut
Celadet Gaydalı  Necdet İpekyüz
 İzmir  Bitlis
 Batman
 Abdullah Koç  Erdal
Aydemir  Erol Katırcıoğlu
 Ağrı  Bingöl
 İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Katılamıyoruz Sayın Başkanım. 
BAŞKAN – Önerge üzerinde söz isteyen İstanbul
Milletvekilimiz Sayın Erol Katırcıoğlu. (HDP sıralarından alkışlar) 
Süreniz beş dakika.
EROL KATIRCIOĞLU (İstanbul) – Teşekkür ederim Sayın
Başkan.
Sayın vekiller, hepinizi saygıyla selamlıyorum. 
Şimdi bu madde 29’la, bir madde değişikliği esas
itibarıyla, bir fıkra eklenmesi isteniyor. Bunu birazdan konuşacağız vaktimiz
elverdiği ölçüde. Fakat asıl önemlisi, Plan ve Bütçe Komisyonunda ilgili ve
yetkili bürokratları da dinledikten sonra, anlaşılan o ki kamu-özel iş
birliğiyle yapılan şehir hastanelerinin sözleşmelerinde problem var. Bu
problemin ne olduğunu da bilmiyoruz çünkü bize “Ticari sır.” dediler ve nasıl
olduysa bilemiyorum, bizim itirazlarımıza rağmen örnek bir sözleşmenin bizim
tarafımızdan görülmesi mümkün olmadı. O sebeple de bu sözleşmeleri tam olarak
bilemiyoruz ama buradan şunu söyleyebilirim. Yani bu yetkili arkadaşların bize
açıklamaya çalıştıkları şey şuydu: Özellikle kurların sıçradığı, olağanüstü
sıçradığı sürede aslında zarar ettiklerini, sözleşme gereği olarak zarar
ettiklerini ve dolayısıyla da bir daha olmamak üzere bu önlemi almaya
çalıştıklarını söylediler. O maddeyi okuyayım size kısaca. Diyor ki “Bu
kapsamdaki sözleşme değişikliklerinde, sözleşme bedelinin artırılmaması
kaydıyla kullanım bedeli veya hizmet bedeli artırılmak veya azaltılmak
suretiyle değiştirilebilir. Sözleşme bedeli, net bugünkü değer dikkate alınarak
belirlenir ve net bugünkü değer hesaplanmasına ilişkin esaslara yönetmelikte
yer verilir.” Yani diyor ki: Tabii ki sözleşmeyi değiştirmek mümkün değil,
tahkime gitmesi gerekiyor ve başka bir sürü sorun çıkaracak. Dolayısıyla da
olağanüstü olarak görülen kur değişiklikleri olduğunda, bir anlamda kullanım
bedeli ile hizmet bedelinin net bugünkü değeri üzerinden bir pazarlık yapma
alanı kendilerine açmak istiyor bu arkadaşlar.
Fakat ben daha başka bir konuya buradan bağlantılı bir şey söylemek
istiyorum arkadaşlar. Benim anladığım kadarıyla, Adalet ve Kalkınma Partisi
ideolojik olarak neoliberal politikaları benimsiyor fakat özellikle 2009,
2010’dan sonra devleti daha fazla işin içine sokmaya çalışıyor. Evet, olabilir
çünkü gerçekten de bakarsanız uluslararası tartışmalara bu konuyla ilgili
olarak, serbest piyasa ekonomisiyle ilgili olarak giderek yükselen bir
güvensizlik var ve onun yerine iradi kararların yani devlet, kamu kararlarının
getirilmesine ilişkin bir anlayış da giderek kabul görüyor. Dolayısıyla da bu çerçevede
makul gelebilir.
Fakat arkadaşlar, çağımızda önemli, farklı bir değişiklik var ki -benim
gördüğüm kadarıyla- Adalet ve Kalkınma Partisi bunu tam olarak kavrayamıyor.
Nedir diye soracak olursanız, söyleyeyim: Arkadaşlar, önemli kararlarda sizin
parti olarak veya yürütme olarak alacağınız kararlar meşru olmayabilir. Yani
insanlar artık kendi hayatlarını önemli ölçüde etkileyeceğini düşündükleri
kararlarda kendilerinin dahli olması, kendilerinin de görüşlerinin alınmış
olmasını talep ediyorlar.
Şimdi, arkadaşlar, şehir hastaneleri diye bir şey geldi gündemimize.
Evet, güzel. Fakat arkadaşlar, ne kadar tartışıldı bu? Yani düşünün, biz
sözleşmeyi istiyoruz, bizim herhâlde doğal olarak hakkımız olması lazım; bize
resmen, açıkça, Plan ve Bütçe Komisyonunda Bakan Yardımcısı “Efendim, ticari
sırdır, gösteremeyiz, veremeyiz.” dedi. Şimdi, arkadaşlar, böyle olmaz. Bakın,
böyle olmaz. Ben iddia ediyorum, 2011’den sonra Adalet ve Kalkınma Partisi
giderek ekonomide merkezî kararlar almak üzere davranıyor. Hele hele bir yıldan
beri, Cumhurbaşkanlığı hükûmet sistemi geldiğinden beri de bu kararlar daha da
merkezî hâle gelmiş oldu. Ben zaman zaman, çıktığımda bir cümle sarf etmeye
çalışıyorum, özellikle bu toprakların tarihinden bir referansla bunu söylemeye
çalışıyorum: İbni Haldun’dan beri merkezîleşme daima kırılganlık demektir.
Bugünkü kırılganlığımız, bugünkü kriz hâlimiz de -her ne kadar hâlâ kabul
edilmemiş olsa bile sizin tarafınızdan- bunun göstergesidir. Dolayısıyla da
burada soru olarak… Bu sözleşmeyi göremeden, görmeden nasıl yapılması…
(Mikrofon otomatik cihaz tarafından kapatıldı)
EROL KATIRCIOĞLU (Devamla) – Hemen bitireceğim. 
BAŞKAN – Tamamlayalım. 
EROL KATIRCIOĞLU (Devamla) – …ne yapılması gerektiğiyle ilgili olarak
bir şey söyleyemeyeceğiz, söyleyemiyoruz ama şunu söylememiz galiba makul olur:
Burada muhtemelen, gözüken o ki bu pazarlıkta bedellerle ilgili olarak,
kullanım bedeli ile hizmet bedeli arasında hizmet bedelinin aleyhine, kullanım
bedelinin lehine olmak üzere bir değişiklik olacaktır dolayısıyla da sözleşmeye
rağmen, aslında sözleşmede artırmadıkları hâlde, esasında bir biçimde bir para
transferi gerçekleşmiş olacaktır diye düşünüyorum ve bu da bu sorunu
çözmeyecek. 
Son on beş saniyem var, bir şey daha söyleyeyim arkadaşlar: Bu
sözleşmelerde kur riskini Hazine almış durumda ama öyle bir dünyaya gidiyoruz
ki arkadaşlar, bu kur riski giderek daha da büyüyecek. Dolayısıyla da bu
sözleşmeleri daha radikal bir şekilde gözden geçirmemiz lazım. Yoksa emin olun,
daha sonra daha büyük bedeller ödeyeceğiz. 
Saygılar sunuyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’nin 29’uncu maddesinin
aşağıdaki şekilde düzenlenmesini arz ve teklif ederim.
 Yavuz Ağıralioğlu  Hüseyin
Örs İmam Hüseyin Filiz
 İstanbul  Trabzon Gaziantep
 Ayhan Erel Zeki
Hakan Sıdalı
 Aksaray Mersin
6428 sayılı Kanunun 4 üncü maddesinin dokuzuncu fıkrasında yer alan
"değiştirmemek” ibaresi "artırmamak” şeklinde değiştirilmiş ve
fıkraya birinci cümleden sonra gelmek üzere aşağıdaki cümleler eklenmiştir.
"Bu kapsamdaki sözleşme değişikliklerinde, sözleşme bedelinin
artırılmaması kaydıyla kullanım bedeli veya hizmet bedeli artırılmak veya
azaltılmak suretiyle değiştirilebilir. Sözleşme bedeli, net bugünkü değer
dikkate alınarak belirlenir ve net bugünkü değer hesaplanmasına ilişkin
esaslara yönetmelikte yer verilir. İdare tarafından gerekli görülmesi halinde
yükleniciye ödenecek kullanım bedeli ödemelerine ilişkin Türk lirası cinsinden
alt ve üst limitler sözleşme değişikliği düzenlemelerine uygun olarak
belirlenebilir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan.
BAŞKAN – Önerge üzerinde söz isteyen Aksaray Milletvekilimiz Sayın Ayhan
Erel.
Buyurun Sayın Erel. (İYİ PARTİ sıralarından alkışlar) 
Süreniz beş dakika.
AYHAN EREL (Aksaray) – Sayın Başkanım, değerli milletvekilleri, yüce
Türk milleti; Gelir Vergisi Kanunu ile Bazı Kanunlarda Değişiklik Yapılması
Hakkında Kanun Teklifi’nin 29’uncu maddesi üzerinde söz almış bulunmaktayım.
Hepinizi saygıyla selamlıyorum.
Görüştüğümüz bu 29’uncu madde, ticari sır olduğu gerekçesiyle halktan
gizlenen şehir hastaneleri sözleşmelerinde “sözleşme bedeli” ifadesinin yer
almadığının, kamu-özel iş birliği çerçevesinde yapılan şehir hastanelerinin ve
bu sözleşmelerinin kamuyu zarara uğrattığının ve dolar kuru başta olmak üzere
belli parametrelerin hesaba katılmadığının, kamu-özel iş birliği yöntemiyle
Türkiye genelinde yapılan şehir hastaneleriyle ilgili düzenlemede devletin
milyarlarca lira zarar etmesine sebep olduğunun, dövizin aşırı yükselmesi
üzerine şirketlere fazladan para ödemek zorunda kalındığının, sağlık
yönetiminin öngörüsü zayıf ve liyakatsiz kişilerin elinde olduğunun bir
göstergesidir. Teklif kabul edilirse, alelacele, belki bilerek ve isteyerek
yapılan bu skandal sözleşmenin düzeltilmesiyle, artan döviz kurundan dolayı
kamunun zarara uğratılmasının önüne geçilecektir. 
Ayrıca, devletimizin şehir hastanelerinde Türk lirasıyla değil de neden
dövizle kira bedeli ödediğini tüm vatandaşlarla birlikte biz de anlamış
değiliz. Yerli ve millî olduğunu, enflasyonla mücadele ettiğini iddia eden ve
Türk lirasını güçlendirmek isteyen bir iktidarın sağlık ödemelerini döviz
bazında yapmasını, açıkçası, anlamakta güçlük çekiyoruz. Cumhurbaşkanımız Sayın
Erdoğan “Türk lirası dururken hâlâ dolarla hareket edecek olursanız, kusura
bakmayın, takkeleri değişiriz. Burası Türkiye, buranın parası Türk lirası.
Dövizi, altını olan gitsin, bozdursun, Türk lirası alsın.” demedi mi? Neden
sözleşmeler yapılırken Sayın Cumhurbaşkanının bu talimatları dikkate alınmıyor?
Bunu da Türk halkı adına sizlere sormak istiyoruz. 
Değerli milletvekilleri, şehir hastanelerinin kâr amacıyla
işletilmesinden dolayı, şirketlerin daha fazla para kazanmak uğruna yersiz
işlemler yaptığı konusunda vatandaşlardan şikâyetler almaktayız. Artık şehir
hastanelerinin, yüksek kâr amacı gütmelerinden dolayı, amacın insan sağlığından
çıkıp kâra odaklanan şirketler hâline geldiği bir gerçektir. Bu konunun bir an
önce çözülmesi gerekmektedir. 
Hükûmet, 2018 yılı içinde, garanti araç nedeniyle, vatandaşın geçmediği
köprü ve otoyollar için 3,6 milyar TL ödeme yaptıysa, vatandaşın gitmediği
hasta garantili şehir hastaneleri için 2,6 milyar TL ödeme yapmış ise bu
paraların tamamı yine vatandaşın ödediği vergilerle karşılanacaktır yani yük
gene vatandaşımızın omuzlarına binecektir. 
Şehir hastanelerine giden vatandaşlarımızın yoğun şekildeki şikâyetleri
ise: Şehir hastanelerinde bölümler arasındaki mesafelerin uzaklığı sağlık
hizmetleri sunumunda önemli engeller çıkarmakta, yakın ilişki içinde olması
gereken birimler arasında uzun koridorlar ve katedilmesi gereken uzun mesafeler
var. Bu durum sağlık hizmetlerinin aksamasına neden olmaktadır.
Tabii ki konumuz sağlık olunca, seçim bölgem güzel
Aksaray’ımızda da yaşanan onlarca sağlık problemi var. İki yıl önce hizmete
giren Eğitim ve Araştırma Hastanesine maalesef, bugüne kadar yeterli sayıda
doktor ataması yapılmamıştır. Aksaray Eğitim ve Araştırma Hastanesinin bina ve
fiziki şartlarındaki olumsuzluklar hâlâ giderilmemiştir. Daha önemlisi, burada
insanlarımızın dertlerine deva olacak hekimler yoktur; çocuk doktoru, çocuk
kardiyoloğu, çocuk psikoloğu, onkoloji uzmanı, kadın hastalıkları doktoru,
nefroloji uzmanı, plastik cerrah, göğüs cerrahı gibi hayati önem taşıyan doktorlarımız
maalesef, Aksaray’da yoktur. Zaten geçim sıkıntısı içerisinde bulunan, ekonomik
yönden yeteri kadar kuvvetli olmayan Aksaray halkının özel hastanelerde tedavi
olması mümkün değildir. Yine, ilçelerimizdeki hastanelerimizde de maalesef,
uzman doktor bulunmamaktadır. Sultanhanı ilçemizde de hastane bulunmamaktadır. 
Aksaray’da ve ülkemiz genelinde sağlıkta yaşanan
sorunların son bulması dileğiyle yüce Meclisi saygıyla selamlıyorum. (İYİ PARTİ
sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu
ile Bazı Kanunlarda Değişiklik Yapılmasına Dair Kanun Teklifi’nin 29’uncu
maddesine aşağıdaki cümlenin eklenmesini arz ve teklif ederiz.
 Emine Gülizar Emecan Kamil Okyay
Sındır Mehmet Bekaroğlu 
 İstanbul  İzmir İstanbul
 Abdüllatif Şener Cavit
Arı Lale Karabıyık
 Konya Antalya Bursa
“Söz konusu sözleşme bedeli, kullanım ve hizmet bedelinin değiştirilme
usul ve esasları ile değişimde kullanılacak hesaplama yöntemleri Hazine ve
Maliye Bakanlığı ile Sağlık Bakanlığı tarafından çıkarılacak yönetmelikle
müştereken tespit olunur.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkanım.
ENGİN ÖZKOÇ (Sakarya) – Gerekçe…
BAŞKAN – Gerekçeyi okutuyorum.
Gerekçe: 
Teklifin 29’uncu maddesinde yer alan düzenlemeyle, Sağlık Bakanlığı
tarafından yapılan şehir hastaneleri sözleşmelerindeki hükümler değiştirilmekte
ve sözleşme bedeli Türk lirasına çevrilerek kullanım bedeli ve hizmet
bedellerinin yeniden belirlenebilmesinin yolu açılmaktadır. 
29’uncu maddeyle 6428 sayılı Kanun’un 4’üncü maddesinin (9)’uncu fıkrasında
yer alan hükümde yapılan değişiklik ve ilavenin gerekçesi “Sağlık Bakanlığı
tarafından kamu-özel iş birliği modeli çerçevesinde gerçekleştirilen projelerde
kamu tarafından ödenecek kullanım bedeli ile hizmet bedeli ödemeleri mevcut
sözleşme hükümleri gereğince döviz kuru ve enflasyon oranındaki artışlara uygun
olarak belirlenmektedir. Maddeyle, söz konusu bedellere ilişkin mevcut
hesaplama formülleriyle ortaya çıkan kullanım bedelleri ile hizmet bedellerinin
cari ekonomik koşullara göre kamu lehine revize edilebilmesi imkânı
sağlanmaktadır. Bu doğrultuda, sözleşme dönemi boyunca yapılacak toplam
sözleşme bedeli ödemelerinde meydana gelebilecek aşırı düzeydeki artış riskinin
engellenmesi ve kamu yararı esas alınarak sözleşmenin tarafları arasında mutabakat
sağlanmak suretiyle toplam kullanım bedeli veya hizmet bedeli ödemelerinin
azaltılmasının yolunun açılması hedeflenmektedir. Bu çerçevede, belirtilen
şartların oluşması hâlinde bakan onayıyla sözleşme değişikliği
yapılabilecektir.” şeklinde açıklanmaktadır.
Sözleşme bedelini artırmamak kaydıyla kullanım veya hizmet
bedelinin artırılması veya azaltımının nasıl olacağı teklif metninde yer alan
hükümlerden ve gerekçeden anlaşılamamaktadır. Bu değişiklik aynı zamanda, şehir
hastaneleri modelinin iflas ettiği ve kamunun sözleşme şartlarını revize etmeye
yönelik hamle yapması anlamına gelmektedir. Bu değişikliklerin tahkim hükümleri
çerçevesinde ilgili firmalar tarafından uluslararası tahkime götürülüp
götürülmeyeceği bilinmemektedir. Eğer böylesi bir başvuru ihtimali yok ise bu
sözleşme koşullarının daha ilk başlarda oldukça kamu aleyhine hükümler içerdiği
veya sözleşme hükümlerinin kısa bir uygulama sonucunda bariz olarak kamu
aleyhine sonuçlar doğurduğunun fark edilmesiyle izah olunabilir.
Söz konusu revize işlemleri şehir hastaneleri modelinin
yanlışlarını ortadan kaldırmamaktadır. Hâlen ticari sır gibi saklanan
sözleşmelerin kamuoyuyla paylaşılması gerekmektedir. Komisyondaki görüşmelerde
de sözleşmenin içeriğine girilmemiş, farazi rakamlara dayanan simülasyonlar
Komisyon üyeleriyle paylaşılmıştır.
2019 yılı Haziran ayı itibarıyla yapımı tamamlanan ve
işletmeye açılan 9 adet şehir hastanesi için yapılan kira ve hizmet
ödemelerinin ayrıntısının hastane başına ayrıntılı olarak paylaşılması, konunun
gerekiyorsa Türkiye Büyük Millet Meclisinde kurulacak bir araştırma komisyonu
marifetiyle incelenmesi gerekmektedir.
Bu nedenle, verilen önergeyle konunun daha iyi tartışılıp
karara varılmasını ve şeffaflığı teminen Hazine ve Maliye Bakanlığıyla
müştereken yönetmelik hazırlanması yönünde maddeye ilave yapılmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
29’uncu maddeyi oylarınıza sunuyorum: Kabul edenler… Kabul
etmeyenler… 29’uncu madde kabul edilmiştir. 
Değerli milletvekilleri, 30’uncu madde üzerinde bir adet
önerge bulunmaktadır, okutup işleme alıyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılmasına İlişkin Kanun Teklifi’nin 30’uncu maddesine
aşağıdaki cümlenin eklenmesini arz ve teklif ederiz. 
Saygılarımızla. 
 Mehmet Bekaroğlu Cavit
Arı Abdüllatif Şener
 İstanbul Antalya Konya
 Lale Karabıyık Fikret
Şahin  Kamil Okyay Sındır
 Bursa Balıkesir İzmir
“Sözleşme bedelleri, kullanım ve hizmet bedellerinde yapılan tüm
değişiklikler şehir hastanesi bazında kamuoyuna açıklanır”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan. 
BAŞKAN – Önerge üzerinde söz isteyen, Balıkesir Milletvekilimiz Sayın
Fikret Şahin. (CHP sıralarından alkışlar) 
Süreniz beş dakikadır. 
FİKRET ŞAHİN (Balıkesir) – Sayın Başkan, değerli milletvekilleri; yüce
heyetinizi saygıyla selamlıyorum. 
Konuşmama başlamadan önce, Kuzey Irak’ta şehit olan diplomatımıza
Allah’tan rahmet, yakınlarına başsağlığı ve sabır diliyorum. 
Efendim, tabii, bu görüştüğümüz yasa teklifi âdeta sağlık alanında da
aldatılmışlığın bir itirafı niteliğinde. Yasa teklifiyle diyorsunuz ki:
“Kamu-özel iş birliğiyle yaptırdığımız ve kira bedellerini dövizle ödediğimiz
şehir hastanelerinde kamuyu olağanüstü bir şekilde zarara uğrattık ve biraz
olsun bu zararı telafi etmek amacıyla ‘sözleşme bedeli’ adı altında bir üst
limit getirmeye çalışıyoruz. Ve yine bu konuştuğumuz maddeyi de geriye doğru
işleterek daha önce yapılmış olan sözleşmelerde de geçerli hâle getirmeye
çalışıyoruz.” 
Tabii, bu yasa teklifinde bir tane itiraf yok, birden fazla itiraf var.
Bakın, ilk itiraf şu: Şehir hastanelerinin kiralarının dövizle ödendiğini
itiraf ediyorsunuz. Milletimize dönüp “Ülkemizin dövize ihtiyacı var, yastık
altıdaki dövizlerinizi bozdurun.” diyorsunuz, yerli ve millî olduğunuzu iddia
ediyorsunuz, Türk lirasını güçlendireceğinizi söylüyorsunuz, enflasyonla
topyekûn mücadele ettiğinizi iddia ediyorsunuz; sonra da dönüyorsunuz ve dövize
endeksli hastane sözleşmeleri yapıyorsunuz, halkımızın aldığı sağlık hizmeti
üzerinden dövizle dışarıya kaynak aktarıyorsunuz. Tabii, sormak istiyorum ben
sizlere: Bu, büyük bir çelişki değil midir; burada samimiyet var mıdır?
Yine, diğer, ikinci bir itiraf ise şu: Ticari sır bahanesiyle şehir
hastanelerinin işletme sözleşmelerini neden açıklamadığınızı da burada itiraf
etmiş oluyorsunuz çünkü sözleşmeleri açıklayamıyorsunuz. Şehir hastaneleri
üzerinden bağladığınız hortumla kamu kaynaklarını döviz bazında dışarıya doğru
aktarıyorsunuz, kamuyu muazzam şekilde zarar ettiriyorsunuz. Yine, sormak
istiyorum: Bu kamu zararının sorumluluğu kimde ve sorumlu olanlar bu konuda
hesap verecekler mi?
Diğer bir konu ise ticari sır olduğu söylenilen şehir
hastanelerinin işletme sözleşmeleri. Bu sözleşmelerin içerikleri neden
saklanıyor? Bir bürokrat, hatta sözleşmenin tarafı olan ticaretle uğraşan
kişiler, bir memur dahi bu sözleşmenin içeriğini bilirken milleti temsil eden
milletvekilleri bu sözleşmenin içeriğini neden bilemiyor? Ben özellikle bu
konuya dikkat çekmek istiyorum ve özellikle iktidar partisi milletvekilli
arkadaşlarıma seslenmek istiyorum: Milletten kaçırılan nedir, ticari sır
bahanesiyle sözleşmelerin içeriği neden açıklanmıyor? Eğer bu açıklanmıyorsa
demek ki kamu kaynakları har vurup harman savruluyor, sizler de bunlara göz
yumuyorsunuz. Benim isteğim, millet adına bir milletvekili olarak bu şehir
hastaneleri sözleşmelerinin zaman kaybedilmeden bir an önce açıklanmasıdır.
Dolayısıyla da Türkiye Büyük Millet Meclisinin denetim yetkisini de yerine
getirmemizi sağlayacaktır bu açıklama.
Yine, üçüncü bir itiraf da sağlık yönetimindeki öngörü
zayıflığı. Bu da sağlık yönetiminin liyakatsiz kişilerin elinde olduğunu
gösteriyor. Bu kanun teklifinin önümüze gelmiş olması, yanlış ve yetersiz
sözleşmelerin revize edilme çabaları, kanun uygulamalarının geriye dönük olarak
işletilmesi zaten bunun bir ispatı. Genel olarak sağlık sistemini
değerlendirdiğimiz zaman kamu-özel iş birliği modeliyle sağlık alanında
yapılacak yatırımların uygun olmadığını görüyoruz. Bu modelle sağlık hizmetleri
kamusal hizmet alanı olmaktan çıkmış, âdeta para kazanılacak ticari bir hizmet
alanı hâline gelmiştir. Yap-kirala-işlet şeklinde yapılmış olan şehir
hastanelerinde hizmetin odak noktası insan sağlığı değil, hastane şirketlerinin
kâr etmesi hâline gelmiştir. Hatta her 1 şehir hastanesine ayrılan kaynakla
aynı şekilde, aynı miktarda 8 tane hastane yapılabileceğine dair hesaplamalar
da vardır. 
Ayrıca bu hastanelerin devasa büyüklükte olması sağlık
çalışmasının esasını oluşturan ekip çalışmasını bozmuştur. Başta hekimler olmak
üzere, hem hastane çalışanları hem de sağlık hizmeti alan hastalarımız bu
hastanelerden memnun değildir.
Özetle, bu sistem, şehir hastaneleri sistemi insanımızın
sağlığına da zararlıdır. Bir an önce bu sistemden vazgeçilmesini şiddetle
tavsiye ediyorum.
Efendim, sözlerime son verirken iktidar yetkililerine şöyle
tavsiyede bulunacağım…
(Mikrofon otomatik cihaz tarafından kapatıldı)
FİKRET ŞAHİN (Devamla) – Bitirmek üzereyim Sayın Başkan.
BAŞKAN – Toparlayalım.
FİKRET ŞAHİN (Devamla) – Efendim, sözlerimi şöyle tamamlayacağım,
iktidar yetkililerine şöyle sesleniyorum: Şehir hastanelerinin kira
ödemelerinin zaman kaybetmeden Türk lirasına çevrilmesini tavsiye ediyorum ve
bunu şiddetle öneriyorum. Eğer “Yerliyiz ve millîyiz.” diyorsanız, eğer kamudan
yana bir sağlık hizmetinden yanaysanız bunları mutlaka Türk lirasına çevirmeniz
gerekmekte.
Yine, hatta konuyu daha ileri bir noktaya taşıyacağım: Bu hastaneleri
şirketlerden alıp artık kamuya mal etmemiz gerekiyor yani şirketlere kira veya
hizmet bedeli aktaracağımıza bu hastaneleri satın alalım ve tamamen kamunun
kullanımına sunalım. Bunu daha önceki yılarda insanlarımız, halkımız yapmıştı.
Gerekirse kaynak konusunda halkımızdan da destek isteyelim, kampanyalar
düzenleyelim. İnsanlarımız geçmişte olduğu gibi bundan sonra da sağlık
tesislerine sahip çıkacaklardır.
Efendim, sözlerimi bu kanun teklifinin ülkemiz ve milletimize hayırlı
olmasını dileyerek sonlandırıyorum. Yüce heyetinizi saygıyla selamlıyorum, sağ
olun. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
30’uncu maddeyi oylarınıza sunuyorum: Kabul edenler… Kabul etmeyenler…
30’uncu madde kabul edilmiştir.
31’inci madde üzerinde bir önerge bulunmaktadır, önergeyi okutup işleme
alıyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
çerçeve 31’inci maddesiyle 6446 sayılı Kanun’a eklenen geçici 25’inci maddenin
(1)’inci fıkrasının aşağıdaki şekilde değiştirilmesini arz ve teklif ederiz.
"(1) Bu Kanunun 14 üncü maddesinin birinci
fıkrasının (b) bendinde yer alan faaliyetler kapsamındaki bağlantı anlaşması
süreleri; çağrı mektubu tarihinden bağlantı anlaşması süresi sonuna kadar
tüketim-üretim bağı kopmuş olanlar için, bu maddenin yürürlüğe girdiği tarihten
itibaren 30 gün içinde çağrı mektubuna esas abonelik ile en az aynı özelliklere
haiz eski ve/veya yeni bir tüketim tesisi aboneliği ihdas ederek ilgili şebeke
işletmecisine bildirmesi halinde söz konusu bildirim tarihini izleyen 120 günü;
bağlantı anlaşması süresi bittiği halde geçici kabulü yapılmamış olanlar ve
henüz bağlantı anlaşması süresi bitmemiş olanlar için ise bu maddenin yürürlüğe
girdiği tarihten itibaren 120 günü kapsayacak şekilde kendiliğinden uzamış
kabul edilir."
 Mehmet Muş Nevzat
Şatıroğlu Mehmet Doğan Kubat
 İstanbul İstanbul İstanbul
 Zeynep Gül Yılmaz İmran
Kılıç Fehmi Alpay Özalan
 Mersin Kahramanmaraş İzmir
 Hüseyin Yıldız Süleyman
Girgin Ayşe Keşir
 Aydın Muğla Düzce

BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire
bırakıyoruz Sayın Başkanım.
ABDULLAH GÜLER (İstanbul) – Gerekçe…
BAŞKAN – Gerekçeyi okutuyorum:
Gerekçe:
Önergeyle, bağlantı anlaşması süresi bittiği hâlde geçici kabulü
yapılmamış olanlar ve henüz bağlantı anlaşması süresi bitmemiş olanlar için de
bağlantı anlaşması sürelerinin bu maddenin yürürlüğe girdiği tarihten itibaren
yüz yirmi günü kapsayacak şekilde uzatılması amaçlanmaktadır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmiştir.
Kabul edilen önerge doğrultusunda 31’inci maddeyi oylarınıza sunuyorum:
Kabul edenler… Kabul etmeyenler… 31’inci madde kabul edilmiştir.
Değerli milletvekilleri, 32’nci madde üzerinde iki adet önerge
bulunmaktadır, önergeleri aykırılık sırasına göre okutup işleme alacağım ve
oylarınıza sunacağım. 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılmasına İlişkin Kanun Teklifi’nin 32’nci maddesinin
teklif metninden çıkarılmasını arz ve teklif ederiz. 
 Mehmet Bekaroğlu Aysu
Bankoğlu Cavit Arı
 İstanbul Bartın Antalya
 Ali Öztunç  Bülent
Kuşoğlu  Nurhayat Altaca Kayışoğlu
 Kahramanmaraş Ankara
 Bursa
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkan. 
BAŞKAN – Önerge üzerinde söz isteyen, Kahramanmaraş Milletvekilimiz
Sayın Ali Öztunç. (CHP sıralarından alkışlar) 
Süreniz beş dakika. 
ALİ ÖZTUNÇ (Kahramanmaraş) – Teşekkür ederim Sayın Başkanım. 
Öncelikle Erbil’de şehit olan diplomatımıza Allah’tan rahmet diliyorum,
yakınlarına başsağlığı diliyorum. 
Saygıdeğer milletvekilleri, bir muhalefet partisinin milletvekili olarak
değil, Kahramanmaraşlı, Elbistanlı, Afşinli bir kardeşiniz olarak birkaç şey
söylemek istiyorum. Ben, burada, muhalefet yapmayacağım, sadece birkaç noktaya
dikkat çekeceğim. 
Bakın, Elbistan’da ve Afşin’de Afşin Elbistan Termik Santrali var. Bu
santral 2 üniteli; biri yıllar önce yapıldı, biri yeni yapıldı. Yıllar önce
yapılan santralde filtreleme sistemi maalesef yok, eski teknoloji. Bu santral
çalıştığı takdirde kül yağıyor insanların üzerine. Bu kül yağdığı için de
yıllardır sorun oluyor, kanser vakaları artıyor. Hükûmet, muhalefet hep beraber
dedi ki: “Bu doğru, kül yağıyor, buranın filtrelenmesi lazım.” Özelleştirildi,
alan firmaya dendi ki: “2019’un sonuna kadar filtreleme yapacaksın kardeşim.”
Güzel, 2019 sonuna kadar filtreleme yapmak zorunda. Bu madde geçerse filtreleme
süresi otuz altı ay daha uzatılıyor. Her saat 250 ton kül yağıyor Afşin ve
Elbistan’da vatandaşların üzerine, 230-240 bin nüfus var değerli arkadaşlar.
Kışın, sabah uyandığınızda arabaların üzerindeki kar simsiyah çünkü kül
yağıyor; yazın, tarlalarda, bahçelerde, bostanlarda ürün alınamıyor maalesef.
İnsanlar kanser oluyorlar, kanser hastalığı Elbistan’da ve Afşin’de artmış
durumda. Nefes alınamıyor, hava kirliliği had safhaya ulaşmış durumda.
Türkiye'nin en kirli 2’nci bölgesi Afşin ve Elbistan. Sebep, bu santralin ağ
ünitesinde filtre olmamasından kaynaklanıyor. Özelleştirildi, firmanın bunu
takması gerekiyor, 2019 sonunda filtreyle çalışması gerekiyor ama şimdi bu
kanunla süre otuz altı ay daha uzatılacak. Neden? Çelikler Holding zengin olsun
diye.
Arkadaşlar, orada yüz binlerce insan yaşıyor. Yani
insanlarımızın mutluluğu, yaşamı daha önemli değil mi? Çelikler Holdingi zengin
etmek bizim derdimiz mi, bunu mu düşüneceğiz sadece ya, sadece para mı
düşünülecek, sadece bir holding zengin olsun diye mi kanun çıkacak buradan?
Deniyor ki: “Ya, öyle değil, yanlış biliyorsunuz.” Saatlerdir biz AK PARTİ
milletvekilleriyle görüşüyoruz, temas hâlindeyiz. İyi niyetli AK PARTİ
Kahramanmaraş milletvekilleri de bu konuda çalışma yürüttüler. Tek bir şey
istedik, dedik ki: Gelin, bu kanun teklifine, bu maddeye şöyle bir şey
ekleyelim: “Geçici 8’inci madde kapsam dışıdır.” Çünkü termik santralleri
ilgilendiren madde geçici 8’inci maddedir. Ama olmadı, muhtemelen Bakanlık
kabul etmedi. MHP Milletvekili Sayın Sefer Aycan da benzer hassasiyetleri dile
getirdi, Sayın Mahir Ünal’la da telefonla görüştüm, Ahmet Özdemir Bey sağ olsun
saatlerdir bununla ilgili çalışma yürütüyor, bütün Maraş milletvekilleri… Ama
şimdi AK PARTİ bir yeni önerge verdi, bu önergede deniliyor ki: “’Yenilenebilir
enerji kaynakları veya yerli kömüre dayalı elektrik üretim tesisi kurulması
amacıyla yapılmış.’ ibaresi eklenecek.” Bu, kurtarmıyor, vallahi kurtarmıyor,
kurtarsa dükkân sizin ama kurtarmıyor; yanlış olmuştur bu.
Bakın, 230-240 bin nüfus var burada. Burada âdeta kül
yağıyor, zehir yağıyor, zehir! İnanın bana değerli milletvekilleri, bir CHP
milletvekili olarak, bir muhalefet partisi milletvekili olarak söylemiyorum,
yazıktır, günahtır. Üstelik buralar sizin oy depolarınız ya; son yerel
seçimlerde, bakın, Afşin’de siz almışsınız 30 bin, biz almışız 12 bin;
Elbistan’da siz almışsınız 43 bin, biz almışız 32 bin; oy deponuz, yazık,
günah, arkadaşlar! İnsanlar rahatsız bu durumdan; size oy veren, tulum oy veren
köyler cuma günü eylem yapıyorlar, muhtarlar arıyorlar. Yanlış bir teklif bu,
yanlış bir madde. Çok basit ya, bir şey ekleyeceğiz diyeceğiz ki: “Geçici
8’inci madde dışında geçerlidir bu.” Hepsi bu, termik santralleri bu kanunun
dışına çıkartacağız, Afşin-Elbistan Termik Santrali’nin A Ünitesi filtreleme
yapmazsa çalışamayacak; bu çıkacak ortaya. Bu konuda sizden rica ediyorum,
gelin bunu böyle değiştirelim. Sayın Komisyon, Hükûmetin de belki görüşünü
alırsınız, belki şimdi bu geçecek ama bundan sonra beş dakika ara verebilir
Sayın Başkan, tekrar bir görüşülebilir. 
İnanın bana, vallahi de billahi de muhalefet olsun diye söylemiyorum;
Elbistan’da, Afşin’de yaşayan insanlara yazık oluyor, kanser vakaları arttı.
Bakın, benim babam şu anda hastanede kanser tedavisi görüyor, sekiz aydır
hastaneden çıkartamadım. Yengem, amcamın eşi iki gün önce kanser ameliyatı
oldu, yine hastanede. Gerçekten özellikle kadınlarda meme kanseri çok arttı
Elbistan’da ve Afşin’de. Bu konuda ben hassasiyet göstermenizi bekliyorum. 
(Mikrofon otomatik cihaz tarafından kapatıldı) 
BAŞKAN – Toparlayalım Sayın Öztunç.
ALİ ÖZTUNÇ (Devamla) – Teşekkürler Sayın Başkanım. 
“Elbistan”ın adı “külbistan” olmasın, rica ediyorum, “Elbistan”ın ismi
“külbistan” olmasın. Bir arada, birlikte hareket edelim, bu maddeyi “Geçici
8’inci madde kapsam dışındadır.” diye değiştirelim. 
Benden sonra belli ki sayın grup başkan vekili bir cevap verecek, az
önce verilen önergeden bahsedecek. Sayın Başkanım, o önerge kurtarmıyor,
gerçekten kurtarmıyor. Ben bir kardeşiniz olarak, muhalefet partisinin
temsilcisi milletvekili olarak değil bir kardeşiniz olarak bu konuda hassas
olmanızı, hassasiyet göstermenizi istiyorum. Sayın Muş’un vereceği cevap da
emin olun ki ikna edici olmayacaktır.
Sayın Muş, gelin bir iyilik yapın; Elbistan, Afşin halkına güzel bir
iyilik yapın; “geçici 8’inci madde” ifadesini ekleyelim.
Genel Kurulu tekrar sevgi ve saygıyla selamlıyorum. (CHP ve İYİ PARTİ
sıralarından alkışlar) 
MEHMET MUŞ (İstanbul) – Sayın Başkan…
BAŞKAN – Sayın Muş, bir söz talebinde bulundunuz. 
Buyurun. 
IV.-
AÇIKLAMALAR (Devam)
38.-
İstanbul Milletvekili Mehmet Muş’un, Kahramanmaraş Milletvekili Ali Öztunç’un
102 sıra sayılı Kanun Teklifi’nin 32’nci maddesiyle ilgili önerge üzerinde
yaptığı konuşmasındaki bazı ifadelerine ilişkin açıklaması
MEHMET MUŞ (İstanbul) – Sayın Başkan, değerli milletvekilleri; bu termik
santrallerdeki filtrelemeyle alakalı süre 31/12/2019 tarihinde dolacak. Bu
tarihe kadar bu santraller filtrelerini ilgili kanun hükümlerinde belirlenen
standartlara uygun şekilde yapmak zorundalar. Sayın hatibin az önce ifade
ettiği kanunun bununla bir ilişkisi yoktur. Kendisine bunu izah ettim,
anlattım, teknik bilgi verdik fakat bir türlü bu noktada kendi görüşünden geri
adım atmıyor. Bakın, Yargıtay var, Danıştay var, Anayasa Mahkemesi var, onların
üyeleri var. Eğer bu yapılan düzenleme, kendisinin iddia ettiği gibi,
31/12/2019 tarihinde süresi dolacak olan bu filtrelemeyle alakalı bu zamanı uzatıyorsa
biz, hemen, ilk anda bununla alakalı kanun teklifi vermeye hazırız; böyle bir
görüş getirsin bize, biz bu anlamda AK PARTİ Grubu olarak gerekli düzenlemeyi
yaparız ama böyle bir şey söz konusu değil.
Elbistan’daki, Afşin’deki hemşehrilerimizin de içi rahat olsun. 
(Mikrofon otomatik cihaz tarafından kapatıldı) 
BAŞKAN – Devam edin. 
MEHMET MUŞ (İstanbul) – Onlara, o şirketlere tanıdığımız süre bu yıl
sonu itibarıyla bitiyor, o süre zarfında buradaki standartlara uygun şekilde
filtreleme yapılacaktır; uzatma süresi verilmemiştir, verilmeyecektir. Ali Bey
aksini ispat ediyorsa, iddia ediyorsa az önce üç tane büyük mahkemeden
bahsettim, bununla alakalı onlardan bir görüş alsın getirsin, burada göstersin,
kamuoyuyla paylaşsın, ben de kendisine “Haklısınız.” diyeceğim.
ALİ ÖZTUNÇ (Kahramanmaraş) – Sayın Başkan…
BAŞKAN – Buyurun Ali Bey, yerinizden kayıtlara geçmek üzere, ayakta
lütfen, ayakta söyleyebilirsiniz, daha rahat olur öyle; buyurun. 
ALİ ÖZTUNÇ (Kahramanmaraş) – Evet, o zaman, ben, sayın grup başkan
vekili “üç mahkeme” demişti, o mahkemelerden birinin görüşünü söylüyorum size…
MEHMET MUŞ (İstanbul) – Bu kanunla ilgili değil…
ALİ ÖZTUNÇ (Kahramanmaraş) – Anayasa Mahkemesinin daha önce verdiği
karar: “EÜAŞ’a bağlı santraller ile özelleştirilen santrallerin, 2018 yılının
sonuna kadar çevre mevzuatı hükümlerine tabi olmaktan çıkarılmasının ve bu
durumun üç yıl daha uzatılabilmesi ihtimali karşısında tanınan sürenin ölçülü
olmadığı gerekçeleriyle iptaline karar verilmiştir.” 
Anayasa Mahkemesi kararı Sayın Başkanım. 
BAŞKAN – Peki, siz onu sayın grup başkan vekiline iletin. 
ALİ ÖZTUNÇ (Kahramanmaraş) – Anayasa Mahkemesinin bir kararı vardır.
Ben, aynı zamanda Sayın Muş’un kendisinden rica ediyorum; bakın, gerçekten
siyaset yapmıyorum, vallahi de billahi de siyaset yapmıyorum. 
BAŞKAN – Teşekkür ederim Ali Bey.
MEHMET MUŞ (İstanbul) – Siyaset yapıyorsun!
Sayın Başkan…
BAŞKAN – Buyurun Sayın Muş.
ALİ ÖZTUNÇ (Kahramanmaraş) – Hayır, şu anda siyaset yapmıyorum.
Bir Elbistanlı olarak kendisinden rica ediyorum, AK PARTİ
milletvekillerinden rica ediyorum.
MEHMET MUŞ (İstanbul) – Sayın Başkan, henüz kanunlaşmamış, henüz Resmî
Gazete’de yayınlanmamış bir kanunla alakalı Anayasa Mahkemesi iptal kararı
veremez, daha geçmedi Parlamentodan, milletvekilleri daha onaylamadı. 
BAŞKAN – Peki, beraber bir inceleyin onları. 
MEHMET MUŞ (İstanbul) – Dolayısıyla, söylediğimiz konu şudur: Bu yeni
gelecek olan düzenleme, Ali Bey’in iddia ettiği gibi bir süre uzatımını
sağlıyorsa, bununla alakalı bir karar getirirse veya görüş getirirse bize, bu
maddeyi hemen alsın, yarın görüşsün, biz hemen AK PARTİ Grubu olarak gerekeni
yapacağız.
ALİ ÖZTUNÇ (Kahramanmaraş) – Sayın Başkan… 
BAŞKAN – Ali Bey, tartışmayı bırakalım. Sayın başkan
ifade etti. Çünkü…
ALİ ÖZTUNÇ (Kahramanmaraş) – Sayın Başkan, kayıtlara
geçmesi için…
BAŞKAN – Son cümleniz…
ALİ ÖZTUNÇ (Kahramanmaraş) – Evet. 
Sayın grup başkan vekilinin henüz kanunlaşmamış bir
maddeyle ilgili benden Anayasa Mahkemesi görüşü sorması normal, benim geçmişte
konuya ilişkin alınmış Anayasa Mahkemesinin kararını sunmam anormal mi oluyor?
Yok böyle bir şey. Gerçekten böyle bir şey olamaz. 
BAŞKAN – Peki, hep beraber bir inceleyelim o zaman bu
durumu. 
VIII.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Teklifleri (Devam)
1.-
Aydın Milletvekili Mustafa Savaş ile 75 Milletvekilinin Gelir Vergisi Kanunu
ile Bazı Kanunlarda Değişiklik Yapılması Hakkında Kanun Teklifi (2/2019) ile
Plan ve Bütçe Komisyonu Raporu (S. Sayısı: 102) (Devam)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
çerçeve 32’nci maddesiyle 6446 sayılı Kanun’a eklenen geçici 26’ncı maddenin
(1)’inci fıkrasının birinci cümlesine “Devir Sözleşmeleri” ibaresinden önce
gelmek üzere “yenilenebilir enerji kaynakları veya yerli kömüre dayalı elektrik
üretim tesisi kurulması amacıyla yapılmış” ibaresinin eklenmesini arz ve teklif
ederiz. 
 Mehmet
Muş Ramazan Can Mehmet
Doğan Kubat
 İstanbul Kırıkkale İstanbul
 Mehmet Cihat Sezal İmran
Kılıç Habibe Öçal
 Kahramanmaraş Kahramanmaraş Kahramanmaraş
  Ahmet
Özdemir
  Kahramanmaraş
BAŞKAN – Komisyon önergeye katılıyor mu? 
PLAN BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkanım. 
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum:
Gerekçe: 
Önergeyle, madde kapsamına girecek devir sözleşmeleri ve
elektrik satış anlaşmalarına ilişkin olarak tereddütlerin giderilmesi amacıyla
düzenleme yapılmaktadır. 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmiştir. 
Kabul edilen önerge doğrultusunda 32’nci maddeyi
oylarınıza sunuyorum: Kabul edenler... Kabul etmeyenler... 32’nci madde kabul
edilmiştir. 
33’üncü madde üzerinde bir önerge bulunmaktadır, önergeyi
okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
çerçeve 33’üncü maddesinin tekliften çıkarılmasını ve diğer maddelerin buna
göre teselsül ettirilmesini arz ve teklif ederiz. 
 Mehmet
Muş Nevzat Şatıroğlu Mehmet
Doğan Kubat
 İstanbul İstanbul İstanbul
 Abdullah Güler Ali
Şahin Metin Yavuz
 İstanbul Gaziantep Aydın
 İmran Kılıç  Ahmet
Özdemir
 Kahramanmaraş  Kahramanmaraş
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Takdire
bırakıyoruz Sayın Başkanım. 
BAŞKAN – Önerge üzerinde… 
MEHMET DOĞAN KUBAT (İstanbul) – Gerekçe… 
BAŞKAN – Gerekçeyi okutuyorum: 
Gerekçe: 
Önergeyle TÜSEB’te görevlendirilecek öğretim üyelerine ilişkin olarak
6569 sayılı Kanun’da yapılacak değişikliği içeren 33’üncü maddenin tekliften
çıkarılması amaçlanmaktadır. 
BAŞKAN – Değerli milletvekilleri, okuttuğumuz önergeyle 33’üncü madde
teklif metninden çıkarılmaktadır. Bu önergeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Değerli milletvekilleri, böylece madde teklif metninden çıkarılmıştır.
Bir karışıklığa sebebiyet vermemek için teklifin görüşmelerine mevcut madde
numaralarından devam edeceğiz. Madde numaraları, kanun yazımı sırasında
Başkanlığımızca teselsül ettirilecektir. 
Sayın milletvekilleri, yeni madde ihdasına dair bir önerge vardır.
Malumlarınız olduğu üzere, görüşülmekte olan teklife konu kanunun Komisyon
metninde bulunmayan ancak teklifle çok yakın ilgisi bulunan bir maddesinin
değiştirilmesini isteyen ve Komisyonun salt çoğunlukla katıldığı önergeler
üzerinde yeni bir madde olarak görüşme açılacağı, İç Tüzük’ün 87’nci maddesinin
dördüncü fıkrası hükmüdür. 
Yeni madde ihdasına dair Divan’a ulaşan önerge, Komisyon metninde
bulunmayan bir kanuna madde eklemeyi önermektedir. Dolayısıyla, İç Tüzük’ün
hükmü nedeniyle bu önergeyi işleme almamamız gerekmektedir ancak siyasi parti
gruplarının uzlaşısı nedeniyle, emsal teşkil etmemek üzere, önergeyi işleme
alacağım. Önergeyi okutup Komisyona soracağım, Komisyon önergeye salt
çoğunlukla katılırsa önerge üzerinde yeni bir madde olarak görüşme açacağım,
Komisyonun salt çoğunlukla katılmaması hâlinde ise önergeyi işlemden
kaldıracağım. 
Önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’ne
aşağıdaki maddenin eklenmesini ve diğer maddelerin teselsül ettirilmesini arz
ve teklif ederiz.
 Mehmet Muş Engin
Özkoç Erkan Akçay
 İstanbul Sakarya Manisa
 Mehmet Doğan Kubat Ramazan
Can Kadim Durmaz
 İstanbul  Kırıkkale Tokat
 Cavit Arı Süleyman
Girgin  Mustafa Kalaycı
 Antalya Muğla Konya
 Salih Cora Bekir
Kuvvet Erim Ayşe Keşir
 Trabzon Aydın Düzce
"MADDE - 12/11/2012 tarihli ve 6360 sayılı On Dört
İlde Büyükşehir Belediyesi ve Yirmi Yedi İlçe Kurulması ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanunun geçici 1 inci
maddesinin onbeşinci fıkrasının son cümlesi yürürlükten kaldırılmış ve maddeye
aşağıdaki fıkra eklenmiştir.
‘(29) Bu fıkrayı ihdas eden kanunla mülga edilen son
cümlesi dahil onbeşinci fıkraya ilişkin hata ve düzeltmeye dayalı mükellefçe
talep edilen red, iade ve ödemeler, idarelerin en son kesinleşmiş bütçe
gelirlerinin yüzde biri oranında pay ayrılmak suretiyle yapılır. Talep edilen
topIam tutarın, ayrılan ödeneğin toplam tutarını aşması halinde red, iade ve
ödemeler, sonraki yıllara sari olacak şekilde, idareye başvuru tarihi veya dava
açılması halinde mahkeme ilamının idareye tebliğ tarihi esas alınmak suretiyle
garameten ve taksitlerle gerçekleştirilir. Taksitli ödeme süresince 4/12/1984
tarihli ve 3095 sayılı Kanuni Faiz ve Temerrüt Faizine İlişkin Kanuna göre
ayrıca kanuni faiz ödenir.’”
BAŞKAN – Sayın Komisyon önergeye salt çoğunlukla katılıyor
musunuz?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Salt çoğunluğumuz vardır Sayın Başkanım, katılıyoruz. 
BAŞKAN – Değerli milletvekilleri, Komisyonun önergeye salt
çoğunlukla katılması karşısında önerge üzerinde yeni bir madde olarak görüşme
açıyorum. 
Söz isteyen? Yok. 
Yeni madde ihdasına ilişkin önergeyi oylarınıza sunuyorum:
Kabul edenler... Kabul etmeyenler... Yeni madde ihdasına ilişkin önerge kabul
edilmiş ve teklife yeni bir madde eklenmiştir. 
Herhangi bir karışıklığa neden vermemek için, bundan sonra
maddeler üzerinde önerge işlemlerine mevcut sıra sayısı metnindeki madde
numaraları üzerinden devam edilecek, kanun yazımı esnasında madde numaraları
teselsül ettirilecektir. 
34’üncü madde üzerinde iki önerge bulunmaktadır, önergeleri
aykırılık sırasına göre okutup işleme alacağım. 
Türkiye Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’nin 34’üncü maddesinin
aşağıdaki şekilde düzenlenmesini arz ve teklif ederiz. 
 Dursun Ataş Orhan
Çakırlar Behiç Çelik 
 Kayseri Edirne Mersin

 Arslan Kabukcuoğlu Aydın Adnan
Sezgin Yasin Öztürk
 Eskişehir Aydın Denizli
“Bu kanunun; 
a) 8’inci ila 13’üncü maddeleri ile 20’nci maddesi yayımı tarihinden
sonra ilk ay başından itibaren 
b) Diğer maddeleri
yayımı tarihinde yürürlüğe girer.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz
Sayın Başkanım.
BAŞKAN – Önerge üzerinde söz isteyen, Denizli Milletvekilimiz Sayın
Yasin Öztürk. (İYİ PARTİ sıralarından alkışlar)
Süreniz beş dakika Sayın Öztürk. 
YASİN ÖZTÜRK (Denizli) – Sayın Başkan, değerli milletvekilleri;
görüşülmekte olan kanun teklifinin 34’üncü maddesi üzerinde İYİ PARTİ Grubu
adına söz almış bulunmaktayım. Yüce heyetinizi saygıyla selamlarım.
Kanun teklifinin -adı üstünde- maddelerinin çoğunluğu vergilerle ilgili.
“Hasılat esaslı kazanç tespiti” diye başlayan 1’inci maddeden itibaren,
varlıklarını serbestçe tasarruf etmelerine imkân sağlandığı sosuyla süslenen,
yurt dışında parası olanlara varlık vergisi, yine yurt dışındaki
vatandaşlarımıza emeklilik hakkı verildiği iddia edilen çok prim, az maaş gibi
maddeler de teklife ayrı bir mana katıyor. 
Tabii, en önemlisi de Merkez Bankası ihtiyat akçesinin Hazineye
aktarılması. İhtiyat akçesi ne demektir? Doğabilecek riskler ve acil durumlarda
kullanılmak üzere biriktirilen para. Halk arasında tabiri caizse kefen parası.
Ülkemizi on yedi yıldır idare etmekle övünen ak partisine sormak lazım: Acil
durumlarda kullanılmak üzere biriktirilen paraya el koyduğunuza göre ülkemiz
nasıl bir çıkmaz içinde? Nasıl bir risk altındayız? Bunu bütün vatandaşların
bilmesi lazım. Bilelim ki her şeye rağmen ülkemizi borç batağından kurtarmak
için milletçe hep beraber size yardımcı olalım. Ancak, siz itiraf edemeseniz
bile ekonomik krizi bu torba kanun ayna gibi yansıtıyor. “Cumhurbaşkanlığı
hükûmet sistemi gelince ekonomi düzelecek.” dediniz, yanıldınız. “Bu işi
düzeltecek kişi damat.” dediniz, yanıldınız ve en önemlisi “Devleti tüccar
mantığıyla yönetiriz, her şeyi satarız.” dediniz, yine yanıldınız. Diğer
yanıldığınız konulara girmiyorum bile.
Değerli milletvekilleri, şimdi biz neyi görüşüyoruz? Tüccar siyasetin
devlet hazinesinde açtığı zararın nasıl kapatılacağını. En basit yöntem; zam
yap, salma sal, vergiyi artır, yeni vergiler koy. Zamanın birinde padişahın
biri, masraflar artıp hazinede para kalmayınca halka vergi salmış, sonra da
damadı olan hazineden sorumlu vezire “Git bakalım, halkın nabzını yokla.”
demiş. Vezir gitmiş, gelmiş “Efendim, bir yandan işlerini yapıyorlar, bir
yandan da söyleniyorlar.” demiş. Padişah “İyi, iyi; alışırlar.” demiş “Artırın
vergileri.” diye de emir vermiş. Bir süre sonra vezire yine “Git bakalım, tebaam
ne yapıyor?” demiş. Vezir gitmiş, gelmiş “Çok kızıyorlar sultanım,
bağırıyorlar.” demiş. Padişah yine “Artırın vergileri.” diye emrini
tekrarlamış. Ardından vezire “Bu sefer tebdilikıyafet git, kontrol et bakalım.”
demiş. Dönüşte damat paşa korkuyla sultana “Sultanım, halk öfkeyle sokaklara
döküldü; yanlış anlamazsanız, başta size, hepimize sövüyorlar.” demiş. Sultan
gülümsemiş “Vergileri 2 misli artırın.” demiş. Vezir efendi yine sokaklarda,
saraya dönünce gülümseyerek “Padişahım, halk işini gücünü bırakmış, gülüp kendi
kendine oynuyor.” deyince padişah “Tamam, kesin zamları, iş çığırından çıktı.”
demiş. Padişahın gülüp oynayan halktan çıkardığı neticeyi günümüz iktidarı
anlayamıyorsa halk ne yapsın? Vatandaşın zamlardan kaynaklanan rahatsızlığını
zil takıp oynayınca mı anlayacaksınız?
Değerli milletvekilleri, bütçe açığını kapatmak için yeni vergiler icat
ediyorsunuz, zam üstüne zam yapıyorsunuz ama esnaf iş yapamıyor ki vergisini
nasıl ödeyecek? Vatandaş kredi kartıyla geçinmeye çalışıyor, kredi kartları patlamış
durumda. Tüketici kredilerinde geri dönüş yok. Memur, bir bankadan aldığı
maaşın daha sıcaklığını hissetmeden diğer bankadaki borcuna yatırıyor. Son üç
yılda 17,8 milyon elektrik abonesinin borcunu ödeyemediği ortaya çıktı.
Elektriği kesilen mesken sayısı 12 milyonu aştı. O zaman yapılması gereken,
çözüm, elektrik üzerinden alınan vergi yükünü azaltıp faturaları ödenebilir
hâle getirmek mi yoksa elektriğe yüzde 15 zam yapmak mı?
Bir elektrik faturasında neler ödüyoruz? Tüketime ek olarak Enerji Fonu,
TRT payı, elektrik ve hava gazı tüketim vergisi, KDV ve dağıtım bedeli. Dağıtım
bedeli neyi kapsamakta? EPDK, dağıtım bedelinin yalnızca faturanın dağıtımı
veya sayacın okunması bedeli olmadığını, elektrik şebekesinin bakımı,
yenilenmesi, iyileştirilmesi için kendi tarafından belirlenen ve sorumlu
dağıtım şirketlerine aktarılan pay olduğunu açıkladı. Faturamızın neredeyse
yüzde 25’i dağıtım bedeli olarak ödenmekte. 
2009 yılında özelleştirme yapılırken hedef, elektrik kesintilerini yüzde
40 azaltmak ve yatırımlarda da aynı oranda düşüşün meydana gelmesi idi.
Elektrik kesintileri azaldı ama yatırım miktarı; aksine, arttı.
(Mikrofon otomatik cihaz tarafından kapatıldı)
YASİN ÖZTÜRK (Devamla) – Başkanım, toparlıyorum.
BAŞKAN – Buyurun.
YASİN ÖZTÜRK (Devamla) – En önemlisi de dağıtım şirketleri hat
yatırımlarını ve modernizasyonlarını devletten birim fiyatlar üzerinden tahsil
edip şişirilmiş gösterilen yatırımların bedelini de yine tüketiciye şişirilmiş
olarak yansıtıyor ve bu sayede, şirketlerin kestikleri faturaların maliyetini
ödemek de dağıtım bedeli altında vatandaşa düşüyor. Muhtemelen, eskiden kesilen
kayıp kaçak bedelini de dağıtım bedeli altında vatandaştan gizleyerek tahsil
ettiriyorsunuz. Hazır her kanunu çimdik çimdik didiklemişken keşke vatandaşın şişirilmiş
dağıtım bedelleri yüzünden ödeyemediği elektrik faturalarına da bir el
atsaydınız. 
Teklifin 34’üncü maddesi yürürlük tarihini düzenliyor. Keşke, bütün
maddelerini görüştüğümüz bu teklif, bataklığı kurutmak yerine sivrisinekle
mücadele etmeyi içermeseydi, doğru teşhisin konulup tedavisi yapılabilseydi,
kanser olmuş hastaya “Al sana bir aspirin, al sana bir morfin. Hadi geçmiş
olsun!” diye bitmeseydi. 
Yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin
çerçeve 34’üncü maddesinin birinci fıkrasına (a) bendinden sonra gelmek üzere
aşağıdaki (b) bendinin eklenmesini ve diğer bendin buna göre teselsül
ettirilmesini arz ve teklif ederiz.
 Mehmet Muş  Fehmi
Alpay Özalan  Abdullah Güler
 İstanbul  İzmir
 İstanbul
 İsmail Emrah Karayel  Mehmet Doğan
Kubat  Ziya Altunyaldız
 Kayseri  İstanbul
 Konya
 Yusuf Beyazıt   Oğuzhan
Kaya
 Tokat   Çorum
“(b) 32 nci maddesi 17/1/2019 tarihinden itibaren
uygulanmak üzere yayımı tarihinde,”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ŞİRİN ÜNAL (İstanbul) –
Takdire bırakıyoruz Sayın Başkanım.
BAŞKAN – Önerge üzerinde…
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum:
Gerekçe: 
Önergeyle, 6446 sayılı Kanun’a eklenen geçici 26’ncı
maddeyle düzenlenen hükmün 17/1/2019 tarihinden itibaren uygulanmak üzere
yürürlüğe girmesi amaçlanmaktadır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Kabul edilen önerge doğrultusunda 34’üncü maddeyi
oylarınıza sunuyorum: Kabul edenler… Kabul etmeyenler… 34’üncü madde kabul
edilmiştir.
Değerli milletvekilleri, son maddeye geçmeden önce birkaç
arkadaşımın 60’a göre söz taleplerini karşılayacağım. 
Sayın Enginyurt, buyurun.
IV.-
AÇIKLAMALAR (Devam)
39.-
Ordu Milletvekili Cemal Enginyurt’un, çimento ve cam fabrikalarında fiilî
hizmet süreleri verilmeyen işçilerin ağır şartlarda çalıştığını Aile, Çalışma
ve Sosyal Hizmetler Bakanına iletmek istediğine ilişkin açıklaması
CEMAL ENGİNYURT (Ordu) – Sayın Başkan, çimento ve cam
fabrikalarından fiilî hizmet süreleri verilmeyen insanlar ağır şartlarda
çalışarak sağlıkla ilgili büyük sorunlar yaşıyorlar ama buna rağmen işlerini
aksatmadan sürdüren bu insanlar aynı iş yerinde çalışan diğer mesai
arkadaşlarının yaptığı işlerden daha ağır ve tehlikeli işlerde çalışıyorlar.
Özellikle cam fabrikalarında ve çimento fabrikalarda gezer vinç ünitesinde
çalışanlar tehlikeli toza maruz kalmaktalar. Bu da çeşitli hastalıklara sebep
olmaktadır. Yıpranma had safhaya çıkmaktadır. Her sene ölümcül ve ağır kazalar
yaşayan bu insanlara fiilî hizmet süreleri derhâl verilmelidir. Çalışma
Bakanına iletilmek üzere şahsınıza çok teşekkür ediyorum.
BAŞKAN – Sayın Bankoğlu…
40.-
Bartın Milletvekili Aysu Bankoğlu’nun, Bartın ilinin en önemli turizm
destinasyonlarından olan Amasra ilçesinin otopark sorununa ilişkin açıklaması
AYSU BANKOĞLU (Bartın) – Sayın Başkan, Bartın’ın turizmde göz bebeği
Amasra’mızda hızla ele alınması gereken bir otopark sorunu mevcut. Doğal
güzellikleriyle meşhur ilçemizde sit alanlarının Amasra’nın neredeyse tamamına
yayılması sebebiyle bu sorunu mevcut alanlarla çözüme kavuşturmak durumundayız.
Bu sebeple de Amasra Belediyesi tarafından Türkiye Taşkömürü Direk Harmanı
alanının otopark olarak tahsisi konusunda bir çalışma başlatıldı ve bir talepte
bulunuldu ancak belediyeye henüz olumlu bir cevap verilmemiştir.
Bartın’ın en önemli turizm destinasyonlarından Amasra’nın bu güncel
sorununa siyasi otorite tarafından kamu yararı gözetilerek yaklaşılmalıdır.
Siyasetüstü bir anlayış sergilenmesi her şeyden önce Amasra halkımızın yararına
olacaktır diyorum.
Teşekkür ediyorum.
BAŞKAN – Sayın Ödünç…
41.-
Bursa Milletvekili Atilla Ödünç’ün, çevreci ve yeşil bir Bursa için
çalıştıklarına ilişkin açıklaması
ATİLLA ÖDÜNÇ (Bursa) – Sayın Başkan, değerli milletvekilleri; çevreci ve
yeşil bir Bursa için çalışıyoruz. Akışkan yakıtlı çamur yakma ve enerji elde
etme tesisi Bursalılara hizmet sunmaya devam ediyor. Büyük şehirlerde oluşan
atık su arıtma çamurlarının çevresel etkiler ve ekonomik etkiler dikkate
alınarak bertaraf edilmesi en önemli problemlerden biridir. Çamurun yok
edilmesi için akışkan yataklı yakma teknolojisi Avrupa Birliği ülkelerinde,
Japonya ve ABD’de en çok kullanılan bertaraf uygulamasıdır. 
Toplam 400 ton günlük yaş çamur yakma kapasiteli tesiste yakma
gerçekleştirilmekte ve saatte 2,5 megavat elektrik enerjisi elde edilmektedir.
Emisyon değerleri konusunda örnek olan tesisimiz, Çevre ve Şehircilik Bakanlığı
tarafından anlık olarak izlenmektedir. 
Belediyecilikte her gün kendini yenileyen AK PARTİ belediyeciliği aziz
milletimize en iyi hizmeti ulaştırmak için en modern tesisleri kurmaktan geri
durmamaktadır. Her şey daha çevreci, daha modern ve gelişmiş bir Türkiye ve
Bursa için.
Genel Kurulu saygıyla selamlıyorum.
BAŞKAN – Sayın Süllü…
42.-
Eskişehir Milletvekili Jale Nur Süllü’nün, vatandaşların sağlık hizmetlerini en
iyi şekilde almasının öncelikleri arasında olduğuna ilişkin açıklaması
JALE NUR SÜLLÜ (Eskişehir) – Vatandaşlarımızın sağlık hizmetlerini en
iyi şekilde alması önceliklerimiz arasında. Bunun sadece mekânsal düzenlemelerle
sağlanacağını düşünerek, dünyada sakıncaları görülerek terk edilmiş devasa
şehir hastanelerini uyarıları dinlemeden devreye aldınız ancak tartışmalar
bitmiyor. Tartışılan konuların başında hastanelerin dövize endeksli kira
bedellerinin yüksekliği geliyor. Bunu yeni fark ettiniz ve Meclise
getiriyorsunuz. Ancak biz özel sektör firmaları ile Sağlık Bakanlığının ne tür
anlaşmalar yaptığını bilmiyoruz. Ben Eskişehir Vekili olarak Eskişehir’deki
şehir hastanesinin kira bedelini ve sözleşme koşullarını bilmiyorum ve
oylamadan önce bunu öğrenmek istiyorum. Eskişehir’de kira bütçesinin ilk beş
ayda aşılarak 3,9 milyar lira ödendiği konuşuluyor. Çalışan yardımcı personel
maaşlarını gecikmeli alıyor ve bunun Bakanlıktan para ödenmediği için olduğu
söyleniyor. Hak arayan personel işten çıkarılmayla tehdit edilerek yeri
değiştiriliyor, güya taşeronu bitirmek üzere başlatmıştınız…
(Mikrofon otomatik cihaz tarafından kapatıldı) 
BAŞKAN – Sayın Taşkın…
43.-
Mersin Milletvekili Ali Cumhur Taşkın’ın, Mersin ilinin zengin kültür
birikimiyle önemli bir turizm merkezi olduğuna ilişkin açıklaması
ALİ CUMHUR TAŞKIN (Mersin) – Teşekkür ederim Sayın Başkan. 
Akdeniz’in incisi Mersin coğrafi konumu ve tarihî geçmişinin ortaya
çıkardığı zengin kültür birikimiyle önemli bir turizm merkezidir. Türkiye’nin
en uzun sahillerinden birine sahip olan Mersin, Tarsus’tan Anamur’a kadar antik
kentleri, tarihî ve doğal değerleri, ören yerleriyle ziyaretçilerine birçok
alternatif sunmaktadır. Deniz, kum ve güneş turizminin yanında inanç ve kültür
turizmi açısından da çok zengin bir potansiyele sahiptir. Tarsus’ta bulunan
Ashab-ı Kehf Mağarası, Makam-ı Şerif Camisi, Ulu Cami, Gülnar’da bulunan Zeyne
Türbesi ile Mut Alahan Manastırı diğer önemli dinî ziyaret merkezlerindendir.
Ayrıca, Hristiyanlar için hac yeri ilan edilen iki önemli ziyaret yeri vardır. 
Anlatmakla bitiremeyeceğimiz güzellikleri görmek ve bir gastronomi şehri
Mersin’e ait lezzetleri tatmak için herkesi Mersin’e bekliyor, Genel Kurulu
saygıyla selamlıyorum. 
BAŞKAN – Sayın Arı…
44.-
Antalya Milletvekili Cavit Arı’nın, mantar üreticisinin mağduriyitenin
giderilebilmesi için mantar üretiminde kullanılan elektriğin tarım elektriği
olarak değerlendirilmesi gerektiğini yetkililere duyurmak istediğine ilişkin
açıklaması
CAVİT ARI (Antalya) – İlimiz Antalya Korkuteli ilçesi, kültür mantar
üretiminde Türkiye’nin yüzde 60’ını, kompost denilen ham madde üretiminin de
yaklaşık yüzde 80’ini karşılamakta. Kültür mantarcılığı daha önce sanayi ürünü
olarak kabul edilmekteyken şimdi tarım ürünü olarak kabul edilmekte. Ancak
tarım üretiminde kullanılan elektrik hâlâ normal bir elektrik olarak
değerlendirilmekte. Bu durum da mantar üreticisini ciddi şekilde
etkilemektedir. Mantar üretiminde kullanılan elektriğin tarım elektriği olarak
değerlendirilmesi hususunu yetkililere buradan duyuruyorum.
VIII.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Teklifleri (Devam)
1.-
Aydın Milletvekili Mustafa Savaş ile 75 Milletvekilinin Gelir Vergisi Kanunu
ile Bazı Kanunlarda Değişiklik Yapılması Hakkında Kanun Teklifi (2/2019) ile
Plan ve Bütçe Komisyonu Raporu (S. Sayısı: 102) (Devam)
BAŞKAN – Değerli milletvekilleri, 35’inci madde üzerinde herhangi bir
önerge bulunmamaktadır.
35’inci maddeyi oylarınıza sunuyorum: Kabul edenler... Kabul
etmeyenler... 35’inci madde kabul edilmiştir. 
Bu şekilde, ikinci bölümde yer alan maddelerin oylamaları da
tamamlanmıştır.
Değerli milletvekilleri, teklifin tümü açık oylamaya tabidir.
Açık oylamanın elektronik oylama cihazıyla yapılmasını oylarınıza sunuyorum:
Kabul edenler… Kabul etmeyenler… Kabul edilmiştir.
Oylama için üç dakika süre veriyorum.
Bu süre içinde sisteme giremeyen üyelerin teknik personelden yardım
istemelerini, bu yardıma rağmen de sisteme giremeyen üyelerin oy pusulalarını
oylama için öngörülen üç dakikalık süre içinde Başkanlığa ulaştırmalarını rica
ediyorum ve oylama işlemini başlatıyorum.
(Elektronik cihazla oylama yapıldı)
BAŞKAN – Değerli milletvekilleri, Aydın Milletvekili
Mustafa Savaş ile 75 Milletvekilinin Gelir Vergisi Kanunu ile Bazı Kanunlarda
Değişiklik Yapılması Hakkında Kanun Teklifi’nin açık oylama sonucunu ilan
ediyorum: 
“Kullanılan
oy sayısı : 333
Kabul
 : 270
Ret : 61
Çekimser
 : 2 (x)
 Kâtip
Üye  Kâtip Üye
 İsmail
Ok Bayram Özçelik 
 Balıkesir Burdur”
Değerli milletvekilleri, bu şekilde teklif kabul edilmiş
ve kanunlaşmıştır. Hayırlı olsun.
Değerli milletvekilleri, alınan karar gereğince On
Birinci Kalkınma Planı ile Plan ve Bütçe Komisyonu Raporu’nu görüşmek için 18
Temmuz 2019 Perşembe günü saat 11.00’de toplanmak üzere birleşimi kapatıyorum.
Hepinize iyi akşamlar diliyorum. 
Kapanma Saati: 21.19




(x) Birleştirilerek görüşülmesi kabul
edilen (10/1058, 1071, 1108, 1220, 1288, 1369, 1464, 1559, 1560) esas numaralı
Meclis Araştırması Önergeleri tutanağa eklidir. 


(x) 102 S. Sayılı Basmayazı 16/7/2019
tarihli 103’üncü Birleşim Tutanağı’na eklidir.


(x) Açık
oylama kesin sonuçlarını gösteren tablo tutanağa eklidir.





