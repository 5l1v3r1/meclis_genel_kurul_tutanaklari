



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 62’nci
Birleşim
 29
Mart 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- KAPALI OTURUMLAR
(ÜÇÜNCÜ OTURUM)
(Kapalıdır)

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Uşak Milletvekili Özkan Yalım’ın, çiftçilerin
vergisiz mazot kullanabilmelerine ilişkin gündem dışı konuşması
2.- Konya Milletvekili Mustafa Kalaycı’nın, geçici ve
mevsimlik işçilerin sorunlarına ilişkin gündem dışı konuşması
3.- Manisa Milletvekili Selçuk Özdağ’ın, Muhsin
Yazıcıoğlu’nun vefatının 7’nci yıl dönümüne ilişkin gündem dışı konuşması

VI.- AÇIKLAMALAR
1.- İzmir Milletvekili Oktay Vural’ ın, MHP Grubu
olarak, ölümünün 7’nci yıl dönümünde Muhsin Yazıcıoğlu’nu rahmetle andıklarına
ve babasının vefatı nedeniyle Yalova Milletvekili Muharrem İnce’ye başsağlığı
dilediklerine ilişkin açıklaması
2.- Manisa Milletvekili Özgür Özel’in, CHP Grubu
olarak, ölümünün 7’nci yıl dönümünde Muhsin Yazıcıoğlu ile ölümünün 43’üncü yıl
dönümünde Âşık Veysel’i rahmetle andıklarına ve babasının vefatı nedeniyle
Yalova Milletvekili Muharrem İnce’ye başsağlığı dileğinde bulunanlara teşekkür
ettiklerine ilişkin açıklaması
3.- Amasya Milletvekili Mehmet Naci Bostancı’nın,
ölümünün 7’nci yıl dönümünde Muhsin Yazıcıoğlu ile ölümünün 43’üncü yıl
dönümünde Âşık Veysel’i rahmetle andığına ve babasının vefatı nedeniyle Yalova
Milletvekili Muharrem İnce’ye başsağlığı dilediğine ilişkin açıklaması
4.- Diyarbakır Milletvekili İdris Baluken’in, HDP Grubu
olarak, babasının vefatı nedeniyle Yalova Milletvekili Muharrem İnce’ye
başsağlığı dilediklerine ve AKP’nin uzun süredir hukuk dışı bir şekilde
uyguladığı sokağa çıkma yasaklarının devam ettiği bazı yerlerde insanlık dışı
uygulamalar olduğuna ilişkin açıklaması
5.- Manisa Milletvekili Erkan Akçay’ın, şehitlere
Allah’tan rahmet ve babasının vefatı nedeniyle Yalova Milletvekili Muharrem İnce’ye
başsağlığı dilediğine, ölümünün 7’nci yıl dönümünde Muhsin Yazıcıoğlu ile
ölümünün 43’üncü yıl dönümünde Âşık Veysel’i rahmetle andığına, Kütüphane
Haftası’na ve 18/2/2005 tarihinde hayatını kaybeden “eşekli kütüphaneci”
Mustafa Güzelgöz’ü rahmetle andığına ilişkin açıklaması
6.- Kahramanmaraş Milletvekili İmran Kılıç’ın, İzmir
Milletvekili Müslüm Doğan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
7.- Sivas Milletvekili Hilmi Bilgin’in, İzmir
Milletvekili Müslüm Doğan ile Ankara Milletvekili Mustafa Mit’in CHP grup
önerisi üzerinde yaptıkları konuşmalarındaki bazı ifadelerine ilişkin
açıklaması
8.- Tokat Milletvekili Coşkun Çakır’ın, Uşak
Milletvekili Özkan Yalım’ın yerinden dinleyici locasındaki vatandaşlara hitap
etmesinin doğru bir tutum olmadığına ilişkin açıklaması
9.- Manisa Milletvekili Özgür Özel’in, Mecliste
tartışmaların sözlü ve fiilî şiddete dönüşmemesi için herkesin dikkatli olması
gerektiğine ilişkin açıklaması
10.- Manisa Milletvekili Özgür Özel’in, Türkiye İnsan
Hakları ve Eşitlik Kurulunun sadece Hükûmet ile Cumhurbaşkanının atadığı
kişilerden oluşmasının sıkıntı yaratacağına ve bu konuda gruplar ve bakanlar
arasında bir müzakere yapılmasında fayda olduğuna ilişkin açıklaması
11.- Diyarbakır Milletvekili İdris Baluken’in, insan
haklarıyla ilgili süreçlerin Cumhurbaşkanı ve Hükûmetin inisiyatifinde oluşturulmuş
bir kurul tarafından yürütülmesinin uluslararası sözleşmelere aykırı olduğuna
ve bu konuda muhalefetle istişare edilerek bir ortaklaşma arayışına
başvurulması gerektiğine ilişkin açıklaması
12.- Manisa Milletvekili Özgür Özel’in, 149 sıra sayılı
Kanun Tasarısı’nın tümü üzerinde Hükûmetin konuşma yapmamasını garipsediğine
ilişkin açıklaması
13.- Diyarbakır Milletvekili İdris Baluken’in,
Hükûmetin elinde yurttaşların güvenliğini tehdit edecek bilgiler varsa bunun
kamuoyuyla paylaşılması gerektiğine ilişkin açıklaması
14.- Tokat Milletvekili Coşkun Çakır’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
15.- Manisa Milletvekili Özgür Özel’in, Tokat
Milletvekili Coşkun Çakır’ın yaptığı açıklamasındaki bazı ifadelerine ilişkin
açıklaması
16.- Diyarbakır Milletvekili İdris Baluken’in, Meclis
kürsüsünden bilgi alma hakkının Hükûmet tarafından açık bir şekilde ihlal
edildiğine ve yapılacak yasal düzenleme uluslararası sözleşmelere aykırı olduğu
için ihtiyacı karşılayamayacağına ilişkin açıklaması
17.- İnsan Haklarını İnceleme Komisyonu Başkanı Mustafa
Yeneroğlu’nun, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
18.- Diyarbakır Milletvekili İdris Baluken’in, Hakkâri
Yüksekova’da insanlık tarihine geçecek utanç verici manzaralar olduğuna ve bu
tablonun sorumlusu olan Hakkâri Valisi ve Yüksekova Kaymakamının görevden
alınmaları gerektiğine ilişkin açıklaması

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Yalova Milletvekili Muharrem İnce ile Samsun Milletvekili Erhan Usta’ya
babalarının vefatı nedeniyle başsağlığı dilediğine, terörle mücadelede şehit
olanlar ile Muhsin Yazıcıoğlu ve Âşık Veysel’e Allah’tan rahmet dilediğine
ilişkin konuşması 

VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Norveç
Parlamentosu Dışişleri ve Savunma Komitesi Başkanlığı heyetinin ülkemizi
ziyaret etmesinin Türkiye Büyük Millet Meclisi Başkanlık Divanının 25/2/2016
tarihli 6 sayılı Kararı’yla uygun bulunduğuna ilişkin tezkeresi (3/640)

B) Meclis Araştırması Önergeleri
1.- Trabzon Milletvekili Haluk Pekşen ve 25
milletvekilinin, Karadeniz Bölgesi'nde yaşanan sel felaketlerinin nedenlerinin
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/127)
2.- Antalya Milletvekili Niyazi Nefi Kara ve 24
milletvekilinin, askerlik görevi esnasında yaşanan şüpheli ölümlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/128)
3.- İstanbul Milletvekili Ali Özcan ve 26
milletvekilinin, Türkiye İstatistik Kurumunun memur ve emekli maaşlarının zam
oranlarının belirlenmesinde kullandığı verilerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/129)

C) Gensoru Önergeleri
1.- HDP Grubu adına Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, yargı
erkini baskı altına aldığı ve yönlendirdiği, kuvvetler ayrılığı ilkesine ve
Anayasa’ya aykırı yaklaşımlarda bulunduğu iddiasıyla Adalet Bakanı Bekir Bozdağ
hakkında gensoru açılmasına ilişkin önergesi (11/3)


2.- HDP Grubu adına Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in,
çocuklara yönelik cinsel istismarı ve kadınlara yönelik şiddeti önlemede ihmali
bulunduğu iddiasıyla Aile ve Sosyal Politikalar Bakanı Sema Ramazanoğlu
hakkında gensoru açılmasına ilişkin önergesi (11/4)

D) Önergeler
1.- İstanbul Milletvekili Mustafa Sezgin Tanrıkulu'nun
(2/185) esas numaralı, Toplumsal Mutabakat Komisyonu ile Ortak Akıl Heyeti
Kurulması Hakkında Kanun Teklifi’nin doğrudan gündeme alınmasına ilişkin
önergesi (4/22) 

IX.- ÖNERİLER
A) Siyasi Parti Grubu Önerileri
1.- HDP Grubunun, Van Milletvekili Bedia Özgökçe Ertan
ve arkadaşları tarafından, cezaevlerinde bulunan tutuklu ve hükümlülerin keyfî
olarak başka cezaevlerine nakledilmesinin nedenlerinin ve sonuçlarının
araştırılması ile mahpuslara yönelik bu türden keyfî uygulamalara karşı
önlemlerin alınması amacıyla 15/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
2.- CHP Grubunun, Sivas Milletvekili Ali Akyıldız ve
arkadaşları tarafından, Sivas Demir Çelik Fabrikası işçilerinin sorunlarının
araştırılması amacıyla 25/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 

X.- SATAŞMALARA İLİŞKİN KONUŞMALAR
1.- Muş Milletvekili Burcu Çelik Özkan’ın, Bursa
Milletvekili Hakan Çavuşoğlu’nun HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması 
2.- Malatya Milletvekili Veli Ağbaba’nın, Sakarya
Milletvekili Ali İhsan Yavuz’un 149 sıra sayılı Kanun Tasarısı’nın tümü üzerinde
şahsı adına yaptığı konuşması sırasında Cumhuriyet Halk Partisine sataşması
nedeniyle konuşması 
3.- Malatya Milletvekili Veli Ağbaba’nın, Gıda, Tarım
ve Hayvancılık Bakanı Faruk Çelik’in 149 sıra sayılı Kanun Tasarısı’nın tümü
üzerindeki soru-cevap işlemi sırasında şahsına sataşması nedeniyle konuşması
4.- Kars Milletvekili Ayhan Bilgen’in, İnsan Haklarını
İnceleme Komisyonu Başkanı Mustafa Yeneroğlu’nun yaptığı açıklaması sırasında
HDP Grubuna sataşması nedeniyle konuşması
5.- Amasya Milletvekili Mehmet Naci Bostancı’nın,
Afyonkarahisar Milletvekili Mehmet Parsak’ın 149 sıra sayılı Kanun Tasarısı’nın
birinci bölümü üzerinde MHP Grubu adına yaptığı konuşması sırasında AK PARTİ
Grubuna sataşması nedeniyle konuşması

XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149)
2.- İş Kanunu ile Türkiye İş Kurumu Kanununda
Değişiklik Yapılmasına Dair Kanun Tasarısı (1/597) ve Sağlık, Aile, Çalışma ve
Sosyal İşler Komisyonu Raporu (S.Sayısı: 170)

XII.- USUL HAKKINDA GÖRÜŞMELER
1.- 149 sıra sayılı Kanun Tasarısı’nın Anayasa’ya
aykırı olduğu gerekçesiyle görüşmelerinin yapılmasının İç Tüzük hükümlerine
uygun olup olmadığı hakkında

XIII.- YAZILI SORULAR VE CEVAPLARI
1.- Isparta Milletvekili İrfan Bakır'ın, Isparta ilinde
sanayi sektörünün geliştirilmesi amacıyla teşvik imkânlarının artırılmasına ilişkin
sorusu ve Ekonomi Bakanı Mustafa Elitaş’ın cevabı (7/1742)
2.- Hatay Milletvekili Mehmet Necmettin Ahrazoğlu'nun,
Başbakanlık teşkilatında kullanılan bilgisayarların işletim sistemlerine
ilişkin Başbakandan,
Bağlı kurum ve kuruluşlarda kullanılan bilgisayarların
işletim sistemlerine ilişkin,
Soruları ve Başbakan Yardımcısı Lütfi Elvan’ın cevabı
(7/2110) (7/2144)
3.- Malatya Milletvekili Veli Ağbaba'nın, taşeron işçi
ile kadrolu ve sözleşmeli personel verilerine ilişkin Başbakandan sorusu ve
Başbakan Yardımcısı Lütfi Elvan’ın cevabı (7/2122)
4.- Hatay Milletvekili Mehmet Necmettin Ahrazoğlu'nun,
Bakanlık teşkilatında kullanılan bilgisayarların işletim sistemlerine ilişkin
sorusu ve Gümrük ve Ticaret Bakanı Bülent Tüfenkci'nin cevabı (7/2209)
5.- Bursa Milletvekili İsmet Büyükataman'ın, Bursa'da
Bakanlığa bağlı kurumların engelli vatandaşlar için ulaşılabilirliğine ve engelli
vatandaşların istihdamına ilişkin sorusu ve Ekonomi Bakanı Mustafa Elitaş’ın
cevabı (7/2428)
6.- Bursa Milletvekili İsmet Büyükataman'ın, Bursa'da
Bakanlığa bağlı kurumların engelli vatandaşlar için ulaşılabilirliğine ve engelli
vatandaşların istihdamına ilişkin sorusu ve Kalkınma Bakanı Cevdet Yılmaz’ın
cevabı (7/2464)
29 Mart 2016 Salı
BİRİNCİ OTURUM
Açılma Saati: 15.02
BAŞKAN: Başkan Vekili Ahmet AYDIN
KÂTİP ÜYELER : Sema KIRCI (Balıkesir), Emre KÖPRÜLÜ (Tekirdağ)
-----0-----
BAŞKAN
– Türkiye Büyük Millet Meclisinin 62’nci Birleşimini açıyorum.
III.- YOKLAMA
BAŞKAN – Elektronik cihazla yoklama yapacağız.
Yoklama için üç dakika süre vereceğim.
Sayın milletvekillerinin oy düğmelerine basarak salonda
bulunduklarını bildirmelerini, bu süre içerisinde elektronik sisteme girmeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime yirmi dakika ara veriyorum. 
Kapanma Saati: 15.06
İKİNCİ OTURUM
Açılma Saati: 15.24
BAŞKAN: Başkan Vekili Ahmet AYDIN
KÂTİP ÜYELER : Sema KIRCI (Balıkesir), Emre
KÖPRÜLÜ(Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 62’nci Birleşiminin
İkinci Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. 
Şimdi, yoklama
işlemini tekrarlayacağım. 
Yoklama için üç
dakika süre veriyorum.
(Elektronik
cihazla yoklama yapıldı)
BAŞKAN – Toplantı yeter sayısı vardır, görüşmelere
başlıyoruz.
Sayın milletvekilleri görüşmelere başlamadan önce 22
Mart 2016 tarihli 59’uncu Birleşimde yapılan kapalı oturuma ait tutanak
özetinin İç Tüzük'ün 71'inci maddesine göre okunabilmesi için kapalı oturuma
geçmemiz gerekmektedir. Bu nedenle sayın milletvekilleri ile Genel Kurul
salonunda bulunabilecek yeminli stenograflar ve yeminli görevliler
dışındakilerin salonu boşaltmalarını rica ediyorum.
Tutanak özeti okunduktan sonra açık oturuma geçilecek
ve görüşmelere devam edilecektir. Sayın idare amirlerinin bu konuda yardımcı
olmalarını ve salon boşaltıldıktan sonra Başkanlığa haber vermelerini rica
ediyorum.
OKTAY VURAL (İzmir) – Sayın Başkan, Adıyamanlıları niye
çıkartıyorsunuz?
ERKAN AKÇAY (Manisa) – Sayın Başkan, Adıyamanlılar
hariç diyelim!
OKTAY VURAL (İzmir) – Adıyaman, Adıyaman olalı böyle
zulüm görmedi!
BAŞKAN – Misafirlerimiz birazdan açık oturuma geçtikten
sonra tekrar lütfederlerse gelebilirler. 
Kapanma Saati: 15.28
IV.- KAPALI OTURUMLAR
(ÜÇÜNCÜ OTURUM)
(Kapalıdır)
DÖRDÜNCÜ OTURUM
Açılma Saati: 15.39
BAŞKAN: Başkan Vekili Ahmet AYDIN
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ)
-----0-----
BAŞKAN
– Sayın milletvekilleri, Türkiye Büyük Millet Meclisinin 62’nci Birleşiminin
kapalı oturumdan sonraki Dördüncü Oturumunu açıyorum.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, çiftçilerin vergisiz mazot kullanabilmeleriyle ilgili söz isteyen
Uşak Milletvekili Özkan Yalım’a aittir. 
Buyurun
Sayın Yalım. (CHP
sıralarından alkışlar) 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Uşak Milletvekili Özkan Yalım’ın, çiftçilerin
vergisiz mazot kullanabilmelerine ilişkin gündem dışı konuşması
ÖZKAN
YALIM (Uşak) – Teşekkür ederim Sayın Başkan, Sayın Divan.
Değerli
milletvekili arkadaşlarım, hepinize merhabalar. Bizleri izleyen, ekranları
başından izleyen bütün Türkiye Cumhuriyeti vatandaşlarına saygı ve sevgilerimi
sunuyorum. 
Biliyorsunuz,
2016 yılının bütçesini bitirdik ve de bütçe geçen hafta itibarıyla tamamlandı.
Peki, bütçede çiftçilerimizle ilgili ne oldu, ne bitti? Çiftçilerimizin
sorunları nasıl halloldu, olacak? Maalesef, hepsinin sonunda koskocaman hiç,
hiç, hiç, yok… Hiçbir çiftçimizin sorunlarıyla ilgili bir çözüm olmadı. Bundan
dolayı da bütçemizi yapan özellikle Ulaştırma Bakanı ve Tarım Bakanına
çiftçilerimize verdikleri avantajlardan dolayı -tabii vermediler ya- bundan
dolayı da onlara çok güzel bir puan buldum. (CHP sıralarından alkışlar) Değerli
arkadaşlarım, çiftçilerimize verilen bütçeden dolayı özellikle Tarım ve
Ulaştırma Bakanlarımıza verdiğimiz puan bu: Sıfır. (CHP sıralarından alkışlar)
Neden
bunu sıfır verdik? Herhâlde durup dururken vermedik sıfırı. Çünkü
çiftçilerimizin ürettiği -biliyorsunuz süt en önemli doğal ihtiyaçlarımızdan-
sütün litresi bugün kaç para oldu biliyor musunuz? 70 kuruşa düştü. Sütün
maliyeti 1,20 TL. 70 kuruşa düştü, bundan dolayı da… Bir atasözümüz vardı
biliyorsunuz, bir şey ucuz olduğu zaman ne diyorduk? Sudan ucuz diyorduk. Ama
şimdi ne diyoruz, artık sudan ucuz değil, sütten ucuz diyeceğiz. Bu da yeni
atasözü olarak değişti.
Gelelim
çiftçilerimizin en önemli giderlerinden akaryakıt yani mazot giderine. Değerli
milletvekili arkadaşlarım, Türkiye Cumhuriyeti vatandaşları, özellikle de
Türkiye Cumhuriyeti çiftçilerimiz; Avrupa’daki bütün çiftçiler ana gideri olan
akaryakıtı vergisiz, ÖTV’siz ve KDV’siz alıyor ama Türkiye'de normal kendi
binek aracımıza aldığımız gibi akaryakıtı, mazotu çiftçimiz bu traktöre ve de
bu biçerdövere kaç paradan alıyor litresini akaryakıtın, mazotun? 3,50 TL’den
alıyor. Yani bu biçerdöver ve bu traktör normal kendi evlerimizde kullandığımız
kendi -ihtiyaçlarımız- özel araçlarımız gibi 3,50 TL’den kullanıyor. Peki,
Avrupa’daki çiftçi nasıl kullanıyor biliyor musunuz? Almanya’da, Fransa’da,
Lüksemburg’ta, Belçika’da, İtalya’da, Hollanda’da vergisiz kullanıyor ama
Türkiye'de koskoca Trakya Bölgesi kadar bir bölge ekilip biçilemiyor çünkü
çiftçinin harcadığı ürettiğinden daha fazla. Bundan dolayı da gerçekten bunun
bir çözüme ulaştırılması gerekiyor. Ama bu bütçeyi yapanlar bu çözümü bilmediği
için biz de diyoruz ki: Gelin biz size bunu öğreteceğiz. (CHP sıralarından
alkışlar) Ey AKP Hükûmeti, ey Başbakan, ey sayın bakanlar; sizlere bütçeyi
yapmasını gelin anlatalım, öğretelim. 
Bakın,
bu ülkede yüzlerce, binlerce özel yat var. Bakın, dikkat edin, özel yatlardan
bahsediyorum, hiçbir şekilde yük gemilerinden veya ticari amaçla veya ulaştırma
amacıyla çalışan yatlardan değil, özel yatlardan. Peki, bu özel yatlar kaç
paradan alıyor akaryakıtını, mazotunu biliyor musunuz? Beyler, bugün itibarıyla
1,28’den alıyor. Ben de diyorum ki: Gelin sayın bakanlar, siz bu bütçeyi
bilmiyorsunuz, biz anlatalım, çiftçimize nasıl mazotu, Türkiye Cumhuriyeti
bütçesine 1 TL yük getirmeden -bakın, tekrar ediyorum- Türkiye Cumhuriyeti
bütçesine 1 TL yük getirmeden bu özel yatlara mazotu 3,5 TL’den verelim, buradan
gelen kaynakla bütün çiftçilerimize kontrollü bir şekilde dekar başına 5 litre
mazotu vergisiz, ÖTV’siz ve KDV’siz verelim. Göreceksiniz, üreten Türkiye’yi
hep birlikte yaratacağız. Çiftçimizin yüzü gülecek. (CHP sıralarından alkışlar)
Türkiye Cumhuriyeti’nin yüzü gülecek. Türkiye Cumhuriyeti vatandaşı daha ucuza
ekmek alacak, daha ucuza makarna alacak, daha ucuza domates ürettirecek. İşte
bunun yolu, kesinlikle doğru bütçe yapmaktan geçiyor. Onun için, sayın
bakanlar, gelin size bunu anlatalım. 
Hepinizi saygı ve sevgilerimle selamlıyorum. (CHP
sıralarından alkışlar) 
VELİ AĞBABA (Malatya) – Not kaçtı?
ÖZGÜR ÖZEL (Manisa) – Notu bir daha göster. Notu
görelim, notu. Hükûmete kaç veriyorsun? Arkaya göster, bakan var arkada. 
BAŞKAN – Teşekkürler Sayın Yalım.
Gündem dışı ikinci söz, geçici ve mevsimlik işçilerin
sorunları hakkında söz isteyen Konya Milletvekili Mustafa Kalaycı’ya aittir. 
Buyurun Sayın Kalaycı. (MHP sıralarından alkışlar) 
2.- Konya Milletvekili Mustafa Kalaycı’nın, geçici ve
mevsimlik işçilerin sorunlarına ilişkin gündem dışı konuşması
MUSTAFA KALAYCI (Konya) – Sayın Başkan, değerli
milletvekilleri; geçici ve mevsimlik işçilerin sorunları üzerine gündem dışı
söz aldım. Bu vesileyle hepinizi saygılarımla selamlıyorum. 
2007 yılında çıkarılan 5620 sayılı Kanun’la yaklaşık
220 bin geçici işçi kadrolara alınmıştır. Kanun sadece 2006 yılında altı ay
çalışmış olanları kapsadığından, başta şeker fabrikalarında, çay
fabrikalarında, Orman İdaresinde, Tarım İşletmeleri ve Demiryollarında olmak
üzere yıllardır, hatta yirmi, yirmi beş yıldır çalışanlar kadroya alınmamıştır.
Geçici işçi, muvakkat işçi, kampanya işçisi ve mevsimlik işçi olarak yıllardır
çalışan işçiler haksızlığa uğramışlar, mağdur edilmişler, bir türlü kadroya
alınmamışlardır. 
Geçici ve mevsimlik işçiler emekli olamamaktadır,
Emeklilikte aranan prim gün sayısını doldurabilmeleri için ömürleri
yetmemektedir. Zira yılda dört ay çalışmayla emekli olunabilmesi için en az
altmış yıl, yılda beş ay yirmi dokuz gün çalışmayla da kırk yıldan fazla
çalışmak gerekmektedir. 
Geçici ve mevsimlik işçiler çalışamadıkları dönemde iş
de bulamamaktadır. Zira altı yedi aylığına nasıl iş bulsunlar? Çalışmadıkları
aylarda bu arkadaşlarımız ailelerini nasıl geçindirirler hiç düşünüyor musunuz?

Aslında geçici ve mevsimlik işçilerin çoğu kamunun asli
işlerinde çalıştırılmaktadır. Şu garipliğe bakın ki kamu kurumları bu işçileri
çalıştırmadıkları dönemde personel ihtiyacını taşeron işçilerle gidermektedir.
Bu durum kamuya daha pahalıya mal olmaktadır. 
Geçici ve mevsimlik işçilerin daimî çalıştırılmaları
hâlinde, bir taraftan çoğu iş yerinde alt işveren uygulamasıyla hizmet alımı
ihalesine gidilmesine ihtiyaç kalmayacak, bir taraftan da kadro sorunu
çözüleceği için iş yerlerindeki verim artacaktır. Yıllardır başarılı olarak
çalışan, bilgi, beceri ve deneyimleriyle iş yerine faydalı olan bu işçiler,
mutlaka daimî kadrolara alınmalıdır.
Sayın Başbakan, 30 Mayıs 2015 tarihinde, Kamu Toplu İş
Sözleşmeleri Çerçeve Anlaşma Protokolü imza töreninde “Kişi beş ay yirmi dokuz
gün çalışıyor, ara veriyor. Bu, iş üretkenliğini, verimliliğini negatif
etkiliyor.” diyerek geçici işçilerin çalışma sınırının kalkacağını
müjdelemiştir. Protokol’ün 9’uncu maddesine de bu amaçla hüküm konulmuştur. 
O günkü Çalışma Bakanı Faruk Çelik de “Eğer
çalıştıkları iş yerinde ihtiyaç varsa dışarıdan hizmet alımı değil bu işçilerin
çalıştırılmasına dönük düzenlemeyi Parlamentoya sunacağımızı toplu sözleşmede
kayıt altına aldık. Hızlı bir şekilde yasalaştırılacak.” demiştir. 
Sayın Başbakan ve Bakan umut vermiş, müjdeler vermiş,
sözler vermiş, hatta toplu sözleşme protokolüne yazmışlar ama seçimler geçince,
işleri bitince işçileri görmezden gelmişlerdir. 
Sayın Başbakan, kıymetli hemşehrim, bak, Konya’dan
Orman İdaresinde, Demiryollarında, Tarım İşletmelerinde, Ereğli Şeker
Fabrikasında ve Ilgın Şeker Fabrikasında çalışan geçici ve mevsimlik işçi
arkadaşlarım beni arıyor, “Bizi unuttu.” diye sizden dert yanıyor ve hayal
kırıklığına uğradıklarını söylüyorlar, “Biz bu ülkenin vatandaşı değil miyiz?”
diyorlar. Yeter artık, bu arkadaşlarımızın mağduriyetini bir an önce giderelim.
Sayın Başbakanı geçici ve mevsimlik işçilere verdiği sözün arkasında durmaya
davet ediyorum.
Milliyetçi Hareket Partisi, kamuda çalışan geçici ve
mevsimlik işçilere kadro verilmesini yıllardır gündeme taşımış, bu
arkadaşlarımıza kadro vermeyi taahhüt etmiş ve öteden beri birçok kanun teklifi
de vermiştir. Yine taşeron işçilerimizin kadroya alınması için de kanun
teklifleri vermiştir. Buradan Hükûmete çağrıda bulunuyorum: Taşeron işçilerle
ilgili tasarıda geçici, muvakkat, kampanya ve mevsimlik işçilere de yer
verelim. Taşeron işçilere de, geçici ve mevsimlik işçilere de öyle pozisyon
mozisyon değil, uyduruk değil, adam gibi, tapu gibi kadro verelim, haklarını
verelim. Biz Milliyetçi Hareket Partisi olarak hazırız ve “Hodri meydan.”
diyoruz.
Kamu çalışanları arasında ayrımcılık yapılmamalı,
çalışanların emeği sömürülmemelidir. Üniversite mezunu işçilere, yıllardır
mağdur edilen 4/C’lilere, vekil, fahri, geçici, ücretli, kısmi zamanlı statüde
çalışanlara da hakları verilmeli, kadrolara alınmalıdır. Hukuk bunu gerektirir,
adalet bunu gerektirir, eşitlik bunu gerektirir, inançlarımız bunu gerektirir,
insanlık bunu gerektirir. 
Teşekkür ediyor, saygılar sunuyorum. (MHP sıralarından
alkışlar) 
BAŞKAN – Teşekkürler Sayın Kalaycı.
Gündem dışı üçüncü söz, merhum Muhsin Yazıcıoğlu’nun
vefatının 7’nci yıl dönümü münasebetiyle söz isteyen Manisa Milletvekili Selçuk
Özdağ’a aittir. 
Buyurun Sayın Özdağ. (AK PARTİ sıralarından alkışlar) 
3.- Manisa Milletvekili Selçuk Özdağ’ın, Muhsin
Yazıcıoğlu’nun vefatının 7’nci yıl dönümüne ilişkin gündem dışı konuşması
SELÇUK ÖZDAĞ (Manisa) – Sayın Başkan, değerli
milletvekilleri; Sivas’ın Şarkışla ilçesinin Elmalı köyünde çiftçi Halit’in
oğlu olarak dünyaya gelen merhum Muhsin Yazıcıoğlu’nun ölümünün 7’nci yılı
münasebetiyle söz almış bulunuyorum, hepinizi saygıyla selamlıyorum. 
Muhsin Yazıcıoğlu, Türkiye siyasi tarihine duruşuyla
damgasını vuran ender şahsiyetlerden birisiydi. Onun siyasi hırsı, koltuk
sevdası, mülk tamahı yoktu. Yaptığı işlerde tek ölçüsü hak ve adaletti, tek
hesap verdiği merci de vicdanıydı. Böyle insanlar gençlerimiz için rol
modeldirler ve dünyaya nadir gelirler. 
Değerli milletvekilleri, Muhsin Yazıcıoğlu doğru
bildiğini söylemekten çekinmezdi, haksız bir dava uğruna sultanlık yapacağına
gerekirse haklı davada tek başına yürüyeceğini söylerdi. Muhsin Yazıcıoğlu,
kelimenin tam anlamıyla bir alperendi. Siyaseti gaye olarak değil, inançlarına
ve milletine hizmet etmenin bir aracı olarak görürdü. Ülkülerinden ödün
vermektense başını vermeye razı olacak kadar bir ilke adamıydı. 
Değerli milletvekilleri, onun gibi omurgalı, hem de
barıştırıcı bir dil kullanmak kolay değildir. Yazıcıoğlu bu iki dili nefsinde
mezcetmiş dava ve gönül adamlarından biri olmayı başarmıştı. “Biz hep beraber
büyük Türk milletiyiz, asla ve asla etnik köken değiliz.” ifadelerini bir hayat
tarzı olarak benimsemişti Yazıcıoğlu. Arkasından gözyaşı döken milyonlar
arasında her kesimden insanın bulunması bu yüzdendi. Cenazesinde ateist bir
doktorun “Ben doktorum, inancım yok fakat Muhsin Başkan inandığı için inancına
saygı göstererek Allah’a dua ettim.” demesi manidardı. İşte Muhsin Yazıcıoğlu
böyle biriydi.
Yazıcıoğlu, büyük acılar yaşamış bir kuşağın çocuğuydu.
İnandığı dava uğruna çile çekmiş, yedi buçuk yılını Mamak zindanlarında
geçirmiş, işkence görmüştü. Zindanları Medrese-i Yusufiye’ye çevirmiş,
“Üşüyorum” şiirini de burada yazmıştı. Uğradığı onca haksızlığa, işkenceye
rağmen intikam peşinde koşmadı. Acılardan, işkencelerden dersler çıkardı.
Gençlere “Elinize silah değil, kalem alın.” çağrısı yaptı. İşte bu yüzden
herkesin dostu, arkadaşı, kolayca ulaşabileceği Muhsin Başkanı oldu. 
Saygıdeğer milletvekilleri, millet karşıtı her planda
cesur yüreğini ortaya koyan Yazıcıoğlu, 28 Şubat postmodern darbesinde de, 27
Nisan e-muhtırasında da çekinmeden en sert tepkiyi vermişti. Yazıcıoğlu 28
Şubatta kendisine yapılan baskılara ve tehditlere karşı “Bana bakın, benim adım
Muhsin Yazıcıoğlu. Bana tehdit, baskı sökmez. Bizim Allah’tan başka kimseden
korkumuz yok. Biz millî iradeyi temsil ediyoruz ve ne olursa olsun,
demokrasinin arkasında durmaya ve demokrasiyi savunmaya devam edeceğiz.”
demişti. Onun durduğu yer millet iradesinin yanıydı. Darbecilerin ve
vesayetçilerin her zaman karşısındaydı. Onun davası boş bir gurur ve hırsların
tatmini için yapılan bir koşuşturmaca değil, siyasi ve beşerî hayatımızı hakka
uydurma davasıydı. 
Hayalleri vardı. Bütün vatandaşlarımızın ay yıldızlı
bayrağın altında şerefle yaşadığı; başını örten ile açanın aynı üniversitede
yasaksız, kavgasız, kardeşçe yaşadığı; Kürt-Türkmen, Alevi-Sünni ayrımı
olmadan, zengin-fakir ayrıcalığı görülmeden, imtiyazsız, sınıfsız, kaynaşmış
bir Türkiye istiyordu. Son nefesine kadar da bu gayesini gerçekleştirme peşinde
koştu. O, âdeta Ahmed Yesevi hazretlerinin sekiz asır sonra yaşamış bir
temsilcisi gibiydi. İmanı, vatanseverliği, mücadelesi, dürüstlüğü ve güzel
ahlakıyla mütevazı bir gönül eriydi. İslam’ın hoşgörüsünü, tevhit ilkesini
kendisine rehber edinmişti. O, ölümden korkmazdı, Abdürrahim Karakoç’un
dizeleriyle “Mukaddes davalarda ölüm bile güzeldir.” derdi. 
Değerli milletvekilleri, Yazıcıoğlu, şurada yazan
“Egemenlik kayıtsız şartsız milletindir.” düsturunu kendisine şiar edinmiş ve
bundan bir an olsun uzaklaşmamıştır. 28 Şubatın ruhumuza musallat olduğu
günlerde “Türkiye İran olmayacak. Türkiye'yi İran yapamayacaklar. Türkiye
Cezayir de olmayacak ama Türkiye'yi de kimsenin Suriye yapmaya gücü
yetmeyecek.” ifadesini kullanarak Türkiye'nin bugünlerini görmüş, sanki öngörüsüyle
bugünlere atıfta bulunmuştu.
Demokrasiye ve millet iradesine o kadar çok inanıyordu
ki, 1995 genel seçimlerinde Erbakan 1’inci, Mesut Yılmaz 2’nci, Çiller 3’üncü
ve Ecevit 4’üncü olduğu zaman sandıktan çıkan Erbakan’ın Hükûmet kurmasını
istedi ve Erbakan ile Mesut Yılmaz beraberce koalisyon kursunlar istedi. Mesut
Yılmaz cesaret edemedi. Hatta görüşmemizde “İstemiyorlar.” dedi. Yazıcıoğlu
“Kim istemiyor?” deyince konuşamadı, cuntacıları dahi ağzına alamadı,
omuzlarını gösterdi. “Cuntacı askerler istemiyor.” gibisine bu anlamı, bu
ifadeyi kullanmak istedi. Yazıcıoğlu o zaman dedi ki: “Hükûmete girmeyi
düşünmüyordum. Hükûmete girelim, kim demokrasinin karşısında duruyorsa
beraberce meydan okuyalım, egemen güçlere ‘Türkiye'de millet iradesi vardır.’ diyelim.”
Ama olmadı. Sonra Erbakan-Çiller Hükûmetini dışarıdan destekledi ve hiçbir şey
istemedi, karşılığında en ufak bir dünya nimetlerine tamah etmedi çünkü Muhsin
Yazıcıoğlu demokrasiye, millet iradesine ve egemenliğin kayıtsız şartsız
millete ait olduğuna inanıyordu.
Beraberce kırk sene arkadaşlık yaptım. Birlikte siyaset
yaptık. Merhum Muhsin Yazıcıoğlu kahraman bir insandı. Yazıcıoğlu, Muhsin
Başkan, sana binlerce rahmet olsun. Yazıcıoğlu gibi siyasetçilerin çoğalmasını
temenni ediyorum. Geçmişe, ebediyete göç etmiş tüm siyasetçileri de rahmetle
anıyorum.
Saygılar sunuyorum. (AK PARTİ sıralarından alkışlar) 
BAŞKAN – Teşekkürler Sayın Özdağ.
Sayın Vural, sisteme girmişsiniz, buyurun efendim,
VI.- AÇIKLAMALAR
1.- İzmir Milletvekili Oktay Vural’ ın, MHP Grubu
olarak, ölümünün 7’nci yıl dönümünde Muhsin Yazıcıoğlu’nu rahmetle andıklarına
ve babasının vefatı nedeniyle Yalova Milletvekili Muharrem İnce’ye başsağlığı
dilediklerine ilişkin açıklaması
OKTAY VURAL (İzmir) – Evet, teşekkür ederim efendim.
Milliyetçi Hareket Partisi Grubu olarak biz de rahmetli
Muhsin Yazıcıoğlu’nun ölüm yıl dönümü, seneidevriyesinde kendisini rahmetle
anıyoruz, mekânı cennet olsun. 
Gerçekten, Muhsin Yazıcıoğlu bir ülkücü olarak da
önemli hizmetler vermiştir. Tabii, o süreç içerisinde, özellikle Amerika
desteğinde bir proje partisi kurulmasına yönelik olarak girişimler karşısında
kendisine yapılan teklifi de reddetmek suretiyle, “Fil ile gireceğin yataktan
ezilerek çıkarsın.” demek suretiyle aslında bu teklifi de bu vesileyle nazikçe
reddetmiş birisidir. O dönemin şahitlerinin anlattıkları bunlar.
Ben kendilerine Allah’tan rahmet diliyorum. Bu
vesileyle, kurucusu olduğu Büyük Birlik Partisinin mensuplarına da başsağlığı
dileklerimi tekrarlıyorum.
Ayrıca, Cumhuriyet Halk Partisi Grup Başkan Vekili
Sayın Muharrem İnce’nin babaları rahmetli olmuş. Sayın Muharrem İnce’ye ve
Cumhuriyet Halk Partisine de başsağlığı dileklerimi iletmek istiyorum.
(Mikrofon otomatik cihaz tarafından kapatıldı)
BAŞKAN – Tamamlayalım, sistemi açalım isterseniz.
Buyurun.
OKTAY VURAL (İzmir) – Evet, Cumhuriyet Halk Partisi
eski Grup Başkan Vekili Sayın Muharrem İnce’nin babaları rahmetli olmuş. Hem
kendilerine hem de Cumhuriyet Halk Partisi Grubuna başsağlığı dileklerimizi
iletiyoruz.
Teşekkür ederim Sayın Başkan.
BAŞKAN – Teşekkür ediyorum.
Sayın Özel…
2.- Manisa Milletvekili Özgür Özel’in, CHP Grubu
olarak, ölümünün 7’nci yıl dönümünde Muhsin Yazıcıoğlu ile ölümünün 43’üncü yıl
dönümünde Âşık Veysel’i rahmetle andıklarına ve babasının vefatı nedeniyle
Yalova Milletvekili Muharrem İnce’ye başsağlığı dileğinde bulunanlara teşekkür
ettiklerine ilişkin açıklaması
ÖZGÜR ÖZEL (Manisa) – Biz de Cumhuriyet Halk Partisi
Grubu olarak Muhsin Yazıcıoğlu’nu ölümünün 7’nci yılında rahmetle anıyoruz. 
İktidar partisinin o günkü yetkililerinin bu, cinayet
şüphesi olan, kaza görünümünde ama cinayet şüphesinin üzerinde yoğunlaştığı
konunun tüm açıklığıyla ortaya kavuşturulacağı yönünde bir devlet sözü, bir
namus sözü verdiklerini hatırlıyoruz. Yedi yılın sonunda bu konudaki sis perdesinin
hâlâ daha kalkamamış olmasını da önemli bir eksiklik olarak görüyoruz ve bu
konuda Meclisin üzerine düşeni yapması gerektiğini düşünüyoruz.
21 Mart Âşık Veysel’in ölüm yıl dönümüydü ve Âşık
Veysel’i, bu gönül insanını o görmeyen gözleriyle hiçbirimizin göremediklerini
gören, söyleyemediklerini söyleyen ve ifade edemediklerini çalan bu gönül
insanını bir kez daha rahmetle anıyoruz. 
Ayrıca, Grup Başkan Vekilimiz Sayın Muharrem İnce’nin
değerli babaları vefat etti. Bu konuda hem grubumuza hem Muharrem İnce’ye
taziyelerini ileten grup başkan vekilimize ve tüm değerli milletvekillerimize
de teşekkürü bir borç biliriz.
Saygılar sunarım. 
BAŞKAN – Teşekkürler Sayın Özel. 
Sayın Bostancı, buyurun. 
3.- Amasya Milletvekili Mehmet Naci Bostancı’nın,
ölümünün 7’nci yıl dönümünde Muhsin Yazıcıoğlu ile ölümünün 43’üncü yıl
dönümünde Âşık Veysel’i rahmetle andığına ve babasının vefatı nedeniyle Yalova
Milletvekili Muharrem İnce’ye başsağlığı dilediğine ilişkin açıklaması
MEHMET NACİ BOSTANCI (Amasya) – Teşekkür ediyorum. 
Rahmetli Muhsin Yazıcıoğlu’nu 1980 öncesinin alaca
karanlık Türkiye’sinde tanımış ve beraber Türkiye’nin o günlerine şahitlik
etmiş insanlardan birisiyim. Bu milletin ne kadar asil ve vakur bir evladı
olduğunu bilirim. 1980 öncesinde olduğu gibi, 1980 sonrasındaki siyasette de,
siyasi hayatında da aynı delikanlı tavrını, çizgisini sürdüren, bu milletin
haysiyetli bir evladı olarak kendinden sonra gelen gençlere de karakteriyle,
yiğitliğiyle örnek olan bir insandı. Allah’tan rahmet diliyorum. 
CHP’nin eski Grup Başkan Vekili Sayın Muharrem İnce’nin
babasının vefatı dolayısıyla taziyelerimi iletiyorum, mekânı cennet olsun. 
(Mikrofon otomatik cihaz tarafından kapatıldı)
BAŞKAN – Tamamlayalım Sayın Bostancı. 
MEHMET NACİ BOSTANCI (Amasya) – Âşık Veysel, bu
coğrafyanın, Anadolu’nun, bu toprakların sesiydi; şiirleri, türküleri herkesin
kulağındadır, ezgileri aynı şekilde. “Benim sadık yârim kara topraktır.” dedi
ve herkes için aynı kader olan kara toprağa gitti, mekânı cennet olsun. 
Saygılarımla. 
BAŞKAN – Sayın Baluken…
4.- Diyarbakır Milletvekili İdris Baluken’in, HDP Grubu
olarak, babasının vefatı nedeniyle Yalova Milletvekili Muharrem İnce’ye
başsağlığı dilediklerine ve AKP’nin uzun süredir hukuk dışı bir şekilde
uyguladığı sokağa çıkma yasaklarının devam ettiği bazı yerlerde insanlık dışı
uygulamalar olduğuna ilişkin açıklaması
İDRİS BALUKEN (Diyarbakır) – Teşekkür ediyorum. 
Sayın Başkan, biz de Cumhuriyet Halk Partisi eski Grup Başkan Vekili,
Yalova Milletvekili Sayın Muharrem İnce’nin babasını kaybettiği haberini üzüntüyle öğrendik. Kendisine başsağlığı, bütün
ailesine de uzun ömürler diliyoruz. Yaşamını yitiren babasına da Allah’tan
rahmet diliyoruz. 
Sayın Başkan, AKP’nin uzun süredir hukuk
dışı bir şekilde uyguladığı sokağa çıkma yasakları, maalesef çok pervasız bir
şekilde devam ediyor. Diyarbakır’ın Sur ilçesinde 117’nci gün, Şırnak’ın İdil
ilçesinde 42’nci gün, Nusaybin ve Yüksekova’da 16’ncı gün ve Şırnak merkezde de
15’inci gününü geride bırakan yasa dışı, hukuk dışı sokağa çıkma yasakları, uygulamalarıyla
karşı karşıyayız. 
(Mikrofon otomatik cihaz tarafından
kapatıldı) 
BAŞKAN – Tamamlayalım.
İDRİS BALUKEN (Diyarbakır) – Sur ve İdil
ilçesinde, haftalardır, operasyonun bittiği bilgisi kamuoyuna açıklanmasına
rağmen, hâlâ sokağa çıkma yasağı uygulaması devam ediyor ve oradan aldığımız
bilgilere göre de her gün halka ait evler ve iş yerleri yıkılıyor, talan
ediliyor, Sur ilçesinde, özellikle, geride bırakılan kanıtların, delillerin
karartılmasına yönelik bilinçli birtakım süreçler işletiliyor. 
Yüksekova ve Nusaybin’den gelen, insanlık
adına utanç verici resimler var. Cenazeleri parçalanmış, sokak hayvanlarına
yedirilmiş olan insanların durumu, tarihe geçecek bir ayıbı ortaya koyuyor.
Yine, Yüksekova’da, özellikle, halkın evlerine giren birtakım paramiliter
çetelerin, yatak odalarına girerek ahlaki yozlaşmanın zirvesini oluşturan
birtakım resimler çektirmelerini ve bunu sosyal medya üzerinden servis
etmelerini de yine insanlığa karşı işlenmiş bir suç olarak değerlendirdiğimizi
ifade ediyorum. 
(Mikrofon otomatik cihaz tarafından
kapatıldı)
BAŞKAN – Tamamlayalım lütfen,
toparlayalım. 
İDRİS BALUKEN (Diyarbakır) – Bu sokağa
çıkma yasaklarıyla ilgili tahammül sınırlarını aşan, terör sınırlarını aşan
uygulamalar var. Kürsüden de bütün bunları ifade edeceğiz. Ancak, Halkların
Demokratik Partisi olarak bir kez daha kınadığımızı, Yüksekova, Nusaybin, Sur,
İdil ve Şırnak halkıyla birlikte olduğumuzu, dayanışma ve destek duygularımızı
ifade etmek istiyorum. 
Teşekkürler. 
BAŞKAN – Teşekkürler.
Sayın Akçay…
5.- Manisa Milletvekili Erkan Akçay’ın, şehitlere
Allah’tan rahmet ve babasının vefatı nedeniyle Yalova Milletvekili Muharrem
İnce’ye başsağlığı dilediğine, ölümünün 7’nci yıl dönümünde Muhsin Yazıcıoğlu
ile ölümünün 43’üncü yıl dönümünde Âşık Veysel’i rahmetle andığına, Kütüphane
Haftası’na ve 18/2/2005 tarihinde hayatını kaybeden “eşekli kütüphaneci”
Mustafa Güzelgöz’ü rahmetle andığına ilişkin açıklaması
ERKAN AKÇAY (Manisa) – Teşekkür ederim
Sayın Başkan.
Geçtiğimiz perşembe gününden bu yana
maalesef yine şehitler veriyoruz. Alçak terör saldırıları hız kesmeden devam
ediyor. Şehadet mertebesine ulaşan kahramanlarımıza Allah’tan rahmet diliyoruz,
hatıraları önünde saygıyla eğiliyoruz. Teröre karşı kahramanca mücadele eden
güvenlik güçlerimize de Allah’ın güç, kuvvet vermesini diliyorum ve
kendileriyle birlikte olduğumuzu buradan ifade ediyorum.
Ayrıca, merhum Muhsin Yazıcıoğlu’nu da
rahmetle anıyorum.
Cumhuriyet Halk Partisi eski Grup Başkan
Vekili Sayın Muharrem İnce’ye de başsağlığı dileklerimi iletiyorum.
Yine, milletimizin çok büyük bir değeri
olan Âşık Veysel’i de şükranla anıyorum ve Âşık Veysel gibi değerleri hepimizin
tekrar öne çıkararak topluma hatırlatmamızda büyük fayda olduğunu düşünüyorum.
Mart ayının son haftası, aynı zamanda
Kütüphane Haftası’dır. Bir üniversite rektör yardımcısının cehalete övgüler
yaptığı bugünlerde…
(Mikrofon otomatik cihaz tarafından
kapatıldı) 
BAŞKAN – Tamamlayalım Sayın Akçay.
Buyurun.
ERKAN AKÇAY (Manisa) – Teşekkür ederim.
…Kütüphane Haftası’nın öneminin daha da
arttığını düşünüyorum ve kütüphanecilik verileri de son yıllarda sürekli bir
düşüş göstermektedir. Türkiye’deki kütüphanelerin sayısı ve içeriğinde yer alan
eserler ile ziyaretçi sayıları da gerilemektedir. Bunu, istatistiklerden ve
kütüphanelerin kullanıcı ve üye sayılarının düşmesinden de anlıyoruz.
Yine, bir iktidar partisi milletvekilinin
“Eğitim seviyesi yükseldikçe oylarımız azalıyor.” sözünü de, 2013 yılında bir
televizyonda ifade ettiğini de hatırlatmak istiyorum. 
Bu arada, üniversitelere çöreklenmiş cahillere
ihtiyacımız yoktur diyorum. İhtiyacımız olan, “eşekli kütüphaneci” Mustafa
Güzelgöz’ün okuma ve okutma azmi ve iradesidir. 1943 yılında Ürgüp’e kütüphane
memuru olarak atanan kütüphaneci Mustafa Güzelgöz… 
(Mikrofon otomatik cihaz tarafından kapatıldı)
ERKAN AKÇAY (Manisa) – Son cümlem,
lütfen…
BAŞKAN – Tamamlayalım.
ERKAN AKÇAY (Manisa) – …7 katır ve
3 attan oluşan seyyar kütüphanesiyle 36 köye hizmet götürmüştür. Cehalete
övgüler yapan değil, yokluklar içerisinde okuma azmi ve iradesini yansıtan eğitimcilere
ihtiyacımız vardır. Bu vesileyle, 18 Şubat 2005 tarihinde hayatını kaybeden
“eşekli kütüphaneci” Mustafa Güzelgöz’ü rahmetle ve minnetle anıyorum.
Teşekkür ediyorum.
BAŞKAN – Teşekkür ediyorum Sayın
Akçay.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın,
Yalova Milletvekili Muharrem İnce ile Samsun Milletvekili Erhan Usta’ya
babalarının vefatı nedeniyle başsağlığı dilediğine, terörle mücadelede şehit
olanlar ile Muhsin Yazıcıoğlu ve Âşık Veysel’e Allah’tan rahmet dilediğine
ilişkin konuşması 
BAŞKAN – Sayın milletvekilleri, bizler de siyasi
tarihimizde önemli bir yere sahip olan Sayın Muhsin Yazıcıoğlu’na bir kez daha
rahmet diliyoruz.
Yine, dünyaya gönül gözüyle bakan Âşık Veysel’e de bir
kez daha Rabb’im rahmet eylesin. 
Aynı zamanda geçmiş dönemde Cumhuriyet Halk Partisinde
grup başkan vekilliği yapan Yalova Milletvekili Sayın Muharrem İnce’nin
babasının vefatı dolayısıyla da taziyelerimizi bildiriyoruz, yakınlarına…
OKTAY VURAL (İzmir) – Samsun Milletvekilimiz Erhan Usta
Bey’in de babası rahmetli olmuştu.
BAŞKAN – Samsun Milletvekilimiz Erhan Usta Bey’in de
babaları vefat etmiş -kaçırmış olabiliriz- ona da Allah’tan rahmet diliyoruz,
tüm yakınlarına başsağlığı diliyoruz. 
Yine, terörle mücadelede vermiş olduğumuz tüm şehitlere
bir kez daha rahmetler diliyor, milletimizin başı sağ olsun diyoruz.
Gündeme geçiyoruz.
Başkanlığın Genel Kurula sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
VIII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Norveç
Parlamentosu Dışişleri ve Savunma Komitesi Başkanlığı heyetinin ülkemizi
ziyaret etmesinin Türkiye Büyük Millet Meclisi Başkanlık Divanının 25/2/2016
tarihli 6 sayılı Kararı’yla uygun bulunduğuna ilişkin tezkeresi (3/640)
Türkiye Büyük Millet Meclisi
Genel Kuruluna
Norveç Parlamentosu Dışişleri ve Savunma Komitesi
Başkanlığı heyetinin ülkemizi ziyaret etmesi, Türkiye Büyük Millet Meclisi
Başkanlık Divanının 25/02/2016 tarih ve 6 sayılı Kararı’yla uygun bulunmuştur. 
Söz konusu heyetlerin ülkemizi ziyaretleri, Türkiye
Büyük Millet Meclisinin Dış İlişkilerinin Düzenlenmesi Hakkında 3620 sayılı
Kanun’un 7’nci maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN – Bilgilerinize sunulmuştur.
Meclis araştırması açılmasına ilişkin üç adet önerge
vardır, ayrı ayrı okutuyorum:
B) Meclis Araştırması Önergeleri
1.- Trabzon Milletvekili Haluk Pekşen ve 25
milletvekilinin, Karadeniz Bölgesi'nde yaşanan sel felaketlerinin nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/127)
Türkiye Büyük Millet Meclisi
Başkanlığına
Karadeniz Bölgesi'nde normal yağışlar bile felakete
dönüşüp can ve mal kayıplarına neden olurken, çok kısa zaman aralıkları
içerisinde gerçekleşen yağışların neden olduğu zararların biri telafi edilmeden
diğer zararlar oluşmaktadır. Yağışların sürekli felakete dönüşmesiyle bölge
insanı devamlı mağdur olmakta, yaşam standartları iyice bozulmaktadır.
Karadeniz Bölgesi'nde yaşanan sel felaketlerinin nedenlerinin araştırılması,
kısa aralıklarla her yağışın felaketle sonuçlanmasının nedenlerinin
incelenmesi, ekolojik dengeyi bozan uygulamaların araştırılması, Karadeniz
sahil yolu, Yeşil Yol ve HES'lerin doğa felaketlerindeki rolünün tespit
edilmesi, ormanlık alanlar ve su havzalarına yapılan yanlış müdahalelerin
felaketlerin boyutuna etkisinin tespit edilmesi, bölge halkının
mağduriyetlerinin giderilmesi, yağışların felaketle sonuçlanmaması için gerekli
politikaların belirlenmesi ve uygun önlemlerin alınması amacıyla Anayasa'nın
98’inci ve TBMM İçtüzüğü’nün 104’üncü ve 105’inci maddeleri gereği Meclis
araştırması açılmasını arz ederiz. 
Saygılarımızla. 27.11.2015
1) Haluk Pekşen  (Trabzon)
2) Mustafa Sezgin Tanrıkulu (İstanbul)
3) Namık Havutça  (Balıkesir)
4) Mahmut Tanal  (İstanbul)
5) Ahmet Akın  (Balıkesir)
6) Atila Sertel  (İzmir)
7) Gülay Yedekci  (İstanbul)
8) Candan Yüceer  (Tekirdağ)
9) Mustafa Tuncer  (Amasya)
10) Nurhayat Altaca Kayışoğlu  (Bursa)
11) Gürsel Erol  (Tunceli)
12) Şerafettin Turpcu  (Zonguldak)
13) İbrahim Özdiş  (Adana)
14) Gamze Akkuş İlgezdi  (İstanbul)
15) Kamil Okyay Sındır  (İzmir)
16) Erdin Bircan  (Edirne)
17) Özkan Yalım  (Uşak)
18) Niyazi Nefi Kara  (Antalya)
19) Musa Çam  (İzmir)
20) Ünal Demirtaş  (Zonguldak)
21) Devrim Kök  (Antalya)
22) Zülfikar İnönü Tümer  (Adana)
23) Ömer Fethi Gürer  (Niğde)
24) Haydar Akar  (Kocaeli)
25) Okan Gaytancıoğlu  (Edirne)
26) Aytuğ Atıcı  (Mersin)
Gerekçe:
Karadeniz Bölgesi'nde normal yağışlar bile felakete
dönüşüp can ve mal kayıplarına neden olurken, çok kısa zaman aralıkları
içerisinde gerçekleşen yağışların neden olduğu zararların biri telafi edilmeden
diğer zararlar oluşmaktadır. Yağışların sürekli felakete dönüşmesiyle bölge
insanı devamlı mağdur olmakta, yaşam standartları iyice bozulmaktadır.
Anayasamızın 63’üncü maddesine göre, devletin tabiat
varlıklarının ve değerlerinin korunmasını sağlayıp bu amaçla destekleyici ve
teşvik edici tedbirleri alması amir hükümdür. Ancak, ülkemizin her akarsuyu
kapsamlı ekolojik değerlendirmeler yapılmadan, havza planları geliştirilmeden,
rastgele bir şekilde HES inşaat sektörü ve “Yeşil Yol” adı altında betonlaşmaya
terk edilmektedir.
HES inşaatları nedeniyle ulaşım yolları, şantiye
alanları, depolama alanları açılırken orman alanları tahrip edilmekte; tarım
alanları kamulaştırılmakta; dere yatakları doldurulmakta; ormanlar, doğal yaşam
alanları, vadiler parçalanıp bölünmekte; yaban hayatı, tarım alanları, endemik
bitki örtüleri risk altına girmekte; birçok nadir ve tehdit altındaki türü
barındıran yaşam ortamları yok edilmekte; bitkiler ve hayvanlar zarar
görmektedir.
Bilim
insanlarının uyarıları ve konuyla ilgili STK'ların görüşleri dikkate alınmadan
plansız, projesiz yapılaşmalara izin verilmiş, çeşitli adlar altında bölge betonlaştırılmakta, doğa
katledilmektedir.
Yeşil yol adı altında, bilim insanlarına danışılmadan
yapılan rant uygulamalarıyla millî parklar ve mutlak koruma alanları büyük
tahribata uğratılmaktadır. Heyelan sahası olan yamaçlarda yapılan yarmalar
nedeniyle heyelanları önlemek için 5-10 metreyi bulan büyük taş duvarlar
yapılarak, yol güzergâhı boyunca tam bir doğa katliamı yapılmaktadır. Bu
uygulamalar ekolojik dengeleri bozarken, bölgenin geri dönülmez bir tahribat ve
felaket silsilesiyle baş başa kalmasına neden olmaktadır.
Karadeniz Bölgesi'nde yaşanan sel felaketlerinin
nedenlerinin araştırılması, kısa aralıklarla her yağışın felaketle
sonuçlanmasının nedenlerinin incelenmesi, ekolojik dengeyi bozan uygulamaların
araştırılması; Karadeniz sahil yolu, yeşil yol ve HES'lerin doğa
felaketlerindeki rolünün tespit edilmesi, ormanlık alanlar ve su havzalarına
yapılan yanlış müdahalelerin felaketlerin boyutuna etkisinin tespit edilmesi,
bölge halkının mağduriyetlerinin giderilmesi, yağışların felaketle
sonuçlanmaması için gerekli politikaların belirlenmesi ve uygun önlemlerin
alınması amacıyla bir Meclis araştırmasına ihtiyaç duyulmaktadır. 
2.- Antalya Milletvekili Niyazi Nefi Kara ve 24
milletvekilinin, askerlik görevi esnasında yaşanan şüpheli ölümlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/128)
Türkiye Büyük Millet Meclisi
Başkanlığına
Türk
Silahlı Kuvvetleri bünyesinde vatani görevini yapmakta olan ve görevi esnasında
intihar, kaza kurşunu, kaza, eğitim zayiatı gibi nedenlerle hayatını kaybeden
askerlerimizin şüpheli ölümlerinin araştırılması, gerekli önlemlerin alınması,
sorumluların ve ihmallerin belirlenmesi amacıyla Anayasa’nın 98'inci, İç
Tüzük’ün 104 ve 105'inci maddeleri gereğince Meclis araştırması açılması için
gereğini arz ederim.
1)
Niyazi Nefi Kara  (Antalya)
2)
Mustafa Sezgin Tanrıkulu (İstanbul)
3)
Ahmet Akın  (Balıkesir)
4)Ömer
Fethi Gürer (Niğde)
5)
Mahmut Tanal (İstanbul)
6)
Gülay Yedekci (İstanbul)
7)
Candan Yüceer (Tekirdağ)
8)
Gürsel Erol  (Tunceli)
9)
Nurhayat Altaca Kayışoğlu (Bursa)
10)
Şerafettin Turpcu (Zonguldak)
11)
İbrahim Özdiş (Adana)
12)
Özkan Yalım (Uşak)
13)
Musa Çam (İzmir)
14)
Kamil Okyay Sındır (İzmir)
15)
Erdin Bircan  (Edirne)
16)
Ünal Demirtaş (Zonguldak)
17)
Yaşar Tüzün (Bilecik)
18)
Devrim Kök (Antalya)
19)
Zülfikar İnönü Tümer (Adana)
20)
Atila Sertel  (İzmir)
21)
Haydar Akar  (Kocaeli)
22)
Sibel Özdemir  (İstanbul)
23)
Okan Gaytancıoğlu (Edirne)
24)
Aytuğ Atıcı  (Mersin)
25)
Gamze Akkuş İlgezdi (İstanbul)
Gerekçe:
Türk
Silahlı Kuvvetleri, Türk ulusunun her daim güven duyduğu ve tarihî kökleri
itibarıyla şan ve şerefle dolu bir tarihe sahiptir. Nitekim, Türk ulusu için
ordu-millet kavramının kökenleri bu sahiplik duygusuna bağlanır. Her fert
askerlik görevini bir onur görevi sayar, Anadolu'da bugün dahi askerlik
görevini yapmamış erkeklerin evlenmeleri, iş kurmaları görevin icrasından
sonraya bırakılır. Toplumun TSK'ya bakış açısı "Peygamber Ocağı"
benzetmesi ve TSK'nın her personeline de "Mehmetçik" yakıştırmasıyla
benimsenmektedir. TSK'da birliğine teslim olan her asker için komutanları
ailelere ve askerlere artık kendi evlatları olduğu vurgusunu yaparlar. Zira
vatan savunması kutsaldır ve bu kutsiyette en önemli yoldaşlık silah
arkadaşlığıdır. Ancak ordusuna ve ordu mensuplarına bu kadar değer verilen bir
ulusta, askerlerimizin vatani görevlerini icra ederken şüpheli ölümlere kurban
gitmeleri, yüzyıllardır oluşan güveni zedelemektedir.
Askerlik görevini icra ederken çatışma
dışı nedenlerle hayatını kaybeden askerlerimizin ölüm sebepleri gerek asker
aileleri gerekse toplum tarafından şüpheli ölümler olarak nitelendirilmektedir.
Bunun sebepleri ise şüpheli ölümlerin aileler ve toplum nezdinde somut
kanıtlarla açıklanamaması, mahkeme kararlarının ve bilirkişi raporlarının ikna
edici düzeyde olmamasıdır. Şüpheli asker ölümleri konusunda ailelerin
şüphelerini artıran bir başka sebep ise Türkiye Büyük Millet Meclisi 24’üncü
Döneminde 15’ten fazla verilen şüpheli asker ölümleri konusundaki Meclis
araştırma önergesinin sonuçsuz kalmasıdır.
Yakınlarını kaybeden ailelerin kurduğu
Şüpheli Ölümler Mağduru Aileler Derneği ve Asker Hakları gibi oluşumların
hazırladıkları raporlar ve hukuki mücadeleler birçok noktada sonuçsuz kalmakta,
şüpheleri giderememektir. Askerde uygulanan fiziki ve psikolojik şiddetin
varlığı tüm yaptırımlara rağmen devam etmektedir. Birçok intihar vakasında TSK
açıklamalarında sebebin askerlerin sivilde yaşadığı sorunlar olduğu
belirtilmektedir, bu açıklamaya rağmen askerlere psikolojik destek verilmemesi
bir sorumsuzluktur. Sivil toplum örgütleri ve aileler sadece şeffaflık
istemekte ve tüm soru işaretlerinin giderilmesini talep etmektedir. Ancak
detaylı bir araştırmayla bu mümkündür, ne yazık ki bu araştırmaya izin
vermeyenler ve sis bulutlarının dağılmasını engelleyenler bir açıdan Türk Ceza
Kanunu 318’inci maddesinde yer alan halkı askerlikten soğutma suçunu
işlemektedir.
Askerlik görevini yapmakta olan ve görevi
esnasında intihar, kaza kurşunu, kaza, eğitim zayiatı gibi nedenlerle hayatını
kaybeden askerlerimizin şüpheli ölümlerinin araştırılması, kamuoyunun bu
hususta aydınlatılması, gerekli önlemlerin alınması, sorumluların ve ihmallerin
belirlenmesi amacıyla Meclis araştırması açılması elzemdir.

3.- İstanbul Milletvekili Ali Özcan ve 26
milletvekilinin, Türkiye İstatistik Kurumunun memur ve emekli maaşlarının zam
oranlarının belirlenmesinde kullandığı verilerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/129)
Türkiye Büyük Millet Meclisi Başkanlığına

Memur ve emeklilerin zam oranlarının belirlenmesinde
Türkiye İstatistik Kurumunun (TÜİK) enflasyon hesapları kullanılmaktadır. Bu
hesapların yapılmasında kullanılan sepet yöntemi zaman zaman kamuoyunda
tartışmalara neden olmaktadır.
Her yıl memur ve emeklilerin maaşlarının belirleneceği
toplu sözleşme görüşmelerinin yaklaştığı tarihlerde enflasyonun düştüğü yönünde
algılar oluşturulması sendikalar ve sivil toplum örgütleri tarafından eleştiri
konusu olmaktadır.
TÜİK'in açıklamasına göre, tüketici fiyat endeksi
(TÜFE) 2015 yılı Haziran ayında yüzde 0,51 oranında gerilemiştir. Tüketici
fiyat endeksi, sıradan bir tüketicinin satın aldığı varsayılan ürünlerin
oluşturduğu bir ürün ve hizmet sepetinin fiyatlarındaki ortalama değişime göre
hesaplanır. Özellikle ramazan ayında pek çok ürüne zam geldiği bilinmektedir.
Buna rağmen TÜİK'in enflasyonun düştüğünü açıklaması tartışma yaratmaktadır.
Memur ve emeklilere yapılan zamların bir lütuf gibi
sunulması, medyada zaman zaman “Memura Müjde” gibi başlıklar atılarak verilmesi
de tartışılır bir durum oluşturmaktadır. Enflasyon oranında yapılan zamlar
aracılığıyla alım gücü gerileyen çalışanların alım güçlerinin sabit tutulması
hedeflenmektedir. Bu anlamda, enflasyon oranının doğru şekilde hesaplanması ve
gerçekleri yansıtması milyonlarca insanın alım gücünü etkileyen çok önemli bir
husustur.
Enflasyon hesaplarında vatandaşın kullanım
alışkanlıklarına göre ortalama bir sepet belirlenmekte ve bu sepete sıradan bir
tüketicinin kullanımına göre ürün ve hizmetler eklenmektedir. Bu sepetin
bileşenlerinin doğru araştırılması ve bu bileşenlerin piyasa fiyatlarının
gerçekçi verilerle belirlenmesi çok büyük önem arz etmektedir.
TBMM'nin yasama faaliyetlerinin öznesi olarak, denetim
görevini daha etkin ve çalışanların faydasına yerine getirmesi için bu konuda
etkili bir rol oynaması gerektiği açıktır. Memur ve emeklilerin maaşlarının
enflasyona ezdirilmemesi için TBMM'nin bu çalışmaları denetlemesi gerekir. Bu
konuda gerekli bilimsel çalışmaların yapılması ve denetlenmesi için TBMM'ye de
görevler düşmektedir.
Bu nedenlerle, mevcut ve geçmiş verilerin denetiminin
yapılması ve gelecekteki çalışmaların daha doğru ve hakkaniyetli bir biçimde
yapılabilmesinin yollarının araştırılması amacıyla Anayasa’nın 98'inci, İç
Tüzük’ün 104 ve 105'inci maddeleri gereğince Meclis araştırması açılması için
gereğini arz ederiz. 
1) Ali Özcan  (İstanbul)
2) Şerafettin Turpcu  (Zonguldak)
3) Gamze Akkuş İlgezdi  (İstanbul)
4) Mahmut Tanal  (İstanbul)
5) Candan Yüceer  (Tekirdağ)
6) Ömer Fethi Gürer  (Niğde)
7) Kamil Okyay Sındır  (İzmir)
8) Gülay Yedekci  (İstanbul)
9) Gürsel Erol  (Tunceli)
10) Nurhayat Altaca Kayışoğlu  (Bursa)
11) Onursal Adıgüzel  (İstanbul)
12) İbrahim Özdiş  (Adana)
13) Erdin Bircan  (Edirne)
14) Özkan Yalım  (Uşak)
15) Niyazi Nefi Kara  (Antalya)
16) Musa Çam  (İzmir)
17) Ünal Demirtaş  (Zonguldak)
18) Yaşar Tüzün  (Bilecik)
19) Mustafa Sezgin Tanrıkulu  (İstanbul)
20) Devrim Kök  (Antalya)
21) Zülfikar İnönü Tümer  (Adana)
22) Atila Sertel  (İzmir)
23) Haydar Akar  (Kocaeli)
24) Mustafa Tuncer  (Amasya)
25) Sibel Özdemir  (İstanbul)
26) Okan Gaytancıoğlu  (Edirne)
27) Aytuğ Atıcı  (Mersin)
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Şimdi,
iki adet gensoru önergesi vardır. Önergeler daha önce bastırılıp sayın üyelere
dağıtılmıştır.
Şimdi, önergeleri sırasıyla okutuyorum: 
C) Gensoru Önergeleri
1.- HDP Grubu adına Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in, yargı
erkini baskı altına aldığı ve yönlendirdiği, kuvvetler ayrılığı ilkesine ve
Anayasa’ya aykırı yaklaşımlarda bulunduğu iddiasıyla Adalet Bakanı Bekir Bozdağ
hakkında gensoru açılmasına ilişkin önergesi (11/3)
Türkiye Büyük Millet Meclisi
Başkanlığına
Ülkede yaşanan hak ihlalleri ve uygulanan cezasızlık
politikaları neticesinde oluşan gayrihukuki durum ve bilhassa Anayasa’nın ihlal
edilmesine dair gelişen pasif yaklaşımları nedeniyle hukuk kurallarının
uygulanmaması, kuvvetler ayrılığı ilkesinin göz ardı edilmesi noktasında
sorumluluğu bulunan Adalet Bakanı Sayın Bekir Bozdağ hakkında, Anayasa'nın
98'inci ve 99'uncu, TBMM İçtüzüğü'nün 106'ncı maddeleri uyarınca gensoru
açılmasını arz ederiz.

 Çağlar Demirel  İdris
Baluken
 Diyarbakır  Diyarbakır
HDP Grup Başkan Vekili  HDP
Grup Başkan Vekili
Gerekçe:
Uzunca bir süredir, Anayasa başta olmak üzere
uluslararası sözleşmeler ile iç mevzuatın uygulanmadığına ve hak ihlallerinin
giderek meşrulaştırıldığına, hukuksuzluğun hâkim kılındığına şahit olmaktayız.
Kuşkusuz yaşanan tüm bu atmosferde Sayın Bozdağ'ın üst düzey sorumluluğu
mevzubahistir. Türkiye halklarının en çok ihtiyaç duyduğu ve medet umduğu
adalet mekanizmasının çökmüş olması; eşitsiz ve ayrımcı uygulamaların
yaygınlaşması neticesinde toplumda adalet duygusu zedelenmiş, yargıya olan
güven yok olmuştur.
Adalet Bakanı, toplumsal adaleti temsil etmek yerine
ülkenin kaosa sürüklenmesinde etkin rol oynamakta; toplumu ayrıştırıcı
söylemleriyle yargı erkini baskı altına almakta ve kuvvetler ayrılığı ilkesini
hiçe saymaktadır.
Sayın Bakan, Cumhurbaşkanının, Anayasa Mahkemesince
verilen bir karara ilişkin "Karara uymuyorum, saygı da duymuyorum."
sözlerinin ardından "Hiç tereddüdüm yok, doğrudan Anayasa'yı çiğnemektir
bu." demek suretiyle, hukuk devletlerinde esas ilke olan hukukun
üstünlüğünün korunmasını ve Anayasa'yı ihlal etmiştir.
Hukuk herkes içindir prensibi, Sayın Bakan nezdinde
önemini yitirmiş, yasaları tek taraflı yorumlama ve uygulama noktasına
gelinmiştir. Öyle ki Bakan, Plan ve Bütçe Komisyonu toplantısında, sadece
HDP'li milletvekillerine uygulanan cezaevlerinde ziyaretçi yasağının gündeme
gelmesi üzerine "...Temmuz ayından sonra Türkiye'mizde artan terör
olayları nedeniyle bu konuda takdir hakkı Adalet Bakanına aittir. ...Ben bu cevabımı
söylüyorum, açıkça söylüyorum, takdir hakkı Bakan olarak bana ait, ben de
vermedim diyorum. …İşte HDP’li vekillerinkini diyorum." diyerek uyguladığı
ayrımcı politikaları dile getirmekten çekinmemiştir.
Sayın Bakanın ayrımcı politikaları sadece bu örneklerle
sınırlı değildir kuşkusuz. 17-25 Aralık operasyonları sırasında, bakanlar
hakkındaki soruşturma dosyalarının takipsizlikle neticelenmesi doğrultusunda
sürekli kanun değişiklikleri içeren yasa tasarılarına imza altmış, 8 ay önce
olumlu düzenlemelerle ele aldığı ceza usul mevzuatında bakanların suçlarını
gizleyerek öneriler getirmiş, hakeza HSYK'da 4 yıl içinde tam 3 kez değişiklik
yapılarak yargı erki doğrudan kendisine bağlanmıştır. Adalet Bakanı partisini
koruyup kollamak adına yasa metinleri düzenlerken, öte yandan kolluk
görevlilerinin doğu ve güneydoğuda yaptıkları hiçbir eylemden sorumlu
tutulmamasına dair kanun taslağı hazırlıklarını yürütebilmektedir. İşbu yasa
tasarısıyla amaçlanan, kolluk görevlilerinin daha yargılanmadan cezasızlık, daha
doğrusu bir nevi dokunulmazlık zırhıyla donatılmasıdır. 
Nitekim, toplumun bir kesimine uygulanan cezasızlık
politikası ile toplumun muhalif kesimine yönelik öngörülen orantısız cezalar
neticesinde adaletin terazisi iyice dengesini yitirmiştir. Mevcut uygulamalarla
meşruiyet kazanan cezasızlık, özellikle insanlığa karşı suçlar bağlamında
görünür olmuştur. Bu suçlara ilişkin STK’ların çabalarıyla açılan davalara
beraat kararları verilmiş, hakkında 13 kez ağırlaştırılmış müebbet hapis cezası
istenen Musa Çitil, beraatının ardından Diyarbakır Jandarma Bölge Komutanlığına
terfi ettirilmiştir. Öte yandan, devam eden sokağa çıkma yasaklarından kaynaklı
hak ihlallerine uğrayan, kolluk görevlilerinin şiddetine maruz kalan, yaşam
hakkı ihlal edilen, çıplak bedenleri teşhir edilen, cenazesi yerlerde
sürüklenen vatandaşın maruz kaldığı haksızlık yargıya taşınmamış, hiçbir fail
hakkında soruşturma dahi açılmamıştır. Mevzuata aykırı bir biçimde uygulanan
sokağa çıkma yasaklarına ilişkin AYM başvurularının reddi, AİHM tarafından
verilen tedbir kararlarının uygulanmaması da aynı politikanın devamı
niteliğindedir. Gelinen noktada, Bakan, yargıda çifte standart ve cezasızlık
politikalarında başı çekerek yargıyı yönlendirmektedir.
Adalet
Bakanı tarafından yapılan açıklamalar ve uygulamaya koydukları konseptle yargı
erki, HDP'yi siyaset sahasının dışına çekmeye yönelik bir silah olarak
kullanılagelmektedir. Yüzlerce HDP binası yakılıp, yıkılıp tahrip edilirken,
hatta genel merkez binamız kundaklanırken hiçbir sorumlu hakkında etkin bir
yargılama yürütülmemiş, sorumlular cezasızlıkla ödüllendirilmiştir. Buna
karşın, her ilde onlarca HDP'li yönetici gözaltına alınıp tutuklanarak,
milletvekilleri hedef gösterilerek HDP yargı eliyle işlevsiz kılınmaya
çalışılmaktadır. Yargı organları hukukun üstünlüğünü değil, yalnızca AKP'nin
çıkarlarını gözeten mekanizmalara dönüşmüş durumdadır.
Açıklamış olduğumuz hususlar doğrultusunda ülkede
yaşanan hukuksuzluk ve ağır hak ihlallerinde üst düzeyde sorumluluğu bulunan
Adalet Bakanı Sayın Bekir Bozdağ hakkında gensoru açılması ve Anayasa ve İç
Tüzük hükümleri gereğince görevinden alınması elzemdir.
2.- HDP Grubu adına Grup Başkan Vekilleri Diyarbakır
Milletvekili İdris Baluken ve Diyarbakır Milletvekili Çağlar Demirel’in,
çocuklara yönelik cinsel istismarı ve kadınlara yönelik şiddeti önlemede ihmali
bulunduğu iddiasıyla Aile ve Sosyal Politikalar Bakanı Sema Ramazanoğlu
hakkında gensoru açılmasına ilişkin önergesi (11/4)
Türkiye Büyük Millet Meclisi
Başkanlığına
Ülkede çocuklara yönelik istismarın önlenmesi için
gerekli tedbirlerin alınması noktasında ihmali bulunan ve çocuk istismarıyla
anılan vakıflar hakkında yaptığı açıklamalarla sorumluluğu bulunan vakıfların
cezasız kalacağı konusunda kamuoyunda ciddi bir endişe ve güvensizlik yaratan
Aile ve Sosyal Politikalar Bakanı Sema Ramazanoğlu hakkında, Anayasa'nın
98'inci ve 99'uncu, TBMM İçtüzüğü'nün 106'ncı maddeleri uyarınca gensoru
açılmasını arz ederim. 
 Çağlar Demirel İdris
Baluken
 Diyarbakır Diyarbakır
 HDP Grup Başkan Vekili HDP
Grup Başkan Vekili
Gerekçe:
Karaman'da, Ensar Vakfı ve Karaman Anadolu İmam Hatip
ve İmam Hatip Lisesi Mezunları ve Mensupları Derneğine ait yurtlarda kalan 9-10
yaşlarındaki çocukların, yine bu yurtlarda kaldığı iddia edilen sözde “gönüllü”
bir öğretmenin cinsel saldırısına maruz kaldıkları haberi basına yansımıştır.
Bu kişi hakkında dava açılmış, "çocuğun nitelikli cinsel istismarı",
"hürriyeti tahdit", "kasten yaralama" ve "müstehcen
görüntüleri izletme" suçlarından altı yüz yıla yakın hapsi istenmiştir.
Dava ile ilgili istismara uğradığı iddia olunan 8 çocuğun KAİMDER, 2 çocuğun
ise kamu yararına çalışan vakıf statüsündeki Ensar Vakfı ile ilişkili yurtlarda
kaldığını belirten iddianame kabul edilmiştir. Araştırma henüz
derinleşmediğinden, maalesef rakamın artacağından endişe duyulmaktadır.
Kamuoyunu derinden yaralayan bu olay ardından Aile ve
Sosyal Politikalar Bakanı Sema Ramazanoğlu yaptığı açıklamada "Bir kere
rastlanmış olması, hizmetleriyle ön plana çıkmış bir kurumumuzu karalamak için
gerekçe olamaz." ifadelerini kullanmıştır.
Bu tür kurumların çocuklar için elverişliliği konusunda
denetim yetkisine sahip olması gereken ve bu kurumlarda çocukların korunması
açısından zafiyet olması ihtimali üzerinde titizlikle durması gereken bir
bakanın bu sözleri, çocuğun yararına öncelik verilerek konunun ve kurumun ele
alınacağına dair kamuoyunda ciddi bir şüphe yaratmış, vakıf yurtlarında bulunan
diğer çocuklarla ilgili de kaygı yaratmıştır.
Bu madde gereğince çocuğun her tür istismarını ve
cinsel istismarı da önlemek devletlerin yükümlülüğüdür. Bu yükümlülüğün yerine
getirilebilmesi için düzenli olarak çocuğa yönelik hizmetlerin izlenmesi, bunun
için veri toplanması ve analiz edilmesi gerekmektedir. Ayrıca çocuğun da devlet
tarafından izlenmesi gerekir. Riski önceden fark edip önlemeye yönelik
çalışmalar yapılmalıdır. Korunma hakkıyla ifade edilen, yalnızca istismar
yaşandıktan sonra devreye giren etkili bir sistemin değil, aynı zamanda
önleyici bir sistemin de varlığıdır. Fiilin gerçekleşmesi hâlinde ise ikincil
mağduriyetlerin önlenmesi için mağdurların adalete erişimlerini kolaylaştırmak
ve fiziksel ve psikososyal iyileşmelerine yardımcı olacak hizmetler vermek
gerekmektedir.
Türkiye'de yaşanan çocuklara yönelik yoğun istismar
vakaları ise çocukların fiziksel ve psikososyal varlıklarını korumakla yükümlü
Aile ve Sosyal Politikalar Bakanının görevde ciddi bir ihmali bulunduğunu, söz
konusu önleyici ve cezalandırıcı mekanizmaların geliştirilmediğini ortaya
koymaktadır.
Bakanlık, ayrıca, şiddete uğrayan kadınlar için
İstanbul Sözleşmesi'ne aykırı olmasına karşın arabuluculuk mekanizmalarının
devreye sokulması, kadınların sığınaklarda karşılaştıkları kötü muameleler,
kadınların sadece aile bütçesine katkı yapacakları güvencesiz ve esnek işlere
yönlendirilmesi gibi kadınları değil, yalnızca aileyi koruyan politikalarıyla
da kadınların toplum içindeki konumlarını güçlendirmek, erkek ve kadınlar
arasındaki güç eşitsizliklerinden kaynaklı sorunları gidermek yükümlülüklerini
de yerine getirememektedir. Bakanlık bütçesinin de kadınların güçlendirilmesi
hedefine ayrıldığını ifade etmek güçtür. Bakanlık bütçesinin neredeyse tamamını
sosyal yardımlar oluşturmaktadır.
Kadına yönelik şiddetle mücadelede
oldukça geri olunduğu ve her gün kadın cinayetlerinin işlendiği bir dönemde,
Aile ve Sosyal Politikalar Bakanı Sema Ramazanoğlu, 30 Ocakta katıldığı
televizyon programında, kadına yönelik şiddetin olmadığını, bunun “algıda
seçicilik” olduğunu belirttiği bir ifade kullanmıştır. Bakanın kadına yönelik
şiddeti görmezden gelen, hatta bu cinsiyetçi ve üstünü kapatmaya yönelik tavrı
desteklemesi kabul edilemez. Bakan her defasında aileyi güçlendirmek üzerinden
çalışmalar yürüttüğünü söyleyerek de kadını yok saydığını ve politikalarını
kadın ve çocukları güçlendirmek üzerinden değil, aile kurumunu koruyucu
tedbirler aldığını beyan etmektedir. Bakanlığın yalnızca aileyi korumaya dayalı
ve bütün sorunların kaynağını ailenin dağılmasına indirgeyen politikası,
şiddetin gerçek sebebini gizleyerek kadına yönelik şiddeti artırmaktadır.
Ülkede kadın cinayetlerinin işlendiği, kadınların
kamusal ve özel alanlarda cinsel şiddet ve saldırıya uğradıkları zaman
“kadınların yanındayız” demeyen, bu konulara dair hiçbir açıklama yapmayan,
aksine kadına yönelik şiddeti meşrulaştıran bir yaklaşıma sahip Bakan, Ensar
Vakfı söz konusu olduğunda destek çıkmaktan geri durmamaktadır.
Açıklamış olduğumuz hususlar doğrultusunda, çocuklara
yönelik cinsel istismarda ve kadınlara yönelik şiddette üst düzeyde sorumluluğu
bulunan, çocukların ve kadınların uluslararası anlaşmalar ve kanunlardan
kaynaklı haklarını koruma yükümlülüklerini yerine getirmeyen Aile ve Sosyal
Politikalar Bakanı Sema Ramazanoğlu hakkında gensoru açılması ve Anayasa ve İç
Tüzük hükümleri gereğince görevinden alınması elzemdir.
BAŞKAN – Bilgilerimize sunulmuştur. 
Önergelerin görüşme günleri, Danışma Kurulunca daha
sonra belirlenerek oylarınıza sunulacaktır. 
Birleşime on dakika ara veriyorum. 
Kapanma Saati: 16.27
BEŞİNCİ OTURUM
Açılma Saati: 16.42
BAŞKAN: Başkan Vekili Ahmet AYDIN
KÂTİP ÜYELER : Sema KIRCI (Balıkesir), Elif Doğan TÜRKMEN
(Adana)
-----0-----
BAŞKAN
– Sayın milletvekilleri, Türkiye Büyük Millet Meclisinin 62’nci Birleşiminin
Beşinci Oturumunu açıyorum.
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
IX.- ÖNERİLER
A) Siyasi Parti Grubu Önerileri
1.- HDP Grubunun, Van Milletvekili Bedia Özgökçe Ertan
ve arkadaşları tarafından, cezaevlerinde bulunan tutuklu ve hükümlülerin keyfî
olarak başka cezaevlerine nakledilmesinin nedenlerinin ve sonuçlarının
araştırılması ile mahpuslara yönelik bu türden keyfî uygulamalara karşı
önlemlerin alınması amacıyla 15/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
29/3/2016
Türkiye Büyük Millet Meclisi
Başkanlığına
Danışma Kurulunun 29/3/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 Çağlar Demirel
 Diyarbakır
 HDP
Grubu Başkan Vekili
Öneri:
15 Ocak 2016 tarihinde Van Milletvekili Sayın Bedia
Özgökçe Ertan ve arkadaşları tarafından verilen (621 sıra numaralı),
"Cezaevlerinde bulunan tutuklu ve hükümlülerin keyfî olarak başka
cezaevlerine nakledilmesinin nedenlerinin ve sonuçlarının araştırılması ile
mahpuslara yönelik bu türden keyfî uygulamalara karşı önlemlerin alınması"
amacıyla Türkiye Büyük Millet Meclisine verilmiş olan Meclis araştırması
önergesinin Genel Kurulun bilgisine sunulmak üzere bekleyen diğer önergelerin
önüne alınarak 29/3/2016 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi Grubu önerisi
lehinde ilk söz Muş Milletvekili Burcu Çelik Özkan’a aittir.
Buyurun Sayın Çelik Özkan. (HDP sıralarından alkışlar)
Süreniz on dakikadır.
BURCU ÇELİK ÖZKAN (Muş) – Sayın Başkan, değerli
milletvekilleri; Türkiye’deki devlet geleneğinin sürdürücüsü hâlihazırdaki
Hükûmet son yıllarda siyasetçileri, aydın ve yazarları, bilim insanlarını, hak
mücadelesi verenleri, kısacası, iktidara muhalif olan herkesi cezaevlerine
kapatarak cezalandırmayı hâlâ güncel ve etkin bir yöntem olarak kullanmaktadır.
Türkiye cezaevleri hak ihlallerinin yaşandığı kurumların en başındadır. Savaşın
ve çatışmanın tırmandığı zamanlarda bunun en büyük yansıması yine cezaevlerinde
olmaktadır. 2016 yılından itibaren bizlere, insan hakları savunucularına,
derneklerine, avukatlara yapılan başvurular, cezaevlerinde gittikçe artan ağır
ihlaller, cezaevlerinin insanlık onurunun yok edilmeye çalışıldığı yerler
hâline geldiğinin ve getirilmek istendiğinin kanıtıdır. Türkiye hem içeride hem
de uluslararası arenada, cezaevlerindeki işkence ve kötü muamele
uygulamalarıyla, Anayasa’sına ve imzaladığı uluslararası sözleşmelere rağmen,
ihlal noktasında hiç gündemden düşmemektedir.
7 Haziran seçimlerinden sonra Halkların Demokratik
Partisine yönelik olarak baskı ve savaş konseptinin devlet tarafından devreye
sokulmasıyla birlikte milletvekillerimize yönelik cezaevlerini ziyaret yasağı uygulaması
başlamıştır. Seçilmiş belediye eş başkanları, siyasetçiler, gazeteciler,
akademisyenler, avukatlar bahsettiğimiz savaş konseptinin bir parçası olarak
tutuklanmıştır, tutuklanmaya devam etmektedir. Bu baskı, gözaltı, tutuklama
furyası toplumun muhalif tüm kesimleri için bir tehdit aracı olarak devam
etmektedir. HDP milletvekilleri olarak bizler haksız ve hukuksuz bir biçimde
tutuklananlarla dayanışmak için onlarca başvuru yapmamıza rağmen Adalet
Bakanlığından bu konuya ilişkin herhangi bir olumlu ya da olumsuz cevap
alabilmiş değiliz. Bizzat şahsımın Adalet Bakanıyla yapmış olduğu telefon
görüşmesinde de bunun, bu konunun, bu yetkinin tamamen takdire dayalı olduğuna
ve bu sebeple de kendisinin bu takdiri istediği gibi kullanabileceğine dair
bana bir beyanda bulunmuştur. Buradan şunu çok net ortaya koyabiliriz
arkadaşlar: Adalet Bakanı burada bu takdiri tamamen keyfî ve kötü niyetli
olarak kullanmaya devam etmektedir.
Milletvekillerimizin cezaevlerine ziyaretleri
engelleniyor, ancak bizler cezaevlerinde yaşanan ihlalleri yakından biliyoruz.
Aslında sistematik olan ancak mart ayından bu yana dozajı yükseltilen
ihlallerle ilgili her gün partimize, cezaevi komisyonumuza ve insan hakları
örgütlerine başvurular yapılıyor. Son günlerde dayanağının yetkililerce
açıklanmadığı sürgünler dikkat çekicidir. Diyarbakır D ve E Tipi, Siirt E Tipi,
Şırnak, Siverek ve daha birçok bölge cezaevlerinden Tekirdağ, Osmaniye,
Bandırma, Şakran, Antalya cezaevlerine yapılan yüzlerce sürgünle karşı
karşıyayız. Özellikle bölge cezaevlerinden gerçekleşen sürgünler sırasında ve
sonrasında yaşanan hak ihlallerine tarihe not düşmek adına değinmek istiyorum:
Sevk sırasında darp, ağır hakaret, işkence, sözlü ve fiziki işkence. Hasta
tutukluların ilaçlarının dahi alınmasına izin verilmeden pijamalarıyla sürgün
edilmesi. Hayati tehlikesi olan hasta tutsakların hastaneye götürülmemesi.
Yaşanan darp sonucu deri soyulmaları, kaburgaların ve kemiklerin kırılması.
Sürgün esnasında kıyafetleri dâhil olmak üzere kişisel eşyalara el konulması, yöresel
kıyafet giydiği için kıyafetleri yırtılan vakalar. Çıplak arama, tekmil verme,
disiplin cezaları, bir hafta boyunca banyo imkânından mahrum bırakılma.
Odalarda bulunan masa, sandalye hatta ve hatta -çok komik ama- üçlü prizlere
kadar el koyma. Herhangi bir toplatma ya da yasak kararı olmamasına rağmen bazı
yayınların cezaevine girişinin önüne geçilmesi. Kürtçe gazete, mektup, kitap ve
makalelerin cezaevine girmesine izin vermeme. Çocukların -özellikle Antalya
Cezaevinde karşılaştık bununla- sürgün edilmesi, çocuk tutuklu ve hükümlülerin
yaşadığı ağır insan hakları ihlalleri. Koğuşlarda kapasite fazlası.
Şimdi, bunların yanı sıra, özellikle
Osmaniye Cezaevine gönderilen, sürgün edilen tutuklu ve hükümlülerin, Osmaniye
Cezaevine girer girmez darp ve ağır işkenceyle karşılaştığını bizzat kendim
İnsan Hakları alt komisyonuna ve İnsan Hakları Komisyon Başkanımıza ilettim,
Adalet Bakanlığına ilettim, Osmaniye Cezaevi Müdürünü aradım ancak ne yazık ki
bu konuya ilişkin hiçbir duyarlılıkla, hiçbir refleksle karşılaşmadık, konuyla
ilgili herhangi bir şekilde tarafımıza açıklama yapılmadı.
Bunun yanı sıra, yine, Diyarbakır’dan,
Şırnak’tan Karadeniz Bölgesi’ne sürgün edilen tutuklu ve hükümlülere,
götürüldükleri araçta işkence edilmesi de ayrı bir vaka ama özellikle dikkat
çekmek istediğimiz bir konu, götürülen araçlarda plakaların olmaması.
Yakın bir zamanda, bundan üç gün önce,
Diyarbakır D Tipinde, bir anda avukatlarla görüşlere engel konuldu; yine,
yakınlarla, tutuklu ve hükümlülerin, yakınlarıyla görüşmelerine engel getirildi
ve bir anda Diyarbakır Cezaevinin önünde Özel Harekât polisleri, bütün polis
araçları, işte Kobralar vesaire -ismini burada tek tek saymayacağım- bu araçlar
hazır edildi, ambulanslar hazır edildi. Neyin hazırlığıydı bilemiyoruz ama hem
yereldeki, Diyarbakır’daki arkadaşlarımızın hem buradaki arkadaşlarımızın ve
bizlerin yaptığı görüşmeler neticesinde şu bilgiye ulaştık: Bir arama var.
Olağanüstü bir arama olduğu söylendi. Yine, aynı, benzer olay dün Diyarbakır E
Tipinde de yaşandı.
Şimdi, bunlara ek olarak, tabii,
cezaevlerinde kadınlara ve çocuklara yönelik, başta cinsel şiddet olmak üzere
fiziksel ve psikolojik işkenceler de devam ediyor. Hiçbir hukuki ve yasal
dayanağı olmayan bu sürgünler, tutuklu ve hükümlülerin aileleriyle de iletişim
kurmalarının önüne geçiyor. Bu noktada, aileler de bir nevi cezalandırılmış
anlamına geliyor.
Aslında, Türkiye birçok uluslararası
sözleşmeye taraf, bunu her defasında burada söylüyoruz. Örneğin, Birleşmiş
Milletler Medeni ve Siyasal Haklar Sözleşmesi’ne göre, Türkiye, burada
anlattığım hukuksuzluğu hiçbir şekilde gerçekleştiremez. Bunun yanı sıra,
Avrupa İşkencenin ve İnsanlık Dışı veya Onur Kırıcı Ceza veya Muamelenin
Önlenmesi Komitesinin belirlediği standartlara göre, mahpusların aileleri ve
yakınlarıyla olan ilişkilerini sürdürebilmeleri için gerekli önlemler alınmak
zorundadır. Yine, sürgünler ve hakaret uygulamaları, işkenceyi yasaklayan
Birleşmiş Milletler, Avrupa Konseyi sözleşmelerinin yanı sıra, iç hukukumuzda
düzenlenen 5275 sayılı Kanun’un nakillerde alınacak tedbirleri düzenleyen
58’inci maddesini de ihlal etmektedir. 
Değerli arkadaşlar, Türkiye’nin uymakla yükümlü olduğu
bu uluslararası düzenlemelere rağmen uygulamalardaki durumunu az önce
özetlemeye çalıştım. Sürgünler dışında, bugün cezaevlerinde siyasi hükümlü ve
tutuklular yaşanan inkâr ve savaş ortamı nedeniyle yeniden bedenlerini çözüm
için açlığa yatırdılar. Evet, yirmi günü aşkındır bir açlık grevi devam ediyor.
Eminim ki hiçbirinizin bilgisi dâhilinde değildir bu durum. Yıllarca cezaevlerinden
bu nedenlerle tabutlar taşıdık. Tarihin yeniden tekerrür etmemesi için hükümlü
ve tutukluların taleplerinin ve çözüm noktalarının iyi okunması gerekmektedir.
Bu noktada, sorumluluk sahibi her kişi ve kurumun inisiyatif alması ve
duyarlılık göstermesi elzemdir. 
Hatırlayalım, çok değil, sadece bir yıl önce devam eden
çözüm sürecinde en çok konuşulan ve üzerinde hassas yaklaşılan sorunların
başında hasta tutuklu ve hükümlülerin durumu geliyordu. Bu konu üzerinde
tarafların bir konsensüse vardığı da basına yansıyan bir durumdu ancak devlet
birçok konuda olduğu gibi bu konuda da herhangi bir adım atmadı ne yazık ki. 
İnsan Hakları Derneğinin geçtiğimiz aylarda kamuoyuyla
paylaştığı rakamlara biraz değinmek istiyorum. 300’ü ağır hasta olmak üzere
toplamda 737 hasta tutsak var ve bunların bir kısmı artık tedavileri dahi
yapılamayacak duruma gelmişler yani âdeta ölümü bekliyorlar. Ölümü bekleyen bir
kişinin istediği tek şey vardır: Son günlerini ailesiyle geçirmek. Fakat, bu
noktada tamamen konjonktür sebebiyle ve politik sebeplerle bu hasta tutsaklar
ailelerinden, yakınlarından ve son günlerini birlikte geçirmelerinden mahrum
edilmektedir. Bu anlamda, özellikle 300 ağır hasta tutsak başta olmak üzere bu
tutsakların derhâl serbest bırakılmaları da gerekmektedir. 
Bunun yanı sıra, arkadaşlar, AKP’nin kendine dert
ettiği cezaevlerindeki kapasite sorununa biraz değinmek istiyorum.
Biliyorsunuz, meselemiz hep yeni cezaevi açma. İşte, basına demeçler veriliyor.
“Yeni bir cezaevi kampüsü yapıyoruz. Şurada yapıyoruz, burada yapıyoruz…” Şimdi,
mesele şu: Kapasitesi bitmiş bir cezaevinde sorun ikidir; bizim açımızdan sorun
ve devlet açısından sorun. Bizim açımızdan bir insan hakları sorunudur, devlet
açısından ise sadece somut bir şekilde kapasite sorunudur. Bu noktada şuna
değinmek istiyoruz: Yüz binlerce insanın yeniden cezaevi sistemine dâhil
edilmesiyle karşı karşıyayız. Aynı zamanda bu, daha fazla insan hakları
ihlallerini de yaşayacağımızın göstergesidir. Bu noktada biz hem Parlamentonun
hem de duyarlı kesimlerin inisiyatif almasını istiyoruz ve Parlamentoyu tekrar
göreve çağırıyoruz. 
Teşekkür ederim, sağ olun. (HDP sıralarından alkışlar) 
BAŞKAN – Teşekkürler. 
Önerinin aleyhinde ilk söz Kahramanmaraş Milletvekili
Veysi Kaynak’a aittir. 
Buyurun Sayın Kaynak. (AK PARTİ sıralarından alkışlar) 
VEYSİ KAYNAK (Kahramanmaraş) – Sayın Başkan, saygıdeğer
milletvekili arkadaşlarım; HDP grup önerisinin aleyhinde söz almış bulunuyorum.
Sözlerime başlarken heyetinizi saygıyla selamlıyorum. Konuya girmeden önce,
terör eylemleri nedeniyle hayatını kaybeden vatandaşlarımıza ve bütün
şehitlerimize Allah’tan rahmet diliyorum.
Çok değerli milletvekilleri, ülkemizde hâlen 187.498
hükümlü ve tutuklu vardır. Bunu özellikle girişte ifade edeyim çünkü niye bunu
ifade ettiğim konunun sonunda daha iyi anlaşılacaktır.
Ülkemiz
ceza infaz kurumları hem nitelikleri itibarıyla hem cezaevinde barındırılan
hükümlü ve tutuklulara yönelik yaklaşımları bakımından dünyada en iyi örnek
teşkil eden cezaevleri arasındadır. Ülkemiz ceza infaz kurumları hem ulusal hem
de uluslararası birçok kurum ve kuruluşun denetimi altındadır. Ülkemizde Meclis
İnsan Haklarını İnceleme Komisyonumuzun, İnsan Hakları Kurumunun, illerdeki
cezaevi izleme komisyonlarının marifetiyle inceleme ve denetlemeye tabi
tutulduğu gibi, yine aynı şekilde cezaevlerimiz Birleşmiş Milletler İşkence ve
Kötü Muamelenin Engellenmesi Komisyonunun, Avrupa Konseyi Sözleşmesi’ne taraf
olduğumuz için Avrupa Komisyonunun denetimine ve incelemesine açıktır ve
malumlarınız olduğu üzere bu alanda ülkemize herhangi bir uluslararası kuruluş
tarafından herhangi bir itham yöneltilmemiştir. Bizim dolayısıyla bu hususta -Allah
kimseyi cezaevine düşürmesin, hiç kimse suç işlemesin ama- bu alanda alnımız
aktır. 
Bu
arada, bizim ceza infazı sırasında yaptığımız ve uyguladığımız çeşitli
programlar da hükümlülerin topluma daha iyi kazandırılması ve ıslahına
yöneliktir. Aynı zamanda insan onuruna yakışır bir infaz sistemi bizim
hükûmetlerimizin tercihi olmuştur. 
Çok
değerli milletvekilleri, cezaların infazı hususunda Hükûmetimizce Meclisimize
sunulup yasalaşan çok çeşitli infaz metotları da uygulanmaktadır; denetimli
serbestlik, şartlı salıverme, iyi hâlli hükümlülerin aileleriyle buluşması, bir
meslek kazandırılmaları ve bunun gibi. 
Bunların
dışında, HDP grup önerisinin cezaevinden yapılan nakillere yönelik önergesine
gelirsek… Cezaevlerinde hükümlü ve tutuklular dört sebeple başka yere
nakledilebilmektedir. Birincisi kendi istekleri üzerine, ikincisi disiplin
işlemleri nedeniyle, üçüncüsü kurum kapasitesinin çok aşılması nedeniyle ve
dördüncüsü de hükümlü ve tutuklunun hastalığı nedeniyle. Bizim -demin rakamı o
yüzden söylemiştim- 187 bini aşkın hükümlü ve tutuklumuz var, kapasitemizin çok
üzerinde. Bu, tabii, elbette bizim tercihimiz değil ama tablo böyle. Bir yandan
“Cezaevlerinde insanlar üst üste yatıyor.” Diyeceğiz, bir yandan da
“Cezaevlerinden başka cezaevlerine nakil yapılıyor.” diyeceğiz. Bunun ikisinin
bir arada olması mümkün değil. 
Bir diğer husus da HDP’nin grup önerisinde güneydoğudan
-ya da Güneydoğu olarak yazmıyor ama- nakledilen hükümlü sayısının 2015 yılında
543 olduğu söyleniyor. Bakın ben size rakamlar vereceğim: 2015 yılında zorunlu
nedenlerle 11.151 hükümlü ve tutuklu başka yerlere nakledilmiştir. Yani 543
değil, 11.151. Disiplin nedeniyle 559 hükümlü ve tutuklu başka yere
nakledilmiştir. Hastalığı nedeniyle yani tedavisi bulunduğu ilde
gerçekleştirilemiyorsa tedavisinin yapılabileceği bir üniversite ya da
hastanenin olduğu yere nakledilen hükümlü ve tutuklu sayısı 901’dir ve isteğe
bağlı hükümlü ve tutuklu nakli sayısı da 15.431’dir. Görüleceği üzere burada
nakiller sadece Doğu ve Güneydoğu Anadolu Bölgelerimize yönelik değildir; başka
illerden, Türkiye’nin tamamından da, cezaevlerindeki yığılmayı dengelemek adına
bu nakiller yapılmaktadır. 
Bir diğer husus da şudur: Bu nakiller hangi sebebe
dayanırsa dayansın -ister disiplin sebebiyle olsun ister başka zorunlu sebeple
olsun- nakledilmeden önce bulunduğu yer ceza infaz kurumunda, nakledildikten
sonra da varış yeri ceza infaz kurumunda sağlık muayenesi ve kontrolü
yapılmaktadır. Bizim AK PARTİ’nin işkenceye toleransı sıfırdır ve AK PARTİ
insan onurunu esas alan bir görüş ve felsefe taşımaktadır. Dolayısıyla
cezaevinde de olsa, oradaki insansa insandır ve onun onuru da bizim için
azizdir.
Ben, bu sebeple, cezaevlerindeki nakillerin önemli bir
bölümünün zorunlu nakillere dayandığını, bu zorunlu naklin belli bölgelerde
cezaevindeki yığılmaların Türkiye'nin tamamına yönelik olarak dengelenmesi,
gözetilmesi gerektiği için yapıldığını tekrar ifade ediyorum. 
Gene, çeşitli cezaevi örnekleri verdi sayın
milletvekili. Cezaevlerimiz, hüküm alınan suçun tipine göre belli güvenlik
seviyeleri taşımak zorundadır dolayısıyla bu seviyeler içerisinde bu tiplere
uygun cezaevlerine nakiller zorunlu tutulmaktadır. 
Şunu bir kez daha ifade edebilirim: Cezaevlerinde
artık, sağlık konusunda, onların hastalıkları varsa, işkence ya da kötü muamele
iddiaları varsa bu husustaki kontroller cezaevi personeli tarafından değil,
Sağlık Bakanlığının, devlet hastanesinin personeli tarafından, daha bağımsız,
Hipokrat yemini etmiş doktorlar tarafından yapılmaktadır. Bu sebeple,
cezaevlerindeki hükümlü nakillerinin spesifik olmadığını, Doğu ve Güneydoğu
Anadolu Bölgelerine yönelik olmadığını, orada, önerge metninde yer alan 543’ün
yerine, 2015 yılında zorunlu nedenlerle nakil 15.511 olduğunu bir kez daha
beyan ediyorum. 
Bu sebeplerle, önergenin aleyhinde olduğumuzu
söylüyorum ve heyetinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkürler Sayın Kaynak. 
Halkların Demokratik Partisi Grubu önerisi lehinde
ikinci söz, İstanbul Milletvekili Gamze Akkuş İlgezdi’nin. (CHP sıralarından
alkışlar) 
Buyurun Akkuş İlgezdi. 
GAMZE AKKUŞ İLGEZDİ (İstanbul) – Sayın Başkan, değerli
vekiller; hepinizi saygıyla selamlıyorum. 
Tekirdağ F Tipi Hapishanesinden gelen bir mektupla
konuşmama başlamak istiyorum çünkü aynı hapishanede iki kardeşin farklı
uygulamalara nasıl maruz kaldığını anlatan bir mektup bu. 
“Üç buçuk yıldır Ağabeyim Yasin Aktaş’la -iki kardeş-
Tekirdağ 2 No.lu F Tipi Kapalı Cezaevinde cezamızı infaz etmekteyiz.
Annem ve babam yaşlı oldukları ve maddi durumları iyi
olmadığı için ziyaretimize hiç gelemediler. Ailem Afyon’da ikamet ediyor.
Afyon’dan geliş gidiş otuz saati buluyor ve ailemin hiç geliri yok, sadece
devletimizin üç ayda bir babama verdiği yaşlılık maaşıyla geçimlerini
sağlıyorlar. 
Dört yıldır annemin sesini duyamıyorum ve
yüzünü göremiyorum. Bu nedenle, ağabeyimle birlikte Afyon’a yakın Eskişehir H
Tipi Kapalı Cezaevine sevkimizi yazdık, Bakanlıktan kabul edildi ve kardeşim
Yasin Aktaş’ı “parasız sevk” diye Tekirdağ 2 No.lu F Tipi Cezaevi yönetimi
Eskişehir H Tipi Kapalı Cezaevine gönderdi. Ben ise sevk diye ağabeyimle
gönderilmeyi beklerken benden yol masrafı olarak 1.750 TL para istendi. Ailemin
durumu olmadığı için karşılayamadım fakat sadece yakıtı karşılayabilirim dedim
ama bir türlü gönderilmedim. Ağabeyim gideli yaklaşık beş ay oldu. 
Sevk
sürem dolmak üzere, sürem dolduğunda iptal edilecek, gönderilmeyişime dair
hiçbir sebep yok. Keyfî olarak, para için, sevkim çıkmasına rağmen
gönderilmiyorum. Üstüne bir de kardeşimle ayırdılar bizi, ailem tamamen
perişan. Hesabımda 950 lira param var; ailem yiyecek ekmek parası olarak
gönderdi. 
Durum budur. Psikolojim bozuldu, artık
dayanamıyorum. Bu sebepten dolayı gönderilene kadar sonsuz ölüm orucuna yattım.

Sayın Vekilim, sizin duyarlılığınızı
biliyorum, yardımcı olmanızı istiyorum. Lütfen, yetkililere sesimizi duyurun. 
Tekirdağ-Eskişehir arası 462 kilometre.
Hesabımdaki parayı istiyorlar, askerlerin ve komutanların günlük yiyecek,
içecek masraflarını da karşılamamı istiyorlar; beni o zaman göndereceklermiş.
Böyle bir şey olur mu? 
Vekilim, Allah rızası için bir an önce
ilgilenin. Ölüm orucunun kalıcı hastalıklara ve zararlara sebep olduğunu
biliyorum. 
Cevap bekliyorum.
Evet, hapishaneler ülkemizde ne yazık ki
hâlâ, her geçen gün artarak kanayan bir yara olarak devam etmekte. Son on dört
yılda, cezaevlerinde ceza içinde ceza sistemi egemen olmuştur. Aslında, bugün
gördüğümüz önerge de tam buna denk düşmektedir. Bugün, cezaevleri bir gözdağı
ve had bildirme aracı olarak kullanıldığı için tutuklu ve mahkûm sayısı da
hızla artmaktadır. 2016’da bu rakam 181.590 olarak -Bakanlık verisi olarak-
bizlere verildi. Yani, on dört yılda, istatistiklere baktığımızda yüzde 206
oranında bir artış görmekteyiz. 2016’nın Ocak-Şubat ayları arasında yapılan
çalışmada -bir aylık yapılan bir çalışmada- her gün 110 yeni tutuklunun
cezaevlerine tıkıldığı görülmekte. Türkiye, dünya genelinde en çok mahkûm
barındıran 9’uncu ülke, Avrupa ülkelerinde ise 2’nci ülke konumunda.
Ben geçen hafta, on gün önce Cezaevlerini İnceleme
Komisyonuyla akademisyenleri ziyaret ettim. Bakırköy kadın hapishanesi,
tutukevinde gördüğüm tablo şuydu: Akademisyen Sayın Esra Mungan’ı ziyaretimde
kendisinin tek kişilik normal bir odada kaldığını gözlemledim. Ancak, üç dört
gün önce yaptığım ziyarette, kendisini ağırlaştırılmış mahkûmların kaldığı,
2x3’lük, 6 metrekarelik bir odada 2 kişi olarak tuttuklarını, geçiş için bile
yer bulunmadığını, bu şekilde küçücük bir odaya konumlandırıldıklarını söyledi.
Sonra, devamındaki girişimlerimizle Bakanlık aracılığıyla bu sorun çözüldü ve
normal koğuşa alındı. Ancak, aynı uygulama diğer 2 akademisyenimiz olan Kıvanç
Ersoy ve Muzaffer Kaya’yla da ilgili söz konusuydu. Buradaki tablo da, tek
kişilik odalara konulmuşlardı. Oysa biz biliyoruz ki aynı davadan yargılanan
kişiler aynı odalarda cezalarına devam edebilirler tutukluluk süresince. 
Ülkemizde cezaevleri tablosunun her geçen gün daha
kötüye gittiğini görmekteyiz. Biliyoruz ki kalemden tutun boyaya, belli
gazetelerden tutun belli kanallara, hatta belli renklere yasakların boyu
aştığını görmekteyiz. 
Bitti mi? Hayır. En önemlisi, ceza ve infaz
kurumlarındaki mahkûmların çifte mahkûmiyet yaşamalarıdır. Çifte mahkûmiyeti
doğuran en önemli faktör de hiç kuşkusuz ki insanların uzak cezaevlerine
yollanmalarıdır, bunu öncelikle kabul etmemiz gerekiyor hepimizin. Bakın, çok
acı bir örnektir; uzak cezaevinden yollanan gene bir mektupta, Kocaeli
Kandıra’dan bir mektupta bir anne 8 yaşındaki kızını 19 yaşına kadar 3 kere
görebildiğini söylüyor, maddi durumları olmadığı için kızının ziyaretlerine
gelemediğini anlatıyor. Bu mektupta o annenin gözyaşlarını görmemek mümkün
değil. Hepimiz anneyiz, hepimizin vicdanı var, buna kayıtsız kalmamalıyız diye
düşünüyorum. 
Uzak hapishanelere sürülen mahkûm ve tutukluların
aileleri yoksul aileler olmaları sebebiyle bu maddi külfeti kaldıramamaktalar.
Bu durum, tutuklu ve hükümlülere görüşü de yasak hâle getirmekte tabii ki. Dar
gelirli aileler çocuklarını ayda bir kez bile ziyaret edememekte. Bu tip tecrit
yöntemlerinden hızla vazgeçilmesini istiyoruz bizler. 
Yine, bazı tutuklular mahkemeye uzaklık nedeniyle
getirilemedikleri için SEGBİS’le konferans şeklinde yargılamaya tabi
tutulmaktalar. Bu tip yargılama adil bir yargılama şekli değildir, ayrıca
birçok aksaklığa da vesile olmaktadır; yargılayan için de yargılanan için de
sorun yaratmaktadır. Örneğin, Ethem Sarısülük’ün davasında, Sarısülük ailesinin
avukatı aynı sistemi kullanarak bir imza göstermek istedi; sanık imzayı
göremediği için, imzanın kendisine ait olup olmadığını söyleyemedi dolayısıyla
mahkemeye ara verildi, duruşmanın sonunda sanığın getirilmesine karar verildi.
Yine, mahkûmlar için, bu uzun yollardaki geliş
gidişlerde ring araçları ciddi bir sorun. Hatta, birçok mahkûm sağlık sorununu
çözmek için bile bu ring araçlarına binmemek adına sağlık sorunlarını öteliyor;
bu ağrıları çekmeye, sızıları çekmeye, sorunları çekmeye maruz kalıyor. 
Ben, hatırlarsanız, bütçe görüşmelerinde Sayın Bakana kürsüden
bir davette bulunmuştum, “Gelin, tüm partiler bir komisyon oluşturalım. Biri
temmuz sıcağında, diğeri şubat soğuğunda, Silivri’den Anadolu Adliyesine tıpkı
mahkûmlar gibi, onların koşullarında, ellerimiz kelepçeli gidelim; üşüyor
muyuz, pişiyor muyuz, uyuşuyor muyuz, nefes alabiliyor muyuz, görelim.”
demiştim. Ve görelim ki soru önergelerimize “İyi şartlarda gidiyorlar.” böyle
“Güzel hizmet veriyoruz.” şeklinde komik cevaplar almayalım. Ancak, hâlâ bir
cevap alamadık. 
Diğer bir sorun da çocuk mahkûmlar. Çocuk mahkûmlar
için 5 hapishane var, bunun dışında kalan çocuklar, hepimizin bildiği gibi,
erişkinlerin bulunduğu alanlara, hapishanelere yollanıyorlar dolaysıyla burada
birçok istismara, tecavüze, tacize maruz kalıyorlar. Oysa, aileleriyle görüşme imkânları
olan yerlerde olsalar belki bu süreçte yaşadıkları sorunları daha rahat
aşabilme direnci bulacaklar. 
Sonuç olarak ben diyorum ki: Bazı şeyler birileri için
hak görülürken ülkemizde, bazı şeyler de, o haklar başkaları için hak olarak
verilmiyor. Dolayısıyla, adil yargılama, insan haklarının doğru işletilmesi ve
herkese eşit sunulması her geçen gün daha da önem arz ediyor. Ülkemizde hak
ihlalleri bir kesim için hak hâline gelmiş, cezasızlığa dönüştürülmüş. Abdullah
Cömert’in, Dilek Doğan’ın, Uğur Kurt’un, Berkin Elvan’ın, Ethem Sarısülük’ün
yaşam hakkını gasbedenler bugün, ellerini kollarını sallayarak geziyorlar.
Bugün, hukukun nasıl katledildiğini hep birlikte görmekteyiz. Bir mahkûm
mektubunda diyor ki: “Adalet, kendisini insan olarak tanımlayan herkes için en
yakıcı taleptir. Adalet istemek, onun için çabalamak bir vicdan meseledir.”
Oysa, insanlarımız sistematik bir şekilde suçlulaştırılıyor. Bu gidişattan
sizler de kaygı duymalısınız. Bugün siyasallaşan yargı yarın kontrolden
çıktığında sonuçları hepimiz için felaket olur. İşte o gün, hapishanelerin
kapısına “Susmak özgürleştirir.” yazıldığında herkes için, her şey için çok geç
olmuş olacaktır. 
Saygılarımla. (CHP sıralarından alkışlar) 
BAŞKAN – Teşekkürler. 
Şimdi,
Halkların Demokratik Partisi Grubu önerisi aleyhinde ikinci ve son söz Bursa
Milletvekili Hakan Çavuşoğlu’na aittir. 
Buyurun
Sayın Çavuşoğlu (AK PARTİ sıralarından alkışlar) 
HAKAN
ÇAVUŞOĞLU (Bursa) – Sayın Başkan, değerli milletvekilleri; Halkların Demokratik
Partisinin cezaevlerinde bulunan hükümlü ve tutukluların keyfî olarak, gerekçe
gösterilmeksizin, rızalarının hilafına nakillerinin yapıldığı iddiasıyla vermiş
olduğu grup önerisi aleyhinde söz aldım. Bu vesileyle Genel Kurulu saygıyla
selamlarım. 
Sayın
milletvekilleri, bizim, AK PARTİ olarak temel felsefemiz insan odaklı, insan
merkezlidir. Bizim için, insan eşrefimahlukattır ve önce gelir. Bu nedenle, biz
bütün uygulamalarımızda ırk, dil, din, genç, yaşlı, kadın, erkek, özgür,
mahkûm, suçlu, suçsuz ayrımı gözetmeksizin merkeze insanı koyar, insanı
yüceltmenin esas olduğunu kabul ederiz.
Yine
bize göre, insan suçlu olabilir ama ondan önce insandır ve insanca muameleyi
hak eder. İnsanın insan olmasından kaynaklanan hakkı kutsaldır ve saygı
duyulması gerekir. Bugün, her ne sebeple olursa olsun, hükümlü veya tutuklu
olarak özgürlüklerinden yoksun olarak cezaevinde bulunan her kimse insanca
muameleyi hak eder, cezaevinde bulunduğu zaman zarfında bir yandan cezasını
çekerken diğer yandan rehabilite edilir, sosyal yaşamdan tamamen koparılmaz ve
süre içerisinde kişisel gelişimini temin bakımından her türlü hizmete layıktır.
Onlar bu devlete birer emanettir. 
Ancak,
hâl böyleyken cezaevinde diğer mahkûm ya da tutuklularla birlikte bulunmanın,
cezaevlerinde asayiş ve düzenin sağlanması bakımından da bu kimselerin birtakım
sorumluluklarının bulunacağı muhakkaktır. İşte, cezaevlerini kendi kurallarının
geçerli olacağı bir yer hâline getirmek üzere kanun ve nizam tanımayan, bir
başka hükümlü ya da tutukluya buraları yaşanmaz kılan kimseler karşısında da
devletin otoritesini tesis etmek, diğer tutuklu ya da mahkûmların sağlık ve
güvenliğinin sağlanması bakımından çok önemlidir. Kısacası sayın milletvekili
arkadaşlarım, dışarıda toplumu terörize edip Türkiye'nin bir bölgesini orada
yaşayanlara zindan edenlere karşı devlet nasıl gerekli tedbirleri almaktan
imtina etmiyorsa hiç şüphesiz, aynı devlet bu zihniyetin cezaevlerindeki
uzantılarına karşı da gereken tedbirleri almaktan imtina etmeyecektir. 
Sayın
milletvekilleri, cezaevlerinde bulunan hükümlü ve tutukluların hangi
kriterlerle nakil ve yer değiştireceklerine gelince: Hükümlü ve tutukluların
hücreye koyma cezası gerektiren eylemlerde bulunması durumunda bu kimseler
hakkında öncelikle disiplin işlemleri uygulanacak, cezaevi idaresinin talebi üzerine
Bakanlıkça başka kurumlara nakilleri yapılabilecektir.
Yine,
ceza infaz kurumlarının kapsama gücünün aşılması, asayiş, güvenlik, doğal afet,
yangın ve büyük onarım gibi zorunlu nedenlerle de nakiller yapılabilecektir.
Hastalık nedeniyle üniversiteye veya devlet hastanesine sevki zorunlu görülen
ancak bulunduğu yerde bu imkânların yetersiz kaldığı durumlarda hükümlü ve
tutukluların başka kurumlara hastalık nedeniyle nakilleri yapılabilmektedir.
Hastaneye sevki zorunlu görülen hükümlü, bulunduğu yere en yakın tam teşekkülü
devlet veya üniversite hastanesinin hükümlü koğuşuna yatırılabilmektedir. 
Sayın milletvekilleri, görüldüğü üzere, hükümlü ya da
tutukluların nakillerinin ne şekilde gerçekleşeceği mevzuatla tespit edilmiş
olup bunların dışında, iddia edildiği gibi nakillerin keyfîlikle yapıldığı
mevzubahis değildir. 
Sayın milletvekilleri, 2015 ve 2016 yılında gerçekleşen
nakillerle ilgili olarak sizlerle bazı rakamları paylaşmak istiyorum. Şu anda
cezaevlerinde toplam 187 bin civarında hükümlü ve tutuklu bulunmaktadır. Bu
hükümlü ve tutukluların 9.104 kişisi terör suçlarından hükümlü ve tutukludur.
Bu sayı, belirli bir terör örgütüne ilişkin olmayıp tüm bir terör skalasındaki
örgütlere mensup teröristlerden oluşmaktadır. 2015 yılında 11.151 hükümlünün zorunlu
nedenlerle nakilleri gerçekleştirilmiştir. Disiplin nedeniyle 559, hastalık
nedeniyle 901, isteğe bağlı olarak da 15.431 hükümlü ve tutuklunun nakilleri
gerçekleştirilmiştir. 2016 yılına gelince, zorunlu nedenlerle 5.124 hükümlü ve
tutuklu nakli gerçekleştirilmiş; disiplin nedeniyle 212, hastalık nedeniyle
263, isteğe bağlı olarak da 3.836 hükümlü ve tutuklunun nakilleri
gerçekleştirilmiştir. 
Sayın milletvekilleri, tutuklu ve hükümlülerin sevki,
genel olarak güvenlik ve cezaevlerindeki yığılmayı önlemek amacıyla dengeli bir
dağılımı sağlamak için yapılmaktadır. Disiplin nakilleri, güvenliği sağlamak ve
firarı önlemek için haber verilmeden yapılmaktadır. Öte yandan, hükümlü ve
tutuklular, her sevk öncesi sağlık kontrollerinden geçirilmekte ve rapor alınmaktadır.
Yani, iddia edildiği gibi tutuklu ve hükümlülerin sevk sırasında darbedildiği,
kötü muameleye maruz kaldığı iddiası delilden yoksundur. Kaldı ki bu iddiayı
ileri sürenlerin böyle bir belgeyi buraya sunmaları gerekmez miydi? Neden
sunmadılar? Çünkü yok da onun için sunamadılar.
DİRAYET TAŞDEMİR (Ağrı) – Nasıl bir belge sunacağız?
HAKAN ÇAVUŞOĞLU (Devamla) – Burada aslında amaç,
tutuklu ve hükümlüleri düşünmek ya da onların sağlık ve selameti açısından bir
kaygıyı ortaya koymak değil. Aslında amaç, bunun üzerinden tutukluların
aileleri, tutuklular ve hükümlüler veyahut da bir başka sebeple bir istismar
zemini, bir istismar alanı oluşturarak belki de gene, kafalarında tahayyül
ettikleri o istismar alanını kullanmaya çalışmaktır değerli arkadaşlarım.
Şimdi, HDP’nin 2014-2015 yılları arasındaki sevk
sayısındaki artışı da keyfîliğe bağladığını görüyoruz grup önerisinde. Bu da
doğru değil. Neden doğru değil? Bir kere, değerli arkadaşlar, her iki yıl
arasındaki artış mevcudu 20 bin civarında. E, şimdi, bir taraftan buraya
çıkacak, cezaevlerinde kalan hükümlü ve tutukluların birbirleriyle üst üste,
hiçbir yaşam alanı kalmaksızın zor koşullar altında kaldığını ileri sürerek
bizleri tenkit edeceksiniz, diğer taraftan dengeli bir dağılımı sağlamak
bakımından yapmış olduğumuz nakilleri ve sevkleri de burada grup önerisine konu
yapacaksınız. Bu, kesinlikle bir çelişkiye temas ediyor, bir paradokstan
ibaret.
Değerli arkadaşlarım, ben, bu grup önerisinin
gerçeklerden ari, gerçeklerin ters yüz edilerek verilmiş olduğunu düşünüyorum
ve şu anda cezaevlerindeki durumun ne olduğu herkesin malumu. Biraz evvel
arkadaşımın da ifade ettiği gibi, zaten cezaevlerimiz uluslararası kurum ve
kuruluşların gözetimine açık. Meclisimizin komisyonları, yine cezaevi gözetleme
komisyonları -bunlar kurulu- periyodik olarak buralara ziyaretlerini yapıyor,
varsa aksaklıklar Bakanlık nezdinde girişimde bulunuyor, Bakanlık bunlarla
ilgili eksiklikleri giderme noktasında da her türlü faaliyetini icra ediyor. 
Bu duygu ve düşüncelerle grup önerisine karşı
olduğumuzu, aleyhte olduğumuzu ifade ediyor, Genel Kurulu da saygıyla
selamlıyorum. (AK PARTİ sıralarından alkışlar) 
BAŞKAN – Teşekkür ediyorum. 
ÇAĞLAR DEMİREL (Diyarbakır) – Sayın Başkan…
BAŞKAN – Sayın Demirel…
ÇAĞLAR DEMİREL (Diyarbakır) – Sayın Başkan, hatip
konuşurken bizim bu önergemizi bir istismar amacı olarak kullandığımızı ve bu
grup önerisinin gerçeklerden ari olduğuna dair bir sataşmada bulunmuştur. Biz
söz hakkı istiyoruz.
Burcu Hanım konuşacak Sayın Başkan.
BAŞKAN – İki dakika sataşmadan söz vereceğim. 
Sayın Çelik Özkan, buyurun.
X.- SATAŞMALARA İLİŞKİN KONUŞMALAR
1.- Muş Milletvekili Burcu Çelik Özkan’ın, Bursa
Milletvekili Hakan Çavuşoğlu’nun HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması 
BURCU ÇELİK ÖZKAN (Muş) – Sayın Başkan, değerli
milletvekilleri; konuşmamızda ve Genel Kurula sunmuş olduğumuz önerimizde
bahsedilen tüm hususlar delillidir, kanıtlıdır. Bizatihi cezaevi komisyonu
üyeleri olarak bizler, insan hakları dernekleri ve bu konuyla ilgilenen
avukatlar ve hükümlü ve tutuklu yakınlarının bizzat incelediği, devam
ettirdiği, takip ettiği bir süreçten bahsediyoruz. Size tek tek Osmaniye
Cezaevi Müdürüyle yapmış olduğumuz görüşmeyi, konuşmayı burada aktarmak
gerekebilir ya da Diyarbakır Cezaevi Müdürüyle görüşmeye çalıştığımız, akşama
ilişkin, avukat arkadaşlarla yapmış olduğumuz görüşmelerden de bahsetmek
istiyorum. 
Bakın, Osmaniye Cezaevi Müdürünün bizatihi ağzından
çıkan sözler bunlar: “Evet, hükümlü ve tutuklulara ilişkin raporlar alındı,
cezaevi müdürlüğümüzde saklanıyor.” Diyarbakır Cezaevi Müdürüyse şunu söylüyor:
“Olağanüstü bir durum var; şu anda yaşananlara ilişkin ne yakınlara ne
avukatlara bilgi veremeyiz.” 
Onun yanı sıra, Trabzon’a gönderilen, Karadeniz
Bölgesi’ne gönderilen tutuklu ve hükümlü yakınları bizleri ağlayarak aradılar.
Bu kişilerin hayatlarından, hükümlü ve tutukluların hayati tehlikelerinin
olmasından kaynaklı olarak anne ve babalar, kendileri bizleri ağlayarak
aradılar. Bunlardan daha açık delil, kanıt mı olur? Bunlardan daha açık insani,
vicdani ya da hukuki bir dayanak mı gerekir? Bunlar yeterli değil midir hükümlü
ve tutuklunun hem yakınlarının hem kendilerinin karşılaştıkları insan
haklarının araştırılması için? Cezaevlerinde ne sorunlar var, ne oluyor? Niye
bu sorunların, niye bu ağır ihlallerin bu kadar dozajı artırıldı? Amaç nedir?
Bunları araştırmak gerçekten Parlamentonun sorumluluğu ve görevi değil midir? 
Bu kadar açık, aleni olan, delilli ve kanıtlı olan,
gerekçeleri hukuka dayanır hâle getirilen bu hususun mutlak suretle
Parlamentoda komisyon olarak araştırılması gerektiğini düşünüyoruz.
Tekrar teşekkürler. (HDP sıralarından alkışlar) 
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Van Milletvekili Bedia Özgökçe Ertan
ve arkadaşları tarafından, cezaevlerinde bulunan tutuklu ve hükümlülerin keyfî
olarak başka cezaevlerine nakledilmesinin nedenlerinin ve sonuçlarının
araştırılması ile mahpuslara yönelik bu türden keyfî uygulamalara karşı
önlemlerin alınması amacıyla 15/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Şimdi, Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım:
2.- CHP Grubunun, Sivas Milletvekili Ali Akyıldız ve
arkadaşları tarafından, Sivas Demir Çelik Fabrikası işçilerinin sorunlarının
araştırılması amacıyla 25/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
29/3/2016
Türkiye Büyük Millet Meclisi Başkanlığına
Danışma Kurulunun 29/03/2016 Salı günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 

 Özgür
Özel
 Manisa
 Grup
Başkan Vekili
Öneri:
Sivas Milletvekili Ali Akyıldız ve arkadaşları
tarafından Sivas Demir Çelik Fabrikası işçilerinin sorunlarının araştırılması
amacıyla 25/1/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin (227 sıra no.lu) Genel Kurulun bilgisine
sunulmak üzere bekleyen diğer önergelerin önüne alınarak 29/3/2016 Salı günlü
birleşimde sunuşlarda okunması ve görüşmelerinin aynı tarihli birleşimde
yapılması önerilmiştir. 
BAŞKAN – Cumhuriyet Halk Partisi grup önerisinin
lehinde ilk söz, Sivas Milletvekili Ali Akyıldız’a aittir. 
Buyurun Sayın Akyıldız. (CHP sıralarından alkışlar)
ALİ AKYILDIZ (Sivas) – Sayın Başkan, değerli
milletvekilleri, basınımızın ve Meclisin çok değerli çalışanları, ekranları
başında bizleri izleyen değerli yurttaşlarım ve Sivas’tan buraya kadar gelerek
şu an bizleri Mecliste, misafir koltuklarında dinleyen Sivas Demir Çelik
çalışanları; hepinizi en içten sevgi, saygı ve muhabbetlerimle selamlıyorum.
(CHP ve HDP sıralarından alkışlar) 
Ben, Sivas Demir Çelik Fabrikasının çok kısa bir
şekilde geçmişini sizlere arz ettikten sonra asıl konuşmama geçeceğim. 
Değerli milletvekilleri, Sivas Demir Çelik Fabrikası
1987 yılında Sivas’ta 40 bin dönüm arazi üzerinde -istimlak edilerek- kurulmuş
ve günümüz koşullarına göre çok modern bir tesis olarak işletmeye açılmıştır.
1987 yılında Sivas Demir Çelik Fabrikası, o günün şartlarında tam 360 milyon
dolar maliyetle kurulmuş, Sivas ekonomisine ve ülkemiz ekonomisine kazandırılmıştır.

Sivas Demir Çelik Fabrikası –tam tarih söyleyeyim- on
bir yıl çalıştırıldıktan sonra, 1998 yılında özelleştirme sürecine geçilmiş ve
bu tarihte yapılan “sosyal satış” adı altında, Sivaslı iş adamlarının
oluşturmuş olduğu bir gruba, SİVYAT AŞ’ye yuvarlak rakamla 10 milyon dolara
satışı gerçekleştirilmiştir. Bu Sivas ortak grubu, işletmeyi gerçek anlamda
işletememiş ve özelleştirme sürecine sokulurken oradaki şartlara uyulmamış ve
bu süreç içerisinde SİVYAT AŞ adına Kentbankın vermiş olduğu teminat mektubu
nakde çevrilmiş ve Kentbank daha sonra burayı haciz yoluyla satış talebiyle
satışa çıkarmıştır. Tam bu süreçte de devletin bankalar operasyonuyla Kentbanka
el koymasıyla birlikte Demir Çelik tekrar devlete geçmiş oldu. 
Bu arada, Selahattin Rüstemoğlu’nun Sayın Erol Evcil’e
Sivas Demir Çeliki satışına, hemşehrimiz olan dönemin Sayın Bakanı, Sayın
Abdüllatif Şener’in Sivas’a hizmet versin, Sivas’ta kalsın, Sivas’ta ekonomiye
katkısı olsun diyerek satışa onay verdirmesinden sonra, yine aynı rakamlarla,
yaklaşık 10 milyon dolara Evcil Grubuna Sivas Demir Çelik Fabrikası satılmış
oldu. Ama, satıştan sonra da Sivas Demir Çelik Fabrikası ciddi anlamda rantabl
bir şekilde işletilemedi, sürekli sorunlar, sürekli sıkıntılar. 2004 yılında da
devletin Sivas Demir Çelik Fabrikasına tedbir kararı koydurması üzerine, bu
grubun Türkiye’deki bütün mallarına mahkeme kararıyla tedbir konulmuş oldu. Bu
tarihten sonra da kayyum atandı ve denetim kayyumu olarak da -yönetim değil,
onu belirteyim- bu tarihten itibaren kayyum görev yapmakta.
Şimdi, buraya kadarki süreç, çok kısa bir özeti.
Mahkeme hâlâ, 2006 yılından beri devam ediyor. 2006 yılından beri, on yıl oldu
ve mahkeme hâlâ tamamlanmış değil. Şimdi, buraya kadarki hikâyesi bu ama bugün
geldiğimiz noktada 3 önemli noktanın altını çizerek belirtmek istiyorum.
Bunlardan bir tanesi, Sivas Demir Çelik çalışanı 650 kardeşimiz bugün sokakta,
aç ve işsiz durumda. Demir Çelik Fabrikasına kilit vurulmuş durumda ve bu
kardeşlerimiz evine ekmek götüremeyecek durumda. 
Alın teri hepimiz için kutsaldır. Bu kardeşlerimiz
çoluğunun çocuğunun nafakasını götüremeyecek durumda, açlığa terk edilmiş
durumdadır. Bu, birinci boyutu tabii.
İkinci boyutu, Sivas Demir Çelikin şu anda devlete olan
borcu ne kadar biliyor musunuz? Sayın Sivas Valimizin resmî açıklamasıdır bu,
630 milyon TL’yi aşmış durumdadır. Sivas Demir Çelikin devletimize olan vergi
borcu, SSK prim borcu, vesaire, toplam borcu 630 milyon TL’yi aşmıştır yani
burada ikinci mağduriyeti de devletimiz yaşamaktadır. Yani, 210 milyon dolarlık
bir tesisi devletimiz 10 milyon dolara satsın ama geri dönsün, 210 milyon dolar
alacağını bu gruptan alamaz duruma düşürülsün. Yani burada bu 210 milyon dolar
sizin, benim, hepimizin vergileri, çoluğumuzun çocuğumuzun rızkından giden.
MUHAMMET BALTA (Trabzon) – 310 mu, 210 mu?
ALİ AKYILDIZ (Devamla) – 360 milyon dolara yapılmıştı
1987 yılında, şu anda devlete SİDEMİR’in borcu 210 milyon dolar. Şimdi, bu da
ikinci bir boyutu.
Üçüncü boyutu şu arkadaşlar: Benden sonra çıkıp da
iktidar partisi adına konuşma yapacak olan arkadaşlarımız belki işte “Ya,
hukuki mücadele devam ediyor. Hukuki süreç sonlanmadığı için bizim buraya
yapacak fazla bir şeyimiz yoktur.” gibi şeyler söyleyebilirler ama bizim burada
şu an konuştuğumuz konu hukuku engelleyecek bir konu değil. Biz burada neyi
söylüyoruz? Şunu söylüyoruz: Bakın, burada hem devlet mağdur edilmiş hem orada
çalışan, evine, çoluğuna çocuğuna ekmek götüren kardeşlerimiz mağdur edilmiş
hem de Sivas ekonomisi ve ülkemiz ekonomisi mağdur edilmiş durumda. 
Biz
burada bir komisyon kuralım gelin hep birlikte diyoruz. Burada siyasete malzeme
edilecek bir konu değil bu yani burada Cumhuriyet Halk Partisinin siyaseten bir
beklentisi, bir derdi falan yok. Burada, bu, siyasetüstü bir konu. Gelin, hep
birlikte, partilerüstü bir uzlaşmayla burada bir komisyon kuralım, bu komisyon
çalışmalarını yapsın ve Sivas Demir Çelikin kurtuluşunun nasıl, ne şekilde
yapılacağını Meclis çalışmalarıyla halkımıza ve bizlere açıklasın diyoruz. Yani
Adalet ve Kalkınma Partili arkadaşlarım, ben 7 Hazirandan sonra, Meclise
geldiğimden beri şöyle bir tutum görüyorum, bu da bizi üzüyor gerçekten: “Ya,
bu parti Cumhuriyet Halk Partisidir, bu parti Milliyetçi Hareket Partisidir, bu
parti Halkların Demokratik Partisidir, bu parti muhalefet partisidir. Bunların
getirdiği önergeyi boşverin, muhalefetten gelmiştir.” mantığıyla, hakikaten çok
güzel, toplumsal ve ülkemiz adına verilen çok önemli önergelerin bile burada
hiç dinlenmeden, partizanca bir tutumla reddedildiğini gördüm ve gerçekten çok
üzüldüm; Meclis bu olmamalı. 
Biz
buraya milletin adına, milletten yetki alarak onları temsil etmeye geldik.
Lütfen, burada yapılan çalışmaları önemseyelim. Burada yapılan çalışmaları
partizanca bir tutum izleyerek “Nasıl olsa muhalefetten gelmiştir, elimizin
tersiyle itelim.” mantığıyla değerlendirmeyelim. En azından, bugün, bu
görüştüğümüz önergeye böyle bakmayalım. On yıldır devam eden bir hukuk süreci
var ve devlet el koymuş; tedbir kararındaki gerekçe, kara para aklamak. Şimdi,
bizim burada oluşturacağımız komisyonun çalışmalarına bu engel değil, engel
teşkil etmiyor. 
Bir
başka konu, bu Sivas Demir Çelik Fabrikasının sistemli ve güzel bir şekilde
çalışıyor olması, Sivas adına da ekonomik anlamda çok çok önemli. Bugün, Sivas,
hakikaten işsizliğin en çok yaşandığı, sorunların yaşandığı illerden bir
tanesi, çok ciddi bir sıkıntı yaşıyoruz Sivas’ta. Göçün çok büyük sorun olduğu
illerden biri Sivas. Hâlâ göçün devam ettiği, hâlâ işsizliğin devam ettiği bir
Sivas’ta… Ya, burada çalışacak olan 650 kişi olarak bakmayın. Buradaki, Sivas
Demir Çelikin çalışanlarıyla beraber, en az bir 3 bin, 5 bin kişiye hitap
edecektir, artı, Sivas’ın diğer anlamda da ekonomisine katkı sağlayacaktır. 
Bu
nedenle Sivas Demir Çeliki çok önemsiyorum, bu nedenle Sivas Demir Çelikin
altını ısrarla çiziyorum ve bu nedenle iktidar partisi milletvekili
arkadaşlarıma tekrar sesleniyorum: “Bu, Cumhuriyet Halk Partisinin önergesidir,
biz bunu reddediyoruz.” mantığıyla hareket etmeyin. Bakın, burada eğer buna
“hayır” oyu verirseniz -tekrar söylüyorum- ileride bunun Cumhuriyet Halk
Partisi olarak değil, devlet olarak, millet olarak, halk olarak size faturasını
çok ağır şekilde halkımız ödetecek, en azından Sivaslı hemşehrilerim bunu
gerçekten unutmayacak ve bunun faturasını sizlere ödetecektir. Bu bir tehdit
değil, samimi olarak söylüyorum. 
Sivas
gerçekten çok göç veriyor, Sivas çok kötü durumda, Sivas kaderine terk edildi
on dört yıl boyunca, Sivas ekonomisi uçmuş durumda, köyleri boşalmış durumda.
Sivas şu anda, -geçen konuşmamda, bütçe konuşmamda söylemiştim- köylerin
tamamen boşalmış olmasıyla, tarımsal anlamda çok ciddi projelere de gebe. En
azından küçükbaş hayvancılığın Sivas’ta yapılması noktasında, ilerideki
konuşmalarımızda bunların altını çizerek konuşacağız.
Ama, tekrar söylüyorum -sürem bitmek
üzere- lütfen, gelin, hep birlikte bugün bu önergeye “evet” oyu verelim,
birlikte bir komisyon kuralım, Sivas Demir Çelikin sorununu Mecliste biz
araştıralım ve çözümünü birlikte bulalım. 
Sayın Genel Başkanımıza burada tekrar
teşekkür ediyorum, şükranlarımı sunuyorum; Sayın Genel Başkanımız grup
konuşmasında bunun çözümünü de söylemişti: “Amme Alacakları Kanunu net ve
açıktır. Burada hiçbir şeye gerek yoktur. Hükûmet isterse yarın buraya el
koyabilir.” Çünkü raporu inceledi -Türkiye’deki en iyi 10 tane hesap uzmanını
gösterseniz birisi Sayın Genel Başkanımızdır- dosyayı inceledi, “6183 sayılı
Amme Alacakları Kanunu net ve açıktır. Bu kanun gereği Hükûmet isterse yarın
buraya el koyabilir ve mağduriyetleri giderebilir.” dedi. 
(Mikrofon otomatik cihaz tarafından
kapatıldı) 
ALİ AKYILDIZ (Devamla) – Benim de buradan
sizlere önerim, kurulacak olan komisyona da zaten bu teklif gelecektir diyorum.
Ben hepinizi saygıyla, sevgiyle
selamlıyorum. (CHP sıralarından alkışlar)
BAŞKAN – Teşekkürler Sayın Akyıldız.
Birleşime beş dakika ara veriyorum.
Kapanma
Saati: 17.34
ALTINCI OTURUM
Açılma Saati: 17.44
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Sema KIRCI (Balıkesir), Elif Doğan TÜRKMEN
(Adana)
-----0-----
BAŞKAN – Sayın milletvekilleri, Türkiye Büyük Millet
Meclisinin 62’nci Birleşiminin Altıncı Oturumunu açıyorum.
Cumhuriyet Halk Partisi Grubu önerisi üzerinde
görüşmelere kaldığımız yerden devam ediyoruz.
Öneri aleyhinde ilk konuşmacı Hilmi Bilgin, Sivas
Milletvekili.
Buyurun Sayın Bilgin. (AK PARTİ sıralarından alkışlar)
Süreniz on dakikadır. 
HİLMİ BİLGİN (Sivas) – Sayın Başkan, değerli
milletvekilleri; Cumhuriyet Halk Partisi Grubu tarafından, Sivas Demir Çelik
Fabrikası SİDEMİR işçilerinin sorunlarının yerinde incelenerek, ilgili kişi ve
kurumlarla görüşülerek çözüm üretilmesi amacıyla Anayasa’nın 98 ve İç Tüzük’ün
ilgili maddeleri gereğince Meclis araştırması açılmasına yönelik grup önerisi
hakkında söz almış bulunuyorum. Bu vesileyle sizleri ve aziz milletimizi
saygıyla selamlıyorum.
Sözlerimin başında, Anadolu’nun ücra bir köşesinde güç
şartlarda hayata başlayıp bugün herkesi yüreğiyle, aklıyla ve sözleriyle
etkileyen ve 21 Mart 1973 yılında vefat eden büyük halk ozanı Âşık Veysel’i
rahmetle anıyorum. O, yıllar önce “Veysel sapma sağa sola / Sen Allah’tan
birlik dile / İkilikten gelir bela / Dava insanlık davası” diyerek tüm
zamanların ihtiyacı olan anlayışı ve reçeteyi ortaya koymuştur.
Yine, 25 Mart 2009 tarihinde Hakk’a yürüyen büyük
devlet adamı, bizim Sivaslıların ifadesiyle “Muhsin Başkan”ı ölüm yıl dönümünde
rahmetle, şükranla, minnetle anıyorum. Muhsin Başkan, Türkiye’nin yaşadığı
karanlık süreçlerden biri olan 28 Şubat sürecinde her türlü siyasi ikbal ve
planları bir tarafa bırakarak vesayete karşı net bir duruş sergilemiş,
milletinin yanında durmuştur. Muhsin Başkan o zor dönemde “Namlusunu millete
dönen tanka selam durmam.” diyerek tüm dünyaya hakkın ve milletin yanında
olduğunu haykırmıştır. Bir kez daha kendisini rahmetle anıyorum, inanıyorum ki
mekânı cennet olacaktır.
Sayın Başkan, değerli milletvekilleri; öncelikle, grup
önerisine konu olan SİDEMİR’le ilgili olarak önerge içeriğine samimiyetle
katıldığımızı, SİDEMİR’in bir bütün olarak sorunlarının çözümü ve üretiminin
sağlıklı bir şekilde başlayabilmesini tüm Sivas olarak arzuladığımızı belirtmek
isterim. 
Önergeye konu olan Sivas Demir Çelik İşletmelerinin
tarihi hakkında sizleri kısaca bilgilendirmek istiyorum. 
SİDEMİR 1987 yılında yaklaşık 360 milyon dolar
maliyetle kurulmuştur. ANAP, Demokratik Sol Parti, Demokrat Türkiye Partisince
kurulan 55’inci Hükûmet zamanında, 5 Ocak 1998 tarihinde Sivas Ortak Girişim
Grubuna satılmak suretiyle özelleştirilmiştir. Bu ihale başka bir grubun 3,3
milyon dolarlık yüksek teklif vermesine rağmen “sosyal amaçlı özelleştirme”
olarak değerlendirilerek SİVYAT AŞ’ye verilmiştir. SİVYAT AŞ fabrikada hiç
üretim yapmamıştır. Ayrıca, üç yıl kesintisiz 500 personel istihdam edileceği
hükmüne rağmen sadece 173 işçiye işbaşı yaptırmıştır. Kısaca, SİVYAT devir
sözleşmesinde belirtilen yükümlülüklerini yerine getirmemiş ve fabrikaları
çalıştırmada başarılı olmamıştır. SİVYAT AŞ’nin yükümlülüklerini yerine
getirmemesi, ödemelerini yapmaması üzerine Özelleştirme İdaresi Başkanlığı
Kentbankın vermiş olduğu teminat mektubunu nakde çevirmiş, bunun üzerine
Kentbank fabrikaya haciz koymuş, süreçte TMSF’nin Kentbanka el koymasıyla
birlikte fabrika icra yoluyla TMSF’ye geçmiştir. 29 Eylül 2004 tarihinde
fabrikanın Sivas’tan taşınmaması ve üretime, istihdama devam etmesi şartıyla
fabrikanın şu anki sahibine devrine onay verilmiştir. Velhasıl, Bursa merkezli
yapılan operasyonla birlikte, TMSF, hukuki yükümlülüklerini yerine getirmeyen,
borçlarını ödemeyen şu anki maliki Erol Evcil yönetimindeki 20 şirketle
birlikte SİDEMİR’e el koymuş, şirketin yönetimi TMSF’ye verilmiştir. Devam eden
hukuki süreç içerisinde İstanbul 12. Ağır Ceza Mahkemesi TMSF’nin yönetim
kayyumluğunun kaldırılmasına karar vererek denetim kayyumu olarak atamıştır.
Aynı mahkeme, karar kesinleşinceye kadar denetim kayyumlarının görevinin
devamına karar vermiştir. Şu anda, hâlihazırda denetim kayyumları görevi
başındadır. Şu an itibarıyla, dosya ceza mahkûmiyeti açısından kesinleşmiş
ancak müsadere kararı yönünden bozulmuş ve yargılama Bursa 5. Ağır Ceza
Mahkemesinde devam etmektedir.
Sayın Başkan, değerli milletvekilleri; geldiğimiz
noktada yaşananlara baktığımızda, Sivas’ın önünde duran önemli ve çözüm
bekleyen sorunlardan birisi SİDEMİR’dir. Bugün burada konuştuğumuz sorun mevcut
şirket yönetiminin işletmeyi iyi yönetememesinden kaynaklanmaktadır. Bugün kötü
yönetimden kaynaklanan sorunlar, başta, helal yoldan, alınlarının teriyle
rızıklarını kazanma derdinde olan işçi kardeşlerimiz olmak üzere tüm Sivas’ı
etkilemektedir. Mevcut yönetim başta işçi alacakları olmak üzere SGK
primlerini, vergilerini, sendika aidatlarını, elektrik, doğal gaz tüketim
bedellerini ödememekte, âdeta ödeme yapmadan üretime devam etme anlayışı
içerisindedir. Bizler, geçmiş dönemlerde, fabrikada rızkı peşinde koşan işçi
kardeşlerimizin ve Sivas esnafının mağdur olmaması için defalarca özel sektör
işletmesinde olan elektrik, doğal gaz dağıtım şirketleriyle görüşme yapmak
suretiyle fabrikanın üretime devam etmesi, çalışması yönünde birçok defa
görüşmeler yaptık, bunu denedik, kısa sürelerle de olsa ara veren fabrikanın
çalışmasını sağladık ve bu noktada da, fabrikanın çalışması noktasında
gayretimiz ve çabamız devam etmektedir ve edecektir.
Sayın milletvekilleri, SİDEMİR’in ve özellikle işçi
kardeşlerimizin içinde bulunduğu sıkıntı bizler tarafından bizzat bilinmekte ve
sorunun çözümü için samimi ve çözüm odaklı gayret gösterilmektedir. Bu konuda
çözüm odaklı görüşmelerimiz gerek işveren nezdinde gerekse Hükûmet
yetkililerimiz nezdinde bizzat Sayın Başbakanımız tarafından takip
edilmektedir. Ancak, malumunuz olduğu üzere, SİDEMİR AŞ, 6102 sayılı Türk
Ticaret Kanunu, 4857 sayılı İş Kanunu, 6356 sayılı Sendikalar Kanunu, 4721
sayılı Türk Medenî Kanunu ve 6098 sayılı Türk Borçlar Kanunu hükümlerine tabi
özel hukuk kişisidir. Bu noktada, sorunun çözümü noktasında hukuki yollardan
yapılan ve yapılacak her türlü çözüm önerisinin destekçisi ve takipçisiyiz.
Yukarıda zikrettiğim üzere, ilgili şirket hakkında, Bursa 5. Ağır Ceza
Mahkemesinde devam eden bir yargılama vardır ve hukuki süreç devam etmektedir.
Sorunun çözülememesinin temel nedeni de tam işte buradadır. Mahkeme tarafından
grubun mal varlığına konulan tedbir kararının bulunması ve sonuçlanmayan
yargılama süreci bu noktada sorunun çözümünü ötelemektedir.
Sayın Başkan, değerli milletvekilleri; bizler
Sivaslılar olarak ve Sivas’tan destek almış milletvekilleri olarak, bugün
burada Sivaslı hemşehrilerimizi temsil eden kişiler olarak, Sivas Demir Çelikin
ilk kurulduğu günden bugüne kadar yürüyen sürecin, özelleştirme sürecinin
hatalı başladığını ve Sivas Demir Çelikin özelleştirme sürecinin ilk günden
itibaren Sivas’a sorun olduğunu Sivaslılar olarak müşahede etmekteyiz.
Özelleştirme sürecine baktığımızda, özelleştirme sürecinde iş, sosyal amaç
güdülerek o günkü siyasiler tarafından, bu işi bilen, bu işi yapılabilecek,
işin ehli başka şirketler varken sırf Sivas’ta kalması amacıyla Sivas Ortak
Girişim Grubuna verilmiş ancak Sivas Ortak Girişim Grubu bu işi başaramamıştır.
Biz, önemli olanın, şirketin sahibinin devlet veya özel
sektör olması değil, işletmenin rantabl ve kârlılık esasına göre insan odaklı
yönetilmesi olduğuna inanıyoruz. Bu noktada, Sivas’ta son günlerde yapılan
özelleştirmeler neticesinde bugün Kangal Elektrik Üretim AŞ’de çalışmalar,
üretim devam etmektedir, istihdam artmıştır ve o bölge de dâhil olmak üzere
çalışanlar, herkes memnundur. 
Yine, Divriği Demir Çelik İşletmeleri doğru
özelleştirme yöntemiyle özelleştirilmiş ve bugün, hem üretime hem Türk
ekonomisine hem Ali Bey’in de ilçesi olan Divriği’ye hem de Sivas’a ekonomik
olarak katkı sağlamaktadır. 
SİDEMİR, daha ilk özelleştirildiği andan itibaren Sivas
için sorun oluşturmaya başlamış, süreç içerisinde maalesef hem Sivas hem
çalışanlar hem de kamu için yük olmuştur. 
Ali Bey’in verdiği bilgiler doğrudur. Bugün itibarıyla,
SİDEMİR’in devlete yaklaşık 630 milyon TL borcu bulunmaktadır. Bu borçlarla
ilgili olarak, ilgili kamu kurumlarınca (SGK, Maliye) 6183 sayılı Yasa’dan
kaynaklanan hukuki haklarını kullanarak gayrimenkuller üzerinde haciz işlemi
yapılmıştır, mevduatlar üzerine e-haciz işlemleri uygulanmıştır, araçlar
üzerine uygulanmıştır, üzerinde haciz şerhi olmayan şirketin hiçbir
gayrimenkulü bulunmamaktadır. Varlıkların paraya çevrilememesinin nedeni,
mahkeme neticesinde müsadere ihtimali sebebiyle mahkemece konulan tedbir kararı
bu noktada, ilgili kamu kurumlarının da önünde en büyük engeldir. 
Sayın Başkan, değerli milletvekilleri; bizler
Sivaslılar olarak SİDEMİR’in bir bütün olarak… SİDEMİR’de çalışan
kardeşlerimizin, rızıkları peşinde, alınlarının teriyle rızıklarını kazanma
peşinde olan kardeşlerimizin sorunları bizim sorunumuzdur. Biz, o sorunların
çözümü noktasında, çözüm odaklı olarak Sayın Başbakanımız, ilgili bakanlıklar
nezdinde ve ilgili mahkemeyle de yapmış olduğumuz görüşmeler noktasında,
Türkiye'nin de bir hukuk devleti olduğu anlayışıyla ve bu esasa dayanarak sorunu
çözmek için samimi, çözüm odaklı, özverili gayretlerimizi gösteriyoruz. 
Ali Bey, milletvekili olmadan önce de sivil toplum
örgütü başkanıyken, bizim bu noktadaki özverili, ortak akla dayanan, Sivas’ın
tüm kesimleriyle -ticaret odasından, esnaf odasından, barosundan,
sendikalarından- hep birlikte çözüm odaklı yapmış olduğumuz çalışmaları bizzat
kendisi müşahede etmiştir. O dönemde, kendisinden de biz bu konuda destek
görmüşüzdür. Bundan sonraki süreçte de Sivas noktasında, SİDEMİR noktasında,
muhalefet-iktidar ayrımı yapmadan, her getirilen çözüm odaklı, işçi
kardeşlerimize ümit vaadetmekten ziyade kesin, net, somut sonuç getirecek çözüm
önerilerinin destekçisi olduğumuzu bildiriyoruz. Bu noktada, biz, sorunun
çözümü noktasında işi çözüm odaklı bir anlayışla çözme noktasında gayretli
olduğumuzu bildiriyor, bu vesileyle hepinizi sevgilerimle, saygılarımla
selamlıyorum. (AK PARTİ ve CHP sıralarından alkışlar)
ALİ AKYILDIZ (Sivas) – Teşekkür ederim. Evet,
diyeceksiniz değil mi?
BAŞKAN – Teşekkür ederim Sayın Bilgin.
Cumhuriyet Halk Partisi Grubu önerisi lehinde Müslüm
Doğan, İzmir Milletvekili. (HDP sıralarından alkışlar)
Buyurun Sayın Doğan, süreniz on dakikadır. 
MÜSLÜM DOĞAN (İzmir) – Sayın Başkan, değerli
milletvekilleri; Sivas’tan gelen emekçilere ben de hoş geldiniz diyorum.
Sayın Başkan, değerli üyeler; öncelikle gönül gözüyle
Hakk’a ve halka halk ozanlığı yapan Âşık Veysel’i saygıyla anıyorum. Hakk’a
yürüyen ozanımıza devri daim olsun diyorum.
Sivas Milletvekilimiz Ali Akyıldız yoldaşımızın,
arkadaşımızın bu Meclis araştırma önergesini oldukça önemli buluyoruz ve
kendisini buradan saygıyla selamlıyorum. Çok önemli bir konu. Yıllarca,
biliyorsunuz, Divriği demirleri maalesef ta Karabük’e, İskenderun’a götürüldü.
1987 yılında bir fabrika kurulmak zorunda kalındı. 300-350 milyon dolar
civarındaki bir fabrika çalıştırılamadı ve yaklaşık olarak da özelleştirmeyle 9
milyon dolara verildi. 9 milyon doların üzerine 3 milyon daha fazla veren bir
yatırımcıya bu verilmedi, sosyal bir proje olarak görüldü ama gelinen nokta
maalesef tamamen bir yıkım oldu işçiler anlamında.
Şimdi, değerli milletvekilleri, hangi hukuki işlem
olursa olsun, bir kamu kurumu özelleştirmeyle şahsa verilmiş olabilir, bir
şirkete devredilmiş, bir tüzel kişiliğe devredilmiş olabilir ama bir illiyet
bağı kurularak bu emekçilerin kamu emekçileri statüsüne alınmasında hiçbir
engel yoktur. Ben hukukçu değilim, mühendisim ama bu insanların mağduriyeti
kamu işçiliğine geçirilerek giderilebilir. Bunu da burada bu araştırma
önergesinin en önemli maddesi olarak ortaya koyuyorum, bir illiyet bağı
kurularak, 5018’le bile bağ kurulabilir burada.
Şimdi, değerli milletvekilleri, bu fabrikanın Sivas
üzerindeki etkilerini kısaca anlatmak istiyorum.
Divriği çok önemli bir tarihî kent, belki de 3 bin
yıllık bir kent. Mengücek devletine başkentlik yapmış, çok önemli tarihî…
VELİ AĞBABA (Malatya) – Arguvan’ın sırtında Divriği.
MÜSLÜM DOĞAN (Devamla) – Veli Bey’i uyarırsanız iyi
olur, yoksa konuşmalarımı engelliyor bilerek.
Şimdi, Divriği o kadar önemli bir tarihî kent ki sayın
milletvekilleri, biliyorsunuz, UNESCO’nun Dünya Miras Listesi’ne aldığı en
önemli cami, Divriği Darüşşifasıyla ilgilidir. Dünyada ilk kez bir cami bu
listeye alınmıştır. Hanlar, hamamlar, medreseler, kiliseler… Kiliseler zaten
yok edilmiş durumda, tamamen tahrip edilmiştir. Bizim Erol Bey’i de bu konuda
bir çalışma yapması için göreve davet ediyorum. 
Divriği’de, bir de gerçekten o kadar önemli bir nüfus
hareketi, demografik anlamda, ekonomik anlamda bir nüfus kaybı olmuş ki. 
Arkadaşlar, 1966’da 30 bin olan nüfusu şimdi 12
binlerle ölçülüyor. Neden? Demir çelik fabrikası kapanıyor Sivas’ta,
etkisizleştiriliyor, sanayi başka alanlara kaydırılıyor, bu kadar önemli
kentte… İstanbul nüfusunun üçte 1’i Sivaslılardan oluşuyor, İstanbul’da en
fazla nüfusa sahip olan Sivaslılar ve Ankara’da 150 bin Divriğili var,
İstanbul’da 250 bin Divriğili var. Niçin göçmüşler? Bu insanların yaşam
haklarıyla ilgili olarak çalışma hakkı yok. 
Tarımsal araziler ise, 422.820 dekar olan arazilerin
ancak yüzde 41’lik kısmı kullanılabiliyor, sulanabilir kısım ise bunun yüzde
12’si. Ali Bey daha iyi bilir ziraat mühendisi olduğu için. Niçin bu böyle?
Sulama sistemleri kurulmuyor, tarımsal işletmelere önem verilmiyor ve göçe
zorlanan bir toplum. Bu anlamda, bir an önce Divriği’ye gereken önemin
verilmesi gerektiği konusunu -çok önemli bir toplumsal dokudur Divriği-
Hükûmetin de dikkatine sunuyorum.
Değerli milletvekilleri, bir de sizin dikkatinize
sunacağım bir husus daha var bu konuda. Yalnız, bu SİDEMİR’in -en önemli-
emekçilerinin, buradaki çalışanlarının -bakın, illiyet bağı kurularak, Hükûmete
burada sunuyorum- kamu işçisi statüsüne alınma ihtimalleri var, olasılığı var.
Bence bunu Hükûmetin çok iyi değerlendirmesi lazım, emekçilerin de dikkatine
sunuyorum. 
Değerli milletvekilleri, son zamanlarda, Maraş’ın
Pazarcık ilçesinde Alevi köylülerinin yoğun yaşadığı bir yere, merasının olduğu
bir yere, 360 dönümlük bir yere Suriyeli mültecilerin yerleştirilmesi meselesi
var, karar verilmiş. Bakın, bu çok yanlış bir karar, bundan vazgeçilmesi
gerekiyor. Niçin Alevilerin yoğun olduğu bir yere götürüyorsunuz? Bu
mültecilere de yazık. Ben onlara üzülüyorum ve onların da insani haklarının
korunmasından yana olan bir insanım ama inanç dokusu…
NURSEL REYHANLIOĞLU (Kahramanmaraş) – Yer müsait olduğu
için götürüyor.
MÜSLÜM DOĞAN (Devamla) – Tamam Sayın Vekilim. 
İnanç dokusu itibarıyla, bakın, bu dokunun içerisinde,
bu yapının içerisinde DAİŞ çetelerinin örgütlenme olasılığı var. Özellikle
Alevi katliamı yapan bu DAİŞ çetelerince bu bölgede böyle bir şey yapılacağı
hususu egemen olmuş, oradaki insanlar büyük bir tedirginlik yaşıyor. 
Bakın, oradaki köylülerin söylediği şeyi size aynen
aktarayım. “Elbette mazlumlara karşı değiliz ancak amaç başka.” diyor burada.
Aleviler kısaca şunu söylüyor: “Burası mera alanımız, hayvanlarımızı
otlatıyoruz. Başka yer mi kalmadı? Zaten geçmişte yaşadığımız bir katliam
deneyimi var. Demografik yapıyı bozmak istiyorlar. Bölgede cihatçılar cirit
atıyor. Kampa kimleri yerleştirecekler? Acaba demografik yapıyı cihatçıları
üzerimize salarak mı bozacaklar?” Bu sorulara cevap vermeliyiz. Ben inanıyorum
yani elbette bunlar bir yerlere yerleştirilecek, muhakkak ki bir coğrafyaya
yerleştirilecek ama Alevi coğrafyasının seçilmesini doğru bulmuyorum; böyle bir
hassasiyeti, böyle bir kaygıyı, kuşkuyu da gidermek lazım, hatta bence o
çalışmayı da acilen durdurmak lazım. 
Değerli milletvekilleri, başka bir konu da yine,
İzmir’de demokratik haklarını kullanan kamu emekçilerine ilişkin. Bakın, İzmir
Kuzey Kamu Hastaneleri Birliği Genel Sekreterliğine bağlı Tepecik Eğitim ve
Araştırma Hastanesinde ortopedi ve travmatoloji uzmanı olarak görev yapan
Doktor Fatih Sürenkök hakkında, 15/12/2015 günü saat 19.00 sıralarında
Diyarbakır’ın Sur ilçesindeki sokağa çıkma yasağını protesto ettiği
gerekçesiyle disiplin soruşturması yapılıyor. Yine, SES İşyeri Temsilcisi
Mahmut Bakay bu anlamda yine, bir basın açıklamasına katıldı diye
arkadaşlarımız işten el çektiriliyor. Şimdi, 657 sayılı Devlet Memurları
Kanunu’na göre bir soruşturma gerçekleştirilecekse önce, işte, soruşturma
evrakları hazırlanır -siz de biliyorsunuz- disipline sevk edilir, disiplin
kararı alınır. Disiplin kararı mahkemeye açık olmak üzere şahsa sunulur.
Bunların hiçbir prosedürü yerine getirilmeyerek arkadaşlarımız işten el çektiriliyor;
bu doğru bir şey değil. 
Bakın, bir hekim bir basın açıklamasına katılabilir,
demokratik bir hak talebinde bulunabilir. Biz her demokratik talepte bulunanı,
her demokratik zeminde ortaya çıkıp bir şeyler söyleyeni görevden alırsak bu
ülkeyi nasıl yönetiriz sayın milletvekilleri? Bu konuda duyarlılığınızı ortaya
koymanız gerekir. İş güvenliği anlamında, yani, insanlar gerçekten büyük
tedirginlik yaşıyorlar. Demokratik haklarını kullanamıyorlar. Bu anlamda da
Hükûmetin bu konuda duyarlılığının artmasını istiyorum.
Hepinize saygılar sunuyorum. (HDP sıralarından
alkışlar)
BAŞKAN - Teşekkür ederim Sayın Doğan.
Cumhuriyet Halk Partisi Grubu önerisi aleyhinde ilk…
İMRAN KILIÇ (Kahramanmaraş) - Sayın Başkan…
BAŞKAN - Buyurun.
İMRAN KILIÇ (Kahramanmaraş) - Kahramanmaraş’la ilgili,
Kahramanmaraş Milletvekili olarak, hatibin konuşmasına istinaden kısa bir
açıklama yapmak istiyorum. 
BAŞKAN - Buyurun. 
60’ıncı maddeye göre yerinizden söz veriyorum. 
Süreniz bir dakikadır. 
VI.- AÇIKLAMALAR (Devam)
6.- Kahramanmaraş Milletvekili İmran Kılıç’ın, İzmir
Milletvekili Müslüm Doğan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
İMRAN KILIÇ (Kahramanmaraş) - Sayın Başkan, değerli
milletvekilleri; hepinizi saygıyla selamlıyorum.
Kahramanmaraş’ımız Türkiye’mizin köşe taşı, huzur
kentlerinden bir kenttir. Orada Aleviler, Sünniler, hepimiz kardeşane yaşadık
tarih boyunca, kardeşane de yaşıyoruz, yaşamaya da devam edeceğiz. Aramıza
sokulmak istenen fitnelere fesatlara da fırsat vermedik, vermeyeceğiz. 
Sivricehüyük’le ilgili, hatibin gündeme getirdiği konu
oraya Suriyelilerin yerleştirilmesi konusu değildir. Kahramanmaraş, bilindiği
gibi, deprem bölgesidir. Deprem bölgesi olan ilimizde deprem önleme bölgesi
olarak bir konteyner kent kurulmak istenmektedir. Yapılan araştırmalar
neticesinde… 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Kılıç. 
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Sivas Milletvekili Ali Akyıldız ve
arkadaşları tarafından, Sivas Demir Çelik Fabrikası işçilerinin sorunlarının
araştırılması amacıyla 25/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubu önerisi
aleyhinde ikinci konuşmacı Mustafa Mit, Ankara Milletvekili. 
Buyurun Sayın Mit. (MHP sıralarından alkışlar) 
Süreniz on dakikadır. 
MUSTAFA MİT (Ankara) – Sayın Başkan, değerli
milletvekilleri; Cumhuriyet Halk Partisinin grup önerisi hakkında söz almış
bulunuyorum. Hepinizi saygıyla selamlıyorum. 
Sözlerime başlamadan önce, 25 Martta kaybettiğimiz dava
adamı, arkadaşım ve hemşehrim Muhsin Yazıcıoğlu’nu rahmetle ve minnetle anıyor,
tüm sevenlerine tekrar başsağlığı diliyorum. 
Yine, 21 Martta kaybettiğimiz gönül dostu Âşık Veysel’i
de rahmetle anıyorum. 
Değerli milletvekilleri, bugün, burada, Sivas Demir
Çelik Fabrikasında çalışan işçilerimizin mağduriyeti dolayısıyla Cumhuriyet
Halk Partisinin vermiş olduğu önergeye de dayanarak Sivas’tan bahsetmek
istiyorum. 
Sivas, sanayileşmenin hiç uğramadığı, tarım ve
hayvancılığın yapılmaya çalışıldığı, Türkiye’de en fazla göç veren bir
ilimizdir. İlçelerden il merkezine, il merkezinden de İstanbul, Ankara,
Antalya, Adana, Mersin, Konya gibi illere göç vermektedir ve bu göç hâlâ devam
etmektedir. Sivas’ta cumhuriyet döneminde yapılan yatırımlar ya kapatılmış veya
başka illere taşınmıştır. Bunlardan birkaç tanesini örneklemek istersek:
Sivas’taki Askerî Dikimevi, 500-550 işçinin çalıştığı bir yer, Millî Savunma
Bakanı da Sivaslı olmasına rağmen Sivas’ta kapatılmış, İstanbul’a götürülmüş,
oradan da Kayseri’ye nakledildiği rivayet edilmektedir. 
Yine Sivas’ta Devlet Malzeme Ofisi kapatılmıştır. 
Yine Sivas’ta, 5.500 kişinin istihdam edildiği, tren
lokomotif hareketli aksamlarının üretildiği, aynı zamanda vagon üretimi ve
tamirinin yapıldığı, bütün Sivaslıların “cer atölyesi” olarak bildiği TÜDEMSAŞ
Fabrikası budana budana, sadece 500’ün üzerinde işçinin çalıştığı, vagonların
tamir edildiği bir fabrikaya dönüştürülmüştür. Sivas’ta lokomotiflerin
hareketli aksamını üreten cer atölyesi dediğimiz yer Eskişehir’e taşınmıştır.
Yine Sivas’ta sıfırdan vagon üreten tesislerimiz de Arifiye’ye taşınmıştır.
Yani Sivas içi boşaltılmaya çalışılan bir vilayettir. Şu anda Sivas’ta bu
tesisten sadece vagon tamiri yapan bir bölüm kalmıştır. 
Sivas Çimento Fabrikası özelleştirilmiştir, Kangal
Termik Santrali’miz özelleştirilmiştir. Sivas’ta henüz yeni bir yatırım da
yoktur. Şu anda Sivas’ta üniversite ve askerî birlik olmasa Sivas âdeta bir ölü
şehir hâline gelecektir. 
Sivas Demir Çelik Fabrikası -bugün burada konuştuğumuz-
1976 yılında MC hükûmetleri döneminde Türkiye’nin 3’üncü büyük demir çelik
fabrikası olsun diye tasarlanmış ve temeli atılmıştır. Çünkü, Divriği’den
çıkarılan demir cevheri İskenderun’a ve Karabük’e taşınmaktaydı. Sivas’ta çok
büyük, 3’üncü büyük demir çelik fabrikası olsun diye, o zamanın Başbakanı
rahmetli Süleyman Demirel, Başbakan Yardımcıları rahmetli Alparslan Türkeş,
rahmetli Necmettin Erbakan ve rahmetli Turhan Feyzioğlu’nun da katıldığı bir
törenle -ki ben o törende vardım, oradaydım- 3’üncü büyük demir çelik fabrikasının
temeli atılmıştır. Ancak, 1992 yılında büyük umutlarla Sivas’ın geleceği
düşünülerek atılan bu temel, Sivas’ı ve Sivaslıyı, Divriği’den çıkarılan
cevheri de yok sayarak haddehaneye çevrilmiştir, haddehanedir. Bugün Sivas’ta
“demir çelik” diye konuştuğumuz yer bir haddehaneden ibarettir. Fabrika çalışır
hâldeyken 1998 yılında özelleştirme kapsamına alınmıştır. 300 milyon dolara mal
edildiği bildirilen bu haddehane, 9 milyon 699 bin dolara yedi yılda eşit
taksitle ödeme karşılığında SİVYAT Anonim Şirketine satılmıştır. Bu Anonim
Şirket, Sivas Ticaret Odasının ve İstanbul’daki Sivaslı iş adamlarının bir
araya gelerek kurduğu bir anonim şirkettir. Üç yıl süreyle kesintisiz 500
personel istihdamı, 20 milyon dolarlık yatırım ve kapasitesinin de yüzde 50’nin
altına düşmeyeceği taahhüdüyle sözleşme imzalanmıştır. Buna rağmen 173 kişiyle
üretime başlanılmış, satış aşamasında şirket Kentbanka fabrikayı ipotek ederek
teminat mektubu karşılığında para alıp Özelleştirme İdaresine ödemiştir. İşte,
yanlışlık burada başlamıştır. Yani, Tasarruf Mevduatı Sigorta Fonu’nun malını
bu şirket Kentbanka ipotek etmiş, oradan aldığı parayla da borcunu öder gibi
yapmıştır ve bu baştaki yanlışlık bugüne kadar katmerlenerek devam
edegelmektedir. Özelleştirme İdaresi, daha sonra Kentbankın teminat mektubunu
nakde çevirmiştir. Kentbank geri ödeme alamayınca bu sefer fabrikaya haciz
koymuştur. 2004 yılında bu SİVYAT’ın kurucularından Selahattin Rüstemoğlu
adındaki iş adamı, hemşehrimiz, fabrikanın yüzde 97 hissesine sahip olduğu gerekçesiyle
fabrikayı Bursalı iş adamı Erol Evcil’e satmıştır, karşılıklı anlaşma
yapmışlardır. Tasarruf Mevduatı Sigorta Fonu taksitleri ödemeyen Erol Evcil’in
yönetimindeki 20 şirketle beraber Sivas Demir Çelik Fabrikasına 2006 yılında
tekrar el koymuştur. Bu el koymanın arkasında da kara para aklama şüphesi
vardır, yani Erol Evcil’in kara para akladığından hareketle tekrar buraya el
konulmuştur.
Fabrikanın mülkiyeti konusundaki
tartışmalar devam etmektedir. Dosya şu anda yargıdadır. Durum netleşmediği için
de işletici firma, bu modern haddehaneyi de işletememektedir. Bursa’da devam
eden mahkeme kararı açıklanmadan konunun çözümü de zor görülmektedir.
Ancak buradan biz Hükûmet yetkililerine
seslenmek istiyoruz: Bu fabrikada çalışan işçi arkadaşlarımız ve kardeşlerimiz
var. Bunların hepsinin alın teri ve emeği bu fabrikadadır. Bunların bu
fabrikadan alacakları vardır. Bunların evleri var, çolukları çocukları var. Bu
işçi arkadaşlarımıza bu Hükûmetin bir çözüm üretmesi gerekmektedir, bu çözüm de
üretilebilir. Tasarruf Mevduatı Sigorta Fonu nasıl olsa burada bu şirkettedir,
alacaklıdır; hukuka uygun olmayan hiçbir tarafı da yoktur. Bu işçi
kardeşlerimizin alacaklarının çok kısa zamanda ödenmesini biz Hükûmetten de
rica ediyoruz. 
Değerli arkadaşlarım, sayın milletvekilleri;
Sivas, tarih boyunca cumhuriyet hükûmetlerinden beklediği hiçbir yatırımı
alamamış, âdeta cumhuriyet hükûmetlerinin unuttuğu bir vilayettir. Göç devam
etmektedir. Sivas’ın kaderini değiştirebilmek için Sivas’ta tarıma ve
hayvancılığa yeniden önem verilmesi gerekmektedir, desteklenmesi gerekmektedir
ve Sivas ancak devletten göreceği birtakım desteklerle ayağa kalkabilir. Sivas,
cumhuriyete bağlı, cumhuriyetin niteliklerine bağlı, devletini ve milletini
seven, vatanını seven insanlardan müteşekkil bir vilayetimizdir. Cumhuriyetin
temeli de Sivas’ta atılmıştır. Dolayısıyla, Sivas’taki bu işçi kardeşlerimizin
mağduriyetini el ele girerek önlememiz gerekmektedir. 
Biz bu öneriye “evet” oyu vereceğiz ve
destekleyeceğiz. Dolayısıyla, inşallah, bu mağdur edilmiş kardeşlerimize de bir
çözüm yolu açılır. Bu kardeşlerimizle beraber olduğumuzu da bütün Parlamentoya
söylüyoruz. 
Sözlerimi burada bitirirken tekrar hepinizi saygı ve
hürmetle selamlıyorum. Hayırlı günler diliyorum. (MHP sıralarından alkışlar)
BAŞKAN – Teşekkür ederim Sayın Mit. 
Sayın Bilgin, sisteme girmiş görünüyorsunuz ama... Bir
talebiniz mi var Sayın Bilgin?
HİLMİ BİLGİN (Sivas) – Bir açıklama yapacağım Başkanım.
BAŞKAN – 60’ıncı maddeye göre yerinizden bir dakika
süreyle söz veriyorum. 
Buyurun.
VI.- AÇIKLAMALAR (Devam)
7.- Sivas Milletvekili Hilmi Bilgin’in, İzmir
Milletvekili Müslüm Doğan ile Ankara Milletvekili Mustafa Mit’in CHP grup
önerisi üzerinde yaptıkları konuşmalarındaki bazı ifadelerine ilişkin
açıklaması
HİLMİ BİLGİN (Sivas) – Teşekkür ediyorum Başkanım. 
Benden önce konuşan 2 değerli milletvekili her ne kadar
kendileri Sivaslı olsa da son yıllarda Sivas’a gelmedikleri için Sivas’ı
uzaktan farklı görüyorlar. 
Öncelikle, Divriği’de UNESCO Dünya Mirası Listesi’nde
olan Divriği Ulu Camisi son dönemde yapılan çalışmalarla birlikte proje ihalesi
yapılmış ve restorasyon ihalesi yapılarak yapım aşamasına girmiştir. 
Yine, bizden önceki dönemde Divriği çıkmaz sokak olarak
görülürken, sadece tek yolla girilip yolun çıkışı olmayan bir Divriği’yken
bizim dönemimizde Ulaştırma Bakanlığımız tarafından yapılan yatırımlarla
birlikte Divriği’nin dört beş tane çıkışı olmuştur, şehre daha yakınlaşmıştır. 
Yine, bir önceki konuşmacı, MHP sözcüsü, AK PARTİ
döneminde Sivas’a yeni bir yatırım yapılmadığını, var olanların da
kapatıldığını söylerken aslında Sivas’ta var olan Et ve Balık Kurumunun hangi
tarihte, kim tarafından kapatıldığına bakarsa bunu çok net olarak görür.
Onların döneminde kapatılan Et ve Balık Kurumunun tarafımızca yapımı
tamamlanmış ve inşallah, önümüzdeki 4 Eylül tarihinde de ilgili bakanlarımızın
katılımıyla Sivas’ımıza hizmete açılacaktır. 
BAŞKAN – Teşekkür ederim Sayın Bilgin.
OKTAY VURAL (İzmir) – Sayın Başkanım…
BAŞKAN – Buyurun Sayın Vural. 
OKTAY VURAL (İzmir) – Tabii, mağdur olan insanlar var,
bu insanların sıkıntılarını gidermek için konuşuyoruz. Bu söylediklerinizin bu
insanların sıkıntılarını çözmek için hiçbir anlamı yok. Önemli olan, bunların
derdini nasıl çözeceğiz? Onu düşünün. 
BAŞKAN – Teşekkür ederim Sayın Vural.
IX.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Sivas Milletvekili Ali Akyıldız ve
arkadaşları tarafından, Sivas Demir Çelik Fabrikası işçilerinin sorunlarının
araştırılması amacıyla 25/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 29
Mart 2016 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubu önerisi
üzerindeki görüşmeler tamamlanmıştır. 
Öneriyi oylarınıza sunuyorum: Kabul edenler…
Etmeyenler…
Başkanlık Divanında oy sayısı konusunda görüş
farklılığı olduğundan oylamayı elektronik cihazla yapacağım. 
Oylama için iki dakika süre veriyorum. 
(Elektronik cihazla oylama yapıldı)
BAŞKAN – Öneri kabul edilmemiştir. 
İç Tüzük’ün 37’nci maddesine göre verilmiş bir doğrudan
gündeme alınma önergesi vardır, okutup işleme alacağım ve oylarınıza sunacağım.
ÖZKAN YALIM (Uşak) – Beyler, görüyorsunuz değil mi?
Kabul etmediler işte, bakın, sizin haklarınızı kabul etmediler. (AK PARTİ
sıralarından gürültüler)
(Dinleyici locasından ”Yazıklar olsun!” sesleri,
gürültüler)
RAMAZAN CAN (Kırıkkale) – Başkanım, böyle bir usul var
mı ya?
HİLMİ BİLGİN (Sivas) – Başkanım, lütfen, ceza verilmesi
gerekir.
BAŞKAN – Sayın milletvekilleri…
HAKAN ÇAVUŞOĞLU (Bursa) – Böyle bir usul var mı?
(AK PARTİ ve CHP milletvekillerinin birbirlerinin
üzerine yürümeleri)
BAŞKAN – Sayın milletvekilleri, birleşime on dakika ara
veriyorum.
Kapanma Saati: 18.21
YEDİNCİ OTURUM
Açılma Saati: 19.14
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ)
-----0-----
BAŞKAN – Sayın milletvekilleri, Türkiye Büyük Millet
Meclisinin 62’nci Birleşiminin Yedinci Oturumunu açıyorum.
Sayın Çakır…
COŞKUN ÇAKIR (Tokat) – Sayın Başkan, izin verirseniz
bir önceki…
BAŞKAN – Söz mü talep ediyorsunuz? 
Buyurunuz, mikrofonunuzu açıyorum.
VI.- AÇIKLAMALAR (Devam)
8.- Tokat Milletvekili Coşkun Çakır’ın, Uşak
Milletvekili Özkan Yalım’ın yerinden dinleyici locasındaki vatandaşlara hitap
etmesinin doğru bir tutum olmadığına ilişkin açıklaması
COŞKUN ÇAKIR (Tokat) – Sayın Başkan, çok teşekkür
ediyorum. 
Kasım ayından bu yana Mecliste denetim ve yasama
faaliyeti icra ediyoruz. Maalesef, istemediğimiz miktarda, ölçüde, oranda
arzulamadığımız bir tabloyla yahut tablolarla karşılaşıyoruz. Diliyoruz ve ümit
ediyoruz ki bu tablolarla karşılaşmayalım. 
Bir önceki oturumda CHP’li milletvekili arkadaşımızın
tutumunun şık olmadığını, doğru olmadığını, yerinde olmadığını buradan
vurgulamak istiyorum. Bizler milletvekili olarak birbirimize karşı zaman zaman
kastı aşan, zaman zaman ses tonumuzu kontrol edemediğimiz çıkışlarımız oluyor.
Esasen bunu da sayın Meclis başkan vekilleri, bazen karşılıklı olarak biz
milletvekilleri toleransla karşılıyoruz; doğru da yapıyoruz çünkü
tırmandırmakla bir yere varamayız. Ancak, seyirci, katılımcı olan arkadaşlara,
hemşehrilerimize, yurttaşlarımıza dönerek bir tutum içerisine girmek son derece
yanlıştır; buna teşebbüs etmemek lazım, yoksa önünü alamayacağımız hadiseler
cereyan edebilir. Bunun özellikle altının çizilmesi ve değerli
milletvekillerine de hatırlatma babında zikretme gereği duydum.
Teşekkür ederim.
BAŞKAN – Teşekkür ederim Sayın Çakır.
Sayın Özel, buyurun, sizin de söz talebiniz var,
mikrofonunuzu açıyorum.
9.- Manisa Milletvekili Özgür Özel’in, Mecliste
tartışmaların sözlü ve fiilî şiddete dönüşmemesi için herkesin dikkatli olması
gerektiğine ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Sayın Başkanım, Sayın Çakır’ın yaptığı değerlendirmeler
hepimizin üzerinde ittifak etmesi gereken değerlendirmeler çünkü şunu söylüyor:
“Milletvekillerinin seyirci sıralarına dönerek bir şey söylemesi doğru değil.”
Bu noktada yaşanan olayla ilgili… Olay ilk yaşandığı anda tavrımız bellidir,
kendileri de onu takdir ettiler -içeride de arz ettik- ama bu Mecliste, yeni
bir Meclis olması, bazı olayların ilk kez yaşanıyor olması, Meclisteki
gelenekler, ritüeller ve birtakım tepkiselliklerin zaman zaman birbirine
karışıyor olması bir yanlışın üstüne daha büyük bir yanlışla gitmeyi
gerektirmez. Özellikle bütün grup başkan vekillerinin ve aslında her
milletvekilinin üzerinde samimiyetle ittifak ettiğini düşündüğümüz husus bu
Mecliste her şey konuşulmalı ama asla bu, sözlü, hatta hatta fiilî şiddete
dönüşmemelidir. Bununla ilgili hepimizin sorumlulukları var. Sayın Grup Başkan
Vekilinin bıraktığı yerden sonra yaşananlar fevkalade vahim ve bir adım ötesi
artık, bu Meclisin tarihine de kara bir leke olarak dönüşen fiilî işte
yumruklaşmaların falan yaşandığı bir sürece geldi. Bu konuda herkesin dikkatli
olması lazım. Konuşacak sözün bittiği yerde, sözün üretilemediği, aklın
olmadığı yerde yaşanan şeyler bu Meclise asla yakışmaz.
Cumhuriyet Halk Partisi olarak defalarca söyledik,
özellikle sohbet için, muhabbet için, iletişim için birbirimizin tarafına
elbette geçeriz ama kimse çoğunluğuna güvenerek bir muhalefet partisinin
sıralarının aralarına, önüne gelip, fiilî taarruzda bulunup buradan bir
haklılık çıkarmaya da kalkışmasın. Ondan sonra yaşananlar işte bizi bu noktaya
getiriyor.
İçeride önce hepimiz üzüntülerimizi ifade ettik, şimdi
de hep birlikte bunu toparlamaya çalışıyoruz. Yani bir yanlışı veya bir hatayı,
bir kusuru ifade etmenin yolu fiilî taarruz değildir. O kusur ifade
edildiğinde, Cumhuriyet Halk Partisi Grubu, bu konuda iletişimin, İç Tüzük’ün
ve bu Meclisin geleneklerinin, göreneklerinin gereğini yapmaktan geri durmaz. 
Ümit ediyoruz, iktidar partisi grubu da bundan sonra
rahatsız olduğu bir şey yaşandığında çareyi muhalefet partileri grubunun
sıralarına yürüyüp fiilî taarruzda bulunmak yerine, sizlerden, sizin
hoşgörünüzle derhâl bir ara talep edip bunu müzakere etmeyi tercih ederlerse en
doğrusu olacağı kanaatindeyim efendim. 
BAŞKAN – Teşekkür ederim Sayın Özel. 
Biz de Türkiye Büyük Millet Meclisi Başkanlık Divanı
olarak böylesi gerilimlere yol açacak tartışmaların bir daha yaşanmamasını
diliyoruz. 
Sayın milletvekilleri, görüşmelere kaldığımız yerden
devam ediyoruz. 
Şimdi, İç Tüzük’ün 37’nci maddesine göre verilmiş bir
doğrudan gündeme alınma önergesi vardır, okutup işleme alacağım ve oylarınıza
sunacağım. 
VIII.- BAŞKANLIĞIN GENEL KURULA SUNUŞLARI (Devam)
D) Önergeler
1.- İstanbul Milletvekili Mustafa Sezgin Tanrıkulu'nun
(2/185) esas numaralı, Toplumsal Mutabakat Komisyonu ile Ortak Akıl Heyeti
Kurulması Hakkında Kanun Teklifi’nin doğrudan gündeme alınmasına ilişkin
önergesi (4/22) 
Türkiye Büyük Millet Meclisi
Başkanlığına
(2/185) esas numaralı Kanun Teklifi’min İç Tüzük’ün
37’nci maddesine göre doğrudan Genel Kurul gündemine alınmasını arz ederim. 
Saygılarımla.
 Mustafa
Sezgin Tanrıkulu
 İstanbul
BAŞKAN – Öneri üzerinde Sayın Sezgin Tanrıkulu,
İstanbul Milletvekili.
Buyurun Sayın Tanrıkulu. (CHP sıralarından alkışlar)
MUSTAFA SEZGİN TANRIKULU (İstanbul) – Sayın Başkan,
değerli milletvekilleri; (2/185) sayılı Toplumsal Mutabakat Komisyonu ve Ortak
Akıl Heyeti Kurulması Hakkında Kanun Teklifi üzerine söz almış bulunmaktayım.
Hepinizi saygıyla sevgiyle selamlıyorum.
Değerli arkadaşlar, bu kürsüde söz alıyorum, söz
aldığım zaman da görüşlerimi ifade ediyorum, geçmişten bugüne gelen
tecrübelerimi, birikimlerimi aktarmaya çalışıyorum. Bugün de yine o tecrübeler
üzerine partimiz adına, grubumuz adına indirdiğimiz bir kanun teklifini burada
tartışmak ve görüşlerinize arz etmek istiyorum.
Evet, yani bunları geçen dönem de çok konuştuk, şimdi
de konuşuyoruz, gerçekten zor bir dönemden geçiyoruz. Yani tarifi mümkün
olmayan acılar ve olaylar yaşanıyor. Dün sadece, Yüksekova’da, sosyal medyada
gördüğüm iki tablo benim insanlık onurumu, insan olarak onurumu son derece
rencide etti. Böyle ağır tablolar yaşanıyor. Birisi, bir yatak odasında çekilen
fotoğraftı, rujla aynaya bir şeyler yazılmış, diğeri ise yani onu burada
anlatamam. İyi ki yediden sonraya kaldı bu konuşma. Yani gerçekten hepimizin
insanlığımızdan utanacağı, hangi noktaya geldiğimizi tarif edemeyeceğimiz
ortamlar yaşanıyor değerli arkadaşlar. Yani her şeyde ama her şeyde saygılı
olacağımız şey ölülerdir, ölümlerdir. Saygılı… Yani hayvanın, kedinin, köpeğin
şeyine bırakılmış cesetlerle dolu sokaklar değerli arkadaşlar. Böyle kötü bir
tabloyla karşı karşıyayız. 
Bakın,
insan ölümünden daha fazla, bir halkı rencide eden, bir toplumu rencide eden bu
görüntülerdir, insan ölümlerinden daha fazla; ölümden sonraki ortamlardır,
cesetlerin sürüklenmesidir, çıplak kadın cesetlerinin teşhir edilmesidir, yatak
odalarından fotoğrafların servis edilmesidir. Bunlar bir halkın onuruyla, bir
halkın vicdanıyla doğrudan doğruya alay edilen ve aşağılanan durumlardır.
Dolayısıyla, Hükûmet burada bütün bunlarla, gerçekten de, bugünden yarına
kalmadan… İstediğiniz kadar TOKİ yapın, istediğiniz kadar bir kenti yeniden
imar edin ama Sayın Bakanım, bu görüntülerin bıraktığı iz 100 tane, bin tane
ölümden daha fazladır. Lütfen, bunu sizden rica ediyorum. Neyse ama neyse
lütfen önüne geçin. Bunu konuşacaktık, tabii, kanunu konuşacaktık, bu daha
önemli, son derece önemli. 
İşte, bugün Sur. Sur’la ilgili acele
kamulaştırma kararı alındı. Değerli arkadaşlar, bir kentin tümüne ilişkin, beş
bin yıllık bir kentin tümüne ilişkin kamulaştırma kararı alınıyor. İçinde özel
mülkler var, kamu kurumlarına ait mülkler var, tarihî mekânlar var, camiler
var, kiliseler var, hiç ayrım gözetmeksizin ve hiç kimseye de danışılmıyor.
Oranın esnafı var, 10 bin kişi, 10 bin esnaf var. Birisine bir söz söylenmemiş.
Yerel yönetimi var, severiz sevmeyiz; sevmezsiniz ayrı mesele, onlar var. Sivil
toplum kuruluşları var, halk var. Bundan sonrası ne olacak diye bir tek kelime
konuşulmamış. İlk önce karar al, sonra konuş. Böyle bir anlayış yok ki. İlk
önce konuşacaksınız, diyalog kuracaksınız, sonra kamulaştıracaksınız, beraber
yapacaksınız, eğer bir onarım süreciyse. Yani “Benim keyfime geldi, beş bin
yıllık kenti Toledo yapacağım.” diyemezsiniz ki, olmaz böyle bir anlayış ve beş
bin yılda yıkılmayan, yüzlerce medeniyete ev sahipliği yapmış kentlerimiz yok
oldu. 
Size Şeyhmus Diken’in dün yayınlanan
yazısını salık veriyorum. Bir okuyun gerçekten. Sur neydi? Evliya Çelebi’nin
gözünde neydi? Bugüne kadar nasıl geldi ve şimdi ne oldu? Lütfen bir okuyun.
Yani her şeyi mutlaka ama mutlaka sizler biliyor değilsiniz. Muhalefet bunun
için var, biz de varız. Beraberce adım atmak zorundayız. Türkiye bir felaketin
eşiğindedir. Her şeyimizi kaybedebiliriz ama umudumuzu kaybetmeyelim. Ama
umudumuzu da kaybetme aşamasına gelmişiz. O nedenle bu Parlamento gerçekten,
bir arada -biraz önceki görüntülerinden farklı olarak- adım atmak durumundadır
değerli arkadaşlar. Bizler sorumlu insanlarız, yarın öbür gün memleketlerimize
gideceğiz, bu Parlamentoyu bırakacağız ama bu ölümlerden, bu tahribattan
hepimiz sorumluyuz, tutum almadığımız için, beraber tutum almadığımız için.
Teröre karşı çıkacağız, silaha, şiddete karşı çıkacağız ama beraber, bunların
olmaması için, ölümlerin olmaması için tutum alacağız. 
Bakın, Başbakan ile Genelkurmay Başkanı,
Cumhurbaşkanının üzerinde anlaşamadığı şehit sayısı var; Cumhurbaşkanı “355”
diyor, Genelkurmay Başkanı “377” diyor. Bunları bile bilmiyoruz. 
(Mikrofon otomatik cihaz tarafından kapatıldı) 
MUSTAFA SEZGİN TANRIKULU (Devamla) – Dünkü rakamları
söylüyorum. Ölen siviller 310… Binlerce ölüm var değerli arkadaşlar. Lütfen,
sizden rica ediyorum, sorumlu davranalım, adım atalım. 
Teşekkür ediyorum. (CHP ve HDP sıralarından alkışlar)
BAŞKAN – Teşekkür ederim Sayın Tanrıkulu.
Öneri üzerinde İç Tüzük’ün 37’nci maddesine göre bir
milletvekilinin konuşma hakkı vardır. Bu çerçevede söz talep eden Sayın Mehmet
Tüm, Balıkesir Milletvekili. 
Buyurun Sayın Tüm. (CHP sıralarından alkışlar)
Sizin de süreniz beş dakikadır.
MEHMET TÜM (Balıkesir) – Sayın Başkan, değerli
milletvekilleri; görüşülmekte olan önerge üzerinde söz almış bulunuyorum. Genel
Kurulu saygıyla selamlıyorum. 
Değerli arkadaşlar, yüzyıllar önce bir şair diyor ki:
“Nesini söyleyeyim canım efendim. / Gayrı düzen tutmaz telimiz bizim. / Arzuhâl
eylesem deftere sığmaz. / Ta omuzdan kesilmiş kolumuz bizim.” 
Değerli milletvekilleri, ülkemizin içinde bulunduğu
durum ne yazık ki içler acısıdır. Bizler bu gidişata asla seyirci kalamayız.
Her gün ülkede oluk oluk kan akmakta ve ülkemizin dört köşesinden her gün 5-10
şehit cenazesi gelmektedir. Birkaç aylık süre içerisinde seçim bölgem
Balıkesir’e 11 şehit cenazesi gelmiştir. Bizler bundan dolayı büyük acı ve
üzüntü içindeyiz. Şehit cenazelerine katılmaktan başka bir iş yapamıyoruz.
Ailelerin feryadı yüreğimizi dağlıyor, her şehit ocağında yoksulluk ve dram
akıyor. Son cenazesine katıldığım şehidimizin babası Balıkesir sokaklarında
simit satmaktadır.
Değerli milletvekilleri, hepimize gelen taleplerden çok
iyi biliyorsunuz, bölgede görev yapan uzman çavuş ve astsubaylar belediyelere
geçmek için her gün bizlerin kapısını çalıyorlar, aileleri telefon ediyor, hâli
vakti yerinde olanlar istifa ediyorlar. 
Değerli arkadaşlar, 1990’lı yıllara kadar yaşanan acı
olayda 40 bin insanımızı feda ettik. AKP iktidara gelirken bu sorunu çözeceğini
vadetmişti. 2005 yılında, dönemin Başbakanı Sayın Erdoğan “Geçmişte yapılan
hataları yok saymak büyük devletlere yakışmaz.” diyerek “Kürt sorunu benim
sorunum.” demişti. 2009 yılında yine Sayın Erdoğan “Kürt açılımı üzerinde
çalışma başlattık.” demişti. 2010 yılında aynı iddiaları dile getirerek, “Ben
Kürt sorununu savunuyorum ve savunmaya devam edeceğim.” diyerek açılım
sürecinin devam edeceğini söyledi. Ancak, ne olduysa 2015 7 Haziranından sonra
birdenbire Sayın Erdoğan 180 derece bir dönüş yaparak “Bu ülkede Kürt sorunu
yoktur, kabul etmiyorum.” dedi ve barış sürecini bitirdiğini ve buzdolabına
koyduğunu açıkladı. 
Bizzat
çözüm sürecinin yöntemine karşı olmamıza rağmen, ülkede yaşanan barış
havasından ve kanın durmasından memnun olduk, bu durum yurttaş olarak hepimizi
sevindirdi. Cumhuriyet Halk Partisi olarak bizler sorunun tartışılması ve çözüm
aranması gereken adresin Türkiye Büyük Millet Meclisi olması gerektiğini
defalarca dile getirdik. Ancak, bu görüşmeler toplumdan kaçırılarak kapalı
kapılar arkasında devam etti. O kapalı kapılar ardında ne konuşuldu, neler
üzerinde anlaşıldı, anlaşılmadı bilmiyoruz. Şimdi, başta AKP Grubu olmak üzere,
Parlamentoya düşen görev, bir an önce bu akan kanı durdurmaktır. Geldiğimiz
durumda öncelikli amacımız bu kanın nasıl durdurulacağıyla ilgilidir. Bu kan
durmadan hiçbir çözüm önerisini sağlıklı bir şekilde konuşamayız, tartışamayız.
Kurulacak komisyonun öncelikli görevi akan kanı durdurmak ve barışı sağlamak
olmalıdır. Bölgede çocukları görev yapan aileler bizleri arıyor feryat
ediyorlar, “Bu kan dursun.” diyorlar. “Dün, ‘çözüm’ ‘çözüm’ diyenler bugün
neden ‘savaş’, ‘savaş’ diyorlar?” diye herkes bize soruyor. 
Değerli
milletvekilleri, bakınız birçok aile, çocuklarının istifa ederek eve
dönmelerini istiyor. Bunlar genç insanlar, önlerinde daha çok uzun yıllar var,
umutları var, hedefleri var, hayalleri var ve gelecekleri var. Hiçbir anne baba
evladını bu kirli savaşta kaybetmek istemiyor. 
Değerli
arkadaşlar, bakınız kentlerimiz harabeye döndü. İnsanların dişleriyle
tırnaklarıyla kazanıp zar zor başlarını soktukları evler çıkan çatışmalarda
yerle bir oluyor. Eğer önlem alınmazsa yakında Suriye’den gelen mülteci akını
gibi batı bölgelerimize akın akın göç başlayacak. Evet, bugüne kadar bu bizim
iç meselemiz dedik ancak unutmayalım ki artık bu mesele uluslararası boyut
kazanmıştır. 
Değerli
arkadaşlarım, AKP iktidarı bugüne kadar defalarca PKK yöneticileriyle görüştü.
Eğer Kürt sorunu yoktuysa Oslo’da, İmralı’da, Dolmabahçe’de, Kandil’de ne
konuştunuz söyler misiniz? Şimdi, gelin Meclisteki meşru zeminde bu konuyu
birlikte tartışalım ve konuşalım. Bu sorun hepimizin sorunudur. Sorumluluktan
asla kurtulamayız.
Değerli
arkadaşlarım, barış bu ülkenin temel harcıdır. Türkiye bir an önce “Yurtta
barış, dünyada barış.” ilkesine geri dönmelidir. 
(Mikrofon
otomatik cihaz tarafından kapatıldı) 
MEHMET
TÜM (Devamla) – Çünkü kardeşliğimizin temel harcı barıştır. Çünkü gerçekten
bizim sorunumuz olmaktan çıkarsa çok kötü sonuçlarla karşı karşıya kalabiliriz.
İktidar, bu durumun farkına bir an önce varmalıdır. Bu sorun, güvenlik sorunu
olmaktan çoktan çıkmıştır. 
Kirveyiz,
kardeşiz, kanla bağlıyız, karşı yaka köyleri, obalarıyla kız alıp vermişiz,
yüzyıllar boyu komşuyuz, yaka yakaya kanlarımız karıştı birbirine, ayrı gayrı
bilmeyiz. Biz 72 millet bir nazarda bakar gözlerimiz. 
BAŞKAN
– Teşekkür ederiz Sayın Tüm.
MEHMET
TÜM (Devamla) – Sözlerimi bitirirken, yaşamını yitiren tüm şehitlerimizi ve
sivil yurttaşlarımızı bir kez daha rahmetle anıyorum. 
BAŞKAN
– Teşekkürler Sayın Tüm. 
MEHMET
TÜM (Devamla) – PKK, IŞİD, El Nusra, El Kaide, adı ne olursa olsun terör
örgütlerini şiddetle, nefretle kınıyorum. Terörün bir insanlık suçu olduğunu
huzurunuzda bir kez daha belirtmek istiyorum.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür Sayın Tüm.
ÖZGÜR
ÖZEL (Manisa) – Karar yeter sayısı.
BAŞKAN
– Önergeyi oylarınıza sunmadan önce karar yeter sayısı talebi vardır. O nedenle
karar yeter sayısı arayacağım.
Önergeyi
oylarınıza sunuyorum: Kabul edenler… Kabul etmeyenler…
Evet,
kâtip üyeler arasında görüş farklılığı olduğundan karar yeter sayısı için
elektronik cihazla oylama yapacağım.
Oylama için iki dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı vardır, önerge kabul
edilmemiştir.
Alınan karar gereğince sözlü soru önergeleri ile diğer
denetim konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye İnsan Hakları ve
Eşitlik Kurumu Kanunu Tasarısı ile Kadın Erkek Fırsat Eşitliği Komisyonu ve
İnsan Haklarını İnceleme Komisyonu Raporlarının görüşmelerine başlayacağız.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (x)
BAŞKAN – Komisyon? Yerinde.
Hükûmet? Yerinde.
Komisyon Raporu 149 sıra sayısıyla bastırılıp
dağıtılmıştır.
Sayın milletvekilleri, alınan karar gereğince, bu
tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle tasarı, tümü üzerindeki görüşmeler tamamlanıp maddelerine
geçilmesi kabul edildikten sonra bölümler hâlinde görüşülecek ve bölümlerde yer
alan maddeler ayrı ayrı oylanacaktır.
Şimdi, tasarı üzerinde siyasi parti gruplarının söz
talepleri vardır, sırasıyla bu söz taleplerini karşılayacağım.
Söz taleplerini öncelikle bilginize sunuyorum:
Milliyetçi Hareket Partisi Grubu adına Ruhi Ersoy, Osmaniye Milletvekili;
Halkların Demokratik Partisi Grubu adına Ayhan Bilgen, Kars Milletvekili;
Cumhuriyet Halk Partisi Grubu adına Şenal Sarıhan, Ankara Milletvekili; şahısları
adına Veli Ağbaba, Malatya Milletvekilli; Ali İhsan Yavuz, Sakarya
Milletvekili.
İlk konuşmacı Milliyetçi Hareket Partisi Grubu adına…
ÖZGÜR ÖZEL (Manisa) – Sayın Başkanım… Sayın Başkanım,
çok özür dilerim, ben bilgilendirme tamamlansın diye bekliyordum da.
BAŞKAN – Peki, buyurun Sayın Özel, dinliyorum sizi.
VI.- AÇIKLAMALAR (Devam)
10.- Manisa Milletvekili Özgür Özel’in, Türkiye İnsan
Hakları ve Eşitlik Kurulunun sadece Hükûmet ile Cumhurbaşkanının atadığı
kişilerden oluşmasının sıkıntı yaratacağına ve bu konuda gruplar ve bakanlar
arasında bir müzakere yapılmasında fayda olduğuna ilişkin açıklaması
ÖZGÜR ÖZEL (Manisa) – Sayın Başkanım, şimdi 149 sıra
sayılı Kanun Tasarısı’nın görüşmelerine başlayacağız ve sırayla gruplar söz
alacaklar, görüşecekler. Ancak, burada bir noktaya dikkat çekmek istiyoruz
Cumhuriyet Halk Partisi olarak…
BAŞKAN – Sayın Özel, arzu ederseniz mikrofonunuzu
açabilirim, yerinizden konuşun. 
Buyurun, mikrofonunuzu açıyorum. 
ÖZGÜR ÖZEL (Manisa) – Sayın Başkanım, 149 sıra sayılı
Kanun Tasarısı’nın görüşmelerine başlamak üzereyiz. Geçtiğimiz hafta da üç
hafta boyunca, hemen hemen bu kapsamda, hatta biraz daha az maddeye sahip olan
Kişisel Verilerin Korunması Kanunu’nu Mecliste görüştük ve kanunlaştı. 
İki kanunun birbirine çok benzer tarafları var. Özünde,
muhalefet partilerinin de tam ve eksiksiz olarak, kimimiz Avrupa Birliği
standardı deriz, kimimiz Türkiye’de halkın ihtiyaç duyduğu düzenlemelerin en
mükemmelinin Meclis tarafından yapılmasını arzu ettiğimizi ifade ederiz ama
üzerinde toplumsal bir mutabakatın olacağı, en iyisini çıkardığımız takdirde bu
Meclisin üzerine düşen görevi yapacağı kanunlardan bir tanesi. 
KVK’nın -Kişisel Verilerin Korunması Kanunu’nun-
görüşmeleri başladığında da uzun tartışmalar yaşanmıştı ve özellikle kurulun
yapısının sadece Hükûmetin ve Cumhurbaşkanının atadığı kişilerden oluşmasının
yaratacağı sıkıntılar ve daha bir dizi sıkıntı dile getirilmişti. 
İlk başta, iktidar partisi buna ciddi şekilde karşı
çıktı, tavizsiz yaklaştı ama süreç içinde muhalefet partilerinin ortaya
koydukları, İç Tüzük’ten kaynaklı haklarını kullanarak yaptıkları etkin
muhalefet ve kamuoyunda ortaya çıkan algı, kamuoyunda ortaya çıkan konuya
duyulan hassasiyet ve bunun üzerine duyarlılık konunun daha farklı şekilde
müzakere edilmesine, Meclis safahatının üç haftayı bulmasına, sonuçta kurulun
yapısının değişmesine, bazı düzenlemelerin yapılmasına imkân tanıdı. 
Ama yine de bu kanunda olduğu gibi, Avrupa Birliğinin
vizesiz dolaşım kriterleri içinde Türkiye’den istediği düzenlemelerden de bir
tanesi olan bu iki kanunda bugün geldiğimiz nokta, Kişisel Verilerin Korunması
Kanunu’ndaki Hükûmetin başta ortaya koyduğu tavizsiz, sivil toplumla
tartışmayan, Meclisteki diğer partilerin iradelerini görmezden gelen yaklaşım
burada da başlıyor. 
Şimdi, burada kaçınılmaz olarak bizler, yine Kişisel
Verilerin Korunması Kanunu’nda olduğu gibi uzun uzun bu konuya muhalefet
edeceğiz. Ama burada bir başka imkânın demokrasilerde diğer yollar tüketilmeden
denenmesi gerektiğini düşünüyoruz biz. Aslında doğru olan, tabii, bunun
komisyon aşamasında yapılması ya da Hükûmetin ortaya çıkan bu şartlarda bu
kanunun tamamını komisyona çekip tekrar toplumsal muhalefetin ve bizlerin
konuya ilişkin görüşlerine uygun düzenlemeler yapmasıdır ama bu aşamada onun ne
kadar mümkün olabileceğini bilemiyoruz. Ama hiç değilse kanun görüşmelerine
başlamadan, siz de uygun görürseniz, siyasi parti grupları da takdir ederse bir
ara verilip… Geçen sefer kişisel verilerin korunmasında kurulun yapısında
gelinen nokta da göz önüne alınarak ki burada bir mağduriyet, daha doğrusu bir
hak ihlali söz konusuysa… Geçen sefer kişinin verisinin korunmasıyla ilgili
kurulacak kurula muhalefetin de önerdiği kişilerin bulunması sorunu bir ölçüde
çözdü ama hak ihlali, insan hakları ihlali, eşitsizlikler, ayrımcılıklar varsa
ve bununla mücadele edeceksek bunun bir tarafı devlettir, bir tarafı…
(Mikrofon otomatik cihaz tarafından kapatıldı) 
ÖZGÜR ÖZEL (Manisa) – Toparlıyorum efendim.
BAŞKAN – Mikrofonunuzu açıyorum, sözlerinizi
tamamlayınız Sayın Özel.
ÖZGÜR ÖZEL (Manisa) – Eğer bir ayrımcılık, bir hak
ihlali ve bunlarla mücadele edilecekse demokrasilerde güçsüz olanın güçlü olana
karşı, bireyin devlete karşı haklarının savunulmasıyla ilgili düzenlemeler
çağdaş düzenlemelerdir ve bu Meclisten de bu toplumun beklediği budur.
Şimdi, böyle bir kurulda tamamı Hükûmet ve
Cumhurbaşkanı tarafından atanmış kişilerin bulunması ve kamu kurumu niteliğinde
meslek örgütlerinin, baroların, uzun süredir yaptıkları faaliyetlerle
meşruiyetlerini ispatlamış insan hakları mücadele kuruluşlarının,
derneklerinin, vakıflarının görevlendirmelerinin bu kurulun içinde yer almaması
kabul edilebilir değil ve ayrıca taraf olduğumuz uluslararası anlaşmalara da
aykırılığını sözcülerimiz de vurgulayacaklar, ben de peşinen buradan ifade
etmek isterim. Takdir edilirse, gruplar uygun görürse bir ara verilerek, boşu
boşuna KVK’daki o iki üç haftalık süreç yaşanmadan bu konunun gruplar
tarafından son bir kez sayın bakanların da varlığında müzakere edilmesinde
fayda mütalaa etmekteyiz.
Çok teşekkür ederim.
BAŞKAN – Teşekkür ederim Sayın Özel.
Tabii ki siyasi parti gruplarının bir mutabakat
sağlaması hâlinde ara vermem mümkündür ancak en azından bir sayın konuşmacı,
bir siyasi parti grubu konuştuktan sonra yemek arası da vereceğim, bu arada da
bu öneriyi şüphesiz siyasi partiler değerlendirme takdirindedir. 
İDRİS BALUKEN (Diyarbakır) – Sayın Başkan…
BAŞKAN - Sayın Baluken, buyurun. 
Sizin de söz talebiniz var, açıyorum mikrofonunuzu.
11.- Diyarbakır Milletvekili İdris Baluken’in, insan
haklarıyla ilgili süreçlerin Cumhurbaşkanı ve Hükûmetin inisiyatifinde
oluşturulmuş bir kurul tarafından yürütülmesinin uluslararası sözleşmelere
aykırı olduğuna ve bu konuda muhalefetle istişare edilerek bir ortaklaşma
arayışına başvurulması gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, değerli milletvekilleri; Cumhuriyet Halk
Partisinin sayın grup başkan vekilinin bu yasa tasarısıyla ilgili ortaya koymuş
olduğu itirazlar ve sunmuş olduğu önerinin son derece isabetli olduğu
kanaatindeyiz. 
Tekrara düşmeme adına sayın grup başkan vekilinin dile
getirdiği hususları çok fazla dillendirmeyeceğim ancak şunu belirtmem gerekir
ki Anayasa’nın 90’ıncı maddesi özellikle uluslararası sözleşmeler ve ulusal
hukukun çeliştiği belirli noktalarda uluslararası sözleşme kriterlerinin esas
alınması gerektiğini açık bir şekilde ifade ediyor, belirtiyor. Burada insan
haklarıyla ilgili yapılacak olan bir yasal düzenlemede daha çok devletten
kaynaklı olarak ortaya çıkan insan haklarıyla ilgili süreçlerin yine devletin
belirlemiş olduğu ya da Hükûmetin belirlemiş olduğu bir kurul tarafından
araştırılmasıyla ilgili ortaya konacak bir süreç uluslararası sözleşmelere
aykırı olduğu gibi benzer örneklerini başka ülkelerde görmek de mümkün
değildir. Bu konuda Türkiye’de uzun yıllardır çalışan, insan hakları konusunda
uzmanlaşmış dernekler var, sivil toplum örgütleri var, üniversite ve akademia
çevresi var, bağımsız olarak bu işlerle ilgilenen aydın yazar çevreleri var,
barolar var. Bütün bu sivil temsiliyetleri bir kenara bırakarak, tamamen, daha
çok Cumhurbaşkanı ve Hükûmetin inisiyatifinde oluşturulmuş olan bir kurul
üzerinden, üstelik AB kriterlerine uyum süreciyle tanımlanan bir yasal
düzenleme yapmak her şeyden önce boşa mesai harcama anlamına gelecektir. Bu
yapılacak düzenleme, AB kriterleri göz önünde bulundurularak, baz alınarak
yapılacak bir yasal düzenlemeden çok, tıpkı Kişisel Verileri Koruma Kanunu
Tasarısı’nda olduğu gibi AKP kriterlerini göz önünde bulundurarak yapılmış olan
bir yasal düzenleme olarak yer alacaktır ve hem bahsetmiş olduğumuz evrensel
sözleşmelere aykırılığı itibarıyla hem de diğer ülkelerdeki uygulamalarla
çelişen yönü olması itibarıyla da, inandırıcılığı yönüyle de herhangi bir işe
yaramayacaktır. Dolayısıyla, Hükûmetin komisyon aşamasında ya da iktidar
partisi grubunun komisyon aşamasında reddettiği bir istişare mekanizmasına,
böyle bir yönteme başvurmaya şiddetle ihtiyaç vardır. 
Muhalefetin sunmuş olduğu öneriler doğrultusunda bu
kanun tasarısı revize edilirse, gerekli düzenlemeler yapılırsa, buradan geçme
süresi açısından, Meclisin harcayacağı mesai süresi açısından da bariz,
belirgin bir tasarruf sağlanabilmiş olacaktır. Dolayısıyla, tüm bu sebeplerden
dolayı sayın CHP grup başkan vekilinin sunmuş olduğu önerileri içerisine
katarak biz de bir ara verilmesinin uygun olacağı ve bunun muhalefetle istişare
edilerek bir ortaklaşma arayışına başvurulması gerektiğini düşünüyoruz. 
Teşekkür ediyorum. 
BAŞKAN – Teşekkür ederim Sayın Baluken. 
Biraz önce gerekli açıklamayı yapmıştım. 
ÖZGÜR ÖZEL (Manisa) – Sayın Başkan... 
BAŞKAN – Şimdi, siyasi parti grupları
adına ilk söz, Milliyetçi Hareket Partisi Grubu adına…
ÖZGÜR
ÖZEL (Manisa) – Sayın Başkan, şimdi, böyle bir imkânın kullanılmadığı
anlaşılıyor. O zaman, biz, Cumhuriyet Halk Partisi olarak Anayasa’nın 90’ıncı
maddesini göz önüne alarak ve taraf olduğumuz uluslararası anlaşmalara açıkça
aykırılık teşkil ettiği için burada görüşülmesinin, Komisyon gündemine
alınmasının, Genel Kurul gündemine alınmasının da Anayasa’ya ve İç Tüzük’ümüze
aykırı olduğunu değerlendirdiğimiz bu kanunun müzakerelerine geçme yönünde bir
kanaat varsa, bu konuda bir usul tartışmasıyla grupların görüşlerini ifade
etmeleri konusunda takdirlerinize arz ediyoruz efendim. 
BAŞKAN
– Sayın Özel, önce açıklama yapayım, sonra talebinize ilişkin görüşümü de ifade
edeceğim. 
Hepinizin
bildiği gibi, İç Tüzük’ün 38’inci maddesine göre, bir tasarı veya teklifin
herhangi bir şekilde Anayasa’ya aykırı olduğu, komisyon aşamasında, komisyon
tarafından değerlendirilirse, komisyon maddelerine geçilmeksizin bu tasarı veya
teklifi reddeder. Eğer tasarı veya teklifin herhangi bir maddesinin Anayasa’ya
aykırılığı Genel Kurulda ileri sürülüyor ise, yine, İç Tüzük’ün 84’üncü
maddesine göre buna ilişkin önerge öncelikle değerlendirilir, üzerinde
görüşmeler yapılır ve oylanır. Kabul edilirse bu aykırılık Genel Kurul
tarafından giderilir. Türkiye Büyük Millet Meclisi Başkanlık Divanının bu
konuda herhangi bir takdir yetkisi bulunmamaktadır. Yani, Başkanlık Divanı
olarak bizim “Bu görüşmeye ara verelim, bir uzlaşma sağlayalım.” şeklinde bir
takdir yetkisi yoktur. Bu takdir tamamen Genel Kurulundur. Ama ben yine de
sizin talebinizi olumlu yönde değerlendireceğim ve usul tartışması açacağım. 
Evet,
usul tartışması açıyorum. 
HAKAN
ÇAVUŞOĞLU (Bursa) – Lehte. 
LEVENT
GÖK (Ankara) – Aleyhte.
İDRİS
BALUKEN (Diyarbakır) – Aleyhte. 
OKTAY
VURAL (İzmir) – Gruplara birer söz verin efendim. 
BAŞKAN
– Her gruba birer söz verirsem uygundur gibi gözüküyor, talepleri öyle
değerlendirdim. 
İlk
söz…
ÖZGÜR
ÖZEL (Manisa) – Levent Gök, efendim, grubumuz adına.
BAŞKAN
- Buyurun Sayın Gök. (CHP sıralarından alkışlar)
XII.- USUL HAKKINDA GÖRÜŞMELER
1.- 149 sıra sayılı Kanun Tasarısı’nın Anayasa’ya
aykırı olduğu gerekçesiyle görüşmelerinin yapılmasının İç Tüzük hükümlerine
uygun olup olmadığı hakkında
LEVENT
GÖK (Ankara) – Sayın Başkan, değerli milletvekilleri; önemli bir kanunun
görüşmelerine başlamadan önce, bundan tam iki buçuk yıl kadar öncesine sizleri
götürmek istiyorum. Bu kürsüde yine ben konuşuyordum partim adına ve o zaman
279 sayılı Türkiye İnsan Hakları Kurumu Kanunu Tasarısı burada görüşülüyordu.
Bu kanun görüşülürken Cumhuriyet Halk Partisi olarak bütün samimiyetimizle, iyi
niyetimizle Türkiye’de bir insan hakları kurumu kanununun ne kadar önemli
olduğunu ama iktidar partisi tarafından getirilen bu kanunun Birleşmiş
Milletler tarafından kabul edilen ve Türkiye’nin de taraf olduğu Avrupa
İşkencenin Önlenmesi Sözleşmesi’ne çok açık bir şekilde muhalif olduğunu
ısrarla ve defalarca anlattık. Ben çok iyi hatırladığım bu tartışmalardan
sonra, bu kanun buraya gelince iktidar partisi acaba bugün itibarıyla bizi
dinler mi düşüncesini sizlerle paylaşmak istiyorum değerli arkadaşlarım. O
zaman söyledik, üzerimize yürüdünüz, haklılığımız ortaya çıktı. Şimdi yeni bir
kanun getiriyorsunuz, iki buçuk yıl önce buradan kavgalarla geçen ve Cumhuriyet
Halk Partisinin ve diğer muhalefet partilerinin söylediği bütün itirazlara
rağmen kabul ettiğiniz İnsan Hakları Kurumunu lağvediyorsunuz, adını
değiştirerek yerine bir başka kurum kuruyorsunuz. Ne olmuş oluyor bu? İki buçuk
yıl önce yaptığınız hatayı şu anda burada itiraf ediyorsunuz ama yerine
getirdiğiniz kanun da iki buçuk yıl önceki kanundan farklı değil. Değerli
arkadaşlar, birbirimizi kandırmayalım, ciddi olalım. Bakın, Sayın Başbakan
Davutoğlu o zaman Dışişleri Bakanıydı, gitti 2011 yılının 27 Aralığında
Birleşmiş Milletler Genel Sekreterine Türkiye’nin onay protokolünü sundu, “Biz
bu İşkencenin Önlenmesine Dair Sözleşme’ye ek olarak kurulması gereken işkenceye
dair önleme mekanizmalarını Türkiye’de kuracağız.” diye bir güven mektubu
sundu. Aradan geçti tam beş yıl, daha hâlâ biz bu kurumu kuramadık. “İşkenceye
dair zalimane davranışları önleyeceğiz.” diye kuracağımız bu kurum önceki
kurumu lağvediyor ama yerine yenisini getireceğinizi iddia ettiğiniz kurum
eskisinden daha beter; Paris İlkeleri’ne tamamen aykırı, taraf olduğumuz
sözleşmelere aykırı. Birleşmiş Milletler bizim iki buçuk yıl önce kurduğumuz
İnsan Hakları Kurumunu akredite etmedi değerli arkadaşlarım, böyle bir vahim
tablo var karşımızda. 
Yani
bile bile, göz göre göre iki buçuk yıl öncesinden daha da vahim bir hatayla
kurulun yapısını olduğu gibi iktidara ve cumhurbaşkanına bırakan bir yapıyla
şimdi Birleşmiş Milletleri kandıracağımızı düşünüyorsanız yanlış yapıyorsunuz.
Taraf olduğumuz uluslararası sözleşmeye tamamen aykırıdır. 
Gelin,
bu konuyu etraflıca, tekrar, beraber değerlendirelim. Bu kanun buradan çıktı
diye sevinmeyin. 
(Mikrofon
otomatik cihaz tarafından kapatıldı) 
LEVENT
GÖK (Devamla) – Birleşmiş Milletler kuracağımız bu kurulu tanımayacaktır. Bir
süre sonra tekrar, yerine başka bir kurul getirmek durumunda kalacaksınız.
Bizden sizlere hatırlatması. Yanlıştan dönelim diyorum ve bu konuda grup başkan
vekili olarak bir görüşme yaparak eksik olan yönleri sizlere tekrar
hatırlatalım ve gereğini yapalım diyorum değerli arkadaşlarım. 
Saygılarımla. (CHP sıralarından alkışlar) 
BAŞKAN – Teşekkür ederim Sayın Gök.
Adalet ve Kalkınma Partisi Grubu adına…
RAMAZAN CAN (Kırıkkale) – Hakan Çavuşoğlu…
BAŞKAN – Buyurun Sayın Çavuşoğlu. 
Sizin de süreniz üç dakikadır.
HAKAN ÇAVUŞOĞLU (Bursa) – Teşekkür ederim Sayın
Başkanım. Tutumunuz lehinde olmak üzere söz aldım. Bu vesileyle Genel Kurulu
saygıyla selamlarım.
Sayın milletvekilleri, bir kanun tasarı veya teklifinin
Anayasa’ya aykırılık iddiasıyla ilgili olarak komisyon görüşmeleri sırasında
bunun ileri sürülmesi son derece tabii ve komisyon görüşmeleri esnasında bu
konunun bütün detaylarıyla birlikte irdelenip bir çözüme kavuşturulması, usul
çerçevesinde değerlendirilmesi gereken bir husustur. Dolayısıyla, Komisyonda
yapılan çalışmalar esnasında muhtemeldir ki kanun tasarısının Anayasa’ya aykırı
olduğu iddia edilmiş, görüşülmüş, netice itibarıyla üzerinde bütün müzakereler
tamamlanmış ve komisyon raporu hazırlanmak suretiyle Genel Kurula sevk
edilmiştir. 
Tabii, Genel Kurulun önünde bulunan mezkûr kanun
tasarısıyla ilgili olarak da ifade edebileceğimiz odur ki: İç Tüzük’ün 84’üncü
maddesinde “Bir kanun tasarı veya teklifinin Genel Kuruldaki görüşülmesi sırasında
tasarı veya teklifin belli bir maddesinin Anayasaya aykırı olduğu gerekçesiyle
reddini isteyen önergeler, diğer önergelerden önce oylanır.” denilmektedir.
Ancak burada zaten muhalefet partilerinin her maddenin görüşülmesi sırasında
önerge vermeleri söz konusu olabilecek, bu önergelerden bir tanesi de mevcut
tasarının Anayasa’ya aykırı olduğu iddiasıyla söz konusu olabilir ve bu da
öncelikle görüşülecek. Dolayısıyla, burada artık kanun tasarısının Anayasa’ya
aykırı olduğu iddiasıyla ilgili olarak bu çerçevede şu anda, genel görüşmeler
esnasında konuşulacak bir konu söz konusu değildir. Dolayısıyla, Sayın Başkanın
da bu noktadaki tutumu Tüzük’e uygundur. Kaldı ki, her ne şekilde olursa olsun,
buradan Anayasa’ya aykırı bir kanunun yasalaşarak geçmesinin akabinde de
muhalefet partileri, belli sayıda ana muhalefet partisi ve belli sayıda
milletvekillerinin Anayasa Mahkemesine denetim yoluyla gitmeleri mümkün
olabileceği gibi, gene somut norm denetimi cihetiyle de konunun Anayasa
Mahkemesinin huzuruna taşınması mümkündür. Bu vesileyle, Sayın Başkanın
tutumunun yerinde olduğunu, Tüzük’e uygun olduğunu düşünüyoruz. 
Genel Kurulu tekrardan saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Çavuşoğlu.
Sayın İdris Baluken, Diyarbakır
Milletvekili.
Buyurun Sayın Baluken. (HDP sıralarından
alkışlar) 
Süreniz üç dakikadır.
İDRİS BALUKEN (Diyarbakır) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Tutumunuzun neden aleyhinde olduğumuzu
demin ifade ettim. İnsan haklarıyla ilgili düzenlemelerin temel mantığı,
muktedir güce ya da egemen devlet anlayışına karşı toplumu ve bireyi korumayı
amaçlar. Oysaki, bugüne kadar, maalesef, bizdeki hâkim anlayış, bizdeki hâkim
gelenek hep topluma ya da bireye karşı kutsal devleti korumayı amaçlayan bir
noktadan şekillendi. Şimdi, bu yapılacak olan düzenlemede de insan haklarıyla
ilgili denetim görevini yapacak olan bir kurumun yine muktedir olan devlet ya
da Hükûmet erki üzerinden şekillenmesiyle ilgili bir durumla karşı karşıyayız.
Bu açık bir şekilde uluslararası sözleşmelere aykırıdır. Bununla ilgili bir
düzenleme yaptığınız da hiç kimse “İnsan hakları konusunda ne güzel bir çalışma
yaptınız.” Şeklinde herhangi bir onay ya da herhangi bir takdir verme durumunda
olmaz.
Bakın, güncel örnekleri veriyoruz. Sokağa
çıkma yasakları. Bir ilçede 100 gün boyunca Hükûmet kararıyla, devlet
uygulamasıyla sürdürülen sokağa çıkma yasağı açık bir şekilde insan hakkı
ihlalidir, bir kentin tamamının cezalandırılmasıdır. Örneğin Sur ilçesinde 117
gün boyunca sokağa çıkma yasağı uygulayarak insan hakları ihlal eden bir
Hükûmetin ya da devletin uygulamasını, yine Hükûmetin ya da devletin
tahakkümünde olan bir kurul üzerinden denetlemeye kalkarsanız burada inandırıcı
olmazsınız. Buradan, kürsüden ifade edemeyeceğimiz, insanlık onurunu rencide
eden uygulamalar var. Sokak hayvanlarına yedirilen, parçalatılan cenazelerin
durumuyla ilgili Cumhurbaşkanının ya da Hükûmetin görevlendirdiği bir kurul
hangi denetimi yapacak? Bunu kabul etmek mümkün mü? Sayısız örnek verebiliriz. 
Yani, tamamen kendinize göre yasaları ele alarak yanlış
yapıyorsunuz. Bu saat itibarıyla Plan ve Bütçede terör, bilmem, terör
finansmanı üzerinden yine yasal düzenlemeler yapılıyor. Yani, sadece iki örnek
vereyim. Bakın, birkaç yıl önce bu ülkenin Genelkurmay Başkanını terör
örgütünün yöneticisi, en büyük terörist olarak içeri attırdınız. Aynı dönem
bugün terör örgütü yöneticisi olarak suçladığınız Fethullah Gülen’le de kol
kola yürüyordunuz. Dönem değişti, ilker Başbuğ bir zamanların teröristiydi,
şimdi tarafınızdan aklandı; Fethullah Gülen bir zamanlar sizin ortağınızdı,
şimdi terörist oldu. Ya, bu tarz kriterler olabilir mi? Yani, bir iktidarın
keyfiyetine göre, yaklaşımına göre hukuk belirlemeye kalkarsanız işte insan
haklarıyla ilgili bir denetim görevini de devletin tahakkümü altına alırsanız
orada herhangi bir şekilde bir ilerleme sağlamanız mümkün değil, inandırıcı
olmanız mümkün değil. 
(Mikrofon otomatik cihaz tarafından kapatıldı) 
İDRİS BALUKEN (Devamla) – O nedenle, Anayasa’ya,
uluslararası sözleşmelere aykırı olan bu kanun tasarısını geri çekip ya da ara
verip muhalefet partileriyle istişare ederek ortaklaşma sağlamanızda büyük
fayda var diyorum. 
Hepinize saygılar sunuyorum. (HDP
sıralarından alkışlar)
BAŞKAN – Teşekkür ederim Sayın Baluken.
Sayın Oktay Vural, İzmir Milletvekili.
Buyurun Sayın Vural. (MHP sıralarından
alkışlar)
OKTAY VURAL (İzmir) – Teşekkür ederim
Sayın Başkan.
Tabii, bu, kanun tasarısının Anayasa’ya
aykırılığı münasebetiyle açılmış bir usul tartışması. Aslında bir bakıma bu bir
Anayasa’ya aykırılık önergesi yani “İşleme alamazsınız.” kabilinden olanlar.
Takdir edersiniz ki öncelikli olarak bu Anayasa’ya aykırılıktan dolayı tümünün
de -benim kanaatime göre- aykırılığının hissedilebileceğini mümkün kılıyor.
Nitekim 87’nci maddede “Tümünün veya bir maddenin komisyona iadesi
istenebilir.” dendiğine göre, tümüyle ilgili bir Anayasa’ya aykırılık önergesi
sunularak bunun müzakere edilmesi bence mümkün olabilir. Bundan önceki
tartışmalar da özellikle “Teklif dahi edilemez.” hükümlerine aykırılıktan
gitmek suretiyle gündeme alınmasının mümkün olmadığı tartışması ama bu tartışma
tamamen Anayasa’ya aykırılık ekseninde oluşan bir tartışma.
Tabii, Komisyonda katılımcıların, aslında
bununla ilgili sivil toplum örgütlerinin şüphesiz insan hakları konusunda çok
önemli çalışmaları var, daha katılımcı bir şekilde bu yasaların yapılmasını
temin etmek mümkün. Özellikle de kurul oluşması konusunda da gerçekten bir
yeknesaklık söz konusu değil. Bugün ben Sayın Meclis Başkanının Başkanlığında
yapılan Danışma Kurulunda da bu konudaki görüşlerimi paylaştım. Bundan önce
kişisel verilerle ilgili kurulda yürütmenin belirlediği üyeler yerine
Parlamentodan seçilen üyeler getirildi ve üye sayısı belirlenirken 5 üyeyle
sınırlandırıldığı için bu konuda Parlamentonun tamamında bütün grupların
temsili imkânı olmadı. Şimdi yeni bir tasarıyı görüşüyoruz, bu tasarıda yine
aynen kişisel verileri koruma kurulu gibi bir kurul oluşturulacak ama birinde
Meclis seçiyor, birinde seçmiyor. Yani, bu Meclis nerede olmalı, nasıl olmalı,
bu konuda önce kendi hukukumuzu bir oluşturmamız lazım.
Bu bakımdan, zaten birazdan Sayın Meclis Başkan
Vekilimiz ara verecek. Bu konuda siyasi parti gruplarının teknik olarak
önerebileceği bir düzenlemeyle, bu tasarının daha iyi olmasını istediği
önerileri almak suretiyle bir mutabakat oluşursa Milliyetçi Hareket Partisi
olarak da bizim Osmaniye Milletvekilimiz Sayın Ruhi Ersoy bu konuda hazır.
Hemen şimdi yemek arası vereceğine göre, Sayın Meclis Başkan Vekilinin
Başkanlığında, o arada hemen bu konuda bir istişare yapılıp bir uzlaşma zemini
olursa hepimizi ilgilendiren böyle bir konuda daha iyi bir kanun çıkartılması
için bir zemin oluşur. Ben bu fırsatın değerlendirilmesi gerektiği
kanaatindeyim. 
Hepinize saygılarımı arz ediyorum. Teşekkür ederim.
(MHP sıralarından alkışlar)
BAŞKAN – Teşekkür ederim Sayın Vural.
Usul tartışması açmadan önce İç Tüzük maddelerini
dayanak göstermek suretiyle yapmış olduğum açıklamaya ilave edeceğim herhangi
bir husus bulunmamaktadır. 
Siyasi parti grupları adına bir konuşmacıyı kürsüye
davet edecektim ancak usul tartışması nedeniyle zamanın geçmiş olması sonucu birleşime
kırk beş dakika ara veriyorum
Kapanma Saati: 20. 04
SEKİZİNCİ
OTURUM
Açılma
Saati: 21.03
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER: Sema KIRCI (Balıkesir), Emre KÖPRÜLÜ (Tekirdağ)
-----0-----
BAŞKAN – Sayın
milletvekilleri, Türkiye Büyük Millet Meclisinin 62’nci Birleşiminin Sekizinci
Oturumunu açıyorum.
149 sıra sayılı
Kanun Tasarısı’nın görüşmelerine kaldığımız yerden devam ediyoruz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN –
Komisyon yerinde.
Hükûmet yerinde.

Şimdi
tasarının tümü üzerinde sırasıyla siyasi parti gruplarına söz vereceğim. 
İlk
olarak, Milliyetçi Hareket Partisi Grubu adına Ruhi Ersoy, Osmaniye
Milletvekili. 
Buyurun
Sayın Ersoy. (MHP sıralarından alkışlar)
Süreniz
yirmi dakikadır. 
MHP
GRUBU ADINA RUHİ ERSOY (Osmaniye) – Sayın Başkan, değerli milletvekilleri;
Milliyetçi Hareket Partisi Grubu adına Genel Kurulu saygıyla selamlıyorum. 
149
sıra sayılı Türkiye İnsan Hakları ve Eşitlik Kurumu Kanunu Tasarısı hakkında
parti grubum adına söz almış bulunuyorum. 
Değerli
milletvekilleri, insan hakları düşünce arka planında insan onurunu haysiyetli
ve şerefli bir varlık olarak kabul eder. İnsan onurlu bir varlık olması
dolayısıyla, hayattaki tutumunu temel ihtiyaçlarına göre, temel maddi
gereksinimlerine göre dizayn etmekle beraber, haysiyet, onur ve şeref gibi
kavramlarla anlamlandırarak taçlandırır. İnsanın kadim gerçekliği ancak ve
ancak hukukun korunmasıyla imkâna dönüşür. Hukukun bağımsız ve tarafsız
olmadığı bir siyasi toplumsal ortamda insan onurunun korunması ise mümkün
değildir. Devlet ne kadar tahakkümcü, keyfiyetçi olursa olsun insan haklarını o
kadar, olduğu nispette daraltır. Devlet ne kadar hukukun üstünlüğü prensibine
uygun hareket ederse insan haklarının alanı da o kadar genişlemiş olur. 
Geçmişten günümüze insanları tam olarak eşitlemek
isteyen düşünceler, görüşler, ideolojik akımlar hep olagelmiştir. Eşitlikçilik
politikaları bunun mümkün olmadığını görünce bu kez bu soruna çözüm üretmek
adına fırsat eşitliği kavramı ortaya atılmıştır ve fırsat eşitliğini sağlamak
da yine hukuk devletinin temel prensiplerinden bir tanesidir. Dolayısıyla din,
dil, ırk ve sınıf ayrımı yapmaksızın insanların hukuku, onun ön şartı olarak
korunması gerektiği prensibi uluslararası akıl anlaşmıştır. Ancak, imkân ve
bunu kullanma anlamında tam bir eş zamanlılık yakalamak güç olduğu için Türkiye
gibi gelişmekte olan toplumlarda insanların haklarını kullanma olanağının
oluşturulması adına devletin sosyal vasfının da güçlü olması gerekiyor. Şimdi,
burada yapılan tartışmalarda özellikle bu problem de devletle vatandaş
arasındaki ilişki, devletle birey arasında olan ilişki üzerinde duruldu, oysa
insan hakları devletle birey arasındaki ilişkide olduğu kadar bireyin bireyle
olan ilişkisinde de, bireyin toplumun diğer sosyal tabakaları ve başka kurum ve
kuruluşlarla, sivil kurumlarla da olan münasebetlerinde de kendisini
gösteriyor. Ve bu kurulun temel gerekçelerine baktığımızda, ilgili maddelere,
sadece devletle vatandaşın hukuku, ihlalleri ya da insan hakları ihlallerini
değil, genel anlamda toplumdaki değişik sosyal kesimlerin birbirleriyle de olan
sorunlarının çözümleri içerisinde bir denetleme vazifesi olduğu, olacağı ifade
ediliyor. 
Değerli milletvekilleri, asıl üzerinde durulması
gereken bu kapsamda, insanlığın ortak aklı olarak kabul edilen temel haklar ve
hürriyetler kavramı. Yaşama hürriyeti, özellikle kendisini ifade edebilme
özgürlükleri, hürriyeti ve mülk edinme hürriyeti. Bunlar evrensel haklar olarak
kabul edilir. Bu evrensel hakları kabul ederken, yaşama hürriyetini yok sayan
birtakım uygulamalarla, birtakım terörist faaliyetlerle eş zamanlı, fikrinizi,
düşüncenizi, siyasetinizi yan yana tutar, sonra da bunları fikir hürriyetinin
gereği, hak ve özgürlüklerin gereği diye ifade ederseniz, evrensel hukuklardan
bir tanesi olan yaşama hakkına karşı çıkanlarla yan yana durduğunuz için bu
pozitif değerler setlerini kullanıyor olmanız bir anlam ifade etmez ve kendi
tutumuyla -en hafif ifadeyle- çelişir. 
Diğer bir taraftan, hukukun üstünlüğü
tezi ve evrensel hukuku bu manada kabul etmediğinizde ya da kabul ediyormuş
gibi gözüktüğünüzde, milletin size vermiş olduğu egemenliği kullanırken
meşruiyeti hukuk temelli değerlendiremiyorsanız, meşruiyetiniz hukuk temelli olmuyorsa
bu da hukukun üstünlüğünü değil, üstünlerin hukukunu beraberinde getirir. Bu da
yine sizin, temel haklarda yaşama hürriyeti, fikir hürriyeti açısından evrensel
hukukun dışına çıktığınızı gösterir. Her ikisi de sakıncalıdır, her ikisi de
problemlidir ve olması gereken temel düstur, temel anlamda, insanın temel
ihtiyaçlarının, yeryüzü serüveninden bu tarafa insanlığın gelişimi olarak
gördüğümüz, temel ihtiyaçlar hiyerarşisi olarak gördüğümüz beslenme, barınma,
korunma ihtiyaçlarının aslında demin bahsetmiş olduğumuz temel haklarla
birlikte düşünülmesi, beslenme, barınma ve korunma anlayışındaki temel
ihtiyaçlar hiyerarşisinin siyaseten istismar malzemesi edilmemesi gerekiyor.
Elbette ki refah toplumu, hukuk devleti, demokratik olgunluk her anlamda bir
toplumda olmazsa olmazlar olmuştur günümüzde fakat refah toplumuna geçerken,
temel ihtiyaçlar hiyerarşisini; beslenmeyi, barınmayı, korunmayı siz bu manada
siyasetin oy aracının vasıtası hâline getirerek manipülatif işler yaparsanız bu
da hukuk dışı hareketler olur. Öte yandan, demokrasinin olgunlaşması ve hukuk
devletinin gelişebilmesi için bireyi inşa etmeniz gerekiyor. Öncelikle, insan
onurunun, şahsiyetinin şekillenmesi gerekiyor. Burada “birey” denildiğinde akla
bireyle, bireysellikle, “şahsiyet” kavramının birbirinden farkını, ayrımını
yapmak lazım. Birey, liberal düşünce içerisinde kendi duygu ve düşüncesini
ferdi olarak kendine göre ifade edebilme özgürlüğünün diğer bir adıdır ya da
tanımıdır. Şahsiyet ise aslında bireyin de kapsamını içerisine aldığı, bireyi
de içerisine aldığı toplumdaki değerleri bir bütünüyle tanımlayan bir
kavramdır. “Toplumdaki değerler” denildiğinde akla ne gelebilir? Biz burada
insan haklarını konuşuyoruz, Eğer biz bunu John Locke’tan bu tarafa özgür
düşüncenin temeli ve liberal ekonomi meselesindeki birey olarak alırsak
aldığımız bu birey anlayışı bizim toplumsal değerlerimizle örtüşmez. Bu tür
kurumlar oluşturulurken -insan hakları kurumu, eşitlik kurumu- bunları da yine
tercüme mantığıyla yapmamalıyız. Batı’nın tecrübesiyle, Türkiye’nin, Türk
kültürünün tecrübesi aynı değildir. Eğer biz bunu değerler seti olarak Batı’dan
olduğu gibi bir tercüme mantığıyla Türk toplumuna entegre etmeye kalkarsak
bizdeki var olan değerleri hiçe saymış oluruz, bu da yine askıda kalır, âdeta protez
bir yapı gibi, protez diş gibi, protez bacak, kol gibi olur. 
Burada
kastetmiş olduğum şu: Şimdi “insan hakkı” diyoruz biz. Evet, insan hakkı var da
bizim kültürümüzde kul hakkı yok mu, komşu hakkı yok mu ya da tuz, ekmek hatırı
hakkı yok mu? Siz bu hakları nerede değerlendirebilirsiniz? Birey mantığı
içerisinde değerlendiremezsiniz. Bu mantığı anca şahsiyet anlayışı içerisinde
değerlendirebilirsiniz. Bu tür kurumlar yapısal anlamda değerlendirilebilirken
bu var olan bizim Türk-İslam medeniyeti referansları üzerindeki toplum
yapımızla bütünleşen bir yapıyı göz önünde bulundurmamız lazım. Aksi takdirde
Türk modernleşmesinin de temel açmazları olan modernitenin katı kuralları ve
dayatmalarına karşı biz burada ıskalayan bir duruma düşebiliriz. 
Öte
yandan, bu meselelere bakarken, adalet, hak, hukuk, eşitlik dengesini
değerlendirirken bizim referans kaynaklarımız bu konuları çok köklü irdelemiş
ve önemli bir müktesebata sahiptir. Bu müktesebatlardan bir tanesi, âdeta Türk
devlet felsefesinin referans kaynaklarından biri olan “Kutadgu Bilig” adlı
eserimizdir. 11’inci yüzyılda Yusuf Has Hacib tarafından kaleme alınmış, bugüne
de seslenebilen, medeniyet manifestolarıyla referans kaynaktır ve bu
parlamentoda her bir parlamenterin, siyasetçinin kütüphanesinde olması gereken
eserlerin başındadır. Orada Yusuf Has Hacib diyor ki: “Adalete istinat eden
kanun bu göğün direğidir; kanun bozulursa gök yerinde duramaz. Ey hâkim,
memlekette uzun müddet hüküm sürmek istersen kanunu doğru yürütmeli ve halkı
korumalısın. Ey devletli hükümdar, en kötüsü, beylerin adının yalancıya
çıkmasıdır. Yalancı insanlar vefasız olurlar. Vefasız kimseler halkın hayrına
uygun olmayan işler yaparlar. Bilgili bunu nasıl ifade eder dinle: Zalim,
memleketine uzun müddet hüküm süremez. Zalim adam uzun müddet beyliğe sahip
olamaz. Zalimin zulmüne halk uzun müddet dayanamaz. Hükümdar kötü olursa
dünyayı bozar, ona mâni olan çıkmazsa yolunu şaşırır. Zulüm yanar ateştir,
yaklaşanı yakar; kanun sudur, akarsa nimet yetişir.” Aslında son söylediğim
“Kanun sudur, nimet yetiştirir.” ifadesidir. Yani sözlerimin başında ifade
ettiğim: Egemenliği millet verir, millete aittir egemenlik ama meşruiyet için
hukuk şarttır. Hukukun olmadığı yerde meşruiyet aranmaz. Buradan hareketle,
geçmişten bugüne seslenen Yusuf Has Hacib’in anlayışındaki temel prensipleri
anayasal anlamda, hukuk anlamında Parlamento, insan hakları eşitlik kurumu
tartışabilmelidir ve bu kaynakları kendi problemlerimizin çözümünde merhem
olarak kullanabilmeliyiz. 
Pekâlâ,
bu kavramda ısrarla üzerinde durduğumuz Batı müktesebatının insan telakkisi ile
Türk millî kültürü ve kimliğindeki insan telakkisi aynı mıdır ki insan
haklarına bakışları aynı olsun. Elbette çok ciddi farklılıklar vardır. Batı’nın
Orta Çağ süreci, Otuz Yıl Savaşları ve kendi içerisinde kilisenin skolastik
anlayışıyla verdiği mücadele âdeta onları dinden kurtulmak için mücadele veren,
seküler zemini oluşturan ve aklı dünyaya iktidar kılan anlayışı kovalarken
âdeta inancı, kendine ait değerleri veyahut da daha önceki köklerini bir kenara
bırakma zaruretini ortaya koymuştur. Bu zaruret Batı’ya mutlaka kazanacaksın
hırsıyla sömürü düzenini kapitalizmle beraber getirmiştir. Bundan dolayı Orta
Çağ Avrupası’nın Amerika Kıtası’nı, âdeta, işgal ettiklerinde yerli
kıyımlarının ne hadde olduğu “Batı’nın İnsanlık Suçları” kitabında ele
alınmıştır, kapsamlı olarak verilmiştir. Katolik Kilisesi’nin siyah abanoz
ticareti ve kölelerinden servet kazanan Avrupalılar; Avrupa ülkelerinin Orta
Doğu’da, Afrika’da yapmış olduğu koloniler ve sömürüler; bütün bunlardan sonra
savaşlar; Birinci Dünya Savaşı, İkinci Dünya Savaşı ve nihayet 10 Aralık
1948’de bu kadar tecrübeden sonra İnsan Hakları Evrensel Beyannamesi’ne duyulan
ihtiyaç. Bunlar Batı’nın âdeta vicdanını sorgulamasının sonrasında tecrübe
edilerek ortaya çıkmış kurumlar. 
Ama
Türkiye'ye bu manada bahsettiğim tercüme mantık nerelerden gelmiş ona baktım
şöyle bir: Türkiye'nin Birleşmiş Milletler İnsan Hakları Evrensel
Beyannamesi’ni kabul edişi 1949. Ondan sonra Türkiye'nin Avrupa İnsan Hakları
Sözleşmesi’ni onaylaması 1954. Türkiye'nin Avrupa İnsan Hakları Mahkemesine
bireysel başvuru hakkı tanıması 1987. Türkiye'nin Avrupa İnsan Hakları
Mahkemesinin yargı yetkisini tanıması 1989. Meclisin İnsan Haklarını İnceleme
Komisyonunun kurulması 1990. İnsan haklarından sorumlu devlet bakanlığını
görevlendirmesi 1991. İl ve ilçe insan hakları kurullarının kurulması 2000.
İnsan Hakları Üst Kurulu, İnsan Hakları Danışma kurulu gibi kurullar 2001 yılı.
Bilgi Edinme Değerlendirme Kurulunun kuruluşu 2003. Kadın Erkek Fırsat Eşitliği
2009. Kamu Denetçiliği Kurumu 2012. İnsan Hakları Kurumunun kurulması 2012.
Türkiye İnsan Hakları ve Eşitlik Kurumu 2016. Yani 2012’de aslında şu an
tartışmış olduğumuz kurul ciddi anlamda tartışılmış ve Meclis tutanaklarından
baktığıma göre muhalefetin yapmış olduğu şerhler ve eleştirilerle bu
uluslararası anlamda problemli gözüktüğü için bir türlü uygulanamamış, şimdi
içeriği değiştirilerek güncellenmiş, bir daha önümüze getiriliyor. İşte, bu
gelişlerde muhalefetin önerileri dikkate alınarak bazı konularda düzenlemelerin
yapılması, bunun tekrar Meclis gündemine bir daha gelmemesi için gerekli
olanlardan bir tanesidir. 
Pekâlâ bu konuda muhalefet ne diyor? Muhalefet her
şeyden önce İnsan Hakları ve Eşitlik Kurumunda görev yapacak olan kişilerin
tespitinde muhalefette siyasi parti grupları bulunan Meclisin hepsinin en
azından tavsiye edebileceği sözcülerin orada olmasını istiyor. Bu kuruma, evet,
Batı’da değişik ülkelerde cumhurbaşkanı tarafından, bakan tarafından, başbakan
tarafından kimseye sorulmadan kurul üyelerinin tamamının atandığı da doğru ama
Batı kendi iç dinamiklerinde problemini çözerek belli bir noktaya geldiği için
bunu yapıyor olabilir. Ama bizdeki bu sosyal sorunlar, siyasal sancılı hâller,
gerilimli durumları normalleştirebilecek uzlaşıcı bir yapının oluşabilmesi için
bu tarz kurumlarda farklı düşünceye sahip insanların varlığı toplumun
normalleşmesi ve rahatlayabilmesi için kaçınılmaz unsurlardan bir tanesidir. O
sebepten dolayı, muhalefetle yapılacak belki müzakerelerle ilgili maddeye
gelindiğinde –sanırım 10’uncu madde- üye sayısının tespiti konusunun yeniden
güncellenmesi gerektiğini düşünüyoruz.
Öte yandan, bu hususa İnsan Haklarını İnceleme
Komisyonunda da bizim muhalefet şerhi olarak koyduğumuz her maddenin ilgili
fıkrasıyla ilgili kapsamlı bir gerekçemiz var. Ben, iktidar partisi mensubu
milletvekili arkadaşlarımın da ellerinde o muhalefet şerhindeki bölümleri en
azından merak noktasında okumasını öneriyorum.
Biz, böyle bir kurumun oluşturulmasını, nihayetinde,
genel anlamda olumlu buluyoruz. Resen araştırma yetkisinin bu kurumda olmasını
bir noktada sıkıntılı buluyoruz, sadece başvuru üzerine inceleme yapmalarının
daha sağlıklı olacağı kanaatindeyiz. Kurum yaptırım ve uygulamaları sadece bu
ihlallere uygun kişilerin yetkili idari ve yargısal mercilere başvuru ve bu
başvuruların takibi sürecini bünyesinde barındırmalıdır. Kamu yargısal
faaliyetlerinden uzak tutulmalı yani bu kurum âdeta alternatif bir yargı
müessesesi gibi değerlendirilmemelidir. Mevcut ve olası Anayasa ve uluslararası
hukuk ihlallerinin önüne geçilebilmesi için bu süreci, demin dediğim gibi,
muhalefetin tavsiyesini göz önüne alarak değerlendirmekte fayda var. Eğer bunu
göz önüne alıp değerlendirmez isek uluslararası hukuktan kaynaklı bazı
uygulamalarla bu sürecin tekrar geri gelme ihtimali yüksektir diyorum.
Bizim toplumumuzdaki, gündemimizdeki problemlerin
başında terör ve teröristle olan mücadele had safhadadır. Artık terör ve
terörist ulusal değil, uluslararası boyut almıştır. “Uluslararası boyutta
emperyalist güçler gittiği yerleri işgal etmiyor artık, vaktinde bırakmış
olduğu iş birlikçileri üzerinden kendi bir müddet yönetti, şimdi bölgede
vekâlet savaşlarıyla terörü malzeme olarak kullanıp istikrarsızlık sağlıyor.”
tezi nispeten doğrudur. Ama bu doğruluk Türkiye’de istikrarsızlığın ve
toplumsal gerilimin ya da teröristle mücadelede, terörle mücadelede “Ne
yapalım, dünyanın başında bu, biz de hissemize düşeni çekeceğiz.” diye basit
bir savunmaya gitmemelidir. 
Bakın, bu konuda bir hatırlatma yapmak istiyorum. 11
Eylül olayı cereyan ettiğinde, özellikle 17 Eylül 2001 tarihinde Sayın Genel
Başkanımız Devlet Bahçeli Beyefendi o dönemde dünyaya seslenerek şu önerilerde
bulunuyor: “Siyasi mücadele ve araçları, şiddet ve şiddet vasıtalarından
tamamen farklı mahiyet taşımaktadır. Bu bakımdan terör bir siyasi faaliyet
değil, meşruiyeti olmayan, ahlaki değer taşımayan, rezil bir yöntemdir;
terörist ise insanlık dışı bir canidir. Dolayısıyla, terör örgütlerinin
boyutları ile eylem alanlarının ve biçimlerinin niteliği terörizm gerçeğini
değiştirmeyecektir. Terörü uluslararası siyasetin bir aracı olarak görmek,
terörü uluslararası hâle getirmek ve cinayetleri yaygınlaştırmak anlamı
taşımaktadır. Terör dünya çapında bir tehdit ve insan hayatına yönelmiş yok
etme eylemi olduğu için teröre karşı uluslararası müeyyidesi olan bir siyasi,
hukuki ve pratik eylem zemini oluşturmaya ihtiyaç vardır. Bu çerçevede,
terörizmle ilgili kavram ve yöntemler netleştirilmeli, çok zayıf durumdaki
uluslararası iş birliği ağı güçlendirilmelidir. Bunun için, en kısa zamanda
Birleşmiş Milletler teşkilatının öncülüğünde bir uluslararası terörizmle
mücadele konferansı yapılmalı, kavramlar ve yöntemler üzerinde uzlaşma zemini
sağlanmalıdır. Terörü destekleyen ülkelere karşı uluslararası toplum yaptırımlar
uygulamalı, terör suçlularını insanlık suçlusu ilan edip bireysel suçların
dışında, bütün insanlığa karşı işlenmiş suçlar muamelesi yapılarak müeyyide
artırılmalıdır.” 
Eğer bu teklifler o dönem içerisinde uygulanabilme
imkânını zaman içerisinde bulsaydı, dünya bu mesajı alabilseydi belki sorunlar
bu noktaya gelmeden tedbirler alınabilirdi. Yaşanılan süreçlerden sonra
sorunlara çözüm arayışı içerisinde bulunmak maalesef yeterli gelmiyor. Olası
öngörülerinden hareketle, Milliyetçi Hareket Partisi Grubunun yapmış olduğu,
her anlamdaki yapmış olduğu önerileri bu kapsamda Türkiye Büyük Millet Meclisi
ve siyasi irade ciddiye alırsa olası olumsuz gelişmelere karşı da ön alıcı
tedbirler olacağı kanaatiyle sözlerimi tamamlıyorum ve tekrar Genel Kurulu
saygıyla selamlıyorum. 
İlgili kuruluşun -eğer yasalaşırsa- büyük Türk
milletine hayırlı olmasını diliyorum. (MHP sıralarından alkışlar) 
BAŞKAN – Teşekkür ederim Sayın Ersoy.
Tasarı üzerinde, ikinci olarak, Halkların Demokratik
Partisi Grubu adına Ayhan Bilgen, Kars Milletvekili konuşacaktır. 
Buyurun Sayın Bilgen. (HDP sıralarından alkışlar)
Sizin de süreniz yirmi dakikadır. 
HDP GRUBU ADINA AYHAN BİLGEN (Kars) – Sayın Başkan,
değerli milletvekilleri; ben de söze Âşık Veysel’le, büyük ozanla başlamak
istiyorum: “Anlatamam derdimi dertsiz insana/Dert çekmeyen dert kıymeti
bilemez.”
İnsan haklarının, aslında, hepimizin ortak derdi olması
gerekiyor ama bu maddeden önce cezaevleriyle ilgili yapılan tartışmaya
baktığımızda, toplumun ciddi bir kısmının derdiyle ilgili ne kadar bigâne
olduğumuzu görmek pekâlâ mümkün. Hani, meşhur bir misal vardır, kıssa vardır;
Anadolu’dan birisi Avrupa’ya iş aramak üzere gitmiş, bir pizzacıda tecrübeli
eleman ilanı varmış, başvuru yapmış. Ama biraz konuştuktan sonra iş yeri sahibi
bakmış ki bu şahsın pek pizza tecrübesi falan yok. Önce demiş ki: “Sen hiç
çalıştın mı pizzacıda?” “Yok, çalışmadım.” demiş. “Peki, pizza ne, biliyor
musun, hiç yedin mi?” “Hayır, yemedim.” demiş. “Peki, pizzayı hiç gördün mü?”
demiş. “Yok, görmedim ama benim köyüme yakın bir köyden birisi daha önce pizza
görmüş.” 
Şimdi, cezaevleriyle ilgili burada kalkıp öyle sözler
söyleniyor ki hani ya hiç cezaevi görmemiş ya hiç cezaevine gireni görmemiş ya
hiç cezaevleriyle ilgili hiçbir şey okumamış diye düşünüyorsunuz. Cezaevleri
komisyonu diye bir komisyon var, Cezaevleri İzleme Komisyonu var, mevzuatta var
ama pratikte bir anlamı var mı, nasıl bir mevzuat yapmışız, bunu galiba buraya
çıkıp konuşanın en azından biliyor olması gerekir. Mesela Cezaevleri İzleme
Kurulunun bir üyesinin geçtiğimiz günlerde basına yansıyan sözü var -bir izleme
kurulu üyesi yani cezaevlerindeki haksızlıkları, ihlalleri biliyor olması
gerekiyor- diyor ki: “Bizim şehrimiz turistik bir şehirdir ama buradaki
cezaevinde Kürtler kalıyor yani kötü görüntü oluyor -aynen ifade böyle- kötü,
çirkin görüntü oluyor. Buradaki Kürt mahkûmları başka bir şehre götürseniz.”
Yani şehrin turistik imajına zarar verdiği için. Şimdi, böyle izleme kurulu
üyesiyle hangi cezaevindeki hangi ihlali izleyeceksiniz de o sorunu çözecek bir
iradeyi, bir tavrı geliştireceksiniz? 
Cezaevi izleme kurullarına nasıl üye olunur? Mekanizma
şeffaf değil. Cezaevi izleme kurulları hangi periyotla çalışır? Mekanizma yok.
Cezaevi izleme kurullarının raporları kamuoyuna açıklanır mı? Buna dair hiçbir
güvence yok. Yani cezaevi izleme kurulu diye bir şey var ama aslında aslı yok.
Dolayısıyla da cezaevleriyle ilgili burada konuşurken bir değerli
milletvekilinin CPT’den söz etmesi yani işkenceyi önlemeye dönük bir
uluslararası mekanizmadan söz etmesi, Meclis İnsan Haklarını İnceleme
Komisyonundan söz etmesi, cezaevi izleme kurullarından söz etmesi hiçbir şey
ifade etmiyor. Bu Parlamentoda ister 7 Haziranı esas alın -hadi 7 Haziranı
geçtik- ister 1 Kasımı esas alın şimdiye kadar İnsan Haklarını İnceleme
Komisyonu herhangi bir cezaevi ziyareti yapmadı. 
Şimdi, bir ülke düşünün ki tutuklu sayısı hükümlü
sayısına oranla dünyada en üst sırada yani bir ülkede eğer tutuklu oranı
hükümlü oranına göre böyle bir rakamı bulmuşsa orada yargılama sistemi çökmüştür
zaten. Hemen önümüze Avrupa’daki cezaevlerinin fizikî koşullarıyla Türkiye’deki
cezaevlerinin fizikî koşulları getiriliyor ama Avrupa’daki cezaevlerindeki
siyasi tutukluyla ya da siyasi hükümlüyle adli hükümlü oranına baktığınızda
aslında bu ifadenizin hiçbir karşılığı olmadığı, hiçbir değeri olmadığı çok net
biçimde görülecektir. 
Bu İnsan Hakları Kurumuyla ilgili düzenleme -belki bazı
milletvekillerimiz çok dikkatle izlemiyor olabilirler ama- sonuç itibarıyla
mevcut bir kuruma yeni görevler vererek yeniden dizayn etme, yeniden
yapılandırma biçimindedir. Yani bir İnsan Hakları Kurumu var ve bu kurum da
kurulurken aslında Başbakanlık İnsan Hakları Başkanlığını esas aldı. Yani
devletin zaten bürokratik bir organını kısmen değiştirerek İnsan Hakları Kurumu
yaptık, sonra da şimdi ona vize muafiyeti alabilmek için bir de ayrımcılıkla
mücadele görevi vererek adına da “Eşitlik Kurumu” ekledik, oldu “Türkiye İnsan
Hakları ve Eşitlik Kurumu.” Ama yeni görev verirken ne beklersiniz? Normalde
kurumun kapasitesini artırmak, kurumun daha sivil, daha güvenilir, daha
bağımsız, daha tarafsız olmasını sağlayacak bir mekanizma kurulmasını
beklersiniz ama öyle olmuyor. Daha önceki yani şu anda mevcut, var olan kurumda
hiç olmazsa üniversitenin, hiç olmazsa baroların temsil imkânı varken bunu da
kaldırıyorsunuz. Şimdi, böyle bir yapılanmayla gerçekten böyle bir yük, bu
kadar büyük bir sorumluluk çözülebilir mi, yerine getirilebilir mi? 
Ben Türkiye’nin Avrupa Birliği üyeliği sürecinde atılan
adımları çok politik bir tartışma konusu yapmak istemiyorum. İnsan haklarıyla
ilgili hangi nedenle iyi iş yapılmışsa onu desteklemek lazım ama yaptığınız
işin de hiç olmazsa beklentinizi karşılayacak bir niteliğinin olması gerekiyor.
Yani, insan hakları kurumlarının nasıl olması gerektiğine dair hem üye ülkeler
tek tek hem Avrupa Birliğinin kendi mevzuatı, Birleşmiş Milletlerin mevzuatı,
Avrupa Konseyinin mevzuatı çok net olmasına rağmen biz diyoruz ki: “Böyle
yapıyoruz ve bizim yaptığımız da esastır.” E, şimdi, siz yapabilirsiniz ama
bunun uluslararası arenada bir karşılığı olur mu, akreditasyon olur mu, bu
kabul görür mü? Hadi, bunu da bir tarafa geçtik yani bu mülteci pazarlıkları
falan dolayısıyla diyelim ki bu düzenlemeye Avrupa Birliği şimdilik ses
çıkartmadı. Peki, toplum buna itibar eder mi? Toplum başvuru yapma konusunda bu
kurumlara güvenir mi? Şimdi, Başbakanlık İnsan Hakları Başkanlığı, il, ilçe
insan hakları kurulları kurulurken insan hakları örgütleri dediler ki: “Bu
kurulların bağımsız olmaması durumunda, sivil olmaması durumunda bu kurullara
başvuru yapmaz insanlar.” 
Nitekim, insan hakları örgütlerine yapılan başvuruların
niteliğine bakıyorsunuz, bir de devlete ait insan hakları kurumlarına yapılan
başvuruların niteliğine bakıyorsunuz, zaten makasın ne kadar açık olduğunu
görüyorsunuz. Mesela, bu kurumlara yapılan başvurulara baktığınızda, genellikle
şöyle başvurular oluyor: İşte, komşu üst kattan halıyı çırptı, bizim çamaşırlar
kirlendi. Evet, bu da çok önemli bir şey şüphesiz ama Türkiye gibi devasa can
yakıcı insan hakları sorunları olan ülkelerde insanlar bu kurumların sorun
çözeceğine inanmadığı için de bu kurullara başvuru yapmıyor. Nitekim, zaten
ilkesel olarak da bu kurulların bağımsız olmasının anlamı, önemi, ihlal yapanın
değil, ihlal yapanın dışında ihlal yapanla mücadele edebilecek saygın,
itibarlı, toplumda tarafsızlığına, adaletine güvenilen insanların bu kurullarda
görev yapmasıdır. Yani, ancak insanlar o zaman gelip der ki: “Evet, ben bir
ihlale, haksızlığa uğradım ve bu sorunun çözümünde de bu kuruldaki insanların her
birisi toplumda bu konuda kendisine güvenilen insanlardır, asla siyasi hareket
etmez, asla kayırmacı, ayrımcı davranmaz, benim inancıma, mezhebime, kimliğime
bakmaz, iktidarın karakterine bakmaz, iktidar muhafazakâr mı, milliyetçi mi,
sol mu, solcu mu falan, bunlara bakmaz, her hâlükârda benim sorunumla
ilgilenir.” Şimdi, bu mekanizmayı sadece Hükûmet eliyle organize ederseniz,
kurarsanız bu kurumlar sadece ölü doğarlar, sadece güdük ortaya çıkarlar, ne
uluslararası arenada ne toplum nezdinde bir karşılığı olmaz. 
İnsan hakları sorunları kimsenin iç işleri değildir.
Yani, sadece son birkaç haftada yaşadığımız tartışmalara baktığımızda bunu
pekâlâ görebiliriz. Yani, bir ülkede gazeteci tutuklu yargılanıyorken, bir
ülkede işte, akademisyen tutuklu yargılanıyorken, ki bugün Başbakanın bu
konudaki tepkisi de son derece yerindedir, haklıdır, doğrudur ama siz
gazeteciyi peşinen “ajan” diye cezalandırılabilecek pozisyonda görürseniz insan
hakları konusunda bir ortak zihniyet, bir ortak perspektif geliştiremezsiniz.
Evet, dünyanın birçok ülkesinde iktidarlar özellikle de insan hakları
zihniyetinin gelişmediği ülkelerde muhalifleri böyle tarif ederler ya “bölücü”
derler ya “darbeci” derler ya işte, “iş birlikçi” derler, böyle kategorize
ederler ama sonuçta sırf bunun için insan hakları alanının standartları vardır.
Bu standartlar evrensel standartlardır ve siz bu evrensel standartları yok
sayarak kendiniz bir pozisyon alırsanız, bu aldığınız pozisyon konjonktürelse
yani iktidarda kimin olduğuna ve o mağdur nasıl bir karaktere sahip, buna göre
bir pozisyon alırsanız o zaman insan haklarının bu evrensel standartlarını
tümüyle bir kenara bırakmış olursunuz. Eğer insan hakları alanına başka
devletlerin müdahale etmesini istemiyorsanız bunun birinci yolu yani duruşma izlenmesinden
rahatsızlık duyuyorsanız, sizin insan hakları sorunlarınıza başka ülkelerin
ilgi göstermesi sizin onurunuzu kırıcı bir etki, bir sonuç doğuruyorsa ilk
yapmanız gereken şey meydan okumak değil, bu sorunları çözecek ve bir kaşınacak
yaranızın olmayacağı bir iklim, bir atmosfer inşa etmektir. Ama bunu yapmayıp
sadece dışarıya tepki vererek sorunu halının altına süpürürseniz yani bugün
uluslararası ilişkileriniz dolayısıyla insan hakları alanı evet, devletler
oyununun bir parçası olabilir, göz yumulabilir -zaman zaman böyle şeyler de
yaşanıyor- ihlaller yok sayılabilir Hükûmetinizle iyi ilişkiler kurduğu için
ama bir süre sonra ara bozulduğunda yine insan hakları sorunu gündeme
taşınacaktır. Siz bu sorunu giderecek, kökten çözecek adımlar atmak zorundasınız.
Dünyada nasıl yolsuzluk konusu küreselleşmişse, nasıl insan hakları ihlalleri,
şiddet konusu küreselleşmişse, bununla mücadele konusunda da uluslararası
dayanışmanın olması, uluslararası toplumun iş birliği yapması son derece doğal,
hatta kaçınılmazdır.
Evet, bu nedenle biz ısrarla diyoruz ki bu kurum
mutlaka uluslararası standartlara uygun biçimde yapılandırılmalıdır. Eğer bu
gerçekleşmezse yani bu kurumlar güven verici bir şekilde dizayn edilmezse,
planlanmazsa, yeniden yapılandırılmazsa sadece, hani, kendi vaktimizi harcamış,
Türkiye toplumunu da yeni bir kurum kurmanın, oluşturmanın heyecanıyla belki
motive etmiş oluruz ama bir süre sonra bu kurumların hiçbir işe yaramadığı çok
net biçimde görülür. 
Evet, devletin kurumlarında, devletin insan hakları
gibi alanlarda kurduğu kurumlarda özerklik nedir, neleri kapsar, aslında bunlar
çok net tarif edilmiş. “Yapısal özerklik” denmiş, “mali özerklik” denmiş,
“işlevsel özerklik” denmiş, bunların her birinin yolları, imkânları, ölçütleri,
koşulları çok net biçimde ortaya konmuş ama bizde ne yazık ki buna uygun bir
mantıkla bu kurumları oluşturmak yerine, yarın bu kurullara, bu kurumlara
birileri başvurduğunda, işte, siyaseten iktidarı yıpratacak, zora sokacak bir
karar nasıl çıkarttırmayız, bunu nasıl engelleriz, bunu nasıl önleriz, buna
dair kaygılarla hareket edilmiş. 
Bu kurullardaki yapılanmanın ilkesel olması gerektiğine
dair sadece bir ölçüyü hatırlatmak isterim. İktidarlar her zaman farklı
düşünenlere, eleştirel bakanlara, muhaliflere farklı gözle bakabilirler ama bir
topluluğa olan öfkeniz eğer sizin adaletsiz davranmanıza sebebiyet veriyorsa o
zaman ölçü tümden ortadan kalkmış demektir. Ama ne yazık ki Parlamentoda da,
Komisyonda da -İnsan Hakları Komisyonunda da- her şey sayısal çoğunlukla
şekillendiği için, galiba, aslında bu kurulları, dünyadaki standartları falan
konuşmaktan önce bu çoğunluk algısı üzerine, çoğunluğun mutlaka doğru yaptığı,
çoğunluğun mutlaka doğruyu bildiği algısı üzerine konuşmak gerekiyor.
Ben çok uzun, ayrıntılı bir demokrasi felsefesi,
siyaset felsefesi tartışması açacak vaktimin olmadığını biliyorum ama bir sure
var ki Kur’an’da, biliyorsunuz bu sure aslında doğrudan doğruya çoğunlukla,
sayıyla, güçle övünenler için gelmiş, Tekasür suresi. Yani “Onlar sayıyı, gücü
o kadar önemsediler ki -işte- mezarları bile saymaya yeltendiler.” diye
başlıyor. Ve bu çoğunluk konusunda İslam siyaset felsefesine referans alınan
belki çok kısa surelerden birisi de Asr suresidir. Asr suresinde genelleme
yapılır “Herkes hüsrandadır.” diye, “Çoğunluk hüsrandadır.” diye ama istisnalar
sayılır, işte “Şunları, şunları yapanlar müstesna.” denir. Dolayısıyla,
insanlık tarihinde, toplum tarihinde, Türkiye tarihinde, Orta Doğu tarihinde
sadece sayısal çoğunluğu esas alan bir millî irade anlayışını ne demokratik
kabul etmek ne de ahlaki kabul etmek çok mümkün değil. İşte, bunun için hukuk
devleti başka standartlar koyar, der ki: Evet, parlamento çoğunluğu bir
partinin elinde olabilir ama buna rağmen bu çoğunluk buradan daha ileriye
gitmemelidir, bu sınır insanlığın asgari sınırıdır, olmazsa olmazıdır; bunlar
değerlerdir, bunlar ilkelerdir, bunlar insan haklarıdır. Nasıl azınlığın
çoğunluğa tahakkümü kabul edilemezse, çoğunlukçu bir demokrasi anlayışının da
aslında çok daha büyük bir tehdit oluşturduğunu görmemiz gerekiyor. Çünkü eğer
azınlık baskı yapıyorsa bir ülkede, çoğunluk bir biçimde örgütlenir, demokratik
imkânlar yoksa bile başka şekillerde haklarının kavgasını verebilir ama eğer
çoğunluk bir baskı oluşturmuşsa, onun karşısında ne yazık ki, azınlıkları,
zayıfları, az olanları, muhalifleri koruyacak olan şey sadece değerlerdir. 
Bunun gibi, muhtemelen çok rahatsız edecek bir başka
şey de aslında… Mesela pozitivist rejimler yani kendisine işte, inanç dünyasını
referans almayan rejimler faşizan uygulamalara imza attığında da elbette karşı
çıkmak gerekir, hiç şüphe yok bunda ama kendisine ayrıca inanç dünyasını,
muhafazakâr değerleri referans alan bir siyasetle insanlar üzerinde baskı
kurarsanız yani kutsalları da kendinize referans yaparsanız o baskıcı rejim çok
daha tehlikelidir çünkü ona karşı çıkmak, ona itiraz etmek, onun yanlışlarını
ortaya koymak daha ciddi tepkiler, daha büyük kaygılar oluşturur ama ister bu
ölçüleri dikkate alın, isterseniz hani Platon’un çok net, çok güzel biçimde
ifade ettiği gibi “Demokrasi, evet, esası itibarıyla halkın egemenliğidir ama
iyi seçim için iyi bir eğitim, iyi bir bilinç düzeyi gerekir. Bu yoksa
demokrasi otokrasiye dönüşebilir ve bu durumda iyi oy alanlar mutlaka iyi
yönetirler diye bir kesin hükme varamazsınız.” diyor. Evet, toplumu bir şekilde
baskı altına alarak, toplumun umutlarını vaatlerinizle buluşturarak belki bunu
başarabilirsiniz ama ortaya çıkan eseri denetleyecek mekanizmaları ortadan
kaldırırsanız, tarafsız sivil kurumları yani aslında her sistemin supaplarını,
bu mekanizmaları işlevsizleştirirseniz o zaman insan haklarından söz etmenin
de, sivil mekanizmalardan bahsetmenin de çok bir anlamı kalmaz. 
Denge denetleme sistemini her vesileyle, her fırsatta
Hükûmetiniz çok haklı olarak dillendiriyor, biz de bunu çok önemsiyoruz çünkü
denge denetleme sistemi gerçekten iktidar gücünün kendi içinde bir dengesinin
olması ve aynı zamanda denetleme mekanizmalarının olması anlamına gelir ama bu
klasik, geleneksel sadece güçler ayrılığı meselesi değildir artık dünyada. Yani
“Yasama, yürütme ve yargıyı biz ayırdık, dolayısıyla burada güçlü bir denge
denetleme sistemi var.” falan diyemiyorsunuz artık. Kaliteli demokraside,
nitelikli demokraside katılımcılığın başka mekanizmaları kurulmuş. Bunlardan
birisi sivil denetimdir. Sivil denetimin de yollarından birisi, işte, bugün,
biraz önce konuşmaya başladığımız İnsan Hakları Kurumu gibi kurumlardır,
ombudsman mekanizması gibi mekanizmalardır. Eğer siz buraları birer sivil
mekanizma olmaktan çıkarırsanız yani devleti insan haklarına uygun hâle
getirmek yerine, politikaları insan haklarına uygun hâle getirmek yerine insan
hakları alanını devletleştirirseniz, devletin çizgisine, devletin perspektifine
uygun bir yere oturtursanız ortada ne sivillik kalır ne de insan hakları kalır.
Böyle toplumlarda, böyle ülkelerde nefes almanın, yaşamanın, var olmanın tek
yolu -tırnak içerisinde ifade ediyorum- devleti ele geçirmektir. Ama,
demokrasilerde sivil toplum, muhalefet hareketleri devleti ele geçirilecek bir
yer gibi görmezler çünkü “devlet” dediğiniz şey, topluma hizmet için
kurallarını kendisinin de kabul ettiği, deklere ettiği bir mekanizmadır. Ama,
kendi koyduğu kurallara eğer devlet uymamaya başlarsa, devleti yönetenler bu
değerleri yok sayarak sadece sayısal üstünlüğe, sadece güce dayanarak bir
mekanizma işletmeye başlarsa o zaman toplumun çok farklı kesimleri, farklı
yapılar ancak varlıklarını devlette güçlü örgütlenmeye, devleti ele geçirmeye
odaklarlar ki bunun sonu yoktur.
Ben bu açıdan bir kez daha bu tasarının,
özellikle kurulunun oluşma mekanizması başta olmak üzere, ayrımcılık tarifinin,
eşitlik tarifinin yeniden ele alınmasının hem Meclisin itibarı, saygınlığı
açısından hem de Türkiye'nin, Türkiye’de yaşayan herkesin, özellikle de hak
ihlaline uğrayanların beklentileri açısından önemli olduğunu, değerli olduğunu
düşünüyorum. Bu Meclisin itibarını burada bazı tartışmaları engelleyerek,
öteleyerek falan sağlayamayız çünkü iktidarların, muktedirlerin sorumluluğu
sadece yaptıklarından değil aynı zamanda yapmadıklarından da kaynaklanır. Bu
Parlamento gündemine almadığı her konudan dolayı tarihe ve topluma karşı
sorumludur, gündemine alması gerektiği hâlde ertelediği, geciktirdiği her
şeyden dolayı sorumludur. Bu sorumluluk anlayışıyla hareket edeceğini umuyorum
ve hepinizi saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Bilgen.
Birleşime on beş dakika ara veriyorum.
Kapanma
Saati: 21.44
DOKUZUNCU OTURUM
Açılma Saati: 21.58
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Sema KIRCI (Balıkesir), Emre KÖPRÜLÜ
(Tekirdağ)
-----0-----
BAŞKAN – Sayın
milletvekilleri, Türkiye Büyük Millet Meclisinin 62’nci Birleşiminin Dokuzuncu
Oturumunu açıyorum.
149 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon
yerinde. 
Hükûmet yerinde.

Tasarının tümü
üzerinde şimdi söz sırası Cumhuriyet Halk Partisi Grubunda. 
Cumhuriyet Halk
Partisi Grubu adına Şenal Sarıhan, Ankara Milletvekili.
Buyurun Sayın
Sarıhan. (CHP sıralarından alkışlar)
Süreniz yirmi
dakikadır. 
CHP GRUBU ADINA
ŞENAL SARIHAN (Ankara) – Değerli Başkanım, sevgili kâtip üye arkadaşlarım,
milletvekili arkadaşlarım, çalışan arkadaşlar, emeği geçen arkadaşlar; herkesi
saygıyla selamlıyorum. 
Bugün edindiğim
bir sözcük var, bazı arkadaşlar “Partim adına selamlıyorum.” diyor. Bu güzel
bir şey tabii, burada bulunuşumuz partimiz adına. Ben de partim adına
selamlıyorum. 
Şimdi,
oldukça az sayıdayız, biraz kendi kendimize gibi konuşacağız, öyle görünüyor.
Aslında usul tartışması yaparken de bu yasa tasarısı üzerine oldukça ayrıntılı
-özetli ama ayrıntılı- bir konuşma grup başkan vekillerimiz tarafından sizlere
sunuldu. Bazı sözlerimin yineleme olacağı düşüncesindeyim ancak bu yineleme
olma olasılığına karşın yine de bazı konulardaki görüşlerimi anlatmaya
çalışacağım.
AKP Hükûmetinin açıklamış olduğu 64’üncü Hükûmet
Programı’nın sunuş kısmında şu cümle yer alıyor: “Bugün Türkiye Cumhuriyeti
devletinin en temel ilkesi insan onurunun korunmasıdır.” Ve devam ediyor,
programın “Demokratikleşme ve Anayasa” başlıklı bölümünün ilk satırlarından
başlayarak şöyle söyleniyor: “Demokratikleşme perspektifimizin odağında insan
onuru bulunmaktadır. İnsan onurunu zedeleyen hiçbir uygulama ve politika meşru
görülemez ve gösterilemez. İnsan onuruyla taçlandırılan Türkiye Cumhuriyeti
vatandaşlığı kimliği taşıyan hiç kimse, hiçbir makam ve güç sahibi tarafından
tahkir edilemez; inancı, rengi, cinsiyeti, dili, ırkı, siyasi düşüncesi,
felsefi anlayışı ve yaşam tarzı nedeniyle ayrımcılığa maruz bırakılamaz,
herhangi bir şekilde nefret söylemine muhatap kılınamaz.” Bu ifadeler oldukça
değerli ifadeler. İnsan onurunu insan hakları sorununun temeli sayan ve her
türlü kötü muamele ve ayrımcılığı da onuru zedeleyen bir tavır olarak
belirleyen, aynı zamanda hangi makam ve mevkide olursa olsun kimsenin insan
onurunu ortadan kaldıracak, incitecek bir davranışta bulunmasına olanak
sağlamayan ifadeler. Ancak, Türkiye’de yaşanan şöyle bir gerçekliğe bakıyoruz:
Bugünkü tasarımız insan haklarına ilişkin, Türkiye İnsan Hakları ve Eşitlik
Kurumu Kanunu Tasarısı oldu. Buna göre, insan hakları da insanın onuru meselesi
üzerinden kaynaklandığına göre, şöyle bir bakalım, biraz önce farklı
arkadaşlarım tarafından da söylenildi: Şu anda, ülkemizde, Türkiye’de sistemli
bir biçimde kutuplaşma ve ayrıştırma politikalarından kaynaklanan duygusal ve
algısal bir ayrışmayla karşı karşıyayız. Hem kamusal alanımız hem de özel
alanımız, mahallede, sokakta, okulda, iş yerinde, her yerde bölüyor ve bölünme
somut, görünür hâle gelmiş bulunuyor. Bu koşullarda toplumda her kesimden insan,
insan hakları ihlaline uğruyor. Bu ihlaller bireysel ya da grupsal şekilde
giderek yaygın, sürekli ve sistematik bir hâle geliyor. 
Elimdeki notlarda ayrıntılı rakamlar var ama ben
bunların toplamı üzerinden hareket etmeye çalışacağım. Ki, bugün yine ifade
edildi, sabahleyin yine bir insan hakları talebiyle karşınızda olan arkadaşım
tarafından ifade edildi, dendi ki: Şu anda farklı rakamlar söylenmesine karşın
350’yi aşkın şehit cenazesi karşılamış bulunuyor Türkiye, aynı zamanda 310
sivil cenazesi karşılamış bulunuyor. Yani ciddi bir biçimde yaşam hakkı ihlali
var ama bütün bunların yanı sıra hepimizin artık patlama diye andığımız,
katliamdan patlama sözcüğüne dönüştürerek belki güncel yaşam içinde
sıradanlaştırmaya çalıştığımız olaylar dizininde -İstanbul, Ankara, Diyarbakır
patlamalarında- kaybettiğimiz insan sayısı da 218’i buluyor yani ciddi bir
yaşam hakkı ihlali ile karşı karşıyayız. Bunu ne izliyor: İnsanlar sokakta
dövülüyorlar, kurşunlanıyorlar, evlerinde vurulup öldürülüyorlar, özgür bir
biçimde düşüncelerini ifade edemiyorlar, yazıp çizemiyorlar, yayın yasakları
geliyor, yayın yasaklarının üzerinden süren yargılamalara gizlilik kararları
veriliyor, işkence ve kötü muamele iddiaları kuvvetle artıyor ve bu iddialar
karşısında da cezasızlık kültürü diye ifade etmeye çalıştığımız bir cezasızlık
süreci karşımıza çıkıyor. Kadınlar öldürülüyor, örneğin 2015 yılında sadece 284
kadın sokakta ya da evde katledilmiş bulunuyor. UNICEF’in yaptığı araştırmalara
göre de ne yazık ki en son Karaman’da yaşadığımız olayda olduğu gibi, dünyada
çocuk istismarı yüzde 1 ile 10 arasında iken, Türkiye’de bu oran 10 ile 53
arasında karşımıza çıkıyor. Her 4 kız çocuğumuzdan biri, 7 erkek çocuğumuzdan
da biri 18 yaşından önce cinsel istismara uğruyor. 
Adil ve etkin bir yargılama yapılamıyor ki, eğer bu
kadar öldürülme varsa, bu kadar cinayet varsa ve bu kadar kötü muamele varsa
bunun adil bir şekilde sorgulanması, yargılanması gerekirken, ne yazık ki
mahkemeler, bağımsız mahkemeler olarak görev yapamıyorlar, bir yandaşlık ve taraflılık
kaygısı ve kuşkusu karşımıza çıkıyor. 
Özel mahkemelerin yerine kurulmuş, adı özel olmayan
sulh ceza mahkemelerine özel görevler yaptırılıyor.
Dünya Adalet Projesi’nin 2015 yılı araştırmalarına
göre, hukukun üstünlüğü endeksinde Türkiye 102 ülke arasında 80’inci sırada
bulunuyor ve bu durum, oldukça, başımızı yere eğmemiz gereken, yüzümüzü
kızartması gereken bir durum ve Türkiye 8.450 başvuruyla, Avrupa İnsan Hakları
Mahkemesine, Ukrayna ve Rusya’dan sonra 3’üncü sırada en çok başvuruyu yapmış
ülke olarak karşımıza geliyor.
2015 yılında açıklanan kararlarda, Avrupa İnsan Hakları
Mahkemesinin, aleyhte sonuçlanan karar sayısı durumuyla, Türkiye 87 kararla
Rusya’nın arkasından geliyor.
Basın özgürlüğü, bugünlerde artık hepimizin bildiği
gibi, iki isimle özdeşleşmiş, Can ve Erdem ismiyle özdeşleşmiş; tam bir ihlal,
tam bir haber alma özgürlüğü ihlali olarak karşımızda duruyor.
Ve cezaevleri arkadaşlar, cezaevlerinde son on yılda
mahpus sayısı 3 katına çıkmış durumda. İçinde bulunduğumuz koşullarda 360 hapishanede
yaklaşık 170 bin mahpus bulunuyor ve ne yazık ki AKP, 2017 sonuna kadar 199
yeni hapishane açılmasının ve 125 bin yeni kapasite ekleneceğinin planını bize
açıklıyor yani önümüzde özgürlük için günler değil, cezaevleri için günlerin
planı yapılmış durumda.
İş gücü piyasasındaki durumumuz, kadınlar yönünden, 3
kadından 1’i ancak çalışıyor, erkeklerin durumu bizden biraz daha iyi gibi
görünüyor. Ve de “etkin soruşturma” dediğimiz... Avrupa İnsan Hakları
Mahkemesinin de güvence altına aldığı adil yargılanma hakkı ve etkin
soruşturmanın bütün bu olumsuzluklar karşısında yapılmadığını görüyoruz. 
Şimdi, iç hukukumuz aynı zamanda da uluslararası
sözleşmeler bizi yeni görevlerle karşı karşıya bırakıyor. Bu kadar insan hakkı
ihlali varsa bu ihlallerin önlenmesi konusunda da devlet… İşte bize burada
verilen görev gibi, Türkiye Büyük Millet Meclisinde bir önleme mekanizması
oluşturmaya çalışıyoruz. İnsan Hakları Komisyonunda sivil toplum örgütlerini
dinlemiştik, Türkiye İnsan Hakları Vakfını, İnsan Hakları Derneğini,
MAZLUMDER’i… Oradan bir arkadaşımızın sözlerini, Türkiye İnsan Hakları Vakfı
Genel Sekreteri Metin Bakkalcı’nın sözlerini burada sizinle paylaşmak istiyorum
-bu paylaşımımın özel bir amacı var- şöyle diyor Bakkalcı: “İnsan Hakları
Kurumu bataklığına dönüştü Türkiye.” 
Sevgili arkadaşlar, altını çizerek söylüyorum, bu yasa
tasarısını bu biçimde yasalaştırırsak biz bu bataklığa yeni bir ürün daha
eklemiş olacağız. Bu sebeple, bugün burada gerçekten hepimizin onurla gelecekte
anacağımız bir insan hakları yasa tasarısını oluşturmamız gerekiyor. Bunu
oluşturmak için neye ihtiyacımız var? Diyoruz ki… Biraz önce konuşuldu, işte,
“Anayasa’ya aykırılık söz konusu.” diye arkadaşlarım ifade etti. Hızla
anlatıyorum: Anayasa’nın 2’nci maddesi, 14’üncü maddesi, 5’inci maddesi,
10’uncu maddesi, bunlar açıkça cumhuriyetin niteliklerini, insan haklarına
dayalı olma, insan haklarına saygı, devletin temel amacının özgürlükler
önündeki engelleri kaldırmak… Aynı zamanda 10’uncu madde de ayrımcılık yasağı
ve eşitlik ilkesini bize zorunlu kılıyor ve 2004’te değişmiş olan 90’ıncı madde
de uluslararası sözleşmelere atıf yapıyor. 
Şimdi, sevgili arkadaşlar, 96’da Medeni ve Siyasi
Haklara İlişkin Uluslararası Sözleşme’yi, 72’de Her Türlü Irk Ayrımcılığına
Karşı Sözleşme’yi, 79’da (CEDAW) Kadınlara Karşı Her Türlü Ayrımcılığın
Önlenmesi Sözleşmesi’ni, 2006’da engellilerle ilgili sözleşmeyi, daha da önce,
çok önce, Paris Sözleşmesi’ni ve sonuç olarak da İstanbul Sözleşmesi’ni
imzaladık. 
Şimdi, bütün bu sözleşmelerin temel noktası, AKP’nin
kendi programında atıf yaptığı insan onurunu korumayı amaçlıyor fakat özellikle
bugün konuştuğumuz yasa -pek çok arkadaşım atıf yaptı- Paris Sözleşmesi. Paris
Sözleşmesi ne diyor, izninizle buradaki arkadaşlara böyle adı edildi edildi de
ne diyor bu sözleşme biraz ona atıf yapmak, ona bakmak ve onun üzerinden
elimizdeki tasarıyı incelemek gibi bir işe koyulmanın doğru olacağı
düşüncesindeyim.
Bakınız, 92 tarihli bu Paris Sözleşmesi ya da Paris
Prensipleri diye de anılıyor eski dille ifade edersek -20 Aralık 1993 tarihinde
yürürlüğe girişi- şöyle diyor: “Ulusal mekanizmaların yani ulusal önleme
mekanizmalarının…” Bunun altını çiziyorum, bugün yapmak istediğimiz şey aslında
ulusal önleme mekanizması. Hangi konuda? Bir, ayırımcılık konusunda; iki, işkencenin
ve zalimane muamelenin önlenmesi konusunda. Bu iki temel konu üzerinden genel
insan hakları konusundaki eşitsizlikleri gidermek.
Şimdi arkadaşlar, şöyle diyor: “Bu kuruluşlar, ulusal
önleme mekanizmaları Anayasa’da yer alırlar ve yasayla güvence altına
alınırlar. Anayasa onları tanımlar.” Anayasa nasıl tanımlıyor? 90’ıncı maddeyle
ve biraz önce atıf yaptığım maddelerle. Devam ediyoruz: “Ne yapar bu insan
hakları ulusal mekanizması? Parlamentoya, hükûmete görüş ve öneri bildirir.”
diyor yani bize. Bu kurul bize görüş ve öneri bildirecek. Hangi konuda? İnsan
haklarının geliştirilmesi, korunması konusunda. Bununla yetinmeyecek,
tavsiyelerde bulunacak, rapor sunacak ve bize yol gösterecek, şunlar şunlar
yanlış yapılmaktadır diyecek. Kurul oldukça önemli görevler yapacak.
Yürürlükteki yasaları inceleyecek, bu yasalarda insan hakları ihlalleri var mı,
bunları belirleyecek ve bunları bize sunacak. İlkelerin, Paris Prensiplerinin
önemli maddeleri bunlar. Devam ediyoruz: Uygun gördüğü insan hakları ihlallerine
resen el koyacak yani kendiliğinden el koyacak; bir yakınmaya bağlı olmaksızın
kendiliğinden el koyacak. İnsan haklarının ulusal düzeydeki genel durumu ve
daha özel sorunlar üzerinde rapor hazırlayacak. Şimdi, biraz önce size
tanımladığım 218 insanın yaşamını yitirdiği patlamalar, güneydoğuda yaşanan her
türlü insan hakkı ihlali, Türkiye’nin her yerinde yaşanan, bugün biraz önce,
sabahleyin işçi hakları konusunda bizim bu masada, bu kürsülerde, bu alanda
yaşadığımız ya da yaşattığımız insan hakkı ihlalleri, bütün bunlarla ilgili
ulusal mekanizma rapor hazırlayacak. Yani neredeyse bizim üzerimizde bir görev
yapacak. “Ülkede olup biten insan hakları ihlalleri olaylarına hükûmetin
dikkatini çeker, bu ihlallerin son bulması için hükûmete her türlü girişimi önerir
ve gerektiği takdirde hükûmetin tavır ve tepkilerine ilişkin görüşler
bildirir.” Bu çok önemli bir madde arkadaşlar. Hükûmeti uyarma görevini
yapıyor. Biraz önce mevzuat değişikliği konusuna değinmiştim. “Ayrıca
imzalamamış olduğumuz sözleşmelerin imzalanması konusunda teşvikte bulunur.” 
Şimdi bir başka maddeye geçeceğim, daha eksik, zamanım
yetmiyor. “Oluşturulma biçimleri, bağımsızlık ve çoğulculuk güvenceleri.” Paris
ilkelerinin 3 temel görevi var. Hangi görevlerin yapılacağı konusundaki
tanımlamalar, bağımsızlık ve çoğulculuk. Bağımsız olacak olan ne? Ulusal önleme
mekanizması. Yani herhangi bir siyasi partinin taraflılığı, yandaşlığı -ki
devleti doğrudan doğruya, devleti temsil eden hükûmeti ifade ederek söylemek
gerekir- bunun herhangi bir rüzgârı dahi esmeyecek. Ama bugün biz bu elimizdeki
tasarıda ne yapıyoruz? 11 kişiyi de neredeyse Hükûmet eliyle atamış oluyoruz.
Bakanlar Kurulu ve Cumhurbaşkanı marifetiyle… Ki bulunduğumuz durumda Sayın
Cumhurbaşkanının da bir partiyi temsiliyetinin çok güçlü hissedilir olması
karşında biz zaten bağımsız bir kurul oluşturmuyoruz ve “önleme mekanizması”
dediğimiz mekanizmaya… Bugün, biliyorsunuz, bir başka insan hakları yasası var
elimizde. Bu yasayı biz niçin değiştiriyoruz? İşkence ve zalimane muamele
karşısındaki eksiklik sebebiyle. Bunun bir küçücük örgütlenme yoluyla buraya
dâhil edilmiş olmasını… Şimdi ayrıca gözaltında, cezaevinde, örneğin akıl
sağlığı yerinde olmayanların tutulduğu hastanelerde, çocuk bakımevlerinde;
kapalı tutulan, zorla tutulmuş olan bütün yerleri inceleme konusunda ve böylece
önleme. Neyi önleme? İşkence ve kötü muameleyi. 
Hani son yaşadığımız olayı yine
anımsatmak isterim, bir istismarı ya da istismarlar dizinini ya da hukuka
aykırı işlemler, eylemler, can almalar dizinini engelleme konusunda görev
yapacak. Yani bu görevi yaparken bağımsız olacak ve çoğulcu. Çoğulculuk ne?
Çoğulculuk, insan hakları alanındaki sivil toplum kuruluşları da bu önleme
mekanizması içinde rol almış olacak. Eğer onlar yoksa, Metin Bakkalcı’nın
sözleriyle biz bir bataklıkta, yeni bir insan hakları kurumunu da yok etmiş
olacağız ya da bir ölü mekanizmayı yaratmış olacağız. Eğer gerekli
düzenlemeleri yapmamış olursak. 
Şimdi sevgili arkadaşlar, burada benim
takıldığım, bütün bu komisyon çalışmalarımız boyunca da üzerinde düşündüğüm bir
nokta var ki, o da, burada “ayrımcılık” tanımının ne anlama geldiği ve nasıl
yapılması gerektiği konusunda. Öyle bir tanım gerçekleştirilmiş ki elimizdeki
tasarı üzerinde çoğulcu ayrımdan söz ediliyor, tekil ayrımdan söz ediliyor, dolaylı
ayrımdan söz ediliyor. Ayrım ayrımdır. Ayrımı farklı başlıklarla, farklı
niteleyerek yapamazsınız ve ayrımın gerek, işte, ırk, din, dil, cinsiyet,
cinsel yönelim... Ki kadın kuruluşlarımızın bu konuda muhalefet şerhleri var,
aynı şekilde bizim de muhalefet şerhlerimiz var. Bugün bütün dünyanın tanıdığı
birtakım sorunları görmezden gelmek, kulaklarımızı tıkamak, onları atlayıp
geçmek ve onları ahlak meselesi üzerinden değerlendirerek yok saymak da mümkün
değil. Bu sebeple, bu tasarıda ne ayrımcılık ayrımcılık olarak doğru düzgün bir
şekilde ifade edilmiş durumda… Cedaw Sözleşmesi var, İstanbul Sözleşmesi’ne hiç
atıf yapılmamış; hemen hemen bütün sözleşmeler var bu tasarının içinde ama
İstanbul Sözleşmesi yani kadına yönelik her türlü kötü muameleyi insan hakkı
ihlali sayan sözleşme yok. İşkence, kötü muamele ve zalimaneye karşı
sözleşmenin kendisi var ama kurulları yok, sadece cezaevi ziyaretiyle sınırlı
bırakılmış olan bir faaliyet var burada. Bütün bu tablo içinde bugün -buradan
umarım ki özel görüşmelerle veya buradaki toplu, ortak kararlarımızla- biz
gerçekten insan hakları ihlallerini önleme mekanizmasını oluşturmuş oluruz ve
hem kendi içimizdeki insan hakları ihlallerinin hem sokağımızdaki, ülkemizdeki
insan hakları ihlallerinin doğru bir biçimde engellenmesini, önlenmesini
-önlendikten sonra zaten iyi de soruşturmuyoruz, biliyorsunuz öyle bir
problemimiz de var, bunlardan da söz etmeye çalıştım- bunu da başarabilmiş
oluruz diye umut etmek istiyorum sevgili arkadaşlar. Ciddi bir iştir yaptığımız
iş; hepimizin insan onuruyla yaşayabilmemizi sağlayacak, hepimizi güçlendirecek
bir iştir doğru yapabilirsek, buna da inanıyorum. 
Teşekkür ederim. (CHP ve HDP sıralarından alkışlar) 
BAŞKAN – Teşekkür ederim Sayın Sarıhan. 
Siyasi parti grupları adına yapılan konuşmalar sona
ermiştir. 
Şimdi şahsı adına söz talep eden iki sayın
milletvekiline söz vereceğim. 
İlk konuşmacı Veli Ağbaba, Malatya Milletvekili. 
Buyurun Sayın Ağbaba. (CHP sıralarından alkışlar) 
Süreniz on dakikadır. 
VELİ
AĞBABA (Malatya) - Sayın Başkan, değerli milletvekilleri; ben de hepinizi
saygıyla selamlıyorum. 
Değerli
arkadaşlar, tabii, İnsan Hakları Kurumunun kurulmasıyla ilgili bir kanunu
konuşuyoruz; maalesef, Sayın Bakan, ilgili bir bakan yok. Tarım ve Hayvancılık
Bakanı burada. İnsan hakları konusundaki AKP’nin duyarlılığını bu konuda tespit
etmek istiyorum.
COŞKUN
ÇAKIR (Tokat) – Biliyorsun, biliyorsun, nerede olduğunu biliyorsun.
VELİ
AĞBABA (Devamla) – Yani nerede olduğunu bilmiyorum ama Sayın Bakan sanırım,
yanlış bilmiyorsam tarım ve hayvancılıktan sorumlu Bakan. Ben sadece bu tespiti
yapmak istiyorum.
COŞKUN
ÇAKIR (Tokat) – Veli Bey, sizin grup başkan vekilinizle istişarede şu anda.
VELİ
AĞBABA (Devamla) – Değerli arkadaşlar, şimdi, Türkiye İnsan Hakları ve Eşitlik
Kurumunun kurulmasını konuşuyoruz. Bu kanun tasarısına göre oluşacak kurulun 11
üyesi olacak ve bu 11 üyenin 8’ini Bakanlar Kurulu, 3’ünü de Cumhurbaşkanı
seçecek. Bizim kabul etmeyeceğimiz ve eğer kabul edilirse de meşru
saymayacağımız bir kurul oluşturulmaya çalışılıyor. Bu kurulun üyelerinin
tamamını iktidarın seçmesi kabul edilemez.
Değerli
arkadaşlar, İnsan Hakları Kurulunun bu hâli insan haklarına aykırıdır. Bakın,
değerli arkadaşlar, bu, tecavüze uğrayan çocuklar, haksızlığa uğrayan aydın ve
muhalifler, her ortamda dışlanan toplumun ötekileri, çalışmayan, devletin
kaydında olmayan güvencesizler, kısaca toplumda mağdur edilmiş herkes için
önemli bir kanundur. İnsan, hakları olduğu sürece insandır. Bu haklar sayesinde
insan onuruna yaraşır bir şekilde yaşamamız mümkündür. Bu haklar doğuştan gelir
ve tartışılmaz, kısıtlanamaz. İnsan haklarının kazanılmasına ve korunmasına
hizmet edenler olduğu gibi ihanet edenler, yok sayanlar ve çiğneyenlerin de
olduğunu biliyoruz. 
İnsan
haklarının önemini anlamak için hakları elinden alınan insanları düşünmemiz
gerekir. İnsan hakkının ne olduğunu anlamak için değerli milletvekilleri,
empati yapmalıyız. Bu yapacağımız empatiler acıdır ve yakıcıdır ancak örnek
vermeliyiz ki bu kanunun ciddiyetini anlayabilelim. 
Örneğin,
kendimizi Karaman’da aylarca tecavüze uğrayan 10 yaşındaki çocuğun babası
yerine koyalım. 
Kendimizi
Pozantı Cezaevinde tecavüze uğrayan bir çocuğun annesi yerine koyalım. 
Kendimizi
cezaevine girerken çıplak aramaya ve oyuk aramasına tabi tutulan genç bir
kadının yerine koyalım. 
Ya da sokak ortasında çetelerin katlettiği, elinde
şiddete dair hiçbir şey içermeyen Ali İsmail Korkmaz’ın annesi Emel Korkmaz’ın
yerine koyalım. 
Ya da kendimizi annesine ekmek almaya giderken
katledilen Berkin Elvanların yerine koyalım. 
Ya da değerli arkadaşlar, yakınları Erzurum’da suda
boğulanların, Elbistan’da göçükte unutulanların, Samsun’da selde boğulanların,
İstanbul’da asansörle yere çakılanların, naylon çadırda yananların yerine
koyalım. Eğer bu empatiyi kurabilirsek insan haklarının yakıcılığını daha iyi
anlayabiliriz. Eğer kendimizi bu haksızlığa uğrayanların yerine koyabilirsek bu
kurulun yapısını da bir kez daha anlayabiliriz.
Değerli arkadaşlar, bütün dünyada olduğu gibi ülkemizde
de insan hakları ihlallerinin bir numaralı faili devlettir. Bu, yalnızca bizim
ülkemize özgü bir durum değildir. Dünyada bu tarz insan hakları kurumlarının
kurulmasındaki amaç devlet mekanizmasındaki görevlilerin işlediği hak
ihlallerini tespit etmek ve önlemektir. 
Değerli milletvekilleri, elinizi vicdanınıza koyun, bir
düşünün. Bu kurul, oluşturulan bu kurul bu yapısıyla ve bizim sıklıkla
söylediğimiz gibi, sıklıkla vurgu yaptığımız gibi, bu kanunun gerekçesinde de
-burada bulunmayan Sayın Bakan ve İnsan Haklarını İnceleme Komisyonu Başkanı
bilir- sıkça vurgu yapılan Paris Prensiplerine aykırıdır.
Değerli milletvekilleri, Paris Prensiplerinde açıkça bu
kurulun nasıl oluşturulacağını tanımlar. Bu prensiplere göre “Bu kurul insan
hakları ve ırk ayrımcılığına karşı mücadeleyle ilgili STK’lardan, sendikalardan
ve hukukçu, hekim, gazeteci ve bilim insanlarını bir araya getiren meslek
kuruluşlarının, din ve felsefi akımlarının, üniversitelerin ve nitelikli
uzmanların, Parlamentonun vesaire katılımıyla oluşur.” diye yazıyor. Şimdi,
tekrar bu kanuna oy verecek değerli milletvekilleri ellerini vicdanlara
koysunlar, bir düşünsünler. 
Değerli arkadaşlar, bu kurula bir tane STK, sivil
toplum örgütleri, yani isim vererek söylüyorum, İnsan Hakları Derneğinden
MAZLUMDER’e kadar herhangi bir kurumun bu konuda katılımı mümkün olacak mı ya
da tarafsız bir bilim insanı bu kurulda söz sahibi olacak mı? Geçmişte,
2002’de, çıraklığınız döneminde bunu birkaç kez denediniz hatırlarsanız, bir
İnsan Hakları Kurulu oluşturdunuz, Sayın Bakan da o zaman Bakandı. İbrahim
Kaboğlu’nu ve Baskın Oran’ı bu kurula aldınız, daha sonra terlikle kovalayarak,
döverek gönderdiniz. Sayın Bakan, bunu hatırlar mısınız bilmiyorum. 
Bakış bu olunca, tarafsız bilim insanlarının, tarafsız
insanların bu kurula girme şansının olmadığını biliyoruz. Ya da değerli
milletvekilleri, AKP’nin geçmişte yaptığı atamaları hep beraber biliyoruz,
yaptığınız atamaları görüyoruz, kurumlara yapılan atamaları biliyoruz. Bakın,
buna benzer bir kurulun başkanının kim olduğunu bir hatırlayın. AKP’de geçmişte
milletvekilliği yapmış Sayın Mehmet Elkatmış’ın bir kurulda başkanlık yaptığını
biliyoruz. Ya da geçtiğimiz dönem oluşturulan kurula baktığımız zaman, kurul
yapısına baktığımız zaman, siyaseten eş dost, akrabaların bu kurumlara
doldurulduğunu biliyoruz. 
Değerli arkadaşlar, işkenceyi denetlemek; cezaevinde,
sokakta, herhangi bir yerde bir işkenceyi, bir hak ihlalini denetlemek devletin
atamış olduğu ya da Hükûmetin atamış olduğu insanlarla yapılamaz. Bakın, bugün
Hükûmet sizsiniz, yarın değişeceksiniz. Geçtiğimiz günlerde bu kürsüden
söylemiştim, bu arka sıralardan sıkça bana laf atan bir milletvekili bugün
geldi sizin gözünüzde terörist oldu.
Değerli arkadaşlar, hafızalarımızı zorlayalım, geçmişte
yaşanan hak ihlallerine baktığımız zaman da bunun, AKP tarafından, AKP devleti
tarafından bir kurulun oluşturulmasının kabul edilemez olduğunu ve bu kurulun
meşruiyetinin tartışılacağını bilmemiz gerekiyor. Bakın, hatırlayalım, 10
Ekimde Ankara’nın göbeğinde bir katliam oldu. Orada belki konuşulmayan, çok
gündeme gelmeyen, ikinci, belki daha dehşet verici bir olay yaşandı. O insanlar
can çekişirken, o insanlar ambulans beklerken o insanları korumayan polis,
maalesef, orada yatan, can çekişen insanların üzerine gaz bombası sıktı.
Değerli arkadaşlar, bu kurul bu olayı araştırabilir mi? Elinizi bir vicdanınıza
koyun Sayın Bakan, Sayın Başkan, elinizi bir vicdanınıza koyun, bir düşünün. 
Yine, kendinizi yerine koyun, Gezi eylemlerinde
Taksim’de bir palalı insanın bir genç kıza yani sizin kardeşinize saldırdığını
bir düşünün ve bu kurulun nasıl bir işlem yapacağını lütfen hesap edin. 
Değerli arkadaşlar, birkaç örnek vermek istiyorum.
Resimleri orada unuttum. Hatırlar mısınız, Soma’da Sayın Cumhurbaşkanının bir
danışmanı, başdanışmanı, bir tane madenci çocuğu, asgari ücretle geçinmek
zorunda kalan bir madenci çocuğu tekmeledi. O tekmelenen çocuk ne oldu biliyor
musunuz? Özgür Özel yakından takip ediyor. O çocuk ekmeğe muhtaç edildi ve ceza
aldı. O tekmeleyen insan ne oldu biliyor musunuz, Sayın Osman Bey, o insan ne
oldu? Tekmeleyen insan yükselmeye devam ediyor. Bu, ne ahlaka sığar ne vicdana
sığar değerli arkadaşlar. Örnekleri çoğaltmak mümkün. 
Şimdi, yine, bir AKP milletvekili kendini Ethem
Sarısülük’ün annesinin yerine koysun. Sokağın ortasında, Kızılay’ın göbeğinde
bir tane insan hedef alınarak, öldürülerek katlediliyor ve o polis kahraman
gibi karşılanıyor. Ne diyor Sayın Başbakan, dönemin Başbakanı? O dönem kol kola
olduğunuz cemaatle, şimdi paralel olan cemaatle ne diyordunuz? “Destan
yazıyor.” diyordunuz. O destan yazan polisler bu kurul tarafından
denetlenebilir mi, elinizi vicdanınıza koyun, söyleyin arkadaşlar.
Yine, bakın, geçtiğimiz dönemlerde bir paralel
bahanesiyle Türkiye'deki bütün okul müdürlerini görevden aldınız. İddiayla
söylüyorum: Bir tek, laik, demokratik cumhuriyete inanan, cumhuriyetçi,
yurtsever bir tane okul müdürü kalmadı. “Paralel yapıyı görevden alacağız.”
dediniz ama bir tane Alevi okul müdürü bırakmadınız, bir tane solcu okul müdürü
bırakmadınız, bir tane MHP’li okul müdürü bırakmadınız yani kısaca, bir tane
AKP’li olmayan okul müdürü bırakmadınız. 
Yine, uygulamalara baktığımız zaman, bu kurulun nasıl
oluşacağını anlamak için kâhin olmaya gerek yok. Bir tane sizden farklı düşünen
vali yok, emniyet müdürü yok, kaymakam yok, hatta ve hatta belediyelerinizde
temizlik işçiliği yapan bir tane vatandaş yok. O nedenle bu kurulun bu
yapısıyla oluşması insan haklarına aykırıdır.
(Mikrofon otomatik cihaz tarafından kapatıldı)
VELİ AĞBABA (Devamla) – Bunu takdirinize sunuyorum ve
hepinizi saygıyla selamlıyorum. (CHP sıralarından alkışlar) 
BAŞKAN – Teşekkür ederim Sayın Ağbaba.
Şahsı adına ikinci konuşmacı Ali İhsan Yavuz, Sakarya
Milletvekili.
Buyurun Sayın Yavuz. (AK PARTİ sıralarından alkışlar) 
Süreniz on dakikadır.
ALİ İHSAN YAVUZ (Sakarya) – Sayın Başkan, değerli
milletvekilleri; Türkiye İnsan Hakları ve Eşitlik Kurumu Kanunu Tasarısı’nın
geneli üzerinde şahsım adına söz almış bulunuyorum. Bu vesileyle yüce Meclisi
ve aziz milletimizi saygıyla selamlıyorum.
Bildiğiniz üzere insan hakları konusunda Türkiye’de
yürütülen kurumsallaşma çalışmalarının sonucu olarak 21/6/2012 tarih ve 6332
sayılı Türkiye İnsan Hakları Kurumu Kanunu yürürlüğe girmiş ve dolayısıyla
Türkiye İnsan Hakları Kurumu kurularak faaliyete geçirilmişti. 
AK PARTİ tarafından kurulan 64’üncü Hükûmetin programında
“Çoğulcu, eşitlikçi ve katılımcı demokrasi hedefimiz, Türkiye’yi dünya
demokrasileri liginde daha da üst sıralara taşıyacaktır. Temel hak ve
özgürlükler alanında uluslararası normlar tüm politikalarımıza esas teşkil
edecektir. 
Türkiye Büyük Millet Meclisi İnsan Haklarını İnceleme
Komisyonu, Kamu Denetçiliği Kurumu ve Türkiye İnsan Hakları Kurumunu
etkinleştirecek ve uluslararası düzeyde üstlendikleri, sorumlulukları
güçlendireceğiz. Bu alanda uluslararası temel hak mekanizmaları ile mevzuat ve
uygulama uyum düzeyini yükselteceğiz. 
Yeni dönemde temel hak ve özgürlüklere ilişkin
uluslararası sözleşmelerin iç hukuka dâhil edilmesine devam edilecek,
özgürlükçü demokratik anlayışla bağdaşmayan şerhler kaldırılacaktır.” şeklinde
beyanda bulunmuştuk. 
İşte bu çerçevede hazırlanan Türkiye İnsan Hakları ve
Eşitlik Kurumu Kanunu Tasarısı, insan haklarını koruma mekanizmalarının
etkinleştirilmesi ana hedefi doğrultusunda mevcut Türkiye İnsan Hakları
Kurumunun kurumsal kapasitesinin güçlendirilerek etkinliğinin artırılması ve bu
sayede insan haklarının korunması ve geliştirilmesi, ayrımcılık yasağı ve eşit
muameleyle ilgili temel yasal çerçevenin ve kurumsal yapının düzenlenmesi ve
dolayısıyla her türlü ayrımcılıkla mücadele edilerek eşit muamele imkânının
oluşturulması, işkence ve kötü muameleye karşı ulusal önleme mekanizmasının
etkinliğinin ve işlerliğinin artırılması gibi sebeplerle mevcut İnsan Hakları
Kurumu zikrettiğimiz bu üç ana sorumluluk alanını da kapsayacak şekilde İnsan
Hakları ve Eşitlik Kurumu olarak yeniden yapılandırılmaktadır.
Sayın Başkan, değerli milletvekilleri; tasarı, ulusal
insan hakları kurumlarına ilişkin Birleşmiş Milletler Paris Prensipleri, ilgili
Avrupa Birliği müktesebatı ve Avrupa Birliği üyesi ülke uygulamaları başta
olmak üzere, uluslararası örnekler dikkate alınarak hazırlanmıştır. Tasarının
üç ana sütununu ayrımcılık yasağıyla ilgili hükümler, Türkiye İnsan Hakları ve
Eşitlik Kurumunun teşkilatına ilişkin düzenlemeler ile başvuru ve inceleme
usulleri oluşturmaktadır. Tasarıyla ayrımcılığın temelleri, türleri, kapsamı ve
istisnaları Avrupa Birliği müktesebatına ve Avrupa Konseyi belgelerine uyumlu
olarak düzenlenmektedir. Ayrımcılığın konusu hukuken tanınmış hak ve
hürriyetlerden yararlanma olarak belirlenirken ayrımcılığın temelleri de
cinsiyet, ırk, renk, dil, din, inanç, felsefi ve siyasi görüş, etnik köken,
servet, doğum, medeni hâl, sağlık durumu, engellilik, yaş şeklinde
düzenlenmekte, böylece hak ve hürriyetlerden yararlanmayı sayılan temellere
dayalı bir davranış ve uygulamayla hukuka aykırı şekilde engellemenin
ayrımcılık oluşturacağı hükme bağlanmaktadır. 
Kanun tasarısının gerek tali komisyon olarak Kadın
Erkek Fırsat Eşitliği Komisyonunda ve gerekse asli komisyon olarak İnsan
Haklarını İnceleme Komisyonunda görüşülmesi esnasında muhalefet partili
milletvekillerinin en fazla eleştirilerinin tasarının 10’uncu maddesindeki
kurulun oluşumuyla ilgili olduğunu gördük. Muhalefet partileri özellikle kurul
üyelerinden 3’ünün Cumhurbaşkanınca, 8’inin ise Bakanlar Kurulu tarafından görevlendirilmesine
dönük yoğun eleştirilerde bulundular ki bu eleştiriler Genel Kurulda da
gördüğünüz üzere devam ediyor. Kurul üyelerinden 3’ünün Cumhurbaşkanınca,
8’inin ise Bakanlar Kurulu tarafından görevlendirilmesinin Avrupa Birliği
standartlarına uygun düşmeyeceğini iddia ettiler. Oysa, Avrupa Birliği
ülkelerinin uygulamalarına baktığımızda, bu eleştirilerin son derece yersiz ve
son derece gereksiz olduğunu görüyoruz. 
Örneğin, bizim Türkiye İnsan Hakları ve Eşitlik Kurumu
olarak oluşturacağımız kurum, Almanya’da “Ayrımcılıkla Mücadele Ofisi” olarak
kurulmuştur. Bakınız, Almanya’da Ayrımcılıkla Mücadele Ofisinin Başkanını Alman
Federal Hükûmetinin önerisi üzerine aile, yaşlılar, kadınlar ve gençlerden
sorumlu Federal Bakan atamaktadır. İsveç’te ise bu kurum “Eşitlik Ombudsmanı”
olarak adlandırılmaktadır. Kurumdan sorumlu ombudsman Hükûmet tarafından
atanmakta olup, kurum çalışanları da ombudsman tarafından belirlenmektedir.
İsterseniz Hollanda örneğine bakalım; Hollanda’da da bu kurum bizdeki isme
benzer olarak, “İnsan Hakları Kurumu” olarak anılmaktadır. Kurum, 1 başkan ve 2
başkan yardımcısı dâhil olmak üzere en az 9, en fazla 12 üyeden oluşmaktadır.
Kurum üyeleri Adalet Bakanının teklifi üzerine Kraliyet kararnamesiyle
atanıyor. Bakınız, Hollanda’da tüm üyeler sadece Adalet Bakanı tarafından
önerilmesine rağmen, Hollanda’da bu eleştiri konusu olmuyor ama bizde her
nedense kurul üyelerini Bakanlar Kurulunun ve Cumhurbaşkanının belirleyecek
olması yoğun bir eleştiri konusu olabiliyor. Son olarak Fransa’ya bakalım;
orada da kurumun ismi “Hak Savunucusu” olarak belirlenmiş. Kurumun başkanı olan
hak savunucusu Fransa Cumhurbaşkanı tarafından altı yıllığına atanmaktadır.
İşte tüm bu örnekler muhalefet milletvekillerinin “Kurul üyeleri nasıl olur da
Cumhurbaşkanı ve Bakanlar Kurulu tarafından atanır? Bu belirleme tarzı Avrupa
Birliği standartlarına aykırıdır.” şeklindeki eleştirilerinin haksız, yersiz ve
gereksiz olduğunu çok açık bir biçimde bize gösteriyor. 
Avrupa’nın birçok ülkesinde sadece
bakana, sadece kabineye, sadece krala veya sadece cumhurbaşkanına verilen
yetki, bizde Bakanlar Kurulu ve Cumhurbaşkanına verildiğinde her nedense
kıyametler kopuyor. Bu muhalefet tarzını gerçekten anlamak mümkün değil. Avrupa
Birliği ülkelerinin çoğunda sadece bir bakanın, sadece hükûmetin veya sadece
cumhurbaşkanının kullandığı yetkiyi bizim muhalefet, hem de mesele bu kadar
netken “Batı standartlarına aykırı.” diyerek acımasız bir şekilde
eleştirebiliyor. 
Milletimizin helal oylarıyla seçilmiş bir
Hükûmetin ve yine milletimizin büyük bir teveccühüyle yüzde 52 oy alarak
seçilmiş bir Cumhurbaşkanının Türkiye İnsan Hakları ve Eşitlik Kuruluna
seçilecek üyeleri seçmesinden, Allah aşkına, daha doğal ne olabilir? (AK PARTİ
sıralarından alkışlar) 
Sayın
Başkan, değerli milletvekilleri; inşallah siz değerli milletvekillerimizin
oylarıyla kabul edilip yasalaşacak olan Türkiye İnsan Hakları ve Eşitlik Kurumu
Kanunu, Türkiye’de yeni ve güçlü bir yapının oluşmasını sağlayacaktır. 
Bu
kanunun ülkemiz açısından hayırlı olmasını diliyor, bir kez daha yüce Meclisi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Yavuz. 
VELİ
AĞBABA (Malatya) – Sayın Başkan, sayın konuşmacı muhalefetin konuşmasıyla
ilgili bir eleştiride bulundu. 
RAMAZAN
CAN (Kırıkkale) – Ne eleştirisi?
VELİ
AĞBABA (Malatya) – Atamayla ilgili. Bu konuda sataşmadan söz almak istiyorum.
BAŞKAN
– Hangi cümlesiyle sataşmada bulundu Sayın Ağbaba?
VELİ
AĞBABA (Malatya) – “Şu muhalefet tarzına bakın. Kurulun üyelerinin atanması…”
şeklinde, küçümseyerek…
YILMAZ
TUNÇ (Bartın) – O eleştiri, sataşma değil.
BAŞKAN
– Buyurunuz Sayın Ağbaba. (CHP sıralarından alkışlar) 
Lütfen,
yeni bir sataşmaya meydan vermeyiniz. 
Süreniz
iki dakikadır. 
X.- SATAŞMALARA İLİŞKİN KONUŞMALAR (Devam)
2.- Malatya Milletvekili Veli Ağbaba’nın, Sakarya
Milletvekili Ali İhsan Yavuz’un 149 sıra sayılı Kanun Tasarısı’nın tümü
üzerinde şahsı adına yaptığı konuşması sırasında Cumhuriyet Halk Partisine
sataşması nedeniyle konuşması 
VELİ
AĞBABA (Malatya) – Sayın Başkan, değerli milletvekilleri; Cumhuriyet Halk
Partisi, İnsan Hakları Kurulunun yapısıyla ilgili görüşlerini yineliyor ve
bunun çok önemli olduğunu düşünüyor. 
Şimdi,
sayın konuşmacı “Avrupa’da bazı ülkelerde kral atıyor, kraliçe atıyor;
Fransa’da Devlet Başkanı atıyor.” gibi bir cümle kullandı. Şimdi, değerli
arkadaşlar, oradaki ülkelerin hepsi Paris Anlaşması’na uyan ülkeler. Bu
anlaşmada ne diyor? Siz de çok iyi biliyorsunuz ki bakın, bu benim oluşturmuş
olduğum veya partime ait görüşler değil, bu, Avrupa’da bütün ülkelerin
imzalamış olduğu bir anlaşma. Şimdi, “Paris Prensipleri” dediğimiz ve sizin
hazırlamış olduğunuz kanunun gerekçelerinde sıkça vurgu yaptığınız bu gerekçeye
göre diyor ki: “İnsan hakları, ırk ayrımcılığına karşı mücadeleyle ilgili sivil
toplum kuruluşları, sendikalar, örneğin hukuk örgütleri, hekim, gazeteci, bilim
insanlarını bir araya getiren sosyal ve meslek kuruluşlarından seçilir.” Allah
aşkına, bilmiyorsam öğreneyim, örneğin, bir tane barodan veya bir tane hekim
odasından, tabip odasından bir tane kimseyi atadınız mı? Bakın, değerli
arkadaşlar, bu konuda siciliniz belli, geçmişiniz belli. Biz diyoruz ki eğer
samimiyseniz, bu kurulun bu yapısıyla insan hakları ihlallerini
araştıramazsınız, çözüm bulamazsınız. Hatırlarsanız, siz de Komisyondaydınız, bakın,
İnsan Hakları Derneği konuştu, MAZLUMDER konuştu, buna benzer örgütler konuştu
ve bu kanun yaklaşık iki saatte Komisyondan geçti değerli arkadaşlar. Şimdi,
muhalefetin bütün söyledikleri mi yanlış, bütün söylediklerimiz yanlış mı bizim
bunlarda? Yani, diyoruz ki bakın, Paris Prensiplerine uyun, Paris
Prensiplerinde ismi yazılan insanları atayın ve Avrupa ülkeleri de bu
demokratik kitle örgütünden süzülüp gelen insanları atıyor yani amcamın oğlunu
atamıyor, siyasi akrabalarını atamıyor, milletvekili adayı olmuş da yer
bulamamış insanları atamıyor, tamamen objektif biçimde sivil toplumdan gelen
insanları atıyor. 
Teşekkür ederim. (CHP sıralarından alkışlar)
BAŞKAN – Teşekkür ederim Sayın Ağbaba.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN – Tasarının tümü üzerinde siyasi
parti grupları ve şahıslar adına yapılan konuşmalar sona ermiştir.
ÖZGÜR ÖZEL (Manisa) – Karar yeter sayısı
talep ediyorum.
BAŞKAN – Şimdi yirmi dakika süreyle
soru-cevap işlemi gerçekleştireceğiz.
Sorulara başlıyorum.
Karar yeter sayınızı maddelere geçerken
arayacağım Sayın Özel.
İlk soru, Sayın Tanal…
MAHMUT TANAL (İstanbul) – Teşekkür
ediyorum Sayın Başkan.
Sayın Bakanım, burada ayrımcılıkla
ilgili, Anayasa’mızın 10’uncu maddesinde “mezhep” kavramı var. Diyor ki:
Eşitliği bozan hususlar… Burada “mezhep” kavramı yok. Bir de, aynı zamanda,
ayrımcılıkla ilgili tek tek sayılmış, “ve benzeri” ibaresi yok. 
Takdir edersiniz, Anayasa’mızda, uluslararası
sözleşmelerde “...ve benzeri sebeplerden dolayı ayrım yapılamaz.” diyor.
Hâlbuki, bu getirilen tasarıdaki bu hüküm acaba bu sözleşmelere aykırılık
teşkil etmiyor mu veya bu ileride bayağı sorun yaratmayacak mı? 3’üncü maddede
bu geçiyor. 
Yine, aynı şekilde, 7’nci maddenin (b) fıkrasında
“sadece belli bir cinsiyetin istihdamını zorunlu kılan durumlar…”
denilmektedir. Yani burada “İstisnai durumlarda ayrımcılık yapılabilir.”
yazıyor. Bu, Anayasa’mızın 10’uncu maddesindeki pozitif ayrımcılığa aykırı
değil mi? Yani diyelim ki bir iş yeri “Ben sadece erkekleri çalıştırıyorum,
kadınları işe almıyorum.” dediği zaman, bu getirilen tasarının 7’nci maddesinin
(b) fıkrası buna imkân veriyor mu? 
(Mikrofon otomatik cihaz tarafından kapatıldı)
BAŞKAN – Sayın Zeybek, buyurun.
KEMAL ZEYBEK (Samsun) – Sayın Başkan, Samsun merkez ve
ilçelerinde içme sularının kirliliği birincil, öncelikli sorunlardandır.
Özellikle Havza, Vezirköprü, Lâdik, Kavak, Alaçam, Terme, Bafra ilçelerinde
sular içilebilir olmayıp, özellikle yağışlı günlerde musluklardan çamurlu sular
akmaktadır. Suların kirliliği insan sağlığını bozduğu hâlde, ekonomik gücü
olmayan insanlar istemeyerek musluklardan akan sudan içmektedir. İlçe
belediyeleri önlem almamakta veya arıtmasız, kirli suları arıtmış gibi ücret
almaktadırlar. Sağlık Bakanlığı, Çevre Bakanlığı, Gıda, Tarım ve Hayvancılık
Bakanlığı görevlerini, bu konudaki sorumluluklarını gerektiği gibi yerine
getirmeyip kendi siyasi düşüncelerindeki AKP belediyelerini korumaktadır.
Yetkilileri Türkiye Büyük Millet Meclisinden
uyarıyoruz. Görevinizi yapmıyorsunuz, halkın sağlığıyla oynuyorsunuz. İleriki
günlerde…
(Mikrofon otomatik cihaz tarafından kapatıldı) 
BAŞKAN – Sayın Tüm…
MEHMET TÜM (Balıkesir) – Teşekkür ederim Sayın Başkan. 
Balıkesir ilinde görevden alınan okul müdürleri
mahkemeyi kazanmalarına rağmen çıkarılan yeni yönetmelik gerekçe gösterilerek
komisyona havale edilmekte ve komisyon bu öğretmenleri yeniden değerlendirmeye
tabi tutarak göreve döndürmemektedir.
Balıkesir’de mahkemeyi kazanan ancak komisyona havale
ettiğiniz kaç öğretmen var?
Bu komisyonlar tarafından olumlu görüş verilerek
müdürlük görevlerine atanan var mıdır?
Mahkeme kararlarını yönetmelikler çıkararak uygulamamak
hukuku yok saymak değil midir?
Mahkeme kararları, yönetmelik yok sayılabilir mi?
Görevden alınan okul müdürlerinin çoğunun EĞİTİM SEN,
EĞİTİM İŞ üyesi olması tesadüf müdür?
BAŞKAN – Sayın Ağbaba…
VELİ AĞBABA (Malatya) – Sayın Başkan, öncelikle,
biliyorsunuz İnsan Hakları Kurumu Kanunu’nu görüşüyoruz. Tabii, konuşmacıları
sayın ilgili bakan dinlemedi bari sorulan sorulara ilgili bakan cevap versin
lütfen, yani bunu rica ediyoruz. Meclise biraz saygı varsa, sorulan sorulara
biraz saygı varsa lütfen ilgili Bakanın bu sorulara cevap vermesini istiyoruz.
Bu bile milletvekilinin haklarına, yani insan haklarına aykırı bir durum. İnsan
Hakları Kanunu konuşulurken bir başka bakanın burada sorulara cevap vermesini
kabul etmediğimizi, doğru bulmadığımızı söylemek istiyorum.
BAŞKAN – Sayın Aydın…
ERKAN AYDIN (Bursa) – Sayın Başkan, Sayın Bakan;
hepinizin kamuoyundan yakından takip ettiğiniz gibi, 31 Mart Perşembe günü saat
17.00’de Türk Eczacıları Birliği ile Çalışma ve Sosyal Güvenlik Bakanlığı
Sosyal Sigortalar Kurumunun ilaç alım protokolü sona ermektedir. Türkiye’de
eczanelerin yüzde 54’ü yoksulluk sınırının da altında bir gelirle, neredeyse
tamamı kredi borç sarmalıyla ayakta durmaya çalışmaktadır. Eczacıların ekonomik
iyileştirme talebinin karşılanması bir lütuf olmayacak, hayati önemi haiz olan
ilaç temininin devamı açısından çok önemlidir. Daha önce sizin Bakanlığınızda
da bu tür sıkıntılar olmuş ve aşılmıştı. Biz bugün, eczacılar adına bu
görüşmelerin olumlu tamamlanarak halkımızın eczanelerden ilaç almaya devam
etmesini istiyoruz; aksi takdirde, 1 Nisan günü kendi ceplerinden para ödeyerek
ilaç almak zorunda kalacaklardır. Bu konunun da ivedilikle çözüme kavuşturulmasını
talep ediyoruz.
Teşekkür ederim.
BAŞKAN – Sayın Tarhan…
TAHSİN
TARHAN (Kocaeli) – Sayın Bakanım, Balıkesir Milletvekilimizin sorduğu soru
doğrultusunda, biz de Kocaeli’de özellikle okul müdürlerinin mahkemeyi
kazanmalarına rağmen göreve hâlâ dönmedikleri, Türkiye’de yaklaşık 8 bin okul
müdürünün görevden alınarak farklı bölgelere yönlendirildiği… Onun için, bu
okul müdürlerinin mahkemeyi kazanmalarına rağmen görevlerine dönmeleri
konusunda çözüm ne zaman olacaktır diye soruyorum. 
BAŞKAN – Sayın Atıcı… 
AYTUĞ ATICI (Mersin) – Teşekkür ederim Sayın Başkan. 
Sayın Bakan, valilikler bünyesinde il insan hakları
kurulları vardı. Ben de Mersin Tabip Odası Başkanı olarak bu kurulun bir
üyesiydim. Bu kurulun bir tek görevi vardı Sayın Bakan, o da insan haklarını ihlallerini
örtbas etmekti. Şimdi, Bakanlar Kurulu ve Cumhurbaşkanı tarafından atanan kurul
ülke genelindeki insan hakkı ihlallerini örtbas etmeyecek mi? Bana göre bu
kurulun bir tek görevi olacak, o da kendi dünya görüşü dışındaki her şeyi ihlal
sayıp bunun dışındakileri de, yapılan ihlalleri de örtbas etmek olacak. Umarım
zaman beni yanlış çıkarır, umarım insan hakkı ihlalleri gerçekten layıkıyla
araştırılır. 
BAŞKAN – Sayın Altaca Kayışoğlu…
NURHAYAT ALTACA KAYIŞOĞLU (Bursa) – Teşekkür ediyorum. 
Sayın Bakan, sağlıklı bir çevrede yaşama hakkı da,
tabii, en temel insan haklarındandır. Bursa’da, Yalova yolunda uzun ömürlü
ağaçlar kesilmiştir. Zaten yeşil alan çok fazla kalmadı. Neden kesildi, yeşili
neden koruyamıyoruz? 
İkincisi, meslek liseliler mağduriyetleri konusunda bir
çözüm bekliyorlar ek puanın kaldırılmasıyla ilgili. Bununla ilgili bir çözüm
öneriniz var mıdır? 
Teşekkürler. 
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkan. 
Sayın Bakanım, burada 4’üncü maddedeki ayrımcılık
türlerinin arasında, 1’inci fıkranın (c) bendinde çoklu ayrımcılık var, bunu
ayrımcılık olarak görüyor. Doğrudan ve dolaylı ayrımcılık da var ama çoklu
ayrımcılığın tam zıttı olan tekli ayrımcılık yasaklanmamış mesela. Yani,
burada, bu ayrımcılık türleri arasına “ve benzeri şekilde” veya “ve benzeri”
ibaresinin konulmasında yarar var. Kanun tekniği açısından bunun tahdidi olarak
sayılması ileride doğabilecek olan suistimallere yol açmayacak mı?
Teşekkür ederim.
BAŞKAN – Sayın Zeybek…
KEMAL ZEYBEK (Samsun) – Sayın Başkanım,
Sayın Bakanım burada. Samsun Lâdik Derinöz Barajı’na bağlı sulama alanında
Çamlıköy sulama göletinin kanallarının geçtiği ilk köy olmasına rağmen, 2007
yılından bu yana takip edilen bir süreç içerisinde 200 dekarlık bir alanın sulanmadığını
ve sulanabilir bir proje içine alınmadığını ve burayı kasten bu projeye
almadıklarını ve burada negatif bir ayrımcılık yapıldığını görüyoruz. Bunların
bir şekilde durdurulup yeniden o köyün, Çamlıköy arazisinin sulanabilir bir
hâle getirilmesini arzu ediyoruz.
BAŞKAN – Sayın Yılmaz Tezcan…
YILMAZ TEZCAN (Mersin) – Sayın Başkan,
teşekkür ediyorum.
Değerli milletvekili arkadaşlarım, tabii
-bir hekim olarak- tabip odaları şimdiye kadar, günümüze kadar meselelere
ideolojik yaklaşmaları sonucu hekimlerimizin özlük haklarından tutun diğer
hakları istenilen noktaya getirilememiştir. Bu noktada da bir sivil toplum
örgütü olan hekimlerin hakkını korumak üzere kurulmuş olan tabipler odasının
bugün SGK ile eczacılar arasındaki anlaşma konusunda da devreye girmeleri ve
eczacılar ve SGK’nın ilaç konusunda anlaşmaları gerektiğini ifade etmek
istiyorum.
Teşekkür ediyorum.
BAŞKAN – Sayın Atıcı…
AYTUĞ ATICI (Mersin) – Teşekkür ederim
Sayın Başkan.
Sayın Bakan “Yasakları kaldıracağız.”
diye milletten oy istediniz, oy aldınız ve başa geldiniz. Şimdi, Allah aşkına,
bir gün, uçağa bindiğiniz zaman bir Cumhuriyet gazetesi isteyin, okumazsınız
ama var mı, yok mu diye bir bakın, bir Sözcü gazetesi isteyin, bir Yurt
gazetesi isteyin, acaba uçaklarda bu gazeteleri bulacak mısınız? Şimdi, siz
hangi hakla benim haber alma hakkımı kısıtlıyorsunuz? Bu bir insan hakkı ihlali
değil mi? Eğer bu kurul kurulursa şimdiden ilk şikâyeti ben yapıyorum. Bu
uçaklara bu gazeteleri yüklemeyenleri şikâyet ediyorum. 
BAŞKAN - Teşekkür ederim Sayın Atıcı. 
Sorular sona ermiştir. 
Şimdi, cevaplar için Hükûmete söz vereceğim. 
Buyurunuz Sayın Bakan. 
GIDA, TARIM VE HAYVANCILIK BAKANI FARUK ÇELİK
(Şanlıurfa) – Sayın Başkanım, çok teşekkür ediyorum. 
Soru soran bütün milletvekili arkadaşlarıma da çok teşekkür
ediyorum. 
Şimdi, öncelikle tabii ki ilgili bakan arkadaşın,
yasadan sorumlu arkadaşın cevap vermesi konusunu değerlendiren arkadaşlara
saygı duyuyorum, mutlaka olması gerekiyor ama netice itibarıyla buradaki gerek
teamüller gerek mevzuatımız gereği, İç Tüzük’ümüz gereği hükûmeti temsilen bir
bakanın olması aslolandır. Dolayısıyla, böyle bir ayrımı da doğru bulmadığımı
ifade ediyorum. 
Ayrıca, Sayın Ağbaba tecrübeli bir siyasetçidir. Burada
konuşmasını da ben dikkatle izledim. Konuştuğumuz konu haklar konusu. İnsan
hakları son derece önemli. Bununla ilgili bir düzenleme yapılıyor. Bu
düzenlemeyle, var olan Türkiye İnsan Hakları Kurumu daha da geliştirilerek,
Avrupa Birliği mevzuatı çerçevesinde dikkate alınarak, daha önce ayrımcılıkla
mücadele konusunda yapmış olduğumuz taslak çalışmaları da içine alacak şekilde,
daha şümullü diyebileceğimiz bir düzenleme huzurlarınıza getirilmiş bulunuyor.
Bu yönüyle konu haklar olduğu için, insan hakları olduğu için önem arz eden bir
düzenleme ama bildiğiniz gibi, hayvan hakları önemli değil mi? Ne kadar önemli.
Yani, sizi ben kürsüden izlerken hafif yollu böyle istihzayla bana doğru
baktınız. Tabii ki bunu art niyetli yapmadığınızı biliyorum ama hayvan hakları
çok çok önemlidir, bitki hakları da çok önemlidir. 
VELİ AĞBABA (Malatya) – Onunla da uğraşmıyorsunuz ki. 
ORHAN SARIBAL (Bursa) – Cerattepe’ye müdahale etmeyin.
GIDA, TARIM VE HAYVANCILIK BAKANI FARUK ÇELİK
(Şanlıurfa) – Tabii, Cerattepe de çok önemlidir. 
Şimdi, bunların hepsi canlı; hayvan, bitki, insan canlı.
VELİ AĞBABA (Malatya) – Sayın Bakan, onlarla da
uğraşmıyorsunuz ki!
GIDA, TARIM VE HAYVANCILIK BAKANI FARUK ÇELİK
(Şanlıurfa) – Hayvansever derneklerini üzdünüz diye düşünüyorum. 
VELİ AĞBABA (Malatya) – Bravo, buradan bu sonucu
çıkardınız!
GIDA, TARIM VE HAYVANCILIK BAKANI FARUK ÇELİK
(Şanlıurfa) – Bundan dolayı, hayvana ve doğaya saygısı olmayanın insana saygısı
olmaz, bunu ifade edeyim. (AK PARTİ sıralarından alkışlar) Onun için, ne
bakanlar arasında bir ayrım yapalım ne canlılar arasında bir ayrım yapalım diye
ben de latife olması açısından bunu ifade ediyorum. 
MAHMUT TANAL (İstanbul) – Artvinlisiniz ya Cerattepe’yi
hatırlıyorsunuz, değil mi?
GIDA, TARIM VE HAYVANCILIK BAKANI FARUK ÇELİK
(Şanlıurfa) – Şimdi, efendim, ayrımcılıkla ilgili Sayın Tanal bazı
değerlendirmeler yaptı.
Burada “benzeri sebeplerden dolayı” ibaresinin de
bulunması gerektiği şeklinde bir değerlendirme yaptınız. Bunu arkadaşlara da
söyledim yani teknik olarak gerçekten Anayasa’ya aykırılık teşkil edecek bir
durum söz konusu ise, arkadaşlar, yasanın daha geneli üzerinde bir görüşme
yapıyoruz, bütün bu maddeler değerlendirmeye tabidir, bunlar ayrıntılı bir
şekilde değerlendirilip ilave edilmesi gereken kavramlar, kelimeler söz konusu
ise buna açık olduğunu belirtmek istiyorum. Aynı şey, 7’nci maddedeki “zorunlu
kılan durumlar”la ilgili ifadenizi de arkadaşlarımız bu çerçevede
değerlendireceklerdir. Bir eksiklik söz konusu ise Genel Kuruldaki çalışmaların
amacı bunları tamamlamak içindir. 
Samsun’da içilebilir su olmadığıyla ilgili veya bazı
güzergâhlarda var olan suyla ilgili ifade de bildiğiniz gibi büyükşehir yasası
sonrasında büyükşehir bünyelerinde kurulan su birimleriyle -ki SASKİ’dir
yanılmıyorsam Samsun’da- orayla ilgili bir durum. Belediye Başkanına bunu
bizler de iletmiş olalım. Samsun milletvekillerimiz varsa zaten iletmişlerdir
diye düşünüyorum.
MAHMUT TANAL (İstanbul) – Samsun milletvekili sormadı
ki soruyu!
GIDA, TARIM VE HAYVANCILIK BAKANI FARUK ÇELİK
(Şanlıurfa) – Yani, şu anlamda, Hükûmete sorduğunuz için iktidara mensup arkadaşlarımızın
da duyarlılığı açısından söylüyorum, yoksa Samsun milletvekili değildi
anlamında bir cevap değil.
Millî Eğitimle ilgili bazı sorular oldu. Okul
müdürlerimizle ilgili olarak yargının kararı ve bu kararın uygulanması
noktasında ne gibi bir işlem yapıldığını da Millî Eğitim Bakanımıza ileteceğiz,
sizlere bilgi arz edecekler, sorularınıza yazılı olarak cevap vermelerini
sağlayacağız.
Sayın Aydın, Türk Eczacıları Birliği ile Sosyal
Güvenlik Kurumu arasındaki bir konuyu gündeme getirdiler, “O henüz
gerçekleşmedi.” dediler. Yanılmıyorsam ayın 31’inde son buluyor, şu anda
Çalışma ve Sosyal Güvenlik Bakanlığımızla Türk Eczacıları Birliğinin teması,
çalışmaları uzunca bir süredir devam ettiğini biliyorum. Geçmiş yıllarda da bu
konularda çok tartışmalar yaşandı ama netice itibarıyla 24 binin üzerindeki
eczacımızın çok önemli hizmetler sunduğu bilinciyle Sosyal Güvenlik Kurumu hep
eczacılarımıza sahip çıkmıştır, bugün de bu değerlendirmeler neticesinde yine
bir uzlaşıyla sonuçlanacağını rahatlıkla söyleyebilirim. Çünkü bir anlamda bir
kamu hizmetidir, son derece önemli bir hizmettir. Ayrıca ilaç konusunda,
vatandaşlarımızın ilaca erişimi konusunda dünden bugüne hangi noktalara
geldiğimizi de takdirlerinize sunuyorum. İlaç bulmakta, ilaca erişimde ne sıkıntılar
vardı, Hükûmetimiz döneminde bunlar ortadan kaldırıldı. Şimdi, “Eczacılarla bir
sorun yaşanmasın.” deniyor, dün yaşanmadı, bugün de uzlaşıyla çözüleceğini
söylemek istiyorum.
Sayın Atıcı, “Valilikler bünyesinde insan hakları
kurulları vardı, insan hakları ihlallerini örtbas etmek içindi.” diye... Şimdi,
arkadaşlar, önemli bir yasa gelmiş önümüze ve Türkiye İnsan Hakları ve Eşitlik
Kurumu diye bir kurum yeniden dizayn ediliyor, bu kurulurken buradaki kurulun
kimden oluşacağı konusunun bu kadar abartılmasını ben şahsen doğru bulmuyorum.
Şimdi, bu kadar önemli bir yasa bence öne çıkarılmalı yani “Kurul bir fonksiyon
icra edebilecek mi?” Neyi saklayacaksınız bu dönemde, bu iletişim çağında neyin
gizli kalması mümkün? Yani kurulun burada layüsel, keyfî davranması söz konusu
değildir. Uluslararası ölçeklerde de baktığınız zaman, ülkelerdeki kurulun
oluşumuna baktığınızda bu onlarda da bir sorun teşkil etmiyor. Dolayısıyla,
bunun bizde de bir sorun teşkil etmesi söz konusu olmamalı. Kaldı ki yasalar
günübirlik, hükûmetler için çıkmıyor ki; çıkan yasalar kalıcı yasalardır, insan
ömrüyle filan sınırlı değildir. Yasalar kalacak, insanlar değişecek,
cumhurbaşkanları değişecek, başbakanlar değişecek, hükûmetler değişecek ama
yasa millet için yapılıyor. Dolayısıyla, orada bu meselenin bu derece öne
çıkarılmasını ben şahsen doğru bulmadığımı ifade ediyorum.
Bursa’yla ilgili bir soru vardı. Değerli
milletvekilimiz, Bursa’da, Yalova yolunda ağaçların kesildiğini söyledi. Ben
Bursa’nın, yeşil Bursa’nın yeşilliğinin gelişmesi konusunda gerek merkezî
Hükûmetin gerekse belediye başkanlarımızın yoğun çalışmalarına şahidim.
Dolayısıyla, belki, yol, ulaşım ve benzer bir nedenden dolayı, spesifik olarak
bilemediğim, eğer birkaç ağacın bu şekilde kesimi söz konusuysa bilin ki bunun
onlarca da fazlasının yerine getirilerek bunun yerine getirildiğini, yerel
yöneticilerin ve merkezî yönetimin bu konudaki hassasiyetini bir kez daha
belirtmek istiyorum.
Samsun’la ilgili, sulanabilir araziyle ilgili...
Arkadaşlar, Türkiye’de sulanabilir arazi 8,5 milyon hektar. 8,5 milyon hektarın
6,1 milyon hektarı sulamaya açılmış durumda ama şu anda 3,1 milyon hektar arazi
izlenebiliyor. Bu rakamların, izlenebilir oranının daha da artırılması ve bir
an önce 8,5 milyon hektarın sulanmasıyla ilgili Devlet Su İşlerimizin yoğun bir
çalışması var. Bizim de Gıda, Tarım ve Hayvancılık Bakanlığı olarak, özellikle
sulanabilir arazinin oranının artması konusunda yoğun bir takibimiz ve
değerlendirmemiz olduğunu söyleyelim. 
Son olarak, Sayın Atıcı, uçak ve gazetelerle ilgili...
Mesela, bahse konu bir gazeteyi geçen hafta ben İstanbul’dan gelişte okudum,
böyle bir şey bilemiyorum ama yani ben yaşadığım bir şeyi söylüyorum.
Dolayısıyla, olayın, bu kadar önemli bir yasanın buralara indirgenmesinin de
doğru olmadığını…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bakan,
sözlerinizi tamamlayınız. 
GIDA, TARIM VE HAYVANCILIK BAKANI FARUK ÇELİK
(Şanlıurfa) – Yani bu kadar önemli bir düzenlemeyi konuşurken meseleyi buraya
indirgemenin de doğru olmadığını düşünüyorum. 
Bütün arkadaşlara teşekkür ediyorum, sağ olun efendim. 
BAŞKAN – Teşekkür ederim Sayın Bakan. 
VELİ AĞBABA (Malatya) – Sayın Başkan…
BAŞKAN – Sayın Ağbaba…
VELİ AĞBABA (Malatya) – Sayın Başkanım, İç Tüzük 69’a
göre… İleri sürdüğüm görüşten farklı bir görüş atfetti Sayın Bakan ve beni
hedef gösterdi hayvan hakları savunucularına, onunla ilgili iki dakika söz
istiyorum. 
BAŞKAN – Buyurunuz. (CHP sıralarından alkışlar)
İki dakika süreyle söz veriyorum. 
X.- SATAŞMALARA İLİŞKİN KONUŞMALAR (Devam)
3.- Malatya Milletvekili Veli Ağbaba’nın, Gıda, Tarım
ve Hayvancılık Bakanı Faruk Çelik’in 149 sıra sayılı Kanun Tasarısı’nın tümü
üzerindeki soru-cevap işlemi sırasında şahsına sataşması nedeniyle konuşması
VELİ AĞBABA (Malatya) – Teşekkür ederim. 
Sayın Başkan, değerli arkadaşlar; Tarım ve Hayvancılık
Bakanımıza bir iki sözüm olacak benim de. 
GIDA, TARIM VE HAYVANCILIK BAKANI FARUK ÇELİK
(Şanlıurfa) – Gıda, Tarım ve Hayvancılık. 
VELİ AĞBABA (Devamla) – Önce bu, çevre haklarıyla ilgili,
Sayın Bakanın doğduğu, büyüdüğü topraklardaki Cerattepe’yle ilgili
düşüncelerini geçmişte biliyorduk, acemiliğinde; şimdi ustalığında ne düşünüyor
onu merak ediyoruz. Bütün Artvin’in, bütün Karadeniz’in, hatta bütün insanlığın
karşı çıktığı, sadece bir yandaşı zengin etmek uğruna bütün Artvin’in, o
Kafkasör’ün güzel doğasını yok etmek konusunda ne düşündüğünü Sayın Bakanın
merak ediyorum. 
Şimdi, dedi ki: “Hayvanların da hakları vardır.” Tabii
ki hayvanların da hakları vardır. Sayın Bakan, geçtiğimiz dönem bizim İstanbul
Milletvekilimiz Sayın Melda Onur bununla ilgili bir çalışma yaptı, kanun
teklifi verdi. Bununla ilgili sivil toplum kuruluşlarının, hatta AKP’nin de
görüşü alındı, bir aşamaya gelindi, maalesef bu yasa çıkarılamadı. Şimdi, bu
dönem bizim Genel Başkan Yardımcımız Sayın Zeynep Altıok da bununla ilgili
kanun teklifleri verdi, yine bir gelişme yok. 
Şimdi, siz büyük konuştunuz Sayın Bakan. Size burada
“Hodri meydan.” diyorum ve burada bir söz vermenizi istiyorum. Bu hayvanlarla
ilgili hakların çıkarılmasıyla ilgili biz açık çek veriyoruz; buradan söz
verin, eğer çıkarmazsanız, hayvanseverlerin söylediği gibi, sözünden döneni
kediler patilesin. 
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Ağbaba. 
AYTUĞ ATICI (Mersin) – Sayın Başkan…
BAŞKAN – Sayın Atıcı…
AYTUĞ ATICI (Mersin) – Sayın Başkan, benim 2 soruma da
cevap verirken Sayın Bakan, bu kadar önemli bir konu konuşulurken benim olayı
basite indirgediğimi, hiç konuyla alakalı şeyler sormadığımı söyleyerek bana sataşmıştır,
izin verirseniz…
BAŞKAN – Sayın Atıcı, burada bir sataşma yok. 
Şimdi…
AYTUĞ ATICI (Mersin) – O zaman Sayın Bakan sözünü geri
alsın efendim. Ben olayı indirgemiyorum. Yani ben konuşma heveslisi değilim
ama… Yakışmamıştır kendisine.
BAŞKAN – Tutanaklara geçmiştir Sayın Atıcı.
Teşekkür ediyorum. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN – Tasarının tümü üzerindeki
görüşmeler tamamlanmıştır. 
Maddelerine geçilmesini oylarınıza sunacağım. 
ÖZGÜR ÖZEL (Manisa) – Karar yeter sayısı istiyoruz.
BAŞKAN – Karar yeter sayısı talebi vardır; dolayısıyla.
oylamada karar yeter sayısını arayacağım. 
Oylarınıza sunuyorum: Kabul edenler... Kabul
etmeyenler…
Kâtip üyeler arasında anlaşmazlık olduğundan oylamayı
elektronik cihazla yapacağım. 
Oylama için iki dakika süre veriyorum.
(Elektronik cihazla oylama yapıldı) 
BAŞKAN – Karar yeter sayısı vardır, maddelere geçilmesi
kabul edilmiştir. 
ÖZGÜR ÖZEL (Manisa) – Sayın Başkanım, yerimden pek kısa
bir söz talep ediyorum. 
BAŞKAN – Buyurun Sayın Özel, mikrofonunuzu açıyorum. 
VI.- AÇIKLAMALAR (Devam)
12.- Manisa Milletvekili Özgür Özel’in, 149 sıra sayılı
Kanun Tasarısı’nın tümü üzerinde Hükûmetin konuşma yapmamasını garipsediğine
ilişkin açıklaması
ÖZGÜR ÖZEL (Manisa) – Teşekkür ederim Sayın Başkan. 
Sayın Başkanım, bir durumu kısaca tespit etmek
istiyoruz. Bu kadar önemli bir kanun görüşülüyor ve İç Tüzük bu kanunun
görüşülmesiyle ilgili geneli üzerinde iktidar partisi grubuna yirmi dakika ve
hükûmete de yirmi dakika konuşma hakkı vermiş ve bir tasarı var ve eksik
müzakereden ve tasarı Meclise iyi anlatılamadığından, kamuoyunda yeterince
tartışılamadığından dünya kadar eleştiri alınırken, iktidar partisi grubuna
hadi bir şey demeyeceğim yani o da çok manidar ama Hükûmet tarafından tasarının
tümü üzerinde konuşmayı tercih etmemeleri, bilgi vermemeleri, bunu
savunmamalarını açıkçası garipsediğimizi ifade etmek isterim. 
Söyleyeceklerim bundan ibaret. 
Çok teşekkür ederim. 
BAŞKAN – Teşekkür ederim Sayın Özel.
İDRİS BALUKEN (Diyarbakır) – Sayın Başkan, ben de İç
Tüzük 60’a göre söz istiyorum. 
BAŞKAN –Sayın Baluken, buyurun, sizin de mikrofonunuzu
açıyorum. 
13.- Diyarbakır Milletvekili İdris Baluken’in,
Hükûmetin elinde yurttaşların güvenliğini tehdit edecek bilgiler varsa bunun
kamuoyuyla paylaşılması gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan. 
Sayın Başkan, bugün basına yansıyan bazı haberlerde
Amerika Birleşik Devletleri’nin, Adana, Muğla ve İzmir’de bulunan vatandaşları
için o bölgeyi terk etme, o bölgeyi bir an önce boşaltma şeklinde çağrılar
yaptığı yazılıyor. Ve bu haberler ciddi, Pentagon’daki bazı kaynaklara ve
İnternet sitelerine dayanılarak bu haberlerin servis edildiğini biliyoruz. Bu
kaynaklar özellikle Türkiye Hükûmetinden almış oldukları bilgiler doğrultusunda
böylesi bir çağrı yaptıklarını ifade ediyorlar. Yine, birkaç gün önce de bu
yönlü, İsrail Devleti’nin kendi vatandaşlarına yönelik bir güvenlik çağrısı
vardı, Türkiye’de yaşayan yurttaşlarına yönelik. Sayın Bakan da buradayken, bu
konuda Hükûmetten Meclisi bilgilendirme açıklaması beklediğimizi ifade etmek
istiyorum. Eğer ortada gerçekten bu düzeyde ciddi bir güvenlik problemi varsa,
Hükûmetin elinde mevcut istihbarat bilgileriyle bütün yurttaşların güvenliğini
tehdit edecek olan bilgiler varsa bunun sadece diğer ülke hükûmetleriyle
paylaşılması değil aynı zamanda Türkiye kamuoyu ve Türkiye halklarıyla doğal
olarak paylaşılması gerektiğini düşünüyoruz. Bunu şundan dolayı önemsiyoruz:
Son, İstiklal’de patlayan bombalardan önce de özellikle bazı yabancı istihbarat
servislerinin vermiş olduğu bilgiler vardı ve bu doğrultuda bazı ülkelerin de
kendi konsoloslukları ya da elçiliklerine o günlerde kapalı olması yönünde
gönderdiği talimatlar vardı. Şimdi bunlar dikkate alınmamıştı, hatta
hatırlarsanız İstanbul Valisinin mevcut tutumu da bu bilgilerin tamamını
yalanlayan bir pozisyondaydı. Ancak İstanbul Valisi bu bilgileri yalanlarken
biz İstiklal Caddesi’nde bombaların patladığına tanıklık ettik ve acı bir
fatura çıktı bütün halklarımızın önüne. Şimdi dolayısıyla yeni bir durum varsa
ve bu yönlü, üst perdeden ve Türkiye Hükûmetine dayanılarak paylaşılan bilgiler
varsa Hükûmetin mutlaka Meclisi ve tüm Türkiye kamuoyunu bilgilendirmesi
gerektiğini düşünüyoruz. Sayın Bakan da olabilir ya da ilgili bir bakan hızla Meclise
çağrılıp bu konuda bir bilgilendirme yapabilir. Bu, sanırım Türkiye kamuoyunu
da en azından belli konularda ya uyarır ya da rahatlatır. Bu bilgiyi edinme
hakkını kendi yurttaşlarımızdan esirgemememiz gerektiğini ifade etmek
istiyorum.
Teşekkür ederim. 
BAŞKAN – Teşekkür ederim Sayın Baluken.
Sayın Çakır, sizin de söz talebiniz
olduğunu görüyorum.
Buyurunuz.
14.- Tokat Milletvekili Coşkun Çakır’ın, Manisa
Milletvekili Özgür Özel’in yaptığı açıklamasındaki bazı ifadelerine ilişkin
açıklaması
COŞKUN ÇAKIR (Tokat) – Sayın Başkan,
teşekkür ederim.
Görüştüğümüz kanun üzerinde CHP Grup
Başkan Vekili Sayın Özgür Özel’in aktardıkları doğrusu haksızlıktır ve gerçeği
yansıtmamaktadır. Zira bu kanunun önemine binaen biz bu kurumu ihdas etmeyi,
mevcut kurumu revize etmeyi bir kanun tasarısı şeklinde buraya getirdik ve
komisyonda tartışıldı. Yeterince tartışılmıştır, tartışılmamıştır bu da ayrı
bahis. Ama bununla birlikte tasarı Genel Kurula indikten sonra hâlâ gelen
birtakım sorular, talepler karşısında da duyarlılığımızı, eleştiriye ve katkıya
açık olduğumuzu göstermek bakımından Sayın Bakanla burada grup başkan vekilleri
olarak müzakere yaptık ve Sayın Bakanı âdeta koltuğundan kaldırdık, arka tarafa
geçtik ve müzakerelere bir anlamda devam ediyoruz orada. Sayın Özgür Özel de bu
müzakerelerin bir kısmına katıldı, Levent Bey katıldı. O kadar ki, oradaki
tartışma bitmediği, sonlanmadığı için CHP’li konuşmacı hatibin konuşmasını
yapabilmesi için de ara verdik. Yani, bu kadarını da söyleyeyim. Şimdi, bu
konuya göstermiş olduğumuz bu kadar duyarlılık ve hassasiyetten sonra bu tür
eleştirileri yapmak doğrusunu söylemek gerekirse haksızlık,
hakkaniyetsizliktir. 
Kaldı ki eğer Sayın Özel hâlâ istiyorsa,
yeterince tartışma yapılmadığını düşünüyorsa… Bakanın konuşması, Hükûmetin
konuşması, yahut iktidar partisinin geneli hakkında konuşması kendi takdiridir.
Bu, Özgür Özel’in yahut bir başka grup başkan vekilinin yahut milletvekilinin,
üçüncü bir kişinin takdiri değildir, buna biz karar veririz. Ama buna rağmen
hâlâ bu konuda Sayın Özel yeterli tartışma yapılmadığına inanıyorsa İç Tüzük’ün
72’nci maddesine göre yeniden görüşmelerin devam etmesine ilişkin bir önerge
verir, onun üzerine de devam ederiz. Buna ilişkin bir görüşme talebi de
bulunmadıktan sonra bunu söylemek, doğrusunu söylemek gerekirse abesle
iştigaldir.
Teşekkür ederim.
ÖZGÜR ÖZEL (Manisa) – Devam edelim, ortak
önerge verelim.
BAŞKAN – Teşekkür ederim Sayın Çakır.
ÖZGÜR ÖZEL (Manisa) – İzin verir misiniz efendim?
BAŞKAN – Sayın Özel, buyurun.
15.- Manisa Milletvekili Özgür Özel’in, Tokat
Milletvekili Coşkun Çakır’ın yaptığı açıklamasındaki bazı ifadelerine ilişkin
açıklaması
ÖZGÜR ÖZEL (Manisa) – Sayın Başkan, hoşgörünüzü daha
fazla da zorlamak istemiyorum, çok imkân tanıyorsunuz bizlere ama şunu açıkça
söylemek gerekir: Bir kez, Meclis Genel Kurulu esastır. Görüşmeler başladığında
zaten yaptığımız uyarılar demek ki haklı ki şu anda bir masa kuruldu, sağ olsun
Sayın Bakan da orada, arkadaşlarımız da orada. Ama bir yandan da Meclis Genel
Kurulunun belki de çok köklü değişikliklere uğrayabilecek bir yasa tasarısı
üzerinde söz hakları tükeniyor, öbür taraftan, Sayın Bakan çıkıp da getirdiği
teklifi etraflıca, yirmi dakika süreyle bunu anlatma imkânı da bulamıyor. Oysa
böyle bir ısrara gerek yok. Hemen şimdi anlaşabiliriz. Zaten tümü üzerinde
görüşmeler artık tamamlandı, maddelerine geçildi. Parlamento çalışmalarını
-zaten herkes yorgun- salı günü tamamlar ama Sayın Bakan ile arkadaşlarımızın
yaptığı çalışmalar sürer, biz de katkı sağlarız; yarın da gelinen noktadan hem
de bir kör döğüşü olmadan somut üzerinden müzakereler devam eder. Ama Sayın
Grup Başkan Vekilinin İç Tüzük’ün ilgili maddesine atfen yaptığı yaklaşım
önemlidir, o zaman buyursunlar madem “Devam ederiz.” diyor, ortak önergeye imza
atmaya hemen hazırım, bekliyorum önergeyi müzakerelerin sürmesi için.
Teşekkür ederim.
RAMAZAN CAN (Kırıkkale) – Ona Genel Kurul karar verir.
COŞKUN ÇAKIR (Tokat) – Hep beraber karar veririz. 
İDRİS BALUKEN (Diyarbakır) – Sayın Başkan, bu konuyla
ilgili ben de birkaç cümle…
BAŞKAN – Buyurun Sayın Baluken.
16.- Diyarbakır Milletvekili İdris Baluken’in, Meclis
kürsüsünden bilgi alma hakkının Hükûmet tarafından açık bir şekilde ihlal
edildiğine ve yapılacak yasal düzenleme uluslararası sözleşmelere aykırı olduğu
için ihtiyacı karşılayamayacağına ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Tabii, doğru bir yöntem ve tartışma mekanizması
oluşturmadığınız zaman, Genel Kurul tartışmaları devam ederken de “istişare”
adı altında, aslında Genel Kurulun bilgi edinme hakkını da bir şekilde elden
çıkarmış olursunuz. Şimdi, hem Sayın Bakan hem de iktidar partisinin Komisyon
üyeleri keşke bu istişare sürecini Komisyon aşamasında işletmiş olsalardı.
Komisyon aşamasında muhalefetten gelen tek bir önergeyi dikkate almadılar.
İnsan hakları kuruluşlarının ya da sivil toplum örgütü temsilcilerinin getirmiş
olduğu hiçbir öneriyi dikkate alarak… 
COŞKUN ÇAKIR (Tokat) – Aldılar efendim, aldılar.
İDRİS BALUKEN (Diyarbakır) – …orada bir tartışma
yürütmedikleri için o insan hakları kuruluşlarının birçoğu toplantıyı terk
etti. Hatta, tartışmanın belli bir kısmından sonra -en azından kendi partim
adına söyleyeyim- muhalefet parti üyelerinden de toplantıyı terk edenler oldu.
Dolayısıyla, komisyon aşamasında gelen her öneriye kapalı olmak, oradaki hiçbir
önergeyi dikkate almamak, gelen sivil toplum örgütleri ya da insan hakları
kuruluşlarının getirmiş olduğu hiçbir öneriyi kendi çalışmasına katmamak, en
başından beri yanlış bir yöntemdir. Şimdi, bütün bunlar yapılmadığı zaman,
işte, “Genel Kurul da çalışmasına ara vermeden bir taraftan çalışsın, bir
taraftan da biz arka tarafta bir istişare yürütelim.” dediğiniz zaman, orada
tabii ki ciddiyet ve samimiyetle ilgili bir sorgulama ortaya çıkar. Nitekim,
Genel Kurulda, bu komisyondaki tartışmaları takip edemeyen birçok milletvekili
var. Mesela, benim grubumdaki milletvekillerimin birçoğu, birçok arkadaşımız,
AKP’nin uyguladığı hukuk dışı sokağa çıkma yasaklarının olduğu illerdeki insan
hakları ihlallerini takip etmek üzere orada halkımızla birlikte bulunuyorlardı
ve bu tartışmayı, bu komisyondaki tartışmaları takip etme şansına sahip
olmadılar ama Genel Kurulda görüşülürken “İktidar partisi grubu bu yasa
tasarısıyla ne getiriyor?” ya da “Hükûmet bu yasa tasarısıyla neyi hedefliyor?”
şeklinde bir yaklaşımı, bir perspektifi, bir sunumu merak ediyorlar. Yani,
milletvekili arkadaşlarımızın bu konuda Hükûmetten ya da iktidar partisinden
direkt birinci ağızdan ve Meclis kürsüsünden tutanaklara geçecek şekilde bilgi
alma hakkının burada Hükûmet ve iktidar partisi grubu tarafından açık bir
şekilde ihlal edildiğini belirtmek istiyorum.
(Mikrofon otomatik cihaz tarafından kapatıldı) 
BAŞKAN – Buyurun, toparlayınız lütfen Sayın Baluken. 
İDRİS BALUKEN (Diyarbakır) – Toparlıyorum hemen. 
Diğer taraftan, bu istişareye başvurma ihtiyacı da
iktidar partisi grubunun ya da Hükûmetin muhalefetten gelen önerileri dikkate
almak yerine, muhalefetten gelen eleştirilerin doğruluğu üzerinden
şekillendiğini belirtmek istiyorum. Biz, Anayasa 90’a aykırı olduğu için, Türkiye’yi
bağlayan uluslararası sözleşmelere aykırı bir düzenleme yapıldığı için,
yapılacak yasal düzenlemenin ihtiyacı karşılayamayacağını, hem AB açısından hem
Birleşmiş Milletler açısından da belli akreditasyon süreçlerinden
geçemeyeceğini ifade ettik. 
Yine, mali özerklikle ilgili birtakım
eleştiriler yapıldı. Yani, muhalefetin önerilerini istişare etmekten çok, bu
uluslararası mekanizmalarda yapılacak yasal düzenlemenin karşılık bulmamasından
kaynaklanan bir ihtiyaçtan dolayı bir istişareye başvurmuşlardır. Bunu da böyle
tutanaklara geçirmek istedim. 
BAŞKAN – Teşekkür ederim Sayın Baluken. 
İNSAN HAKLARINI İNCELEME KOMİSYONU
BAŞKANI MUSTAFA YENEROĞLU (İstanbul) – Sayın Başkan…
BAŞKAN – Komisyonun söz talebi var. 
Buyurunuz. 
17.- İnsan Haklarını İnceleme Komisyonu Başkanı Mustafa
Yeneroğlu’nun, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
İNSAN HAKLARINI İNCELEME KOMİSYONU BAŞKANI MUSTAFA
YENEROĞLU (İstanbul) – Evet, şimdi, Sayın Başkan, vaktinizi fazla zorlamak
istemiyorum. 
Teşekkür ediyorum. 
Kısaca
bilgi vermek istiyorum çünkü burada bazı bilgiler verdik. Bunlar, sonuçta,
orada bulunan arkadaşlar açısından da herhâlde şaşkınlıkla karşılanmış olması
gerekir. 
Bir
arkadaşımız “Bir buçuk saatlik bir görüşme oldu.” dedi. Orada bulunan
arkadaşlar biliyorlar ki enine boyuna bütün meseleleri tartıştık. Bir buçuk
saat değil, en az yedi saatlik bir tartışma yaptık Komisyonda. 
MAHMUT
TANAL (İstanbul) – O kadar uzun sürmedi Sayın Başkan. 
İNSAN
HAKLARINI İNCELEME KOMİSYONU BAŞKANI MUSTAFA YENEROĞLU (İstanbul) – İkinci
husus: Madem öyle bir durum oldu, biz arkadaşlarımızın önerilerini de dikkate
alarak 9 maddede değişiklik yaptık, bunu hep birlikte Komisyon üyeleri olarak
yaptık. 
Diğer
bir husus: Sayın Baluken “Vekillerin önerileri bile dikkate alınmadı.” diye
ifade ettiler. Oysa ilginç olan şu: Kendi grubuna mensup olan arkadaşlar,
verdikleri yazılı önergeleri bile müzakere edilmeden çıkıp çekip gittiler.
Dolayısıyla, onların verdikleri müzakereleri de ilgili arkadaşlar olmaksızın
biz orada değerlendirdik, onları da karara bağladık. Yani, Komisyon bu konuda
üzerine düşeni yapmıştır.
Teşekkür
ediyorum. 
BAŞKAN
– Teşekkür ederim Sayın Yeneroğlu. 
ÖZGÜR
ÖZEL (Manisa) – Hangi grubu kastediyorsunuz?
İDRİS
BALUKEN (Diyarbakır) – Sayın Başkan, tabii, Sayın Başkan açıklaması sırasında
açık bir şeklide grubumuza sataşmada bulunmuştur. Yani, önergeler dikkate
alınmasına rağmen hem burada yanlış bilgi verdiğimizi hem de gereksiz yere
Komisyonu terk ettiğimizi ifade ederek grubumuzu zan altında bırakmıştır.
Sataşmadan
söz istiyoruz.
BAŞKAN
– Sayın Baluken, tutanakları isteyeceğim, ona göre talebinizi
değerlendireceğim. 
İDRİS
BALUKEN (Diyarbakır) – Sayın Başkan, ama…
BAŞKAN
– Ben konuşmanın genel silsilesi içerisinde bir sataşma görmedim ama atlamış
olabilirim, dikkatimden kaçmış olabilir.
İDRİS
BALUKEN (Diyarbakır) – Hayır, komisyon üyelerimizi…
BAŞKAN
– Tutanakları getirteceğim, değerlendireceğim.
İDRİS
BALUKEN (Diyarbakır) – Peki o zaman.
MAHMUT
TANAL (İstanbul) – Sayın Başkanım, Sayın Komisyon Başkanımız bu çalışmanın yedi
saat sürdüğünü söyledi. Yedi saat sürmedi. Tam tutanak tutuldu, getirebiliriz,
üç saatten fazla sürmedi Sayın Başkanım, o da hatta… Yani orada, gelen sivil
toplum örgütlerinden konuşmacılar da vardı. Biz ısrarla dedik ki: “Alt komisyon
kurulsun, üniversiteden görüşler alınsın, en azından Adalet Komisyonundan,
Anayasa Komisyonundan görüşler gelsin.” Maalesef, oy sayısıyla bu görüşülmeden
bu şekilde geçti. Yani çok ayrıntılı müzakeresi yapılmadı.
BAŞKAN
– Teşekkür ederim Sayın Tanal, tutanaklara geçmiştir.
ÖZGÜR
ÖZEL (Manisa) – Sayın Başkanım, şimdi, biraz önce Komisyon adına söz alan
değerli temsilci, Komisyon sözcüsü şu ifadeyi kullandı -kendisi burada olduğu
için- dedi ki: “Öyle ki muhalefet partileri verdikleri önergelerin akıbetlerini
dahi takip etmeden çekip gittiler, yokluklarında işlem yaptık.” Bundan hangi
grubu kastettiklerini açıklarlarsa…
İNSAN
HAKLARINI İNCELEME KOMİSYONU BAŞKANI MUSTAFA YENEROĞLU (İstanbul) – Allah
aşkına! Çok açık ve net bir biçimde söyledim.
İDRİS
BALUKEN (Diyarbakır) – Hangi gruptu?
ÖZGÜR
ÖZEL (Manisa) – Hangi grubu kastediyorsun?
İNSAN
HAKLARINI İNCELEME KOMİSYONU BAŞKANI MUSTAFA YENEROĞLU (İstanbul) – Çok açık
Sayın Başkan… 
İDRİS
BALUKEN (Diyarbakır) – Sataşma olduğunu şimdi duydunuz o zaman.
BAŞKAN
– Bir saniye sayın milletvekilleri, tutanakları getirteceğimi ifade ettim,
Sayın Özel de Sayın Komisyona bir soru sormuştur, onların hepsini
değerlendireceğim…
İDRİS
BALUKEN (Diyarbakır) – Sayın Başkan, yalnız şöyle bir durum var: Demin ben,
hani “Sataşma için tutanakları bekleyelim.” derken sizin “Ben açıklamayı
yeterince takip edemedim, dikkatimden kaçmış olabilir.” sözünüze saygımdan
dolayı böyle bir tavır sergiledim. Ama şimdi Sayın Komisyon Başkanı, Sayın
Özgür Özel’in sorusu üzerine açık bir şekilde “Ben HDP Grubunu kastettim.”
deyince ve…
BAŞKAN
– Bir saniye…
İDRİS
BALUKEN (Diyarbakır) – Tabii, “HDP Grubunu kastettim." diyor.
BAŞKAN
– Sayın Baluken; Sayın Komisyon, Sayın Yeneroğlu oradan öyle bir açıklama
yaptıysa bu açıklama Divandan duyulmadı. Mikrofondan konuşmadı, mikrofondan
konuşmadığı için bu açıklamasını ben duymadım. 
O
zaman Sayın Komisyona söz vereyim yeniden. 
Sayın
Özel’in bir sorusu oldu, ona bir cevap verdiniz sanıyorum; Divan ve Genel Kurul
bunu yeterince duymadı. Yeniden lütfen o konuda bir açıklama yapar mısınız.
İNSAN
HAKLARINI İNCELEME KOMİSYONU BAŞKANI MUSTAFA YENEROĞLU (İstanbul) – Sayın
Başkan, ilk konuşmamda da çok açık ve net bir biçimde ifade ettim ki yazılı
olarak önerge veren HDP Grubu içerisindeki arkadaşlar önergeyi verdikten sonra
çıktılar, onların önergesini biz onlar dışarıdayken değerlendirdik ve karara
bağladık dedim. Yani bununla ilgili bir sataşma olmaz ki. Bu konuyla ilgili
durumu tespit etmek istiyorsanız arkadaşlar burada, sorarsınız, kendileri teyit
ederler.
Bunun dışında, yani Sayın Tanal, konuyla ilgili
tutanaklara bakın, getirin bakın; siz kendiniz tespit edeceksiniz, hodri
meydan. Ben de açıkça söylüyorum yani. Aşağı yukarı altı yedi saat sürdüğünü
ifade ettim, aynen tekrar ediyorum.
BAŞKAN – Teşekkür ederim Sayın Yeneroğlu.
İDRİS BALUKEN (Diyarbakır) – Sayın Başkan, Sayın
Komisyon Başkanının açıklamaları muhatap olarak partimizin olduğunu gösteriyor.
BAŞKAN – Şimdi, evet, daha önce tutanakları
getirteceğimi ifade etmiştim ancak Sayın Yeneroğlu’nun, bir başka konuda yapmış
olduğu açıklamayla Halkların Demokratik Partisi Grubuna sataştığı yönünde Sayın
Baluken tarafından bir iddiada bulunulmuştur.
Buyurunuz Sayın Baluken.
İDRİS BALUKEN (Diyarbakır) – Sayın Ayhan Bilgen cevap
verecek.
BAŞKAN – Buyurun Sayın Bilgen.
Süreniz iki dakikadır. (HDP sıralarından alkışlar)
X.- SATAŞMALARA İLİŞKİN KONUŞMALAR (Devam)
4.- Kars Milletvekili Ayhan Bilgen’in, İnsan Haklarını
İnceleme Komisyonu Başkanı Mustafa Yeneroğlu’nun yaptığı açıklaması sırasında
HDP Grubuna sataşması nedeniyle konuşması
AYHAN BİLGEN (Kars) – Sayın Başkan, değerli
milletvekilleri; yani toplantıdan çıktığımız doğrudur ama çıkış nedenimiz…
İNSAN HAKLARINI İNCELEME KOMİSYONU BAŞKANI MUSTAFA
YENEROĞLU (İstanbul) – Bir dakika, bak, teyit etti işte.
İDRİS BALUKEN (Diyarbakır) – Biz de dedik ya çıktılar…
Dikkate almadığınız için…
AYHAN BİLGEN (Devamla) – …önergelerimizin yetişme
ihtimali yani önergeleri hazırlama ve o dar süre içerisinde o kadar maddeyle
ilgili önergeleri yetiştirme imkânı kalmadı. Bir an önce bitirme konusundaki
baskı üzerine baktık ki insan hakları örgütleri, Türkiye’de bu işin en yoğun
emeğini sarf eden örgütler tamamen, tümüyle karşı olduklarını net ortaya
koydular, bizim de önergelerimizin artık yetişme ve değerlendirme imkânı
kalmadı o dar süre içerisinde. Dolayısıyla böyle bir senaryonun parçası olmak
yerine protesto edip çekilmeyi tercih ettik ama sonra da şerhlerimizi
gönderdik. Dolayısıyla da burada hani çok net biçimde biz bu kanunun esasıyla
ilgili, akredite olabilmesi için, hem kurulun oluşma biçimi hem de diğer
boyutlarıyla ilgili bir ciddi düzenlemeye ihtiyaç olduğuyla ilgili
düşüncelerimizden dolayı bunu yaptık.
İDRİS BALUKEN (Diyarbakır) – Keşke CHP de terk etseydi.
AYHAN BİLGEN (Devamla) – Yani bu kurulun, bu mekanizmanın
“Biz kurduk, oldu.” mantığıyla oluşması bu Parlamentoya da zarar verir, bir
süre sonra bu ülkenin uluslararası arenadaki pozisyonuna da zarar verir. Yani
bu ısrarda bulunmasak, siz buradan geçirmiş olsanız, Komisyona ilk geldiği
gibi, Hükûmetten geldiği gibi geçmiş olsaydı daha iyi bir iş mi olacaktı? Yani
üzerimizden savmış olacaktık ama bu kurulu ne uluslararası arenada kimse
ciddiye alacaktı ne de toplum nezdinde saygınlığı olacaktı. Biz bugün bile
buraya gelirken insan hakları örgütleri bu toplantıyı terk etmemizi istediler,
“Katılmayın.” dediler, “Bırakın iktidar partisi kendisi oylasın, kendisi
geçirsin.” dediler. 
MİHRİMAH BELMA SATIR (İstanbul) – Sizin kendi iradeniz
yok mu?
HASAN BASRİ KURT (Samsun) – Hangi insan hakları
örgütleri bunlar?
MİHRİMAH BELMA SATIR (İstanbul) – Sayın Vekil, sizin
iradeniz yok mu? STK’lar mı sizi yönetiyor? Size oy verenlerin iradesi yok mu?
AYHAN BİLGEN (Devamla) – Biz buna rağmen, sorumlu
davranıp iyileşmesi için bir kez daha burada ısrar ettik, bunu yapmayın.
Bakın, bu kurullar dünyanın her yerinde zorlanıyor.
Danimarka’daki İnsan Hakları Kurumu savaşa karşı çıktığı için bütçesi Hükûmet
tarafından kesildi. Yani örnek verdiğiniz ülkelerde bile bu sorunlar
çözülemiyor ki bizim gibi bir ülkede bunun inisiyatifini tümüyle Hükûmete
vermek çok daha ciddi riskler içerir. 
Herkesi selamlıyorum. (HDP sıralarından alkışlar) 
BAŞKAN – Teşekkür ederim Sayın Bilgen.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN –
Şimdi birinci bölümün görüşmelerine başlıyoruz.
Birinci bölüm
1 ila 16’ncı maddeleri kapsamaktadır.
Birinci
bölüm üzerinde söz isteyen siyasi parti gruplarına ve şahısları adına sayın
milletvekillerine söz vereceğim.
İlk
konuşmacı Milliyetçi Hareket Partisi Grubu adına Mehmet Parsak, Afyonkarahisar
Milletvekili. 
Buyurun
Sayın Parsak. (MHP sıralarından alkışlar) 
Süreniz
on dakikadır.
MHP GRUBU
ADINA MEHMET PARSAK (Afyonkarahisar) – Aziz Türk milleti ve saygıdeğer
milletvekilleri, sözlerimin başında hepinizi saygıyla selamlıyorum.
Ben
milletvekili seçildiğimden bu yana bu kürsüye her çıktığımda, ne yazık ki,
sözlerime başlarken o gün şehit olanlara -sayısı kaçsa, 3, 5, 10 15- Yüce
Allah’tan rahmet dileyerek, milletimize başsağlığı dileyerek başlamak zorunda
kaldım tüm konuşmalarıma, böyle olmasını istemediğim hâlde. Bugün bu bağlamda,
bu çerçevede nispeten mutlu hissediyordum kendimi, gün içinde hiçbir şehit
haberi almadık diye ama biraz önce, zannediyorum bir yarım saat kadar önce yine
Şırnak’ta 24 yaşında, Adanalı bir
özel harekât polisimizin şehit olduğu haberini, bir kanasçı tarafından
yaralandıktan sonra hastanede kurtarılamayarak şehit edildiği haberini aldık.
Ne yazık ki bu gelenek yine bozulmadı. Biz hem şehidimize Yüce Allah’tan rahmet
hem aziz milletimize, ailesine başsağlığı dilemek durumunda kalıyoruz. Rahmet
olsun.
Sayın Bakan, bu kan da dinsin artık, bu mücadelede bir
netice alınsın. Biz artık her gün -1, 3, 5, 10- şehit haberlerini millet olarak
da almak istemiyoruz, bu kürsülerde de sürekli olarak taziye cümleleri kurmak
istemiyoruz. Bunu öncelikle dikkatlerinize sunmak isterim. 
Saygıdeğer milletvekilleri, söz aldığım 149 sayılı
Kanun’un birinci bölümü hakkında grubum adına sözlerime başlarken Gazi Meclisi
de bir kere daha saygıyla selamlıyorum. 
Türkiye İnsan Hakları ve Eşitlik Kurumu Kanunu Tasarısı’nın
ilk bölümü, kanun tasarısının başlangıç hükümlerini, ayrımcılıkla mücadele,
kurumun teşkilat yapısı ve görevleriyle personel rejimini düzenleyen
maddelerden oluşmakta. 
Bu ve buna benzer kanun tasarılarıyla kurulan kurumlar,
bir yandan amaç ve görevleri itibarıyla âdeta bir üst kurul olarak
yapılandırılmakta; diğer yandan, üye atamalarının tamamı, sanki farklı bakış
açılarına sahiplermiş gibi Bakanlar Kurulu ve Cumhurbaşkanına verilmektedir.
Başbakanlıkla ilişkili, idari ve mali özerkliğe sahip ve kamu tüzel kişiliğini
haiz bir kurumun Cumhurbaşkanına neden yıllık rapor sunması gerektiğini hiçbir
hukuk düzeni veya hukukçu izah edemez. Açıkçası, bu durum akla ve mantığa da
aykırı. 
Görevli olduğu konularda zaten birçok düzenleme bulunan
bu ve buna benzer kurumların bu şekilde yapılandırılması olsa olsa
Cumhurbaşkanının yetkilerini genişletme ve Hükûmet üzerindeki vesayetini
artırma girişimi olarak değerlendirilebilir. 
AKP’nin bu tutumunun sonucu, Türkiye'deki tüm
kurumların zamanla Cumhurbaşkanlığına doğrudan bağlanmasına veya Sayıştay
yerine Cumhurbaşkanlığına hesap veren kurumlara gitmesine kadar varabilecektir.
Bu tutumun, Cumhurbaşkanını seçilmiş kral hâline getirme amacına yönelik olduğu
aşikârdır. Ancak, asırlık şu deyimi buradan ifade etmek isterim ki sizin kendi
hülyalarınızda oluşturduğunuz kral çıplaktır ve bu ülke krallıkla
yönetilmeyecektir. “Başkanlık sistemi” adı altında AKP usulü seçilmiş krallık
sisteminin tartışıldığı bugünlerde özel hükümlerle Cumhurbaşkanına özel
yetkiler verilmesi akıllara “Hükûmet içerisinde kraldan daha çok kralcılar mı
var?” sorusunu haklı olarak getirmektedir. Anlaşılan o ki bazı Hükûmet üyeleri
Hükûmetten bağımsız olarak veya Hükûmetle birlikte Cumhurbaşkanına bu şekilde
hediyeler sunmak istemektedir. Niyetiniz ne olursa olsun şu hususu ifade etmek
isterim: Türkiye Büyük Millet Meclisi büyük Türk milletinin meclisidir ve sizin
iç siyasi oyunlarınıza kesinlikle alet edilemeyecektir. 
Gazi Meclisin değerli üyeleri, her ne kadar şu an
konuşma yaptığım bu maneviyat yüklü kürsüde yakın zamanda bazı bakanlarınız
“Ben bu Anayasa’yı tanımıyorum.” demiş olsa da size tekrar ve tekrar
hatırlatmak isterim, Türkiye Cumhuriyeti bir hukuk devletidir. Aksayan ve eksik
yanları olsa da Türkiye Cumhuriyeti’nin bir anayasası vardır ve hepimiz istesek
de istemesek de bu Anayasa’ya uymak zorundayız çünkü hepimiz bu Anayasa üzerine
yemin ettik. 
Kıymetli milletvekilleri, tam anlamıyla uygulanmayacak,
hatta iktidar ve taraftarlarınca neredeyse hiç uygulanmayacak ancak iktidarın
demokratikleşme yalanına hizmet edecek bir kanun tasarısıyla daha karşı karşıya
olduğumuzu belirtmekte yarar görüyorum. Kanun tasarısıyla iş yerinde yıldırma,
taciz de dâhil olmak üzere her türlü ayrımcılık tanımlanarak yasaklanmaktadır.
Kanun tasarısının ayrımcılık yasağının kapsamını belirleyen 5’inci maddesinde
yer alan ifadelerine dikkat edilirse tamamının Anayasa’mızdaki temel hak ve
özgürlüklerle ilgili olduğu görülmektedir. Bu maddeye göre mesela kamu taşınır
ve taşınmazlarının kiralanmasında ayrımcılık yasaklanmıştır. 
Peki, bu kanun, göreve geldiğinden bu yana Kamu İhale
Kanunu’nu 167 kez değiştiren bir hükûmete uygulanabilecek midir? Yine aynı
maddeye göre, derneklere, sendikalara üye olmaya yapılacak ayrımcılık da
yasaklanmıştır. Peki, bu kanun sarı sendikaya üye olmayanların terfi alamadığı,
bilakis tenzili rütbeye maruz kaldıkları, tayin ve yer değiştirme konusunda
büyük sorunlar yaşadıkları, devletin güvenlik güçlerinin bile temizlemek için
aylarca uğraştığı yerlere sürgün edildikleri, lojman ve benzeri sosyal haklar
konusunda haklarının yendiği, ötekileştirildikleri, bir kenara itildikleri,
disiplin işlemleriyle yıldırılmaya çalışıldıkları gerçeğini değiştirebilecek
midir? 
Değerli milletvekilleri, kanunla kurulması öngörülen
Türkiye İnsan Hakları ve Eşitlik Kuruluna üye olma kriterleri tıpkı Kişisel
Verileri Koruma Kurulunda olduğu gibi kurumun görev alanı hakkında bilgi ve
deneyim sahibi olmak, dört yıl lisans öğrenimi, bir kamu kurumunda, sivil
toplum kuruluşunda ya da özel sektörde toplam on yıl çalışmış olmak gibi
alelade usuller olarak belirlenmiştir. Fakat biraz önce içeride yapılan
istişarelerde bunda bir değişiklik olabileceği noktasında bir uzlaşma zemini
olduğunu da müşahede ettik. Dolayısıyla, eleştirilerimizi saklı tutarak bu
çerçevedeki sözlerimi şimdilik ifade etmekten sarfınazar ediyorum.
Temelde ülkemizde meydana gelen insan hakları
ihlallerinin ve ayrımcılık muamelelerinin çetelesini tutmak üzere kurulduğu
anlaşılan Türkiye İnsan Hakları ve Eşitlik Kurumunun tuttuğu çeteleyi bu
ihlallerin baş sorumlularına sunması sonucu bu sorunların çözüleceğine ya da
azalacağına inanmak en hafif ifadesiyle hayalperestliktir. İktidarın kendi
zihniyetini ve yönetim anlayışını değiştirmeden sadece kurum kurarak, bizzat
kendisinin çiğnediği uluslararası normları alt alta yazarak bir yere
varılamayacağını bilmesi gerekmektedir. 
Terörle mücadelede ve yolsuzlukların önlenmesinde
olduğu gibi insan hakları ihlalleri konusunda da mücadelenin en temel noktası
samimiyettir. İktidarın bu tenakuzları ve ikircikli yaklaşımları sadece bu
kanuna has değildir. Yakın zamanda Anayasa Mahkemesi tarafından verilen
kararda, iktidar partisine mensup sayın grup başkan vekili, Cumhurbaşkanının
konuya ilişkin açıklamasını âdeta milat ilan eder şekilde, sabah ayrı, öğleden
sonra ayrı açıklamasıyla hepimizin aklına şu hikâyeyi getirmiştir: Hikâye bu
ya, kral bir gün soytarısını çağırmış ve sarayında patlıcanlı yemekler
yapılmasını istemiş. Soytarısı da tüm aşçıları ve tabii ki aşçıbaşını da
toplamış ve patlıcanın nimetlerini sıralamaya başlamış: “Patlıcan şöyle
sağlıklıdır, böyle lezzetlidir, böyle iyidir, böyle güzeldir.” Ve en
nihayetinde de demiş ki: “Kralımız bunun için sizden çok çeşitte, patlıcanın
her çeşidinde patlıcan yemeği yapmanızı istiyor.” Hakikaten de tüm aşçılar o
gün patlıcan ağırlıklı bir menüyle kralın karnını doyurmasını temin etmişler,
gün tamamlanmış. Ertesi gün, bu defa, kral gene soytarısını çağırarak patlıcan
yemekten sıkıldığını, patlıcanın bir işe yaramadığını, esasen lezzetli
olmadığını ifade etmiştir. Aynı soytarı aynı aşçıbaşını ve aynı aşçıları
yeniden karşısına çağırıp bu defa da patlıcanın hiç de sağlıklı olmadığını, hiç
de lezzetli olmadığını, bir işe yaramadığını filan sıralayınca aşçıbaşı
serzenişte bulunmuştur: “Ya, dün ‘Ne kadar lezzetli, ne kadar sağlıklı.’
diyordun, bugün de çıktın, dedin ki: ‘Bu patlıcan ne sağlıklı ne lezzetli, hiç
istemiyoruz.’” Demiş ki: “Ya, siz beni eleştirmeyi bir kenara bırakın, ben
patlıcanın soytarısı değilim, kralın soytarısıyım. Dolayısıyla, kral ne
istiyorsa o çerçevede hareket ediyorum, siz de o doğrultuda hareket ederseniz
iyi olur.” 
Ya, gecenin bu saatinde eleştirimi sadece bu hikâyeyle
sınırlı tutarak daha fazla da uzatmadan yüce Meclisi, Gazi Meclisi ve sizleri
bir kere daha saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Parsak. 
Buyurun Sayın Bostancı. 
MEHMET NACİ BOSTANCI (Amasya) – Sayın konuşmacı burada
olmayan AK PARTİ grup başkan vekili hakkında bir eleştiri getirmiştir,
mümkündür ama peşinden vermiş olduğu örnekle bizim grup başkan vekiline
“soytarı” demek istemiştir, çok ayıptır. 
MEHMET PARSAK (Afyonkarahisar) – Hayır efendim, hikâye
anlattım. “Hikâye bu ya.” diyerek başladım. Sayın Hocam, zaten “Hikâye bu ya.”
diye başladım. 
MEHMET NACİ BOSTANCI (Amasya) – Bu utanmazca bir benzetmedir.
Bu çerçevede söz hakkı talep ediyorum. 
BAŞKAN – Buyurun Sayın Bostancı. 
HAKAN ÇAVUŞOĞLU (Bursa) – Üslubu beyan, aynıyla insan.
Başka bir şey demem yani. 
MEHMET PARSAK (Afyonkarahisar) – “Hikâye bu ya.” diye
başladım, bir hikâye anlattım. 
X.- SATAŞMALARA İLİŞKİN KONUŞMALAR (Devam)
5.- Amasya Milletvekili Mehmet Naci Bostancı’nın,
Afyonkarahisar Milletvekili Mehmet Parsak’ın 149 sıra sayılı Kanun Tasarısı’nın
birinci bölümü üzerinde MHP Grubu adına yaptığı konuşması sırasında AK PARTİ
Grubuna sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; burada yapılan
beyanlara ilişkin eleştiriler dile getirilebilir ama üslubu dairesince.
“Eleştirimi bununla sınırlı tutuyorum.” diyerek Sayın Cumhurbaşkanına “kral”,
AK PARTİ grup başkan vekiline de “soytarı” diyemezsin. Çok ayıp bir şey, seni
kınıyorum. 
MEHMET
PARSAK (Afyonkarahisar) – Hikâye anlattım “Hikâye bu ya.” diye.
MEHMET
NACİ BOSTANCI (Devamla) – Söylediğin hikâye buradaki örneğe uymaz. Bu yaptığın,
Parlamentodaki bir konuşmanın adabına ve ahlakına da uymaz. Yapacağın konuşmada
eleştiri tabii ki dile getirebilirsin ama gelip böyle bir benzetme üzerinden ne
münasebet, ne tür bir illiyet bağı üzerinden konuşuyorsun? Verdiğin örnek
üzerinden konuşuyorsun ve bizim arkadaşımıza “soytarı” demek istiyorsun. Sana
aynıyla iade ediyorum. Utanmazca bir benzetme bu! (AK PARTİ sıralarından
alkışlar)
MEHMET
PARSAK (Afyonkarahisar) – Siz onu demek istiyorsunuz. 
BAŞKAN
– Teşekkür ederim Sayın Bostancı. 
OSMAN
AŞKIN BAK (Rize) – Kendi ruh hâlini gösteriyorsun be! Yakışıyor mu?
OKTAY VURAL (İzmir) – Sayın Başkan… 
BAŞKAN – Sayın Vural…
OKTAY VURAL (İzmir) – Sayın konuşmacı
böyle bir illiyeti kurmadığını ifade etti ama Sayın Naci Bostancı böyle bir
illiyeti kurdu.
MEHMET NACİ BOSTANCI (Amasya) – Ne
illiyeti Sayın Vural, ne illiyeti? Yaptığı benzetme ortada. 
OKTAY
VURAL (İzmir) – Asıl illiyeti kuran siz oldunuz. Dolayısıyla, bu konuda,
zannederim, Adalet ve Kalkınma Partisinin diğer grup başkan vekili sizin bu
sataşmanız hakkında söz alarak sizin hakkınızda herhâlde söylemesi gerekenler
var.
MEHMET
NACİ BOSTANCI (Amasya) – Dil oyunları yapma Sayın Vural, dil oyunları yapma.
OSMAN
AŞKIN BAK (Rize) – Onlar bayatladı be!
OKTAY
VURAL (İzmir) – İlliyeti kuran sizsiniz, aklınıza o geliyor.
MEHMET
NACİ BOSTANCI (Amasya) – Çok ayıp, çok!
OKTAY
VURAL (İzmir) – Yani “yağmur” dendiği zaman aklınıza başka bir şey geliyorsa ne
desin yani? Ne desin?
OSMAN
AŞKIN BAK (Rize) – Kendi ruh hâlinize bakın. 
BAŞKAN
– Teşekkür ederim Sayın Vural.
OKTAY VURAL (İzmir)
– Yani, illiyeti kuran sizsiniz. Siz nasıl böyle bir illiyeti kurdunuz? Aynaya
bakın, kendinize hesap verin. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN
– Birinci bölüm üzerinde söz isteyen Cumhuriyet Halk Partisi Grubu adına Mahmut
Tanal, İstanbul Milletvekili. 
Buyurun
Sayın Tanal. (CHP sıralarından alkışlar)
Süreniz
on dakikadır. 
CHP
GRUBU ADINA MAHMUT TANAL (İstanbul) – Sayın Başkan, değerli milletvekilleri;
hepinizi saygıyla, hürmetle selamlıyorum. 
Görüştüğümüz
kanun tasarısı Türkiye İnsan Hakları ve Eşitlik Kurumu Kanunu Tasarısı. Bu
tasarı gerçekten çok acil bir vaziyette İnsan Haklarını İnceleme Komisyonuna
geldi. İnsan Haklarını İnceleme Komisyonunda tüm siyasi parti gruplarınca bu
kanun tasarısıyla ilgili öncelikle üniversitelerden, bu alanda çalışan sivil
toplum örgütlerinden görüş sorulması istenildi ve herhangi bir yerden bu konuda
görüş sorulma imkânı olmadı. Ancak, bu konuda, her ne kadar tasarının ayrıntılı
araştırılması için, detaylıca incelenmesi için, eksikliklerinin,
fazlalıklarının, yanlışlıklarının tespiti için alt komisyon kurulması talep
edildiyse de, o gün için patlama olmuştu ve gerçekten hızlı bir vaziyette bu
tasarı Komisyonda görüşüldü ve Genel Kurula geldi. Tabii, Komisyon sırasında
sözlü olarak ve yazılı teklifler olarak biz Komisyona sunduk ama
tekliflerimizin hiçbirisi ciddiye alınmadı, ancak şu aşamada benim tek tek bu
maddeler üzerinde söyleyeceğim aykırılıkların Genel Kuruldaki tüm arkadaşların
ve kamu kurum ve kuruluşlarının ve televizyonları başında, İnternet’te izleyen
vatandaşlarımızın tamamı bu eksikliklerin ne kadar doğru olduğunu fark
edecekler. 
Sayın
Bakan, tabii, Komisyonda da sizinle bunları biz görüştük, konuştuk ama
derdimizi herhâlde ya biz anlatamadık veyahut da sizler anlamak istemediniz. Bu
kanunun amacı ayrımcılık ve ayrımcılığı engellemek, eşitliği sağlamak, bunu tüm
ülkede etkili hâle getirmek. 3’üncü maddesinde eşitlik ilkesi ve ayrımcılık
yasağına baktığımız zaman bizim hem Ceza Kanunu’muzda hem Anayasa’mızda hem de
Anayasa’nın 90’ıncı maddesi uyarınca imzaladığımız, kabul ettiğimiz
uluslararası sözleşmeler uyarınca eşitlik ilkesinde şu ibareler mutlaka
geçiyor, burada mesela: “Herkese dil, ırk, renk, cinsiyet, siyasi düşünce,
felsefi inanç, din ve mezhep…” Burada “mezhep” kavramı geçmiyor yani “mezhep”
kavramı, mezhep nedeniyle eşitlik bozulabilir, ayrımcılık yapılabilir. Bu
anlamda mezhep ayrımcılığını bu kanun yasaklamıyor değerli arkadaşlar. Bunu
defalarca Komisyonda, Bakanın bulunduğu ortamda dile getirdiğimiz hâlde bunlar
nazara alınmadı. Yani, mezhepçilik ayrımcılığı nedeniyle, mezhepçilik düşüncesi
amacıyla bir kişiyi işten atabilirsiniz, işe almayabilirsiniz, ayrımcılık
yapabilirsiniz. Bu anlamda bu kanun bunu engellemiyor. 
İkinci
bir konu, aynı şekilde burada ayrımcılık ve eşitlikle ilgili cinsel
yönelimlerinden dolayı da insanlar yine ayrımcılığa maruz kalabilir. Eşitlik
sağlanmıyor, ayrımcılık burada yasaklanmıyor. Bu kanun bu açıdan sakıncalı.
Yine,
devam ediyoruz, bakın, Anayasa’mızın 10’uncu maddesindeki birinci fıkrayı aynen
yine okuyorum: “Herkes, dil, ırk, renk, cinsiyet, siyasî düşünce, felsefî
inanç, din, mezhep ve benzeri sebeplerle ayırım gözetilmeksizin kanun önünde
eşittir.” Burada “ve benzeri” sebepler yok. Sadece takdirî olarak sayılmış
durumda yani bu sebepler dışında siz bunu genişletemezsiniz. Mevcut olan bu
hâliyle bu kısım -içimizde hukukçu arkadaşlarımız var- “ve benzeri sebepler”in
olmaması açısından bu, Anayasa’ya aykırılık teşkil etmekte, uluslararası
sözleşmelere aykırılık teşkil etmekte. 
Şimdi, burada, biz yine devam ederken, 4’üncü
maddesinde ayrımcılık ilkeleri var. Ayrımcılık ilkelerinde çoklu ayrımcılığı
yasaklamış, tekli ayrımcılığı yasaklamamış. Bu anlamda dolaylı ve doğrudan
ayrımcılık yasaklanmış. Burada keşke tekli ayrımcılık da yasaklanmış olsaydı. 
5’inci maddedeki ayrımcılık yasağının kapsamı, mesela
belediyelerde “billboard”lar kullanılıyor, “billboard”ların kullanımıyla
ilgili, bunu 5’inci maddede nasıl sığdırabiliriz? Bu da en fazla seçim
dönemlerinde tüm siyasi partilerin maruz kaldığı noktalardan bir tanesi.
Geliyoruz 7’nci maddenin yine (b) bendinde, burada,
“Ayrımcılık iddiasının ileri sürülemeyeceği haller” maddenin başlığı, istisna
olarak 7’nci maddenin (b) bendinde “sadece belli bir cinsiyetin istihdamını
zorunlu kılan durumlar” deniliyor. Burada, Anayasa’mızın 10’uncu maddesindeki
pozitif ayrımcılık açısından, bu, yine, Anayasa’nın 10’uncu maddesine aykırı. 
Şimdi, kanuna baktığımızda 10’uncu maddesinde kurulun
oluşumu var.
Değerli arkadaşlar, tabii, örnek olarak -mesela “Avrupa
Birliği” deniliyor- Fransa’ya baktığımız zaman, Fransa’da 2011 tarihine kadar 4
tane kurul vardı insan hakları kurulu açısından; Eşitlik Kurulu vardı, Etik
Kurulu vardı, Arabuluculuk Kurulu vardı ve İnsan Hakları Kurulu vardı. Bu 4
kurul 2011 yılından sonra sadece ve sadece tek kurula dönüştü, Kamu Denetçiliği
yani Ombudsmana dönüştü. Peki, bizde, Türkiye’de şu anda kaç kurul var bu
konuyla ilgili? İnsan Hakları Kurulu var, Ombudsman yani Kamu Denetçiliği var;
zaten İnsan Hakları Kurumunu da biz bununla kaldırıyoruz, İnsan Hakları ve
Eşitlik Kurumu hâline getiriliyor. Buradaki, Avrupa Birliğinin aramış olduğu
koşul, bu tür kurulların etkin, bağımsız ve gerçek denetimi yapabilecek bir
otoritenin olması gerekiyor, bu açıdan da bunun yürütme organından yani siyasi
iktidarlardan bağımsız olması aranıyor. 
Dünya uygulamalarına baktığımız zaman ve Avrupa Birliği
ülkelerine baktığımız zaman, insan hakları alanında denetim yapmakla görevli
olan bu kurumların tamamı parlamentoda bulunan siyasi grupların temsili oranına
göre seçiliyor ve başkanı da yine parlamento tarafından üçte 2 nispi çoğunlukla
seçiliyor. Bunun amacı ne? Başkanın, en azından, tarafsız olmasını sağlamak,
rahat çalışmasını temin etmek, etkin ve bağımsız bir ortamı sağlayabilmek.
Peki, biz buna baktığımız zaman, mevcut olan bu düzenlemeyi biz yaparken niçin
yapıyoruz? Sayın Başbakan hatırlanırsa şunu söylemişti: “Efendim, Avrupa
Birliğine serbest dolaşım hakkı gelecek, vizeler istenilmeyecek, serbest
dolaşım için bu kanunların bir an önce Parlamentodan çıkması lazım.” Ben şimdi
buradan Sayın Bakana soruyorum: Sayın Bakan, bu kanun bu şekilde geçerse,
Avrupa Birliği neyi esas alıyor? Paris İlkelerini esas alıyor. Peki, bu, Paris
İlkelerine uygun olmazsa, Avrupa Birliği bunu kabul etmezse, o zaman serbest dolaşım,
vize hakkı bu vatandaşa gelmezse bunun sorumlusu kim olacak, muhalefet mi
olacak? Biz burada muhalefet olarak bu konuda uyarıyoruz. Bakın, buradaki
düzenleme Paris İlkelerine aykırı, mevcut olan bizim Anayasa’mıza aykırı
Değerli Bakan. Yani, Anayasa’nın 10’uncu maddesi mezhep ayrımını yasaklıyor,
engelliyor ama siz bu mezhep kavramını, biz ısrarla Komisyonda söylediğimiz
hâlde, burada yine ilave etmemekte direniyorsunuz. Burada sorumlusu biz değiliz
yani bunu hep hatırlatıyoruz.
Paris İlkeleri doğrultusunda, takdir edersiniz, bu
kurulla ilgili bir puanlama sistemi var, A grubu, B grubu, C grubu. Ölçek
anlamında en üstteki düzey grubu A grubudur. Bu düzenlemeyle Türkiye, Avrupa
Birliğinin hayata geçirdiği ve bugüne kadar bulunan Eşitlik ve İnsan Hakları
Kurumu seviyesine çıkmamış olacak. Hatta biz diyoruz ki: Bu kurumda üyelerin en
azından yarısının da kadın olması lazım. Burada, kanunda sadece dört yıllık
fakülte ayrımı getiriliyor. Yani, insan hakları alanında çalışmış olan hiç
kimseye bu kurulda bir öncelik tanınmıyor, bir nitelik tanınmıyor. Bu vaziyete
geldiği zaman insan hakları alanında çalışmamış olan kişilerin de kurula
seçilme ihtimali mevcut. 
Bu kurul amacından saptırılmış olacak, Avrupa Birliği
ülkeleri âdeta kandırılmış olacak. Efendim, Türkiye’de Eşitlik ve İnsan Hakları
Kurumu var mı, var ama içeriği nedir? Getirin, beğenmediniz… 
(Mikrofon otomatik cihaz tarafından kapatıldı) 
MAHMUT TANAL (Devamla) – Mesela, İspanya’da bu
düzenleme nerede yapılmış? İspanya’daki düzenlemede başkanı parlamento seçiyor,
üyeleri her siyasi partinin temsiliyet oranına göre seçiliyor ve İspanya’da bu
gelenek kırk yıldan beri de uygulanan bir husus. 
Ben teşekkür ediyorum, saygılarımı sunuyorum Sayın
Başkanım. (CHP sıralarından alkışlar) 
BAŞKAN – Teşekkür ederim Sayın Tanal. 
Birinci bölüm üzerinde Halkların Demokratik Partisi
Grubu adına Burcu Çelik Özkan, Muş Milletvekili. 
Buyurun Sayın Çelik Özkan. (HDP sıralarından alkışlar) 
Süreniz on dakikadır. 
HDP GRUBU ADINA BURCU ÇELİK ÖZKAN (Muş) – Sayın Başkan,
değerli milletvekilleri; az önceki tartışmaya bir ek bilgi olarak Genel Kurulun
takdirine sunmak istiyorum: İnsan Hakları Komisyonunda o kadar verimli bir
çalışma yaptık ki biz, Sayın Bakanla birlikte, Komisyon üyeleri ve grup başkan
vekilleri hâlen arkada, tasarı üzerine uzlaşma sağlamaya, belki de tartışmaya
devam ediyoruz. 
İnsan Hakları Komisyonunda yürütülen
tartışmaları bizzat bizler hepimiz yaşadık, burada tekrar tekrar değinmeye
gerek yok. Ama, hakikaten tasarının neyi amaçladığına, ne için bu kurumun
oluşturulduğuna asla bunlara dikkat edilmeksizin ve bu tasarı ele alındığı
zaman yasanın yapılma sürecinde sivil toplum örgütlerinin ve bu tasarıyla
ilgili hiçbir kesimin görüşünün alınmamış olması hakikaten burada ne kadar
işlevinden çıkmış bir durumda olduğumuzun göstergesidir.
Şimdi ben kısaca hem İnsan Hakları
Komisyonunda yaşadıklarımızı hem de bu tasarının ilk bölümüne ilişkin birkaç
görüşümü grup adına tekrardan sunmak istiyorum. 
Şimdi, Türkiye Cumhuriyeti Anayasası’nın
90’ıncı maddesi burada epey konuşuldu. Son paragraf, özellikle, uluslararası
sözleşmelerin kanunlarımızdaki hiyerarşik karşılığını belirtmekte. Bu nedir? İç
hukuktaki bir düzenleme ile uluslararası sözleşmeler karşı karşıya geldiğinde
hangi kanunun geçerli olacağına dair bir düzenlemedir ve bu bütün Parlamento
tarafından çok iyi bilinir ki böyle bir durumda uluslararası kanun elbette ki
önceliklidir. 
Türkiye'nin imzacısı olduğu çok sayıda
insan hakları sözleşmesi ve bunların denetim organı olan komiteler belirli
konularda uzmanlaşmış kurumların oluşmasını hem yürütmenin denetlemesi hem de
toplumda insan hakları ihlallerinin önlenmesi için önemli ve gerekli
görmektedir. 
1993 yılında Birleşmiş Milletler Genel
Kurulu tarafından kabul edilen İnsan Haklarının Geliştirilmesi ve Korunması için
Kurulan Ulusal Kuruluşların Statüsüne İlişkin İlkeler yani hepinizin bildiği
üzere Paris Prensipleri de ayrımcılık ve insan hakları alanında kurulacak
ulusal kuruluşların en uygun ve etkin bir şekilde çalışabilmesi için önemli
standartları içerisinde barındırıyor. Paris İlkeleri, bağlayıcılığı olmayan bir
tavsiyeler bölümü niteliğindedir ancak ülkelerin kurumlarına bağımsızlık ve
yetki güvencesi sağlamak adına siyasi ve etik olarak dikkate alındıkları da
bilinmektedir. Türkiye İnsan Hakları ve Eşitlik Kurumu Yasa Tasarısı hem
hazırlanma süreci –az önce de belirttiğimiz gibi- hem de kurulun oluşumu
bağlamında değerlendirildiğinde bu düzenlemeye aykırı hareket edildiği apaçık
ortadadır. 
Avrupa Birliği ve Türkiye arasında yürütülen vize
serbestisi ve geri kabul anlaşması çerçevesinde, yapılması beklenen yasal
düzenlemeler çerçevesinde apar topar geliştirilmiş bu tasarı metni ne
Türkiye'nin uluslararası yükümlülüklerini ne de Avrupa Birliğinin politik
kriterlerini karşılayacak nitelikte değildir. 
Komisyon toplantısına davet edilen insan hakları
örgütlerinin temsilcileri yasa tasarısının görüşüldüğü komisyon toplantısında
da Paris Prensiplerine aykırı şekilde yasa taslağının hazırlanması sürecine
kendilerinin katılmadığını, üye seçimi hususunda da katılımlarının güvence
altına alınacak maddelerin bulunmadığını ve tasarıda bugüne kadarki görüşlerin
hiçbir şekilde dikkate alınmadığını belirterek komisyon toplantısını terk
etmişlerdir. 
Değerli arkadaşlar, tasarı mutlak suretle şu aşamada bu
hâliyle geri çekilmelidir. Tasarının genel gerekçesinde insan haklarının
korunması, ayrımcılıkla mücadele, işkence ve kötü muameleye karşı ulusal önleme
mekanizması görevleri yönünden tek bir kurumun kurulmasının amaçlandığı ifade
edilmektedir. Türkiye İnsan Hakları Kurumu kurumsal yapısına yönelik mevzuat…
Uluslararası itirazların ve insan hakları bağlamında çalışan sivil toplum
kuruluşlarının dile getirdiği eleştirilerin yine kapsam dışı kaldığı açık olan
bu tasarı, her biri bağımsızlığı garanti edilmeden mücadele edilmesi mümkün
olmayan başlıklarda bütün değerleri tek bir torba içine dolduran bir
perspektifle oluşturulmuştur. 
Kurulun yapısına ilişkin çok ciddi tartışmalar var.
Hâlihazırdaki kurul yapısı 11 üyeden oluşuyor; bunun 3 üyesi Cumhurbaşkanı
tarafından, 8 üyeyse Bakanlar Kurulu tarafından seçilmektedir. Hâlihazırda var
olan Türkiye İnsan Hakları Kurumunun güçlenmesi gereğini karşılamak için
tasarlandığı iddia edilen bu yeni yapı, Türkiye İnsan Hakları Kurumu Kanunu’nun
da gerisine düşerek tamamen Bakanlar Kuruluna bağlı bir yapı oluşturmaktadır.
Önerilen kurumun karar alma organı… Kurulun üyelerinin tamamı atamayla
belirlenecek, kurulun başkan ve yardımcıları da Başbakan tarafından seçilecek,
kurumun iç yönetmelikleri dahi Bakanlar Kurulu onayına tabi olacak. Böylesi bir
kurumun yürütme organını insan hakları bakımından değerlendirirken bağımsız
olması beklenemez. Yapısının nasıl oluşturulacağı tariflenemeyen ve sayısı 10’u
geçmeyeceği esas alınan hizmet birimlerine başkan görevleri tanımlanırken yer
verilmektedir. Mevcut Türkiye İnsan Hakları Kurumu Yasası’ndaki geniş tanımlı
ve etkin çalışmayan hizmet birimlerine bile yer verilmemektedir. Ayrıca, yedi
bölgede açılacağı belirtilen büroların kurulması, kaldırılması kararlarının
dahi Başbakan ya da Başbakanın görevlendireceği bakanlar tarafından verilmesi,
öngörülen yapının tamamen Hükûmetin kontrolü altında bir yapı kurulmak
istendiğinin önemli bir işaretini oluşturmaktadır. 
İnsan hakları ihlalleriyle ilgili bireysel başvuru
yapılamayacak olan, sayılan sınırlı ayrımcılık temelleri dışındaki hak
taleplerini ele almayacak olan, kamu kurumlarını kendiliğinden inceleyemeyen,
kendi çalışma biçimini bile belirleyemeyen bir kurumun kendisinden beklenen
işlevi yerine getirmesi de beklenemez. 
“Kurum gelir elde edebilir.” diye bir hüküm var,
23’üncü madde, burada finansal bir bağımsızlık var. Kurum kendisi taşınır,
taşınmaz mal elde edebiliyor ve bunların da gelirlerini yeniden temin
edebiliyor, bunlardan da gelir elde edebiliyor ama kurumun bu gelirlerinin
denetimine ilişkin herhangi bir hüküm yok. Bu da yine, tasarıda mutlaka ele
alınması gereken bir konu. 
Mevcut Türkiye İnsan Hakları Kanunu’ndaki geçici
maddeyle Başbakanlık İnsan Hakları Başkanlığının Türkiye İnsan Hakları Kurumuna
devredilmesi düzenlenmişken, bu tasarıda daha henüz kurumsallaşmamış Türkiye
İnsan Hakları Kurumunun Türkiye İnsan Hakları Ve Eşitlik Kurumuna devredilmesi
düzenlenmektedir. 
İşkencenin önlenmesine yönelik geliştirilen Birleşmiş
Milletler İşkenceye Karşı Sözleşme’nin seçmeli protokolü gereği oluşturulması
gereken ulusal önleme mekanizması görevinin de -yani kısaca OPCAT diyoruz biz
buna- bu mekanizmanın gereklerine hiçbir şekilde riayet edilmeden yeniden
oluşturulacak bu kuruma verilme girişimi ise ulusal önleme mekanizmasının
bütünüyle içi boşaltılmış olduğu anlamına gelir. Hatırlarsanız, 2013
tarihindeki toplantıda Türkiye’ye bu noktada, bu kurumun tekrardan ele alınması
noktasında bildirim yapılmıştı ve bu mekanizmanın yeniden kurulması gerektiği
de yine bildirim yapılan konular arasındaydı. 
Altı yıl boyunca Ayrımcılıkla Mücadele Ve Eşitlik
Kanunu Tasarısı Taslağı olarak İçişleri Bakanlığının sayfasında yer alan
tasarının danışma süreçleri işletilmeksizin ortadan kaldırılması, kapsamlı,
bütünlükçü, samimi bir ayrımcılıkla mücadele yasası oluşturmaktan kaçınılması,
insan haklarının korunması ve eşitlik ilkelerinden yana bir gündemin olmadığı
eleştiri ve endişelerini güçlendirmektedir. Ayrıca, kadınlara yönelik
ayrımcılık üzerine ve cinsel yönelim, cinsiyet kimliği dışarıda tutularak
ayrımcılık temellerinin kapsayıcı ve açık bir biçimde belirtilmemiş olması,
ayrımcılık türlerinin bütünüyle kapsanmaması, tanımların eksik bırakılması,
bazı alanlarda geniş tanımlara yer verip bazı alanlarda bu tanımların
yapılmaması gayriciddi bir yaklaşımla tasarının hazırlanmış olduğuna işaret
etmektedir. 
Bu tasarı, her geçen gün artan ayrımcılık ve nefret
söylemine maruz kalan kişi ve grupları korumak, insan hakları ve eşitliği
sağlamak için ne yazık ki yeterli değildir. Daha önceki taslaklarda kurumun
organları arasında görünen istişare ve danışma mekanizmasının tümüyle kurumsal
yapıdan çıkarılmış ve istişare kurum yönetiminin takdirine bırakılmıştır.
Kurumun sivil toplumla kuracağı ilişkiyi güçlendirecek, kendisini daha güçlü ve
kamuoyu nezdinde meşru kılabileceği bir yapının ortadan kaldırılması ya da
takdire bırakılması yapının devlet bürokrasisine hapsedildiğinin göstergesidir.
Evrensel yasa yapma ilkeleri çerçevesinde yasa yapıcının temel hareket
noktalarından birisi de yeni yasayla mevcut hâlin daha iyi bir noktaya
getirilmesi olmalıdır. Hâlihazırda önümüze getirilen yasa tasarısı daha iyiye
gitmenin ötesinde neredeyse eski düzenlemeyi aratacak durumdadır.
Değerli arkadaşlar, sonuç olarak var olan yasanın insan
hakları, işkenceyle mücadele ve ayrımcılıkla mücadele alanında oluşturulan ilke
ve standartlarla çelişen hususları ortadayken ve konunun muhatabı sivil toplum
örgütleriyle herhangi bir paylaşım olmadan gizli bir şekilde hazırlandığı göz
önünde bulundurulduğunda, alt komisyon çalışmalarının sağlıklı yürütülememiş
olduğu da göz önüne alındığında tasarının Genel Kurulda görüşülmeden esasen
geri çekilmesi ve bu tartışmaların yeniden açılması gerekmektedir. Önerimiz,
tekrardan tasarının görüşülmesi için geri çekilmesi noktasındadır.
Hepinize tekrardan teşekkür ederiz, sağ olun.
BAŞKAN – Teşekkür ederim Sayın Çelik Özkan.
Şimdi, sıra şahıslar adına yapılacak olan konuşmalarda.
Şahsı adına ilk konuşmacı, Nurhayat Altaca Kayışoğlu,
Bursa Milletvekili. (CHP sıralarından alkışlar) 
Buyurun Sayın Altaca Kayışoğlu.
Süreniz beş dakikadır.
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Değerli milletvekilleri, evet, burada bir yasa tasarısı
görüşüyoruz ve amacımız insan haklarını korumak, ihlalleri önlemek, ayrımcılığı
önlemek fakat ben meslek hayatım boyunca şunu gördüm: Bizler samimi bir şekilde
insan haklarını tesis etmek konusunda çaba sarf etmezsek, bu şekilde, şeklî
uygulamalarla, göstermelik, zorunluluktan doğan, işte birtakım ilkelere uymak
için, Avrupa Birliğine girmek için, birtakım müktesebata uygun olsun diye
yasalar çıkardığımızda bunun insan haklarını korumak için yeterli olmadığını
çok açık bir şekilde görüyoruz.
İnsan hakları kavramı, aslında acılar üstüne doğmuş,
dünya savaşlarından sonra milyonlarca insanın kaybedilmesi, acılar yaşamasından
sonra doğmuş bir kavramdır ve özellikle tabii, Avrupa İnsan Hakları
Sözleşmesi’nin doğuşu, uluslararası mahkemelerin doğuşu bundan
kaynaklanmaktadır ve Avrupa İnsan Hakları Mahkemesinin bir kararında da, daha
sonra da birçok kararında da belirttiği üzere, insan hakları kavramı, insan
hakları metinleri canlı belgelerdir ve gün geçtikçe, her gün yeniden, yeniden
yazılır ve daha geniş bir şekilde halk lehine yorumlanır. Elbette ki insan
hakları, bireyi devlete karşı korur ve devletin insan haklarıyla ilgili öncelikli
yükümlülüğü negatif yükümlülüktür yani hakları ihlal etmemektir. Eğer ihlal
edilmişse, ikinci olarak da pozitif yükümlülüğü devreye girer yani bu kurulun
oluşturulmasındaki amaç gibi, ihlal edilen hakların takibini sağlamak, önlemek,
gerekli yaptırımları, soruşturmaları, kovuşturmaları hayata geçirmek ve etkili
bir şekilde soruşturma yaparak cezalandırmaktır. Peki, ülkemizde durum ne? Ben
bir avukat olarak size çok açık bir şekilde söyleyebilirim ki, örneğin,
özgürlük ve güvenlik hakkıyla ilgili olarak bizim kanunlarımızdaki metinleri
aldığınızda, uluslararası sözleşmelerdeki metinlerle karşılaştırdığınızda çok
açık bir şekilde daha ileri olduğunu söyleyebilirim ama uygulamaya geldiğimizde
maalesef tam tersini görüyoruz. 
Şimdi, bizler kolluk kuvvetini eğitirken yirmi dört
saat gözaltı süresini bir hak değil de bunu bir üst sınır olarak öğretmezsek
hiçbir zaman özgürlük ve güvenlik hakkını bu ülkede tesis edemeyiz. Örneğin,
tutuklamayla ilgili o katalog suçlarını hâkimlere staj döneminde eğitim verirken
bunun sadece bir karine olduğunu, aksi dava sürecinde veya soruşturma sürecinde
ispatlandığında tutuklamamanın asıl olduğunu öğretmezsek hiçbir zaman bunun
önüne geçemeyiz. Şimdi biz bu kurulu oluşturarak da, hani çok ciddi eleştiriler
var, bağımsız değil, çoğulcu değil, efendim Barolar Birliği yok, işte tabipler
yok ve işte Hükûmet tarafından atanıyor, Cumhurbaşkanı tarafından atanıyor,
evet, kimi kime şikâyet edeceğiz haklarımız ihlal edildiğinde? Ama, bunları
yapsak dahi biz içselleştirmezsek insan haklarını hiçbir şekilde bu ülkede
insan hakları konusunda istenen noktaya gelemeyiz. 
Bu yasa tasarısına genel olarak baktığımızda ayrımcılık
tanımının eksik olduğunu çok açık bir şekilde görüyoruz. Bu hâliyle Paris
İlkelerine uygun olmayacağını bu yasanın ve akreditasyonun sağlanamayacağı
komisyon görüşmeleri sırasında da zaten Hükûmet yetkililerince de açık bir
şekilde söylenmiştir. 
Şimdi, bakın, mesela bu kurulun mahkeme kararlarını
inceleme, etkili bir şekilde yaptırım uygulama gibi bir yetkisi yok. Gerçekten,
etkili sonuç doğuracak mı bu kurulun yaptıkları? Maalesef burada da kafamızda
kuşkular oluşuyor. Bu oluşmayacaksa demek ki yine eski tas, eski hamam, işte,
efendim, neymiş “Avrupa İnsan Hakları Mahkemesine gideriz, neyse parası
öderiz.” mantığı işlemeye devam eder. Bunun önüne geçmek için -diğer yasalarda
da yapılmadı, bunda da yapılmıyor- sivil toplum kuruluşlarının, gerçekten bu
konuda mücadele vermiş, samimi, birikimli birçok kuruluşun, kanaat önderlerinin
görüşlerini göz önünde bulundurmak ve samimiyeti ortaya koymak gerekiyor.
Öncelikle, örneğin, istisnalar konusundaki cinsel yönelimleri göz önünde
bulundurmak -biraz önce konuşan arkadaşlarımız bahsettiler- kurulun bağımsız ve
çoğulcu olmasını sağlayacak tedbirleri almak gerekiyor ki, bu tasarıyla
istenilen amaca ulaşılabilsin. 
(Mikrofon otomatik cihaz tarafından kapatıldı) 
NURHAYAT ALTACA KAYIŞOĞLU (Devamla) – Aksi hâlde aynı
şeyler devam edecektir diyorum. Bu hâliyle karşı çıktığımızı belirtmek
istiyorum.
Hepinize saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Altaca Kayışoğlu. 
İDRİS BALUKEN (Diyarbakır) – Sayın Başkan, İç Tüzük
60’a göre söz talebim var.
BAŞKAN – Sayın Baluken, buyurunuz, mikrofonunuzu
açıyorum. 
VI.- AÇIKLAMALAR (Devam)
18.- Diyarbakır Milletvekili İdris Baluken’in, Hakkâri
Yüksekova’da insanlık tarihine geçecek utanç verici manzaralar olduğuna ve bu
tablonun sorumlusu olan Hakkâri Valisi ve Yüksekova Kaymakamının görevden
alınmaları gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, değerli milletvekilleri; bir insan
yaşamını yitirdiği zaman, öldüğü zaman üzerindeki hüküm kalkar, her türlü hukuk
o saatten sonra anlamını yitirir. Bizim inancımıza göre de bir insan öldükten
sonra, yaşamını yitirdikten sonra artık onunla ilgili kalem kullanma hakkı,
cezai yaptırım hakkı sadece Yaradan’a aittir, Allah’a aittir. Her kim ki,
kendisini bu anlamda farklı bir noktada tanımlayıp ölen bir insana işkence
uygularsa, bir cezai müeyyide uygulamaya kalkarsa, o, hem insanlık dışı bir
barbarlığın sahibi olur hem de bizim inancımıza göre kendisini yüce Yaradan’ın
yerine koyarak aynı zamanda şirk koşmuş olur. 
Bugün Hakkâri Yüksekova’da ortaya çıkan manzaralar
insanlık tarihine geçecek utanç verici manzaralardır. Orada yaşamını yitirmiş
genç insanların bedenlerinin parçalanarak sokak hayvanlarının önüne atılması
yetmiyormuş gibi, bunları kameraya çekip sosyal medya aracılığıyla da paylaşan
bu barbar zihniyeti buradan açık bir şekilde kınadığımızı ifade etmek
istiyorum. Gün boyu valilikten beklediğimiz açıklama yapıldı. Valilik yaptığı
araştırmadan sonra o görüntülerin Yüksekova’ya ait olduğunu kabul etti ancak
valiliğin derdi, bu barbarlık görüntülerinin ortaya çıkmasıyla ilgili idari ya
da adli bir sorumluluk taşıma ve bu konuda Türkiye halklarına bir öz eleştiri
verme ya da istifa müessesesini çalıştırmaktan çok “O görüntüleri çeken polisi
tespit edemedik.” üzerinden maalesef ortaya kondu. 
Burada siyasal İslam geleneğinden geldiğini iddia eden
bir Hükûmetle karşı karşıyayız. Bu Hükûmet, eğer bu görüntüleri kabul ediyorsa
ya da bu iktidar partisine mensup olan milletvekillerinden herhangi birisi,
sosyal medyada izleyeceği bu görüntüleri buradan “Ben sahipleniyorum.” diyorsa
bu, apayrı bir tartışmanın konusu olarak tabii ki burada bizim tarafımızdan
değerlendirilecektir. 
Özellikle hem iktidar partisine hem Hükûmete çağrımdır:
Bu vahşet tablolarını yaşatan, bu kendisini ölülere karşı cezai müeyyide
uygulatacak bir barbarlık düzeyine taşımış olan insanlarla ilgili hangi adli ve
idari soruşturma süreçlerini başlatacaklardır? Hakkâri Valisi başta olmak üzere
bu tablodan sorumlu olan Yüksekova Kaymakamının da derhâl görevden alınması
gerektiğini, hiç istifayı beklemeden böyle bir vahşet tablosunu bu topraklarda
bütün dünyaya izlettirdikleri için, bir an önce görevden alınmalarıyla ilgili
bir süreci işlettiklerini bu Hükûmet açık bir şekilde göstermek zorundadır. 
Daha önceki suçların tamamında bu suçları işleyenlerin
ve bu suç tablosuyla ilgili süreçlerin üzeri örtüldü. Cenazelerin zırhlı
araçların arkasında sürüklenmesi, kadın bedenlerinin çıplak bir şekilde teşhir
edilmesi, mezarlık alanlarının tahribi, bombalanmasıyla ilgili üstünü örten bir
anlayış…
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Toparlıyorum Sayın
Başkanım. 
BAŞKAN – Lütfen tamamlayınız Sayın Baluken,
mikrofonunuzu açıyorum. 
İDRİS BALUKEN (Diyarbakır) – Eğer bugünkü ortaya çıkan
tablodan sonra hâlâ Hakkâri Valisini ve Yüksekova Kaymakamını görevden
almayacak bir tasarruf ortaya koyarsa bütün kamuoyu, ulusal ve dünya kamuoyu
bunu, Hükûmetin sistemli bir politikası olarak değerlendirecektir. Ve AKP
Hükûmeti, önümüzdeki süreçte kabarmış olan savaş suçlarıyla ilgili özellikle
cenazelere uygulanan bu insanlık dışı vahşetten dolayı ödeyemeyeceği bir
faturayla karşı karşıya gelecektir. O nedenle ben buradan bütün
milletvekillerine ve Hükûmete çağrıda bulunmak istiyorum: Eğer “Bu tablonun
sahibi biz değiliz.” diyorsanız, “Biz insanlığımız gereği, ahlakımız, dinimiz,
inancımız gereği bu tabloyu yüreğimize, içimize, vicdanımıza sindiremedik.”
diyorsanız derhâl -yarından tezi yok- Hakkâri Valisini ve Yüksekova Kaymakamını
görevden almalısınız diyorum. 
Bu süreci sonuna kadar takip edeceğimizi ifade ediyor,
bu barbarlık örneğini bir kez daha kınadığımı ifade etmek istiyorum.
Teşekkür ederim.
BAŞKAN – Teşekkür ederim Sayın Baluken.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye İnsan Hakları ve Eşitlik Kurumu Kanunu
Tasarısı (1/596) ile Kadın Erkek Fırsat Eşitliği Komisyonu ve İnsan Haklarını
İnceleme Komisyonu Raporları (S. Sayısı: 149) (Devam)
BAŞKAN - Şahsı adına ikinci konuşmacı Fatma Benli,
İstanbul Milletvekili. 
Buyurun Sayın Benli. (AK PARTİ sıralarından alkışlar)
Süreniz beş dakikadır.
FATMA BENLİ (İstanbul) – Teşekkür ederim Sayın Başkan.
Kıymetli milletvekilleri, önümüzde olan Türkiye İnsan
Hakları ve Eşitlik Kurumu Yasa Tasarısı lehine olmak üzere şahsım adına söz
almış bulunmaktayım. Bu vesileyle Meclisi saygıyla selamlıyorum.
İşin doğrusu bu, gerçekten çok ciddi tartışmalar yapsak
bile, özel bir gün çünkü insan olma onurunu korumak için bir yasa çalışması
gerçekleştiriyoruz ve daha sonra bu yasayı oyladığımız zaman, daha sonra
ayrımcılığa uğradığı için bu kuruma müracaat eden ve aldığı sonuçla ya da ondan
kaynaklanan alınan sonuçların başkalarını etkilemesi neticesinde insanlara
yapılan ayrımcılığın azaltılmasında hepimizin katkısı olacak. Bu, gerçekten
özel bir gün. Evet, doğrudur, Türkiye, 2003 yılı sonrasında özellikle hukuk
devleti ilkesinin gereğini yerine getirebilmek için insan haklarıyla ilgili pek
çok yasa değişiklikleri gerçekleştirdi. Ceza Kanunu’muzu, İş Yasamızı,
Anayasa’mızdaki pek çok hükmü düzeltti. Yasalardaki düzenlemeler yetmediği için
pek çok uluslararası sözleşmeye imza attı. Bunun yeterli olmadığının bilincinde
olduğu için Anayasa’nın 90’ıncı maddesinde insan haklarıyla ilgili uluslararası
sözleşmelerin yasa hükmünden daha öncelikli olduğunu ifade etti. Ancak
biliyoruz ki, özellikle ayrımcılık konusunu tespit etmek çok kolay değil. Buna
ilişkin özellikle Ceza Yasası’na bir hüküm konmuş olsa bile, 122’nci madde
maalesef, çok fazla uygulama alanı bulamadı. Sadece açılan 3-5 tane davayla
sonuçsuz kaldı ve insanların ayrımcılığa uğraması durumunda müracaat
edebilecekleri kanallar maalesef, çok fazla uzun süreyi gerektirdiği için ya da
çok maliyetli olduğu için sonuç alma imkânı olmadı. Şu an önümüzdeki imkân
aslında bize bire bir ihlale uğrayan, herhangi bir hakkı konusunda mağduriyete
uğrayan, herhangi bir ayrımcılığa uğrayan kişilerin direktman Türkiye'nin tesis
ettiği bir kuruma müracaat etme imkânını oluşturuyor. Önümüzdeki yasayla
aslında 2012 yılında kurulan insan haklarının korunması ve geliştirilmesi
görevinin yanı sıra, ulusal önleme mekanizması görevi verildiği için,
cezaevlerinde geri gönderme merkezlerin yani kişilerin iradesi dışında
tutulduğu her yerde inceleme ve gözleme yaparak buradaki şartların düzeltilmesi
için çaba sarf eden, o İnsan Hakları Kurumunu lağvedip bu iki görevin yanı sıra
çok daha önemli olarak ayrımcılıkla mücadele etmek için eşitlik kurumu yasası
oluşturulmasını öngörüyor. Aslında her ne kadar yasa maalesef, vize muafiyeti
içerisinde zamanlama itibarıyla şu an önümüze gelse bile, işte şu an sivil toplum
kuruluşlarının son bir defa görüşü alınmadı, alelacele yapıldı intibaı
oluşturulsa bile, bu yasa taslağı bugünün meselesi değil ki. Ben son altı
senesini bu Ayrımcılıkla Mücadele Yasa Tasarısı için geçiren, pek çok sivil
toplum kuruluşu adına tasarıda değişiklik yapılması için mücadele eden birisi
olarak çok net söylüyorum. Hem Türkiye hem AK PARTİ adına senelerdir mücadele
verilen bir şeyin, emeklerinin nihayete ermesi. Ayrımcılıkla Mücadele Yasa
Tasarısı ve Türkiye İnsan Hakları Kurumu Yasası birleştirilerek zaten bugün
önümüze bu yasa taslağı gelmiş durumda. Elbette ki daha iyisi olması mümkün ama
bizden çok daha kötü örneklerin olduğunu da biliyoruz. Bunları daha iyi yapmak
bize düşen bir durum. Şu an yasada, o mevcut olan düzenlemelerin dışında -yani ırk,
dil, din, mezhep ayrımcılığı gibi sayılan ayrımcılıkların dışında- hayatımızda
en çok karşımıza çıkan yaşlılık ve engellilik gibi aslında en çok ayrımcılık
çeşitlerinin yasada yer almış olması bile, yaşlı olduğu için, engelli olduğu
için ya da daha farklı sebeplerle doğrudan ayrımcılığa uğrayan insanların bu
kuruma müracaat edecek olması ya da doğrudan ayrımcılığın dışında aynı durumda
olan ama farklı muamele gördüğü için daha farklı olarak, dolaylı olarak
ayrımcılığa uğrayan insanların yasa kapsamına alınması, dolaylı ayrımcılık için
mücadele edilmesi, engellerin düzenlenmesi, makul düzenlemenin yasa için
geçerli olması, şiddetin eklenmesi, cinsel tacizin eklenmesi, mobbingin iş
yaşamında en çok karşımıza çıkan mobbingin, iş yerinde yıldırmanın yasayla
güvence altına alınması, üstelik kişiler buraya müracaat ettiğinde sadece üç ay
içerisinde sonuç alabilmeleri, uzlaşma için müracaat edebilmeleri, para cezası
verilmesi, yıldırılması, tekrarının engellenmesi, aslında bu yaptığımız
çalışmanın ne kadar değerli olduğunu gösteriyor. 
Elbette daha iyisini yapmak mümkün hatta bunun için çok
daha uzun süre konuşmak mümkün ama maalesef zamanımın azlığı bununla ilgili
fazla konuşmayı engelliyor. Ama daha iyisini yapmak istiyorsak özellikle
ayrımcılıkla mücadele konusunda tek bir insan, Türkiye'de tek bir insan mağdur
olmasın, her birimizin insan olma onuru korunsun istiyorsak yapmamız gereken
tek şey var; bu yasayı çıkarmak ve bu yasanın çok daha iyi uygulanabilmesi için
Meclis olarak elimizden geleni yapmak. 
Hepinizi saygıyla selamlıyorum. 
Teşekkür ederim. (AK PARTİ sıralarından alkışlar)
BAŞKAN – Teşekkür ederim Sayın Benli.
Tasarının birinci bölümü üzerinde siyasi parti grupları
ve şahısları adına olan konuşmalar tamamlanmıştır.
Şimdi, birinci bölüm üzerinde on beş dakika süreyle
soru-cevap işlemi yapacağız. 
Sorulara başlıyorum. 
Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Sayın Bakanım, 10’uncu maddenin 11’inci fıkrasında
seçilen üyelerin yeminiyle ilgili bir düzenleme var. Tüm yemin düzenlemelerine
baktığımız zaman “Görevimi Anayasa’ya ve kanunlara uygun tam bir tarafsızlık,
dürüstlük, hakkaniyet ve adalet anlayışı içinde yerine getireceğime, namusum ve
şerefim üzerine yemin ederim…” Burada “Anayasa ve kanunlar” ibaresi yok. Bu bir
eksiklik değil mi?
Bir başka soru: 20’nci maddede bilirkişilik yapanlar,
bugüne kadar bilirkişilik yapanların hepsinde ücretleri vergiye tabi olduğu
hâlde burada ücretlerden, gelirlerden vergi alınmıyor. Yani vatandaş bir bardak
su alıyor, dolaylı vergi ödüyor. Niçin burada bu bilirkişiler bu vergiden muaf?
20’nci maddenin (2)’nci fıkrası, son cümle. 
21’inci maddeye geliyoruz, ispat yüküyle ilgili.
Burada, hak ihlaliyle ilgili “kuvvetli emare” diyorsunuz. Ceza Kanunu’nda biz
“makul şüphe” diyoruz, niye burada “makul emare” getirmiyoruz? Niye bu
koşulları daha zorlaştırıyoruz biz? Yani, burada temel hak ve özgürlükler…
(Mikrofon otomatik cihaz tarafından kapatıldı)
BAŞKAN – Sayın Zeybek…
KEMAL ZEYBEK (Samsun) – İnsan hakları alanlarında
üniversitelerimiz, öğretim üyelerimiz veya insan haklarıyla ilgili sivil toplum
kuruluşlarından bir görüş alındı mı?
Yapmak istediğiniz yasayla ülkede var olan mezheplerde
ayrımcılık yapılmasını artırmak için mi yapılıyor? 
Ülkenin yarısı kadın-erkek olduğuna göre, üyelerimizin yarısının
kadın olması için, üyelerin gençlerden ve kadınlardan oluşmasına yasada yer
verilecek midir? 
Saygılarımla. 
BAŞKAN – Sayın Sarıbal…
ORHAN SARIBAL (Bursa) – Teşekkür ederim Sayın Başkan. 
“İnsan Hakları Kurulu 11 kişiden oluşmaktadır; 8’ini
Bakanlar Kurulu, 3’ünü de Cumhurbaşkanı belirleyecektir.” diye bir açıklama
var. Acaba entegre olmak istediğimiz Avrupa Birliği sürecinde, başka bir ülkede
böyle bir kurul var mıdır, bir. 
İki: Bu kurulun 11 kişisinin nitelikleri ne olacaktır,
kimlerden oluşacaktır; örneğin, kadın adaylar, engelliler olacak mıdır diye
sormak isterim. 
Üç: Hakikaten, biraz önce arkadaşım söyledi, Avrupa’da
böyle bir kurul oluştuğunda ya da böyle bir yapı oluştuğunda sivil toplum
örgütlerin, demokratik kitle örgütlerin, akademik odaların, meslek odalarının
bütününden görüş alınmıştır. Acaba bu kurul oluşturulurken hangi kurumlardan
bilgi alındı? Bunu da duymak isteriz.
Bütün bu açıklamalar yapılsa ve bu kurul çıksa bile,
bunun uygulamaları sonucunda bu kurulu üst üste koyduğumuzda Avrupa Birliğinde
kabul görecek midir? Bununla ilgili açıklamalar bekliyoruz. 
Teşekkür ediyorum. 
BAŞKAN – Sayın Gaytancıoğlu…
OKAN GAYTANCIOĞLU (Edirne) – Teşekkür ederim Sayın
Başkan. 
26 Mart Cumartesi günü EĞİTİM BİR SEN Genel Başkan
Yardımcısı Atilla Olçum denilen şahıs “Yaklaşık yüz yıl boyunca bu ülkenin
özellikle de eğitim alanına sirayet etmiş Kemalist ruhu, Kemalist ideolojiyi
müfredatımızdan ciddi bir şekilde arındırıp, medeniyet değerlerini
içselleştirmiş bir müfredatı, bu ülkenin en büyük sivil toplum teşkilatı olarak
ortaya koymamız gerekiyor.” dedi. Söz konusu kişinin sözlerinin Anayasa’nın
42’nci maddesi hükümlerine aykırı olduğunu hatırlatmak isterim. Bu kişi
hakkında, bu açıklamaları doğrultusunda bir işlem yapmayı düşünüyor musunuz?
Eğer cezai bir işlem uygulamayacaksanız ayrımcılık olmuyor mu? 
BAŞKAN – Sayın Aydın…
ERKAN AYDIN (Bursa) – Teşekkür ederim Sayın Başkan. 
İnsan hakları ihlallerinin ve ülkemizde yaşanan birçok
sorunun olduğu bir dönemde şu anda görüşmekte olduğumuz yasanın bu sorunların
çözümüne fiiliyatta bir katkısı bulunacağını düşünüyor musunuz? Bu yaşananları
da göz önünde bulundurmanın önemini göstermek için her hangi bir çabanız olacak
mı? 
Teşekkür ediyorum. 
BAŞKAN – Sayın Sarıhan…
ŞENAL SARIHAN (Ankara) – Şunu sormak istiyorum: Adil
yargılanma bir insan hakkıdır. Aynı zamanda, adil yargılanma açık yargılamayı
da emreder. Bu anlamda, Gül ve Can’ın davalarında konsolosların bu davayı
izlemiş olmalarının gerek Cumhurbaşkanı tarafından gerekse Adalet Bakanı
tarafından bir hukuk ihlali gibi nitelendirilmiş olması açık bir hukuksuzluk
değil midir? Bu, aynı zamanda duruşmaların aleniyetini de engellemeye çalışan
bir tutum değil midir? Çünkü, konsoloslarla birlikte hem HDP hem CHP vekilleri
de bu duruşmalara katılmakla suçlanmışlardır. Bu hak ihlalini, yasaya da aykırı
açıklamaları acaba kendileri nasıl değerlendiriyorlar? Bunun yanıtlanmasını
rica ediyorum. 
Teşekkür ederim. 
BAŞKAN – Sayın Doğan…
MÜSLÜM DOĞAN (İzmir) – Sayın Bakan, İzmir Tepecik
Eğitim ve Araştırma Hastanesinde Türk Tabipleri Birliği Merkez Konseyi Üyesi
Doktor Fatih Sürenkök barış çağrısı yaptığı için, yine, barış için bir
açıklamada, çağrıda bulunan SES iş yeri temsilcisi Mahmut Bakay açığa
alınmıştır. Mevzuata uygun olmayan bu işlemin iptali gerekmektedir. Sayın
Bakana sunuyorum. 
BAŞKAN – Sayın Öz…
BÜLENT
ÖZ (Çanakkale) – Sayın Bakan, devletimizin kanalı olan TRT Belgesel kanalında
Suriyeli bir çocuğa “Savaşmak zorunda kalsan ne yapardın?” sorusuna çocuğun
“Kontrol noktasında kendimi patlatırdım.” yanıtını vermesi ve böyle bir yayının
yayımlanmasını Hükûmetiniz doğru buluyor mu? Bu yayınla ilgili yayım ilkeleri
göz önüne alındığında kurum hakkında bir cezai işlem yapacak mısınız? 
Teşekkür
ederim.
BAŞKAN
– Sayın Baluken, buyurunuz.
İDRİS
BALUKEN (Diyarbakır) – Teşekkür ediyorum.
Sayın
Bakan, bugün birkaç kez Genel Kurulda dile getirdiğimiz bu cenazelere uygulanan
vahşetle ilgili merak edip ilgili bakanlığa sordunuz mu? İlgili bakanlığın
açmış olduğu herhangi bir soruşturma süreci var mı? Hakkâri Valisi ve Yüksekova
Kaymakamını görevden almayı düşünüyor musunuz? Cenazenin defin hakkına, ölünün
aileye teslim hakkına saygı duymayan bir anlayışın insan hakkıyla ilgili, insan
haklarıyla ilgili bir yasal düzenleme yapmasının samimiyetini merak ediyoruz.
Bunu özellikle bu sorularla birlikte cevaplandırmanızı rica ediyorum. 
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkanım. 
Sayın
Bakan, mevcut olan bu tasarıda “Başbakanlık tarafından yeni bir düzenleme
yapılıncaya kadar il ve ilçelerdeki insan hakları kurulları faaliyetlerine
devam eder.” deniyor. Peki ileride bu il ve ilçelerdeki insan hakları
kurullarını kaldırıp yerine neyi kurmayı düşünüyorsunuz?
Aynı
şekilde, “Kurula en az dört yıllık fakülte mezunu alınacak.” deniliyor. Yani
burada insan hakları alanında uzmanlık alan hiç birilerinin alınmaması bu işin
ciddiye alınmadığını göstermez mi acaba?
Teşekkür
ederim.
BAŞKAN
– Teşekkür ederim Sayın Tanal.
Sorular
için ayırdığımız süre sona ermiştir.
Cevaplar
için Hükûmete söz veriyorum.
Buyurun
Sayın Bakan.
BAŞBAKAN
YARDIMCISI LÜTFİ ELVAN (Mersin) – Sayın Başkan, çok teşekkür ediyorum.
Değerli
arkadaşlar, öncelikli olarak biz bu tasarıyı hazırlarken birincisi Paris
Prensiplerini; ikincisi, yine uluslararası sözleşmeleri, Avrupa Birliği
direktiflerini ve daha önce özellikle ayrımcılıkla mücadele ve insan hakları
konusunda sivil toplum kuruluşlarıyla yapılmış olan tüm çalışmaların detayını
alarak, bunları teker teker inceleyerek gerçekleştirdik.
Ayrıca, bir başka çalışma daha yaptık: Avrupa
Birliğinde insan hakları konusunda, ayrımcılık konusunda ve ulusal önleme
mekanizması olarak nasıl bir yapı vardır, bu yapılar nasıl ve ne şekilde
işlemektedir, bunları da teker teker gözden geçirdik ve bunun neticesinde
özellikle ayrı ayrı kurulan yani “insan hakları kurumu”, “ayrımcılık kurumu”,
“ulusal önleme mekanizması” gibi ayrı ayrı yapıların tek bir çatı altında
toplanması hâlinde daha etkin çalıştıkları ve özellikle yetki kargaşasına neden
olan hususların ortadan kaldırıldığını gördük. Bunun örnekleri de, işte,
İngiltere’de olduğu gibi, Hollanda’da olduğu gibi, Fransa’da olduğu gibi biz de
bu yapıyı, hem insan hakları konusunda hem ulusal önleme mekanizması alanında
hem de ayrımcılıkla mücadele konusunda tek bir çatı altında bir kurum oluşturmaya
yöneldik. Bunun çok daha etkin, çok daha verimli bir yapıda olacağını
düşünüyoruz.
Yine, burada sık sık zikredilen önemli hususlardan bir
tanesi: “Şu anda bizim oluşturduğumuz kurul yapısını, evet, Bakanlar Kurulu,
Başbakan veya Cumhurbaşkanı atıyor ama diğer herhangi bir Avrupa ülkesinde
böyle bir uygulama var mı? Böyle bir uygulama söz konusu değil.” şeklinde
açıklamalar geldi.
Buradan şunu çok açıklıkla ifade edeyim: Avrupa Birliği
bünyesinde birkaç ülke hariç ülkelerin tamamında kurul atamaları ya Hükûmet
tarafından oluyor ya da ilgili devlet başkanı tarafından oluyor veya ilgili
bakan tarafından oluyor. Size birkaç tane örnek vermek istiyorum: Belçika,
Bakanlar Kurulu atıyor; Danimarka, Çalışma Bakanı atıyor –devam ediyorum-
Avusturya, Federal Hükûmet atıyor; yine İsveç, Hükûmet tarafından atama
yapılıyor -devam ediyorum- Hollanda, Adalet Bakanının tavsiyesi üzerine
Kraliyet kararnamesiyle atama yapılıyor; Almanya, federal hükûmet tarafından
atama yapılıyor; İngiltere, yine, Kadın ve Eşitlikler Bakanlığı tarafından
atama yapılıyor; Fransa, Fransa Cumhurbaşkanı tarafından atama yapılıyor;
Estonya, Sosyal İşler Bakanı tarafından atanıyor. Buna benzer ülkelere
baktığımızda hükûmet tarafından bu atamaların gerçekleştirildiğini görüyoruz. 
Burada Avrupa Birliğinin özellikle ifade ettiği husus
şudur: İşlevsel bağımsızlıktır, yani bu kurum kurulduğu zaman kurumun işlevsel
olarak bağımsızlığını sürdürebilmesidir. Bu çerçevede de yasaya baktığımızda
çoğulcu bir yapı içerisinde kurulun oluşturulması özellikle zikredilmiş
durumdadır. Bu çoğulculuktan kastımız, elbette ki toplumun değişik kesimlerini
kapsayan bir yapıda olması önem arz etmektedir.
Ayrımcılıkla mücadele konusu, evet, Türk Ceza
Kanunu’muzda, Anayasa’mızda zikredilen bir husustur ama Türkiye’de ilk kez
ayrımcılığa yönelik bir kurum oluşturuluyor. İnsanların düşüncesi, duygusu,
rengi, dili, ırkı, mezhebi ne olursa olsun ayrımcılık yapıldığına dair herhangi
bir kanı oluşması hâlinde işte bu kurum buna müdahale edecektir. 
Bizim bu yasa tasarımızı Avrupa Birliğine üye, hatta
Avrupa Konseyine üye ülkelerin tasarılarıyla kıyasladığınızda, gerçekten,
Avrupa’daki ülkelerin tasarılarından çok daha güçlü bir yapıda olduğu
görülecektir. Bunu özellikle vurgulamak istiyorum ve bunun altını özellikle
çizmek istiyorum. Gerçekten güçlü bir yapı oluşturuluyor ve bu yapıyla bir
taraftan ayrımcılıkla mücadele edilirken diğer taraftan insan hakları ve ulusal
önleme mekanizması olarak sistem çalışacaktır.
İnsan Hakları Kurumuna resen inceleme yetkisi
veriliyor. Diğer taraftan, ulusal önleme mekanizması çerçevesinde, yine, resen
inceleme yetkisi söz konusu. Ayrımcılıkla mücadele konusunda ise hem kişisel
başvurular alınabilecek hem de resen inceleme yapma yetkisi olacak. 
Dolayısıyla, bu kurumun, gerçekten, Avrupa’daki örnekleriyle
kıyaslandığında oldukça güçlü bir yapıya kavuşacağını söylememiz mümkün. 
Diğer taraftan, kadına yer verilip verilmediği
soruluyor. Elbette bu kurulda bir kadın üyenin olmasını biz de arzu ediyoruz ve
çoğulcu bir yapı içerisinde olması da, açıkçası, bunu bir şekilde ifade ediyor.

Diğer taraftan, değerli arkadaşlar, bu yasanın katkı
sağlayıp sağlamayacağı soruluyor. Elbette, bu yasa çok önemli katkılar
sağlayacaktır. Türkiye Cumhuriyeti tarihinde ilk kez ayrımcılıkla mücadeleye
yönelik olarak bir kurum oluşturuluyor. Dolayısıyla, bu yasanın önemli katkılar
sağlayacağını düşünüyorum. 
Diğer taraftan, yine, bazı terör, insan hakları
konusunda belki çok spesifik sorular vardı. İzmir’i ilgilendiren,
EĞİTİM-BİR-SEN’le ilgili bazı sorular söz konusuydu. Bunlarla ilgili olarak
şunu söylüyorum: Değerli arkadaşlar, herkes hukuk karşısında eşittir. Eğer
yanlış yapan birisi varsa kim olursa olsun mutlaka bunun cezasını çekmelidir,
hukuk önünde bunun hesabını vermelidir diyorum, hepinizi saygıyla selamlıyorum.

BAŞKAN – Teşekkür ederim Sayın Bakan.
MAHMUT TANAL (İstanbul) – Sayın Başkan...
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkanım. 
Sayın Bakan dedi ki: “Fransa’da bu tür kurulu Çalışma
Bakanı seçmekte.” Yani ya kendileri beni düzeltsinler veya verilen bilgi yanlış
olabilir. Bir yüksek lisans tezi benim elimde, Fatih Aydın, tez danışmanı Prof.
Dr. Ethem Atay. Burada Danimarka örneğini veriyor Sayın Bakan. Danimarka
örneğinde, bu tür kurulların üyeleri İnsan Hakları Konseyi tarafından atanıyor,
Çalışma Bakanı falan değil. Yani ya bu tez yanlış ya size verdikleri bilgi
yanlış. 
Teşekkür ederim.
BAŞBAKAN YARDIMCISI LÜTFİ ELVAN (Mersin) – Şöyle
söyleyeyim…
BAŞKAN – Teşekkür ederim Sayın Tanal. 
BAŞBAKAN YARDIMCISI LÜTFİ ELVAN (Mersin) – Bir saniye
müsaade eder misiniz. 
BAŞKAN – Buyurun Sayın Bakan, mikrofonunuzu açıyorum.
BAŞBAKAN YARDIMCISI LÜTFİ ELVAN (Mersin) – Eğer dil
sürçmesi olmuşsa onu bilemem ama burada benim okuduğum, “Fransa’da Hakların
Savunucusu Kurumunun Başkanı Cumhurbaşkanı tarafından atanır.” yani atama
Cumhurbaşkanı tarafından yapılıyor. Bununla ilgili detay bilgileri de elbette
verebilirim.
BAŞKAN – Sayın Özel, söz talebiniz var sanıyorum.
Buyurun, mikrofonunuzu açıyorum.
ÖZGÜR ÖZEL (Manisa) – Sayın Başkanım, teşekkür ederim.
Burada iki önemli gördüğümüz husus var. Bir önceki
Kişisel Verilerin Korunması Kanunu’nda da Sayın Bakan benzer bir bilgi notundan
hareket etmişti, daha sonra kamuoyu şununla aydınlandı: Evet, örneğin
Danimarka’da Çalışma Bakanı, Avusturya’da Federal Hükûmet falan diyoruz ama
Türkiye için şöyle örnek verelim: Biz tamamını Cumhurbaşkanının atamasını da
kabul ederiz, velev ki bu ülkelerdeki gibi şöyle yazın: Şunca yıldır bu kadar
üyesiyle, bu kadar çalışmasıyla kabul görmüş olan insan hakları kurumları,
kuruluşları, üniversiteler, avukatların, meslek örgütünün gösterdiği veya
bildirdiği kişiler içinden elbette biri atayacak, herhâlde ben atayacak
değilim. Başbakan atayabilir, Cumhurbaşkanı atayabilir, ilgili bakan
atayabilir, yeter ki niteliği doğru tarif edelim. Orada bir sıkıntı var zaten,
ona çare arıyoruz.
Bir diğer husus: Sayın Bakan oraya dikkat çekmedi veya
bir başka türlü tarif etti ama Madde 8’de bu kurum Başbakanlıkla ilişkili,
Türkiye İnsan Hakları ve Eşitlik Kurumu olarak tarif ediliyor. Sayın Bakan da
bilir ki bu ilişkili kurumlar ilgili mevzuat gereğince dilendiği zaman
Başbakanlık tarafından idari ve mali yönden denetime tabidir. Bu da idari ve
mali vesayet anlamına gelir. Böyle, tarif ettiğiniz gibi bir bağımsızlık zaten
başlı başına burada sıkıntıya düşmektedir.
Bir de Sayın Bakanın son kullandığı ifade sürçülisansa,
hemen düzeltilirse iyi olur. Hatta desin ki… Âdeta şunu söyledi: “Biz de bir
kadın üyenin yer almasını istiyoruz.” Şunu derse “Bu 9 kişiden oluşacaksa, en
az 4’ü ya da 5 tanesinin kadın olmasını öngörüyoruz.” tamam ama “Bir kadın üye”
dil sürçmesi değilse… Tabii, şaşırtıcı değil, 30’a yakın bakandan 2’sinin kadın
olduğu yerde on birde 1’i yeterli görüyor olabilirsiniz ama biz bunun bir dil
sürçmesi olduğunu, Bakan tarafından düzeltilmesi gerektiğini düşünüyoruz.
BAŞKAN – Teşekkür ederim Sayın Özel.
İDRİS BALUKEN (Diyarbakır) – Sayın Başkan, aynı konuda…
BAŞBAKAN YARDIMCISI LÜTFİ ELVAN (Mersin) – Bir müsaade
ederseniz…
BAŞKAN - Buyurun Sayın Bakan, mikrofonunuzu açıyorum.
BAŞBAKAN YARDIMCISI LÜTFİ ELVAN (Mersin) – Sayın Özel’e
çok teşekkür ediyorum. 
Ben kesinlikle onu kastetmedim, kadın üyelere yönelik
söylüyorum. Elbette, ben hatta erkek üyeden daha fazla kadın üye olmasını arzu
ediyorum, onu özellikle ifade edeyim. Eğer dil sürçmesi olmuşsa ondan da özür
diliyorum.
Şimdi, değerli arkadaşlar, birincisi, Sayın Tanal’ın
biraz önce ifade ettiği tez 2010 yılında hazırlanmış olan bir tezdir,
arkadaşlarımın bana verdiği bilgiyi söylüyorum. Bu kurumun yapısıysa 2011
yılında değiştirilmiştir. Yine, arkadaşlarımızın bana verdiği bilgi
doğrultusunda bu bilgileri sizlerle paylaşıyorum. 
Şimdi, şunu özellikle ifade etmek istiyorum: Eğer
Avrupa Birliğine üye ülkelerin mevcut yasalarını incelerseniz bizim gerçekten
oluşturmuş olduğumuz bu kuruma ne kadar çok önem verdiğimizi çok daha iyi
anlayacaksınız diye düşünüyorum. Öyle ülkeler var ki, sadece 7-8 üyesi olan
ülkeler var ve bu Avrupa ülkelerinde de özellikle son yıllarda ırkçılığa
yönelik saldırılar yoğun bir şekilde artmış durumda, ayrımcılıkla ilgili ciddi
problemler var bu ülkelerde. Hani zaman zaman şu ifade ediliyor: “Efendim,
Türkiye’nin konumuyla Avrupa Birliğine üye ülkelerin konumu farklı.” Burada
önemli olan –tekrar ediyorum- işlevsel bağımsızlıktır, bu kurumun işlevsel bağımsızlığıdır.
İlişkili kuruluş da –şunu ifade etmek istiyorum- bizim devlet mekanizması
içerisinde yani devletin kurumlarıyla, yine, Hükûmetle en zayıf ilişkisi olan
bir kuruluş yapısı. Dolayısıyla, o nedenle ilişkili kuruluş olarak burada
öngörülmüştür. 
Ben çok teşekkür ediyorum Sayın Başkan.
BAŞKAN – Teşekkür ederim Sayın Bakan.
Sayın Demirel, mikrofonunuzu açıyorum.
Buyurun.
ÇAĞLAR DEMİREL (Diyarbakır) – Teşekkürler Sayın Başkan.
Bakanın dilinin sürçtüğünü düşünmüyorum, biraz
zihniyetin açığa çıkmasıdır. Öyle görünüyor ki “Bu oluşturulacak 11 kişiden 1’i
bile kadın olursa bu iyiye işarettir.” anlamına gelen bir açıklama yaptı. Öyle
görünüyor ki verilecek üyeler, Cumhurbaşkanının, Başbakanın seçeceği bütün
üyeler erkeklerden oluşacaktır. Oysa bu, insan hakları ihlalinin en büyük
örneğidir, ayrımcılığın en büyük örneğidir. Kadın ve erkeğin eşit olduğu bir
ülkede ne yazık ki hiçbir yerde bu eşitliği sağlayamıyoruz yani oluşturulacak
komisyonda bile bir eşitlik sağlanamayacak düzeye geldiğimiz bir ülkeden bahsediyoruz.
Diğer ülkelerden örnekler verildi. Acaba orada kaç kadın, kaç erkek yer alıyor?
Onların nasıl olduğunu öğrenmek isteriz, tabii, bunların ayrıntılarına da
bakmak isteriz. Bir de denetim mekanizmasının nasıl sağlandığının da aynı
zamanda ifade edilmesi gerektiğini düşünüyoruz. 
Bir de ayrımcılığın Türkiye’de had safhada olduğunu
biliyoruz yani düşünce yapısına ilişkin ayrımcılık, partiler arasındaki
ayrımcılık... Hükûmetin partiler arasındaki ayrımcılığını sadece bir örnekle
ifade edeceğim ki defalarca bu Genel Kurulda ifade ettik. Sayın Bakan buna
ilişkin nasıl bir cevap verecek, çok merak ediyoruz. Cezaevlerine gidişle
ilgili bütün partilerin talepleri karşılanırken, bizim taleplerimiz, HDP
Grubunun taleplerine ne olumlu ne olumsuz bir cevap verilmiyor ve böylelikle de
keyfî olarak izin vermediğini ifade ediyor. Aynı tutuklu için bir başka
partiden milletvekilleri görüşe gidebiliyor ama HDP Grubundan herhangi bir
milletvekili aynı kişiye ilişkin cezaevinde görüşe gidemiyor. Yani, bunun başlı
başına, partiler arasındaki bir ayrımcılığın da, cinsler arası ayrımcılığın da
Hükûmet tarafından gerçekleştirildiğini bir kez daha sadece bu örnekle görmüş
oluyoruz. Yani, artık din, dil, ırk denilen bütün cinsiyet eşitliklerinin
sağlandığı bir ülkeden bahsederken, oysa bu bahsettiğimiz inanç, dil, kültür ve
din, bütün ayrımcılıkları tek tek görüyoruz bu ülkede. “İnsan haklarıyla ilgili
bütün her yerini düzelteceğiz, insan haklarına ilişkin düzenlemeyi
gerçekleştireceğiz.” demenin gerçekten burada abes olduğunu bir kez daha ifade
etmek istiyorum. 
Teşekkür ediyorum. 
BAŞKAN – Teşekkür ederim Sayın Demirel, tutanaklara
geçmiştir. 
Sayın milletvekilleri…
BÜLENT ÖZ (Çanakkale) – Sayın Başkan…
BAŞBAKAN YARDIMCISI LÜTFİ ELVAN (Mersin)
– Sayın Başkan, çok kısa bir şey söyleyeceğim.
BAŞKAN – Bir saniye Sayın Bakan. 
Sayın Öz…
BÜLENT ÖZ (Çanakkale) – Sayın Bakana TRT
belgeseliyle ilgili bir soru sormuştum, yanıtını alamadım ama tekrar
hatırlatabilirim.
BAŞKAN – Şimdi, sayın milletvekilleri,
birinci bölüm üzerindeki soru-cevap işlemi İç Tüzük’ümüze göre on beş dakikayla
sınırlıdır. On beş dakikalık sürenin birinci yarısı sorulara ayrılır, ikinci
yarısı cevaplara ayrılır. Bu gerçekleştikten sonra yeniden soru-cevap işlemi
mahiyetinde bir görüşmeyi gerçekleştirmemiz mümkün değildir. Sayın grup başkan
vekilleri tabii ki söz talep edebilirler. Talep ettikleri sözler tutanaklara
geçmiştir. 
Şimdi, bu çerçevede, Sayın Bakan bir
açıklama talep ediyor. 
Buyurunuz Sayın Bakan. 
BAŞBAKAN YARDIMCISI LÜTFİ ELVAN (Mersin)
– Sayın Başkan, çok teşekkür ediyorum. 
Öncelikle şunu ifade edeyim: Benim
insanların zihnini okuma gibi bir alışkanlığım yok. İnsanların gerçek
düşünceleri, duyguları ne ise onu dinlemeyi ve o çerçevede sorunu çözmeye
yönelik adım atmayı hep tercih ederim. Ama insanların zihnini okumaya yönelik
bir yaklaşım içerisinde olursanız bizi üzersiniz. Biz burada birbirimizin
samimiyetine inanmak zorundayız.
Bakınız, bu tasarıyla ilgili görüşmeler
sürerken biz arkada aşağı yukarı iki üç saat HDP milletvekillerimizin de
olduğu, CHP’den, MHP’den arkadaşlarımızın da olduğu bir toplantı
gerçekleştirdik. Samimi olarak her şeyi konuştuk, tartıştık. Ama insanların
zihnini okuma gibi bir alışkanlık veyahut kafanızda ne düşünüyorsanız onu bize
atfetmeye çalışmanız son derece yanlış diye düşünüyorum. 
Hepinize saygılar sunuyorum. 
BAŞKAN – Teşekkür ederim Sayın Bakan. 
Birinci bölüm üzerindeki görüşmeler
tamamlanmıştır. 
Birleşime beş dakika ara veriyorum. 
Kapanma
Saati: 00.44
ONUNCU OTURUM
Açılma Saati: 00.46
BAŞKAN: Başkan Vekili Mehmet Akif HAMZAÇEBİ
KÂTİP ÜYELER : Sema KIRCI (Balıkesir), Emre KÖPRÜLÜ
(Tekirdağ)
-----0-----
BAŞKAN – Sayın
milletvekilleri, Türkiye Büyük Millet Meclisinin 62’nci Birleşiminin Onuncu
Oturumunu açıyorum.
149 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon? Yok.
Ertelenmiştir.
2’nci sırada yer
alan, 170 sıra sayılı Türkiye İş Kurumu Kanununda Değişiklik Yapılması Hakkında
Kanun Tasarısı ve Sağlık, Aile, Çalışma ve Sosyal İşler Komisyonu Raporu’nun
görüşmelerine başlıyoruz.
2.- İş Kanunu ile Türkiye İş Kurumu Kanununda
Değişiklik Yapılmasına Dair Kanun Tasarısı (1/597) ve Sağlık, Aile, Çalışma ve
Sosyal İşler Komisyonu Raporu (S.Sayısı: 170)
BAŞKAN – Komisyon? Yok.
Ertelenmiştir.
Bundan sonra da komisyonun bulunamayacağı anlaşıldığından,
alınan karar gereğince, kanun tasarı ve teklifleri ile komisyonlardan gelen
diğer işleri sırasıyla görüşmek için 30 Mart 2016 Çarşamba günü saat 14.00’te
toplanmak üzere birleşimi kapatıyorum, iyi geceler diliyorum.
Kapanma
Saati: 00.48




(x) 149 S. Sayılı Basmayazı tutanağa
eklidir.




