



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 102’nci
Birleşim
 12
Haziran 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Van Milletvekili Kemal Aktaş'ın, 12 Haziran Dünya
Çalışan Çocuk İşçiliğiyle Mücadele Günü’ne ilişkin gündem dışı konuşması
2.- İstanbul Milletvekili Celal Dinçer'in, İstanbul’un
Adalar ilçesinin sorunlarına ilişkin gündem dışı konuşması
3.- Şanlıurfa Milletvekili Halil Özcan'ın, Berat
Kandili’ne ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, Meclis personelinin ve basın
çalışanlarının Berat Kandili’ni kutladıklarına ilişkin konuşması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Burdur Milletvekili Ramazan Kerim Özkan ve 23
milletvekilinin, zeytin ve zeytinyağı sektörünün sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/975)
2.- İstanbul Milletvekili Ali Özgündüz ve 23
milletvekilinin, yurt dışında yaşayan yurttaşlarımızın sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/976)
3.- İzmir Milletvekili Oğuz Oyan ve 24 milletvekilinin,
İşsizlik Sigortası Fonu’yla ilgili yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/977)
B) Önergeler
1.- CHP Grup Başkan Vekilleri İstanbul Milletvekili
Mehmet Akif Hamzaçebi, Sinop Milletvekili Engin Altay ve Yalova Milletvekili
Muharrem İnce’nin, Başbakan Recep Tayyip Erdoğan hakkında gensoru açılmasına
ilişkin önergesinin (11/36) daha sonra tekrar verilmek üzere geri alındığına
ilişkin önergesi (4/165)
2.- Yalova Milletvekili Muharrem İnce ve 58
milletvekilinin; Başbakan Recep Tayyip Erdoğan hakkında Meclis soruşturması
açılmasına ilişkin önergesinin (9/9) daha sonra tekrar verilmek üzere geri
alındığına ilişkin önergesi (4/166)
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile Komisyonlardan
Gelen Diğer İşler” kısmında bulunan 601 sıra sayılı Kanun Tasarısı’nın bu
kısmın 4’üncü sırasına alınmasına ve diğer işlerin sırasının buna göre teselsül
ettirilmesine; 17 Haziran 2014 Salı günkü birleşiminde sözlü soruların
görüşülmemesine; 601 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak bölümler hâlinde görüşülmesine ilişkin
önerisi
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592)
IX.- AÇIKLAMALAR
1.- Tunceli Milletvekili Kamer Genç'in, 592 sıra sayılı
Kanun Tasarısı’nın 69’uncu maddesinin kişiye mahsus ve önemli suçları,
suistimalleri örtmek için getirildiğine ve bu maddenin tasarı metninden
çıkarılması gerektiğine ilişkin açıklaması
2.- Hakkâri Milletvekili Adil Zozani'nin, Giresun
Milletvekili Nurettin Canikli’nin sataşma nedeniyle yaptığı konuşmasındaki bazı
ifadelerine ilişkin açıklaması
3.- Giresun Milletvekili Nurettin Canikli'nin, Hakkâri
Milletvekili Adil Zozani’nin yaptığı açıklamasındaki bazı ifadelerine ilişkin
açıklaması
4.- Kocaeli Milletvekili Haydar Akar'ın, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşmasındaki
bazı ifadelerine ilişkin açıklaması
5.- Yalova Milletvekili Muharrem İnce'nin, Tunceli
Milletvekili Kamer Genç’in 592 sıra sayılı Kanun Tasarısı’nın 81’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
X.- SATAŞMALARA İLİŞKİN KONUŞMALAR
1.- Giresun Milletvekili Nurettin Canikli'nin, Hakkâri
Milletvekili Adil Zozani’nin 592 sıra sayılı Kanun Tasarısı’nın 71’inci
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
2.- Kayseri Milletvekili Yusuf Halaçoğlu'nun, Hakkâri
Milletvekili Adil Zozani’nin 592 sıra sayılı Kanun Tasarısı’nın 71’inci
maddesiyle ilgili önerge üzerinde yaptığı konuşması sırasında Milliyetçi
Hareket Partisine sataşması nedeniyle konuşması
3.- Bingöl Milletvekili İdris Baluken'in, Uşak
Milletvekili Dilek Akagün Yılmaz’ın 592 sıra sayılı Kanun Tasarısı’nın 75’inci
maddesiyle ilgili önerge üzerinde yaptığı konuşması sırasında HDP Grubuna
sataşması nedeniyle konuşması
4.- Enerji ve Tabii Kaynaklar Bakanı Taner Yıldız'ın,
Manisa Milletvekili Özgür Özel’in 592 sıra sayılı Kanun Tasarısı’nın 78’inci
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması
5.- Manisa Milletvekili Özgür Özel'in, Enerji ve Tabii
Kaynaklar Bakanı Taner Yıldız’ın sataşma nedeniyle yaptığı konuşması sırasında
şahsına sataşması nedeniyle konuşması
XI.- DİSİPLİN CEZASI İŞLEMLERİ
1.- Tunceli Milletvekili Kamer Genç’e, 592 sıra sayılı
Kanun Tasarısı’nın 81’inci maddesiyle ilgili önerge üzerinde yaptığı konuşması
sırasında Başkanlıkça 2 defa yapılan davete rağmen konuya gelmemesi nedeniyle,
aynı birleşimde o konu hakkında konuşmaktan menedilme cezası verilmesi

XII.- YAZILI SORULAR VE CEVAPLARI
1.- Mersin Milletvekili Ali Öz'ün, AR-GE faaliyetlerine
ilişkin sorusu ve Gümrük ve Ticaret Bakanı Hayati Yazıcı’nın cevabı (7/43306)
2.- Kütahya Milletvekili Alim Işık'ın, giriş
sınavlarında usulsüzlük yapıldığı gerekçesiyle bazı kamu personeline ait dosyaların
incelemeye alındığı iddiasına ilişkin sorusu ve Gümrük ve Ticaret Bakanı Hayati
Yazıcı’nın cevabı (7/43308)
3.- İzmir Milletvekili Rahmi Aşkın Türeli'nin, İzmir'in
Kemalpaşa ilçesinde meydana gelen dolu afetinden etkilenen çiftçilerin
zararlarının karşılanmasına, 
- Hatay Milletvekili Mehmet Ali Ediboğlu'nun, Suriye
sınırındaki illerde görülen bulaşıcı hayvan hastalığına, 
- Hatay Milletvekili Refik Eryılmaz'ın, Hatay'da
yapılan büyükbaş hayvan küpeleme işine, 
- Van Milletvekili Özdal Üçer'in, Van Gölü'nde yaşayan
inci kefali ile ilgili yapılan çalışmalara,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/43454), (7/43455), (7/43456), (7/43457)
4.- Kahramanmaraş Milletvekili Durdu Özbolat'ın, kayısı
üreticilerinin hava koşullarından dolayı uğradıkları zarara ilişkin sorusu ve
Gıda, Tarım ve Hayvancılık Bakanı Mehmet Mehdi Eker’in cevabı (7/43512)
5.- Hakkâri Milletvekili Adil Zozani'nin, Üzümlü Sınır
Kapısı’na ilişkin sorusu ve Gümrük ve Ticaret Bakanı Hayati Yazıcı’nın cevabı
(7/43514)
6.- İstanbul Milletvekili Celal Adan'ın, pazarlık usulü
ile yapılan ihalelerdeki artışa ilişkin Başbakan'dan sorusu ve Maliye Bakanı
Mehmet Şimşek’in cevabı (7/43542)
7.- İstanbul Milletvekili Celal Adan'ın, Bakanlık
tarafından gerçekleştirilen ihalelere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/43617)
8.- İstanbul Milletvekili Ali Özgündüz'ün, Bolu'da
açılan bir taş ocağına ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/43618)
9.- Balıkesir Milletvekili Haluk Ahmet Gümüş'ün,
Bakanlık ve bağlı tüm kurumların binalarının engellilerin kullanımına uygun
olup olmadığına ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/43620)
10.- Ankara Milletvekili Özcan Yeniçeri'nin, il gıda,
tarım ve hayvancılık müdürlükleri tarafından gerçekleştirilen bilgilendirme
toplantılarına, 
- İzmir Milletvekili Ahmet Kenan Tanrıkulu'nun,
İzmir'de dolu afetinden zarar gören çiftçilerin zararına, 
- İzmir Milletvekili Alaattin Yüksel'in, doğal
afetlerden zarar gören çiftçilerle ilgili yapılacak yasal düzenlemelere, 
- İstanbul Milletvekili Mustafa Sezgin Tanrıkulu'nun, son
iki yıl içerisinde yapılan temsil, ağırlama, tören ve tanıtım harcamalarına, 
- Kırklareli Milletvekili Turgut Dibek'in, TKDK'nın
tarımsal destekleme faaliyetlerine, 
- Balıkesir Milletvekili Haluk Ahmet Gümüş'ün, Bakanlık
ve bağlı tüm kurumların binalarının engellilerin kullanımına uygun olup
olmadığına, 
- Gaziantep Milletvekili Mehmet Şeker'in, Gaziantep'te
dolu yağışları ve don nedeniyle ürünleri zarar gören çiftçilerin mağduriyetine,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/43627), (7/43628), (7/43629), (7/43630),
(7/43631), (7/43632), (7/43633)
11.- Konya Milletvekili Mustafa Kalaycı'nın, Suriye
sınırından yapılan mazot kaçakçılığına ilişkin sorusu ve Gümrük ve Ticaret
Bakanı Hayati Yazıcı’nın cevabı (7/43634)
12.- İstanbul Milletvekili Mustafa Sezgin
Tanrıkulu'nun, son iki yıl içerisinde yapılan temsil, ağırlama, tören ve
tanıtım harcamalarına ilişkin sorusu ve Gümrük ve Ticaret Bakanı Hayati Yazıcı’nın
cevabı (7/43637)
13.- Mersin Milletvekili Ali Öz'ün, küresel ısınma ve
kuraklığa karşı alınması gereken tedbirlere, 
- Osmaniye Milletvekili Hasan Hüseyin Türkoğlu'nun,
Osmaniye'nin Düziçi ilçesindeki üreticilerin don felaketinden kaynaklanan
mağduriyetlerine, 
- Samsun Milletvekili Cemalettin Şimşek'in, Samsun'daki
üreticilerin don felaketinden kaynaklanan mağduriyetlerine, 
- Balıkesir Milletvekili Ahmet Duran Bulut'un,
çiftçilere mazot ve gübre desteği verilmesine, 
Fındık ithal edileceği iddialarına ve fındıkta
istikrarı sağlayacak uzun vadeli politika oluşturulmasına, 
Çiftçiler tarafından kullanılan mazotta vergi indirimi
yapılmasına, 
- İstanbul Milletvekili Umut Oran'ın, Bakanlığa ait
resmî taşıtlar ile kullanılan kiralık araçlara ve Taşıt Kanunu'na aykırı kullanımdan
dolayı hakkında işlem yapılan sürücülere,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/43770), (7/43771), (7/43772), (7/43773),
(7/43774), (7/43775), (7/43776)
14.- Kastamonu Milletvekili Emin Çınar'ın, Kastamonu'ya
yönelik yatırımlara, 
- Ankara Milletvekili Özcan Yeniçeri'nin, bilgi
sızdırdığı iddiasıyla haklarında işlem yapılan personel olup olmadığına, 
- İzmir Milletvekili Oğuz Oyan'ın, çekirdeksiz kuru
üzüm üretimine, 
- Ordu Milletvekili İdris Yıldız'ın, Ordu ilinde
bulunan üreticilerin Ziraat Bankası ile Tarım Kredi Kooperatifine olan borçlarına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/43916), (7/43917), (7/43918), (7/43919)
12 Haziran 2014 Perşembe 
BİRİNCİ OTURUM
Açılma Saati: 14.02
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
----- 0 -----
BAŞKAN – Türkiye Büyük Millet Meclisinin 102’nci
Birleşimini açıyorum.
Toplantı yeter sayısı vardır, görüşmelere
başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Çalışan Çocuk
İşçiliğiyle Mücadele Günü münasebetiyle söz isteyen Van Milletvekili Kemal
Aktaş’a aittir. 
Buyurun Sayın Aktaş. (HDP
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Van Milletvekili Kemal Aktaş'ın, 12 Haziran Dünya
Çalışan Çocuk İşçiliğiyle Mücadele Günü’ne ilişkin gündem dışı konuşması

KEMAL AKTAŞ (Van) – Teşekkürler Sayın
Başkan.
Değerli arkadaşlar, biliyorsunuz
bugün 12 Haziran Dünya Çalışan Çocuklar Günü’ndeyiz. Bu vesileyle şahsım adına
söz aldım. Hepinizi saygıyla selamlıyorum.
Çocukların kapitalist üretim sistemi
içerisinde sömürüldüğü bir zaman içerisindeyiz. Şu anda, çalışan çocuklar için
konuşma yaparken bile çocukların sömürüldüğü bir gerçeklikle karşı karşıyayız.
Bu kâr hırsı öyle bir sömürü içermektedir ki çocukların çalıştırılması yasak
olmasına rağmen “Çalıştırılan Çocuklar Günü” diye bir gün belirlenerek ironinin
âlâsı ortaya konmaktadır. Yani bütün düzenlemelere ve mücadelelere karşın
çalışan çocuklar gerçekliği tüm dünya üzerinde varlığını ve etkisini
olabildiğince sürdürmektedir.
Her çocuk kendi iyiliği için gereken
himaye ve bakımdan yararlanma, maddi ve manevi varlığını geliştirme,
görüşlerini serbestçe açıklayabilme, cinsel sömürü, şiddet, her türlü kötü
muamele ve istismardan korunma, aile içinde yaşamını sürdürme, ana ve babasıyla
kişisel ve doğrudan ilişki kurma, anne ve babasını bilme, aile ortamından
ayrılması hâlinde uygun bakımdan yararlanma, barınma, eğitim, temel sağlık ve
sosyal hizmetlerden faydalanma hakkına sahip olmalıdır.
Bu gerekliliğe rağmen, İstanbul İşçi
Sağlığı ve İş Güvenliği Meclisi verilerine göre Türkiye'de 2013 yılında
yaşamını yitiren 1.235 işçinin 59’u çocuk işçidir. Çalışan çocuk sayısı 1 milyonu
aşmıştır. Çalışan çocukların yüzde 50’den fazlası eğitimini sürdürmemektedir. 
Olması gereken
ve olan arasındaki uçurumdan hareketle şunu çok açık bir şekilde ifade
edebiliriz: Çocuklar, başta emek sömürüsü olmak üzere, kimlik sömürüsü, cinsel
sömürü ve daha birçok alanda bugün büyük bir kapatılma altındadır. Emek
sömürüsü alanında çocuklar için de vahşi kapitalizmin ilk dönemleri olan
1800’lü yıllara geri dönüş söz konusudur. Nitekim, sadece emek sömürüsü değil,
1800’lü yıllardan sonra günümüzde yeni bir sömürü biçimi olan kimlik sömürüsü
de eklenmektedir. Ulus devlet anlayışının ve teklik üzerinden kurgulanan
siyasal anlayışın kurduğu bu sömürü biçimi, çocukların dil, eğitim, kimlik
yönünden sömürüsünü esas almaktadır. Dil, kimlik ve kültürel haklarını talep
eden çocuklar, cezaevlerinde cinsel istismar uygulamaları, sokak ortası
infazlar gibi insanlık dışı uygulamalarla karşı karşıya kalmaktadır. 
Yine, bu yok
sayılmış halk gerçekliğinin çocukları, her türlü kötü muameleye, insanlık dışı
uygulamaya maruz kalırken, failler cezasızlık ile ödüllendirilmektedir.
Bingöl’de 16 yaşındaki E. A. adlı kız çocuğuna cinsel istismarda bulunan 8
uzman çavuşun cezasızlıkla ödüllendirilmesi bunun en bariz örneğidir. 
Yine, Türkiye'de
2 binin üzerinde çocuk mahkûmun bulunması da çocukların nasıl bir kapatılmayla
karşı karşıya olduğunu göstermektedir.
Nitekim, teklik
üzerinden kurgulanan yönetim aygıtının siyasal baskısı nedeniyle yaşanan
yerinden edilmeler de en fazla çocukları ve kadınları vurmaktadır. Yerinden
edilme sonrası emeğe ilişkin de Türkiye'nin metropollerinde ikinci basamak
denilen işlerde çalışan çocuk çalışanların çoğu göçe zorlanmış ailelerin
çocuklarıdır. Bu çocuklar hem siyasal kimliklerinden dolayı hem emeklerinden
dolayı sömürülmekte hem de parçalanmış aile gerçekliğinin acısını çekmektedir. 
Son olarak, Çalışan Çocuklar Günü
vesilesiyle Suriye'de başlayan iç savaştan kaçıp Türkiye'ye gelen çocukların
durumuna dikkat çekmek gerekir. Bu çocuklardan kampta olanlar ağır koşullar altındadır.
Kız çocukları para karşılığı satılma tehlikesiyle karşı karşıyadır ve kamplarda
kalmayanların birçoğu bugün Türkiye'nin birçok iline yayılmış bir şekilde
sokaklarda yatmakta ve insanlık dışı bir durumun tablosunda özne olarak
bulunmaktadır.
Tüm bunlardan hareketle, 12
Haziran Çalışan Çocuklar Günü’nün çocukların emek, kimlik ve cinsel sömürüden
çıkması için bir başlangıç olmasını diliyor, başta Hükûmet olmak üzere tüm
siyasi partileri ve karar vericileri bu konuda duyarlı olmaya çağırıyorum. (HDP
sıralarından alkışlar) 
BAŞKAN – Teşekkür ederim Sayın
Aktaş.
Gündem dışı ikinci söz,
İstanbul’un Adalar ilçesinin sorunları hakkında söz isteyen İstanbul
Milletvekili Celal Dinçer’e aittir.
Buyurun Sayın Dinçer. (CHP
sıralarından alkışlar) 
2.- İstanbul Milletvekili Celal Dinçer'in, İstanbul’un
Adalar ilçesinin sorunlarına ilişkin gündem dışı konuşması

CELAL DİNÇER (İstanbul) –
Teşekkür ederim.
Sayın Başkan, saygıdeğer
milletvekilleri; İstanbul’un önemli ilçelerinden biri olan Adalar ilçesinin
sorunları ve bu konudaki çözüm önerilerimiz üzerine gündem dışı söz almış
bulunuyorum. Yüce heyetinizi saygıyla selamlıyorum.
Konuşmama başlamadan önce,
Musul’da Türk toprağı sayılan konsolosluğumuza giren, diplomatlarımızı ve
vatandaşlarımızı esir alan teröristleri ve onları destekleyenleri kınıyorum,
Hükûmeti böyle bir konuda, ulusal bir konuda ulusal çıkarlarımızı korumak için
daha duyarlı davranmaya davet ediyorum ve Meclise söz vermedikleri, bilgi
vermedikleri için de üzüntülerimi belirtmek istiyorum.
Toplam 9 adadan
oluşan, bunlardan 5’inde yerleşik nüfusu olan Adalar ilçesi, İstanbul’un diğer
ilçelerinden farklı, hatta dünyada benzersiz, özel bir konuma sahiptir. Adalar
ilçesi, 1984 yılında Kültür ve Tabiat Varlıklarını Koruma Yüksek Kurulu
tarafından tarihsel, doğal ve kentsel sit alanı, dolayısıyla sit alanları
bütünü olarak ilan edilmiştir. Yani, ülkemizde ilçe belediyeleri arasında
tamamı sit olan tek ilçedir.
Kayıtlı nüfusu
16 bin olan Adalar’da yaz kış arasında ciddi bir nüfus farkı yaşanmaktadır.
İstanbul’a çok yakın ve ulaşımın kolay olması nedeniyle günübirlik ziyaretçi
akınına uğrayan Adalar’ın, özellikle yaz aylarında hava koşullarının müsait
olduğu zamanlarda nüfusu 200 bini geçmektedir. Adalar’da yaşanan bu nüfus farkı
ilçe belediyesinin vermesi gereken hizmetlerde büyük aksamalara neden
olmaktadır. Yıllardır bu sorunlara kalıcı bir çözüm de bulunamamıştır. 
Sayın Başkan,
saygıdeğer milletvekilleri; Adalar Belediyesinin genel bütçe gelirlerinden
aldığı pay kış nüfusuna göre belirlenmektedir yani 16 bin kişiye göre pay
almaktadır. Bu aldığı ödeneğin yarısı İller Bankası tarafından borcuna
kesilmekte, geri kalan yarısı da ancak personel giderlerinin yüzde 10’unu
karşılayabilmektedir. 
İnşaat yasağı
nedeniyle Adalar da inşaat ve iskân harçlarından mahrumdur. Emlak vergilerinden
elde edilen gelirin ise... Binalarının yaklaşık üçte 1’i sit olan yani eski
eser niteliğinde olan Adalar’da çeşitli muafiyetler nedeniyle emlak vergisi
gelirleri de yok denecek kadar azdır.
Adalar’ın sağlık
sorunları bugüne kadar çözülememiştir. Bu husus, Adalar’da yaz kış yaşayan,
hatta tatil için hafta sonu buralara gelen insanlarda dahi endişe
yaratmaktadır. Bu nedenle, 5 ada için ya tam teşekküllü bir hastane yapılmalı
yahut da yirmi dört saat hizmet verecek kara ambulansı, deniz ambulansı ve
personel desteği sağlanmalıdır. 
Adalar’ın bir
önemli sorunu da ulaşım sorunudur. En pahalı ulaşımın sağlandığı Adalar’da yaz
kış yaşayanların beklentilerini karşılayacak tarifeler düzenlenmemiştir.
Üstelik vapurlarla sağlanan ulaşım, maliyeti yüksek olduğu gerekçesiyle
vapurlara oranla daha az güvenli olan küçük özel yolcu motorlarına
bırakılmıştır. Bu motorlar olumsuz hava şartlarında vatandaşların can
güvenliğini tehlikeye düşürmektedir.
Adalar
Belediyesinin personel ve kadro sorunu çözülememiştir. İlçe belediyesi
sınırları içinde yer alıp Büyükşehirin veya İl Özel İdaresinin hizmet binaları
çeşitli gerekçelerle başka kurumlara devredilmiştir. Bunlar bedelsiz olarak
Adalar Belediyesine devredilmelidir. Gene, Adalar Belediyesinin sınırları içinde
kalan, plaj olarak kullanılan alanların tümü bedelsiz olarak belediyeye
devredilmelidir. Adalar’a mutlaka yeni kaynaklar yaratılmalı ve özel bir
statüye kavuşturulmalıdır.
Bilindiği gibi
1927 yılında Bozcaada ve Gökçeada’nın yerel yönetiminin yürütülmesi ve
organizasyonuna özel bir statü verilmiştir. Söz konusu kanun, bu adaların
kendine özgü ve genel kanunlarla karşılanamayacak türden ihtiyaçlarını
şartlarına en uygun bir şekilde düzenlemek amacıyla Atatürk döneminde
çıkarılmıştır. 
Adalar ilçesinin
sorunlarının çözümü zor değildir. Bu konuda tarafımızdan hazırlanan iki kanun
teklifi Meclis gündemindedir. Adalar halkı adına tüm milletvekili
arkadaşlarımdan bu teklifimize destek vermelerini bekliyor yüce heyetinizi
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Dinçer.
Gündem dışı
üçüncü söz, Berat Kandili münasebetiyle söz isteyen Şanlıurfa Milletvekili
Halil Özcan’a aittir. 
Buyurun Sayın
Özcan. (AK PARTİ sıralarından alkışlar) 
3.- Şanlıurfa Milletvekili Halil Özcan'ın, Berat
Kandili’ne ilişkin gündem dışı konuşması

HALİL ÖZCAN
(Şanlıurfa) – Sayın Başkan, değerli milletvekilleri; Berat Kandili konusunda
görüşlerimi arz etmek üzere gündem dışı söz almış bulunuyorum. Bu vesileyle
yüce heyetinizi saygıyla selamlıyorum.
Her birimizi
manevi huzura yükselten hoşgörü ve bereket ayları olan üç ayları idrak ederken
mübarek ramazan ayına yaklaşmamızın habercisi olan Berat Kandili’ne ulaşmanın
sevincini yaşıyoruz. 
Kandiller
tefekkür, kendini yenileme, ilahî affa mazhar olma gibi hepimize manevi anlamda
arınma, huzura yükselme ve muhasebe yapma imkânı sağlayan özel gecelerdir.
Kandiller iç dünyamızdan başlayarak sevgi ve huzuru adım adım topluma
ulaştırmanın, birbirimizi dost, kardeş bilip hoş görerek gözetmenin, öksüzleri
sevindirmenin, yoksulları barındırmanın, yakınlarımızdan başlayarak dargınları
barıştırmanın ve nihayetinde, birbirimizin gönlüne girmenin mutluluğunu
yaşadığımız, insan olma vasıflarının öne çıktığı kutlu zaman dilimleridir.
Gönüllerimizin ayrı bir coşkuyla şahlandığı bu mübarek gecede, gelin nefsimize
ait zayıflıkları bir yana bırakarak dünyaya hikmet penceresinden bakalım.
Yaşadığımız hayat fânidir. Allah katında makbul olansa imanımız ve hayırlı
amellerimizdir. İnsanı insan olduğu için sevip, Yaradan’dan dolayı hoş görüp
dünyaya biraz da rahmet penceresinden bakalım. Sevgili Peygamber’imizin kutlu
beyanıyla, birbirimizi sevmedikçe olgun bir imana sahip olamayacağımız
gerçeğini asla unutmayalım. Etrafımıza kin ve nefret değil, sevgi ve barış
tohumları ekelim. Yalana, gıybet ve iftiraya kapı aralamadan, düşmanlık,
dargınlık ve kırgınlıkları ortadan kaldıralım. “Müminler ancak kardeştirler.
Parçalanıp bölünmeyin.” ayetlerindeki tavsiyeleri bir kere daha düşünerek
birlik ve beraberliğimizi pekiştirelim. 
İçeride ve
dışarıda manevi sevincimizi gölgeleyen gelişmelerin yaşandığı, barış, sevgi ve
hoşgörüye her zamankinden daha fazla ihtiyaç duyulan zor bir dönemden
geçtiğimiz herkesin malumudur. Maalesef, gerek İslam dünyasında gerek dünyanın
geri kalanında savaş, çatışma ve yıkımlara maruz kalan, açlık ve yoksulluğun
pençesinde kıvranan hayatlar olduğunu biliyoruz. Bütün bu insani dramlara
kayıtsız kalmamız dün olduğu gibi bugün de mümkün değildir. Hem tek tek fertler
olarak hem de millet olarak üzerimize sorumluluklar düşmektedir. Şimdi gelin
yanı başımızdan başlayarak bu kutlu zaman dilimini ellerimizin, gönüllerimizin
uzandığı her yere taşıyalım. Şimdi gelin sevinçlerimizi paylaşalım. Yoksullar,
garipler ve mazlumlar gibi, özellikle hatırlamamız gereken insanlığımızı bir
kere daha hatırlayalım. Başta Suriye, Mısır, Afganistan ve Filistin olmak
üzere, dünya coğrafyasının birçok yerinde çatışmalar, insan hakları ihlalleri
ve savaşlar masum sivillerin ölümüne sebep olmaktadır. Bu mübarek kandil gecesi
hürmetine, bir kere daha dünya insanlığının gözyaşlarının dinmesini diliyorum. 
Bu duygu ve
düşüncelerle aziz milletimizin ve bütün İslam âleminin Berat Kandili’ni
gönülden tebrik ediyor, bu gecede yapılan duaların birlik ve beraberliğimizi
güçlendirmesini, dini, dili, ırkı, mezhebi ne olursa olsun tüm insanlığın barış
ve huzuruna vesile olmasını Cenab-ı Allah’tan niyaz ediyor, yüce heyetinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, Başkanlık Divanı olarak, Meclis personelinin ve basın
çalışanlarının Berat Kandili’ni kutladıklarına ilişkin konuşması

 BAŞKAN - Sayın
milletvekilleri, biz de Divan olarak milletvekillerimizin, Meclis personelinin
ve basın çalışanlarının Berat Kandili’ni kutluyoruz. Ülkemize ve tüm insanlığa
barış, huzur ve kardeşlik getirmesini diliyoruz. 
HAYDAR AKAR
(Kocaeli) – Sayın Başkan...
BAŞKAN –
Buyurun. 
HAYDAR AKAR
(Kocaeli) – Madde 60’a göre çok kısa bir söz alabilir miyim?
BAŞKAN – Madde
60’a göre söz vermiyoruz gündem dışında. 
HAYDAR AKAR
(Kocaeli) – Çok kısa bir söz istediğimizde verebilirsiniz. Normal bir dakikalık
sürelerden talep etmiyorum, bir açıklama yapmak istiyorum. 
BAŞKAN – Bir
konuda açıklama mı yapacaksınız? 
HAYDAR AKAR
(Kocaeli) – Evet, pek kısa bir açıklama yapacağım.
BAŞKAN –
Buyurun. Bir konuda mı?
HAYDAR AKAR
(Kocaeli) – Evet. 
BAŞKAN – Tamam,
peki, buyurun ama bu aşamada gündem dışında kimseye söz vermiyoruz. 
HAYDAR AKAR
(Kocaeli) – Biliyorum efendim, biliyorum. 
BAŞKAN – Bakın,
başka partilerden de geldiler, onlara da söz vermedim. Şimdi haksızlık olmasın.
HAYDAR AKAR
(Kocaeli) – Ama önemli bir konu. 
BAŞKAN – Lütfen,
rica edeyim Haydar Bey. Çünkü, dediğim gibi, iktidar partisinden de geldi.
HAYDAR AKAR
(Kocaeli) – Sayın Başkan, ben nasıl söz alabilirim başka türlü?
BAŞKAN –
Önergeler var, onlarda konuşabilirsiniz.
HAYDAR AKAR
(Kocaeli) – Ama önergenin konusu değil ki bu konu.
BAŞKAN – Sayın
Haydar Akar...
HAYDAR AKAR
(Kocaeli) – Sayın Enerji Bakanı da burada. 3 madenci...
BAŞKAN – Sayın
Haydar Akar...
HAYDAR AKAR
(Kocaeli) – Sayın Başkan...
BAŞKAN – Şu anda
gündem dışını konuşuyoruz. Gündem dışında hiç kimseye söz vermedim, biraz
önceki gelen arkadaşlara da söz vermedim. Eşitsiz davranma durumunda bırakmayın
beni. Anlayışınıza teşekkür ederim.
HAYDAR AKAR
(Kocaeli) – Sayın Başkan, tutanaklara geçmesi anlamında söylemem gerekiyor
bunu. 
Bakın, Soma
cinayetinden sonra yaklaşık bir ay geçti. Bir ay sonra dün yine Şırnak’ta 3
madenci hayatlarını kaybetti.
HÜSEYİN FİLİZ
(Çankırı) – Biliyoruz bunları ya.
HAYDAR AKAR
(Kocaeli) – Evet, biliyorsunuz ama bir şey yapmıyorsunuz be kardeşim, bir şey
yapmıyorsunuz! 
HÜSEYİN FİLİZ
(Çankırı) – Biz ne yapacağız? Sen ne yapacaksın?
HAYDAR AKAR
(Kocaeli) – Biliyorsunuz, ne yapıyorsunuz biliyorsunuz da ya? 
HÜSEYİN FİLİZ
(Çankırı) – Sen ne yapacaksın?
HAYDAR AKAR
(Kocaeli) – Bakın, Enerji Bakanı orada oturuyor...
BAŞKAN -
Teşekkür ederim Sayın Akar.
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Burdur Milletvekili Ramazan Kerim Özkan ve 23
milletvekilinin, zeytin ve zeytinyağı sektörünün sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/975)

Türkiye Büyük Millet Meclisi Başkanlığına
Sağlıklı bir
yaşam için gereklilik olan zeytin ve zeytinyağının, tanıtımı; tüketiminin
arttırılması; iç ve dış pazarının genişletilmesi; üretimindeki verimlilik
kayıpları ve kalite düşüklüğü; zeytinciliğin ıslahı; üreticilerinin eğitimi;
lisanslı depoculuk ve ürün ihtisas borsalarının kurulup geliştirilmesi; fidan
üretimindeki çeşit ve anaç sorunlarının incelenmesi, tespiti ve çözüm
önerilerinin belirlenmesi; elde edilen sonuçlara göre zeytinciliğin
geliştirilmesinin devlet politikası olarak ele alınması amacıyla İç Tüzük’ün
104’üncü ve 105’inci maddeleri gereğince ekte yer alan gerekçeye istinaden bir
Meclis araştırması açılmasını arz ve teklif ederiz.
1) Ramazan Kerim
Özkan  (Burdur) 
2) Mehmet Ali
Susam  (İzmir)
3) Ali Sarıbaş  (Çanakkale)
4) Hurşit Güneş  (Kocaeli)

5) İlhan Demiröz
 (Bursa)
6) Hülya Güven  (İzmir)
7) Mustafa
Sezgin Tanrıkulu  (İstanbul) 
8) Osman Aydın  (Aydın)
9) İhsan Özkes  (İstanbul)
10) Veli Ağbaba  (Malatya)

11) Ayşe Nedret
Akova  (Balıkesir)
12) Recep Gürkan
 (Edirne)
13) Gürkut Acar  (Antalya)
14) Ahmet İhsan
Kalkavan  (Samsun)
15) Sedef Küçük  (İstanbul)

16) Kamer Genç  (Tunceli)

17) Mehmet Hilal
Kaplan  (Kocaeli) 
18) Birgül Ayman
Güler  (İzmir)
19) Mehmet Şeker
 (Gaziantep)
20) Sakine Öz  (Manisa)

21) Mehmet S.
Kesimoğlu  (Kırklareli)
22) Hasan Ören  (Manisa)

23) Ali Haydar
Öner  (Isparta)
24) Candan Yüceer
 (Tekirdağ)
Gerekçe: 
Zeytin ve
zeytinyağı Akdeniz insanının önemli bir gıdası olmakla Akdeniz ve Ege
ticaretinin de temelini oluşturmuş, sağlık veren bir besin maddesidir.
Sektörün çok
önemli bir problemi de tağşiştir. Tağşiş yüzde 50’lere varmaktadır. Düzgün
çalışanlar, tağşiş yapanlarla rekabet edememektedir. Zeytin tarımı primitif
düzeyde yapılmaktadır. Türkiye'de kanunun belirttiği oranda bile çiftçiye
destek verilmemektedir. Rakip ülkemizin çiftçilerinin ülkemizde piyasada
satılan fiyatlar civarında prim almalarından dolayı, yurt dışıyla kolayca
rekabet etmek mümkün değildir. Yüksek enerji fiyatları, makinelerin ithal
olması, yedek parçaların pahalılığı, prina fiyatlarının tek taraflı olarak
belirlenmesi sektörün önemli sorunlarıdır. 
Zeytinyağında
Avrupa’nın kota koyması yanlış bir uygulamadır. Cezayir’e 50 bin ton kota
verilirken Türkiye’ye 200 ton kota verilmesi haksız bir uygulamadır. Avrupa’da
marka olarak satılan yağların bir kısmı, dökme olarak Türkiye’dendir. Oysa
paketleme ve ambalajlama sistemine önem verilse hem ihracat artar hem de fiyat
yükselir. İhracatımızın yüzde 95’i hiçbir katma değer getirmeyen dökme, yüzde
5’i ambalajlı olduğu için ülkemize, üreticiye kazanç getirmiyordu. Gemilerle
dökme zeytinyağını ülkemizden alan İtalya gibi ülkeler, ambalajlayıp, daha
yüksek gelirler elde ediyor. 
Gümrük birliği
imzalanırken zeytinyağına sanayi ürünü dendiği için gümrük vergisi konuldu.
İhracatçılarımızın rekabet edebilmesi için bu gibi baştan yapılan hataların
düzeltilmesi gereklidir. 
Üretici
maliyetlerinin düşürülmesi, ağaçların gençleşmesi gerekiyor. Mevcut
zeytinliklerin arasına zeytin fidanları ekilmesi için teşvik verilmelidir.
Hâlen çoğu üretici ikinci el hasat makinesi kullanmaktadır.
İhracatçının
üretici ile kavga etmesi Hükûmetin işine gelmekte, lobisi zayıf sektöre daha az
para ayırmaktadır. Sektörün kendi arasında anlaşamaması devletin sorunlarla
ilgilenmemesine sebep olmaktadır.
Dâhilde işleme
rejimi ile sektör çökertilmiştir. Üretim ile perakende satış arasında makas çok
yüksektir. Marketlerin kâr marjının yüksekliğinden dolayı çiftçinin gücü
yoktur. Bu durum tüketicinin de kandırılması demektir. Küçük üreticinin karşı
karşıya kaldığı sorunların çözümünde devlet yönlendirici olarak küçük
üreticinin büyük üreticiler yanında mağdur olup, yok olup gitmemesi için
örgütlenmelerine destekleme yardımı yapmalıdır. Zeytinin bez torbalarda değil,
dayanıklı sele, plastik kasa ve benzeri ile taşınması kalite ve verimliliği
artıracağı için üreticinin bu konuda bilinçlendirilmesi ve desteklenmesi
gerekmektedir.
Üretimde
mekanizasyon yetersizliği nedeniyle hem maliyetler daha yüksek hem de kalite ve
verimlilik daha düşük olmaktadır. Özellikle zeytin üretiminin en maliyetli
kısmı olan ürün toplamada makineleşmeye geçilmesi, kalitede azalma olmadan
maliyetlerin düşürülmesi için çiftçinin desteklenmesi gerekmektedir.
Üreticilerin hasat makinelerinin yeni olması ve üretim maliyetlerinin
düşürülmesi için yardım yapılmalıdır. Zeytinyağına değil zeytine destek
verilmelidir. Tarım sektörümüzün bütününde olduğu gibi, zeytin üretiminde de
devlet güdümünde AR-GE çalışmalarının desteklenmesi kalite ve verimliliği
artıracaktır.
Üretici-tüccar
zincirinde üretici aleyhine işleyen pazarlama sürecinin iyileşmesi için
devletin kooperatifleşmede üreticiye destek olması gereklidir. Prim ve
desteklerin sektörü yönlendirici ve kalkındırıcı etkisi olacak şekilde
belirlenmesi gereklidir. Özellikle kooperatifleşme ve üreticinin kooperatif
içerisinde aktif olarak görev alması sektörün kalkındırılmasında önemlidir.
2.- İstanbul Milletvekili Ali Özgündüz ve 23
milletvekilinin, yurt dışında yaşayan yurttaşlarımızın sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/976)

Türkiye Büyük Millet Meclisi Başkanlığına
İkinci Dünya
Savaşı sonrasında başlayan ve yoğunlukla Türkiye'den Avrupa'ya olan göçler
günümüz Avrupa toplumsal yapısını doğrudan etkileyecek hâle gelmiştir. Çoğu
Avrupa'da olmak üzere yurt dışında yaşayan Türklerin sayısı 4 milyona
yaklaşmıştır. Bu durum lobi faaliyetlerinde büyük bir yarar sağlayacak
potansiyel olmasına rağmen henüz bu anlamda istenilen düzeye gelinememiştir.
Üstelik, Avrupa Birliği (AB) ile ilişkilerin belirsizleşmesi de bu olumsuzluğu
pekiştirmektedir.
Avrupa'da
yaşayan ve büyük çoğunluğu işçi statüsünde çalışan Türkler, yaşadığı sorunların
çözümü noktasında örgütlü olarak mücadele verip siyasette ve toplumsal yaşamda
yer almaya çalışırken, ülkemizin de kendilerine destek olmasını beklemektedir.
Son yıllarda
Avrupa'da artan ırkçı eğilimler, ülkelerin kazanılmış haklarda geri adım atmaya
çalışması, 1963 Ankara Anlaşması'ndan doğan vize muafiyetinin henüz yaşama
geçirilmemiş olması, kimlik sorunu ve eğitimde yaşanan aksaklıklar ve en son
Geri Kabul Anlaşması'nın çeşitli sorunlara neden olacağının beklenmesi mevcut
sorunların en önemlileri olarak sayılabilir.
Avrupa ülkeleri,
Türkiye ile AB arasındaki sosyal güvenlik ilişkilerini düzenleyen (3/80) sayılı
Ortaklık Konseyi Kararı'nın (OKK) kazanımlarından geri adım atmak için çaba harcamaktadır.
Malullük, yaşlılık, ölüm, iş kazası, meslek hastalığı gibi yardımların
kısılması için kimi AB ülkelerinde çalışmalar yapılmaktadır. Bunların aksine,
AB Adalet Divanının verdiği kararlar sayesinde kısıtlamaların önüne geçilse de
AB Komisyonu, (3/80) sayılı OKK'nın değiştirilmesi için çalışmalar yapmaktadır.
Yalnız, ülkemiz kamuoyunda bu konuda yeterli düzeyde bilgilendirme
yapılmamaktadır. Özel çalışmalarla farkındalık yaratılması ve bunun AB
ülkelerine bildirilmesi zarureti belirmiştir.
Eğitim konusunda
kimi AB ülkelerinde yaşanan sıkıntılar yurttaşlarımızı zor durumda
bırakmaktadır. Örneğin, Hollanda'da 2004 yılına kadar seçimlik olarak okutulan
Türkçe dersleri kaldırılmıştır. Oradaki yurttaşlarımız çocuklarına Türkçe
derslerini camiler çevresinde açılan kurslarda verdirmektedir. Hollanda,
Türkiye'den öğretmen gönderilmesine sıcak bakmamakta ve bütçeye getirdiği yük
nedeniyle kendisi de bu eğitimi vermeye yanaşmamaktadır. Hollanda'da yaşayan
Türkler, bu konuya ilişkin dava açmaya hazırlanmakla birlikte, ülkemizden de
destek beklemektedirler.
Avrupa'da
yaşayan yurttaşlarımız için en önemli sorunlardan biri Geri Kabul
Anlaşması'dır. Türkiye üzerinden transit geçişte bulunarak AB ülkelerine yasa
dışı yollardan giren üçüncü ülke vatandaşlarının Türkiye'ye iadesini öngören
Geri Kabul Anlaşması'nın, 24 ve 25 Şubat 2011'de Brüksel'de toplanacak olan AB
Adalet ve İçişleri Bakanlarının gündeminden çıkarılması üzerine tartışmalar
ertelenmiş olsa da bu sorun yakın zamanda yeniden gündeme gelecektir. Anlaşmaya
göre, başka ülkeden, Türkiye'yi transit kullanarak yasa dışı göç eden kişi,
ülkesine değil, Türkiye'ye iade edilecektir. Geri Kabul Anlaşması'nın
imzalanması hâlinde, Avrupa ülkelerinin herhangi birinde ikamet hakkı bulunan
bir yurttaşımızın, ikamet uzatma işlemlerinde herhangi bir hata yapması hâlinde
sınır dışı edilebileceği ve itirazla ilgili işlemler ile açacağı davayı da
ancak Türkiye'den sürdürebileceği, bunun kazanılmış haklardan geri gidiş
anlamına geleceği ve ciddi sıkıntılara neden olacağı bilinmektedir. Özellikle
Avrupa'da yaşanan ekonomik kriz, başta Türkler olmak üzere göçmenlere karşı
uygulanan politikaların değişeceğini göstermektedir.
Yurt dışındaki
yurttaşlarımız, 1963 Ankara Antlaşması gereği Türklerin vize muafiyeti
haklarının bulunduğunu, vize verilmemesi hâlinde açılan davaları kazandıklarını
ve bu hakların pazarlık konusu yapılmaması gerektiğini belirterek, Hükûmetin
Geri Kabul Anlaşması'nı imzalamaması gerektiği görüşlerini ileri sürmektedir.
Bu bağlamda
özellikle son yıllarda başta Avrupa'da yaşayan yurttaşlarımız olmak üzere, yurt
dışında yaşayan yurttaşlarımızın sorunlarının araştırılması ve bunlara çözüm
bulunması amacıyla Anayasa'nın 98’inci ve TBMM İçtüzüğü'nün 104 ve 105’inci
maddeleri uyarınca Meclis araştırması açılmasını saygılarımızla arz ederiz.
1) Ali
Özgündüz  (İstanbul)
2) Mustafa
Sezgin Tanrıkulu  (İstanbul)
3) Mehmet
Ali Susam  (İzmir)
4) Turgut
Dibek  (Kırklareli)
5) İlhan
Demiröz  (Bursa)
6) Hülya
Güven  (İzmir)
7) Hurşit
Güneş  (Kocaeli)
8) Osman
Aydın  (Aydın)
9) Veli
Ağbaba  (Malatya)
10) Ayşe
Nedret Akova  (Balıkesir)
11) Recep
Gürkan  (Edirne)
12) Gürkut
Acar  (Antalya)
13) Ramazan
Kerim Özkan  (Burdur)
14) Ahmet
İhsan Kalkavan  (Samsun)
15) Sedef
Küçük  (İstanbul)
16) Ali
Sarıbaş  (Çanakkale)
17) Mehmet
Hilal Kaplan  (Kocaeli)
18) İhsan
Özkes  (İstanbul)
19) Mehmet
Şeker  (Gaziantep)
20) Candan
Yüceer  (Tekirdağ)
21) Mehmet
S. Kesimoğlu  (Kırklareli)
22) Hasan
Ören  (Manisa)
23) Ali
Haydar Öner  (Isparta)
24) Sakine
Öz  (Manisa)
3.- İzmir Milletvekili Oğuz Oyan ve 24 milletvekilinin,
İşsizlik Sigortası Fonu’yla ilgili yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/977)

Türkiye Büyük Millet Meclisi Başkanlığına
Türkiye'de
işsizlik sigortası 25/08/1999 tarihinde 4447 sayılı Kanun’la kurulmuştur. Bu
kanunla oluşturulan İşsizlik Sigortası Fonu’nda büyük bir parasal birikim
ortaya çıkmıştır. İşsizlik Fonu prim kesintilerinin 2000 yılının Haziranında,
buna karşılık işsizlik ödeneği ödemelerinin ise Mart 2002'de başlaması fondaki
birikimin büyük miktarlara ulaşmasının başlangıç nedeni olmuştur.
Ancak asıl
birikim, izleyen on yıllık dönemde fona girişler sürekli artarken işsizlik
ödeneklerinin son derece sınırlı tutulmasından kaynaklanmıştır. İşsizlik
Sigortası Fonu girdileri Nisan 2012 itibariyle 74 milyar 463 milyon TL,
çıkışlar toplamı 18 milyar 571 milyon TL, fonun toplam varlığı ise 55 milyar
892 TL'dir. Uygulamanın başladığı Mart 2002 tarihinden 31/05/2012 tarihine
kadar 3 milyon 255 bin 29 kişi başvuruda bulunmuş, 2 milyon 570 bin 89 kişi
işsizlik ödeneği almaya hak kazanmıştır. Mart 2002 tarihinden 31 Mayıs 2012
tarihine kadar toplamda 4 milyar 932 milyon 368 bin 347 TL ödemede bulunulmuştur.
Toplanan primler
ile işsizlere yapılan işsizlik ödeneği ödemeleri arasında açıklığın büyümesinin
asıl nedeni, sisteme hak sahibi olarak girmenin güçlüğünden kaynaklanmaktadır.
Buna sistemden yararlananlara yapılan ödemelerin tutarlarının düşüklüğü (en çok
asgari ücretin yarısı ile kendisi kadar ödeme yapılmaktadır) ve yararlanma
süresinin kısalığı (180, 240 veya en çok 300 gün prim ödenmekte) eklenince,
kaynaklar-ödemeler orantısızlığı veya "prim ödeyen yükümlü-işsizlik
ödeneğinden yararlanan hak sahibi" dengesizliği giderek büyümektedir.
Yararlanma
koşullarının çok ağır olması, İşsizlik Sigortası Fonu’nun asıl işlevinin
işsizlik sorunundan kaynaklanan sorunları çözmek yerine başından beri kamu
finansmanı için uygun koşullu bir borçlanma kaynağı oluşturulması olduğunu
göstermektedir. Gerçekten de fon varlığının büyük bir kısmı kurulduğundan beri
uzun vadeli devlet tahvillerine bağlanmıştır. Kamu iç borçlanmasında ortalama
vadeyi uzatan, reel faizleri kısmen düşüren etkenlerden biri de bu tür kamu içi
borçlanmalardır. Mayıs 2012 sonu itibarıyla toplam fon varlığının yüzde 18,85'i
kuponsuz tahvil, yüzde 77,88'i kuponlu tahvil, yüzde 1,76'sı mevduat, yüzde
1,51'i de döviz tevdiat hesabından oluşmaktadır. Ayrıca fon varlıkları, kamu
kesiminin birincil fazlasını olduğundan daha yüksek göstermek gibi bir işlevi
de üstlenmektedir.
Fona mali işlev
yüklenmesinden çok daha olumsuz bir durum, 2008 bütçesinden itibaren fon
kaynaklarının geri dönüşsüz biçimde ve artan ölçeklerde bütçeye aktarılmasıdır.
4447 sayılı Kanun’un 537’üncü maddesinin sondan bir önceki fıkrasında yer alan
"Bu fon bütçe kapsamı dışında olup, gelirlerinden hiçbir şekilde kesinti
yapılamaz ve Genel Bütçeye gelir kaydedilemez." hükmüne rağmen, ilk kez
15/5/2008 tarihli 5763 sayılı Kanunun 19 maddesiyle, daha sonra 26/6/2009 ve
11/8/2009 tarihlerinde çıkarılan 5920 ve 5921 sayılı Kanunlarla, bu defa 2009
yılına münhasır olmak üzere fonun nema gelirlerinden dörtte 3’ünün genel
bütçeye gelir kaydedilmesi uygulamasına geçilmiştir. Böylece orana bağlanarak
aktarılan miktar iyice yükseltilmiştir.
Öyle ki,
işsizlere aktarılan ödenekten çok daha fazlası bütçeye yama yapılmaya
başlanmıştır. 2011 sonuna kadar işsizlik ödeneği toplamı 4 milyar 541 milyon,
kısa çalışma ödeneği toplamı 206 milyon TL ve ikisinin toplamı 4 milyar 747
milyon TL düzeyinde kalırken, 2008-2011 yıllarında bütçeye aktarılan miktar 10
milyar 151 milyon TL düzeyine çıkabilmiştir. Böylece fon kaynakları önemli
ölçüde aşındırılmaya başlanmıştır.
Aynı şekilde,
kriz dönemlerinde istihdam teşviki amacıyla işveren sigorta primlerinin belli
bölümlerinin geçici düzenlemelerle fon kaynaklarından sağlanması da fonun amacı
dışına çıkan uygulamalar olmaktadır.
İşsizlik
Sigortası Fonu'nun daha etkin ve amacına uygun kullanılmasının sağlanabilmesi,
böylece daha çok istihdamın yaratılması, mesleki eğitimin geliştirilmesi ve
sonuçta işsizliğin azaltılabilmesi için TBMM bünyesinde ortak bir siyasi
anlayışın geliştirilebilmesi amacıyla Anayasa’nın 98 ve İç Tüzük’ün 104 ve
105’inci maddelerine göre Meclis araştırması açılmasını saygılarımızla arz
ederiz.
1) Oğuz Oyan  (İzmir)
2) Mehmet Ali
Susam  (İzmir)
3) İlhan Demiröz
 (Bursa)
4) Hurşit Güneş  (Kocaeli)
5) Mustafa
Sezgin Tanrıkulu  (İstanbul)
6) Hülya Güven  (İzmir)
7) Osman Aydın  (Aydın)
8) Kamer Genç  (Tunceli)
9) Recep Gürkan  (Edirne)
10) Veli Ağbaba  (Malatya)
11) Ramazan
Kerim Özkan  (Burdur)
12) Gürkut Acar  (Antalya)
13) Ali Sarıbaş (Çanakkale)
14) Ahmet İhsan
Kalkavan (Samsun)
15) Sedef Küçük  (İstanbul)
16) Mehmet Hilal
Kaplan  (Kocaeli)
17) İhsan Özkes  (İstanbul)
18) Birgül Ayman
Güler  (İzmir)
19) Durdu
Özbolat  (Kahramanmaraş)
20) Mehmet Şeker (Gaziantep)
21) Candan
Yüceer  (Tekirdağ)
22) Sakine Öz  (Manisa)
23) Mehmet S.
Kesimoğlu  (Kırklareli)
24) Hasan Ören  (Manisa)
25) Ali Haydar
Öner (Isparta)
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Cumhuriyet Halk
Partisi Grubu adına verilmiş olan (11/36) esas numaralı Gensoru Önergesi’nin
geri alındığına dair bir önerge vardır, okutuyorum: 
B) Önergeler
1.- CHP Grup Başkan Vekilleri İstanbul Milletvekili
Mehmet Akif Hamzaçebi, Sinop Milletvekili Engin Altay ve Yalova Milletvekili
Muharrem İnce’nin, Başbakan Recep Tayyip Erdoğan hakkında gensoru açılmasına
ilişkin önergesinin (11/36) daha sonra tekrar verilmek üzere geri alındığına
ilişkin önergesi (4/165)

Türkiye Büyük Millet Meclisi Başkanlığına
Başbakan Tayyip
Erdoğan hakkında verilen (11/36) esas numaralı Gensoru Önergesi’ni daha sonra
tekrar verilmek üzere geri çekiyoruz. 
Gereğini arz
ederiz.
 Mehmet
Akif Hamzaçebi Engin Altay
 İstanbul Sinop
 CHP
Grup Başkan Vekili CHP Grup Başkan Vekili

 Muharrem
İnce
 Yalova
 CHP
Grup Başkan Vekili
BAŞKAN – Bilgilerinize
sunulmuştur. 
Yalova
Milletvekili Muharrem İnce ve 58 milletvekilince verilmiş olan Başbakan Recep
Tayyip Erdoğan hakkında Meclis soruşturması açılmasına dair (9/9) esas numaralı
önergenin imzalarının geri çekildiğine dair önerge vardır, okutuyorum: 
2.- Yalova Milletvekili Muharrem İnce ve 58
milletvekilinin; Başbakan Recep Tayyip Erdoğan hakkında Meclis soruşturması
açılmasına ilişkin önergesinin (9/9) daha sonra tekrar verilmek üzere geri
alındığına ilişkin önergesi (4/166)

Türkiye Büyük Millet Meclisi Başkanlığına
Başbakan Tayyip
Erdoğan hakkında verilen (9/9) esas numaralı soruşturma önergesini daha sonra
tekrar verilmek üzere geri çekiyoruz. 
Gereğini arz
ederiz.
1) Mehmet Akif Hamzaçebi  (İstanbul)
2) Engin Altay (Sinop)
3) Muharrem İnce (Yalova)
4) Ali Demirçalı (Adana)
5) Turgay Develi (Adana)
6) Osman Faruk
Loğoğlu (Adana)
7) Ümit Özgümüş (Adana)
8) Ramis Topal (Amasya)
9) Süleyman
Sencer Ayata (Ankara)
10) Sinan Aydın
Aygün (Ankara)
11) Ayşe Gülsün
Bilgehan (Ankara)
12) İzzet Çetin (Ankara)
13) Mehmet
Emrehan Halıcı (Ankara)
14) Arif Bulut (Antalya)
15) Osman Kaptan (Antalya)
16) Yıldıray
Sapan (Antalya)
17) Ensar Öğüt (Ardahan)
18) Osman Aydın (Aydın)
19) Metin Lütfi
Baydar (Aydın)
20) Haluk Ahmet
Gümüş (Balıkesir)
21) Muhammet
Rıza Yalçınkaya (Bartın)
22) Ramazan
Kerim Özkan (Burdur)
23) İlhan
Demiröz (Bursa)
24) Kemal Ekinci (Bursa)
25) Sena Kaleli (Bursa)
26) Turhan Tayan (Bursa)
27) Ali Sarıbaş (Çanakkale)
28) Mustafa
Serdar Soydan (Çanakkale)
29) Adnan Keskin (Denizli)
30) Kemal Değirmendereli (Edirne)
31) Muharrem
Işık (Erzincan)
32) Mehmet Şeker
 (Gaziantep)
33) Selahattin
Karaahmetoğlu (Giresun )
34) Hasan Akgöl (Hatay)
35) Mehmet Ali
Ediboğlu (Hatay)
36) Aydın Ağan
Ayaydın (İstanbul)
37) Ayşe Eser
Danışoğlu (İstanbul)
38) Haluk Eyidoğan (İstanbul)
39) Osman Taney
Korutürk (İstanbul)
40) Sedef Küçük (İstanbul)
41) Kadir Gökmen
Öğüt (İstanbul)
42) Ali Özgündüz (İstanbul)
43) İhsan Özkes (İstanbul)
44) Şafak Pavey (İstanbul)
45) Binnaz
Toprak (İstanbul)
46) Faik Tunay (İstanbul)
47) Musa Çam (İzmir)
48) Hülya Güven (İzmir)
49) Mustafa
Moroğlu (İzmir)
50) Mehmet Ali
Susam (İzmir)
51) Mehmet Şevki
Kulkuloğlu (Kayseri)
52) Sakine Öz (Manisa)
53) Tolga Çandar (Muğla)
54) Nurettin
Demir (Muğla)
55) Doğan Şafak (Niğde)
56) İdris Yıldız (Ordu)
57) Ahmet İhsan
Kalkavan (Samsun)
58) Mehmet
Volkan Canalioğlu (Trabzon)
59) Mehmet
Haberal (Zonguldak)
BAŞKAN –
Bilgilerinize sunulmuştur. 
Meclis
soruşturması önergesi geri alınmıştır. 
Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VII.- ÖNERİLER
A) Siyasi Parti Grubu Önerileri
1.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; gündemin “Kanun Tasarı ve Teklifleri ile
Komisyonlardan Gelen Diğer İşler” kısmında bulunan 601 sıra sayılı Kanun
Tasarısı’nın bu kısmın 4’üncü sırasına alınmasına ve diğer işlerin sırasının
buna göre teselsül ettirilmesine; 17 Haziran 2014 Salı günkü birleşiminde sözlü
soruların görüşülmemesine; 601 sıra sayılı Kanun Tasarısı’nın İç Tüzük’ün
91’inci maddesine göre temel kanun olarak bölümler hâlinde görüşülmesine
ilişkin önerisi
 12/6/2014
Türkiye Büyük Millet Meclisi Başkanlığına
Danışma Kurulu
12/6/2014 Perşembe günü (bugün) toplanamadığından, İç Tüzük’ün 19’uncu maddesi
gereğince, grubumuzun aşağıdaki önerisinin Genel Kurulun onayına sunulmasını
arz ederim.
Nurettin Canikli
Giresun
AK PARTİ Grup Başkan Vekili
Öneri: 
Gündemin
"Kanun Tasarı ve Teklifleri ile Komisyonlardan Gelen Diğer İşler" kısmında
bulunan 601 sıra sayılı Kanun Tasarısı’nın bu kısmın 4’üncü sırasına alınması
ve diğer işlerin sırasının buna göre teselsül ettirilmesi,
Genel Kurulun;
12 Haziran 2014
Perşembe günkü (Bugün) birleşiminde 592 sıra sayılı Kanun Tasarısı’nın
görüşmelerinin tamamlanmasına kadar, bu birleşimde 592 sıra sayılı Kanun
Tasarısı’nın görüşmelerinin tamamlanmaması hâlinde haftalık çalışma günlerinin
dışında 13 Haziran 2014 Cuma günü saat 14.00'te toplanması ve bu birleşimde
kanun tasarı ve teklifleri ile komisyonlardan gelen diğer işlerin görüşülmesi
ile 592 sıra sayılı Kanun Tasarısı’nın görüşmelerinin tamamlanmasına kadar; 
17  Haziran 2014
Salı günkü birleşiminde sözlü soruların görüşülmemesi ve 601 sıra sayılı Kanun
Tasarısı’nın görüşmelerinin tamamlanmasına kadar,
18  Haziran 2014
Çarşamba günkü birleşiminde 590 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
19  Haziran 2014
Perşembe günkü birleşiminde 420 sıra sayılı Kanun Tasarısı’na kadar olan
işlerin görüşmelerinin tamamlanmasına kadar,
Yukarıda
belirtilen birleşimlerde gece 24.00'te günlük programların tamamlanamaması
hâlinde günlük programların tamamlanmasına kadar;
çalışmalarına
devam etmesi,
601 sıra sayılı
Kanun Tasarısı’nın İç Tüzük’ün 91’inci maddesine göre temel kanun olarak
görüşülmesi ve bölümlerinin ekteki cetveldeki şekliyle olması;
Önerilmiştir.




601 Sıra
  Sayılı
Çanakkale
  Savaşları Gelibolu Tarihi Alan Başkanlığı Kurulması
Hakkında
  Kanun Tasarısı (1/927)




bölümler


bölüm
  maddeleri


bölümdeki madde sayısı




1.
  BÖLÜM


1 ila 8 inci maddeler arası


8




2.
  BÖLÜM


9 ila 15 inci maddeler arası
  (Geçici 1 inci madde dahil)


8




TOPLAM
  MADDE SAYISI


16



BAŞKAN – Adalet ve Kalkınma Partisi grup önerisi
hakkında lehinde ilk konuşmacı Sayın Nurettin Canikli, Giresun Milletvekili. 
Buyurun. (AK
PARTİ sıralarından alkışlar)
NURETTİN CANİKLİ
(Giresun) – Sayın Başkan, değerli milletvekili arkadaşlarım; hepinizi saygıyla
selamlıyorum. Grup önerimizin lehinde söz aldım. 
Şimdi, değerli
arkadaşlar, grup önerimizle, bu haftaki ve önümüzdeki hafta Meclis gündemiyle
ilgili, özellikle çalışma saatleri konusu planlanmaktadır, planlanması
hedeflenmektedir. Bu hafta, şu anda görüşmeleri devam eden kanun tasarısının
görüşmelerinin gerçekleşmesine kadar bu çalışmaların yürütülmesi ve ayrıca, dün
bütün gruplarla birlikte kararlaştırdığımız Musul’da yaşanan olaylarla ilgili
bir özel görüşme yapılması konusunun realize edilmesi -ya bugün ya da inşallah
en geç yarın- ve bu haftaki çalışmalarımızın bu şekilde tamamlanmasını
öngörüyoruz. 
Biz, dün Danışma
Kurulu kararıyla, bugün açılışta, Meclisin açılışında Musul’da yaşanan
olaylarla ilgili bir özel oturum yapılmasını birlikte kararlaştırmıştık. Fakat
Hükûmetimizin, Dışişleri Bakanlığımızın, şu anda oradaki vatandaşlarımızın
kurtarılmasına yönelik olarak görüşmelerin, çalışmaların devam ettiği ve bir
hassas dönemden geçildiği noktasında bir bilgilendirmesi ve buna bağlı olarak
da mümkünse bu görüşmelerin bugün daha ilerleyen saatlerde ya da en geç yarın
yapılması konusunda bir talebi oldu, biz de gruplarımızla paylaştık,
gruplarımız tarafından da kabul edildi. Bu vesileyle ben bütün gruplarımıza,
siyasi parti gruplarımıza teşekkür ediyorum, bu anlayışları, bu olumlu
yaklaşımları nedeniyle CHP, MHP ve HDP gruplarına teşekkür ediyorum. Ayrıca,
CHP Grubuna, Başbakanımız hakkındaki gensoru ve soruşturma önergelerini
çekmeleri vesilesiyle böyle bir ortamda, bu hassas ortamda ayrıca
teşekkürlerimizi sunuyorum. 
Tekrar ifade
etmek istiyorum: Musul’la ilgili dün birlikte planladığımız, dört siyasi parti
grubuyla birlikte planladığımız görüşmeleri gerçekleştireceğiz. Onu da -biraz
önce ifade etmeye çalıştığım gibi- inşallah bugün ya da en geç yarın… Bu, şu
anda huzurlarınıza getirdiğimiz grup önerisi de bu görüşmelerin yapılmasına
imkân sağlayacak şekilde kaleme alındı ve orada yaşanan olayları enine boyuna,
Hükûmetimizin bilgilendirmesinden sonra, gruplar olarak bu konudaki
tartışmaları, görüşlerimizi, kanaatlerimizi belirteceğiz. 
Bu vesileyle
grup önerimizin lehinde olduğumuzu ifade ediyor, desteklerinizi bekliyor ve
yüce heyetinizi saygıyla selamlıyorum. (AK PARTİ sıralarından alkışlar)
BAŞKAN -
Teşekkür ederim.
Sayın
milletvekilleri, seyirci locasında küçük kardeşlerimiz bizi ziyarete gelmişler.
Kendilerine “Hoş geldiniz.” diyorum. Bizler sizlere daha güzel bir gelecek
bırakmak için çalışıyoruz. Eğer başarabilirsek ne mutlu bize. Tekrar hoş
geldiniz. (Alkışlar) 
Adalet ve
Kalkınma Partisi grup önerisi aleyhinde ilk konuşmacı İzmir Milletvekili Sayın
Oktay Vural.
Buyurun. (MHP
sıralarından alkışlar)
OKTAY VURAL (İzmir)
– Teşekkür ederim Sayın Başkan.
Değerli
milletvekilleri, hepinizi saygıyla selamlıyorum. Adalet ve Kalkınma Partisinin
grup önerisi… Aslında bugün farklı bir gündemle toplanacaktık ama bu konuda
vaki gelişmeler bu gündemin daha uygun bir zamanda gerçekleştirilmesini
gerektirdi. 
Tabii, çok
kritik günlerdeyiz. Hem egemenliğimizin hem de bağımsızlığımızın varlığına
yönelik saldırıların oluştuğu bir dönem. Bir taraftan bayrağı indiren eller,
diğer taraftan da toprağımızı işgal eden, devletimizin varlığına yönelik
kasteden güçler. Bu iki iradenin aslında aynı odaktan kaynaklandığını
düşünüyoruz. Bu bir sonuçtur ve bayrağımıza uzanan el ile bugün Musul’da bu
saldırıyı gerçekleştirenler, devletimizin varlığına kastedenler, toprağımızı
işgal etme cüretini gösterenler aslında aynı odaktan beslenmektedirler ve
birtakım politikaların bir sonucudur.
Bunlarla ilgili
düşüncelerimizi elbette iletmeye devam edeceğiz. Eğer saldırılan bayraksa, eğer
saldırılan devletimizin hükümranlık hakları ise, şüphesiz, bu konuda, hepimizin
hep beraber, birlikte milletimizin ve devletimizin yanında olmamız gerekiyor.
Bayrak,
milletimizin bayrağıdır. Bayrağa yapılan saldırı, açıkçası, bir provokasyon
değil, doğrudan doğruya Türkiye Cumhuriyeti devletine kasteden bir iradenin
planıdır. Dolayısıyla, bu bayrak hepimizin bayrağıdır, devlet hepimizin
devletidir. Eğer bayrağa yapılan saldırıyı kınayacaksak “Bayrağımıza yapılan
saldırıyı kınıyoruz, karşı çıkıyoruz.” dememiz lazım. Eğer Musul’da saldırı
oluyorsa “Devletimize, devletimizin görevlilerine, egemenlik haklarına yönelik
bu saldırıyı kınıyoruz.” diye meseleye bakılması gerekir. Bu bakımdan,
Parlamentoda ivedilikle bir tavır oluşturulması gerektiğini ifade ettik,
partiler bu konuda mutabakata vardı. 
Dün grup başkan
vekillerinin imzasıyla bugün Musul gündemiyle toplanmayı planlamıştık ama çok
kritik bir süreçten geçiyoruz tabii. Şüphesiz, bu kritik süreç içerisindeki
gelişmelerin yakinen takip edilmesi gerekir. “Devletimizi yönetenlerin bu
konuda girişimleri olduğu ve bu konuda çok hassas bir süreçten geçildiği” ifade
edilerek “daha uygun bir zamanda bu bilgilendirmeyi yapmanın daha uygun
olabileceği” ifade edildi. Bu konuda eğer böyle hassas bir süreç varsa, bu
süreçle ilgili değerlendirmelerinizi daha sonra yapabileceğinize elbette biz de
mutabık kaldık. Partilere bu konuda Dışişleri Bakanı bilgi verecek; Sayın
Nurettin Canikli sabah aradığında böyle bir iradeyi oluşturdu ve bugün bu
taleplerde bulunuldu.
Milliyetçi
Hareket Partisi olarak biz, bugün, bu gelişen süreçlerle ilgili, Türkiye’nin
her yerinden il başkanlarımızı, görevlileri, merkez yönetim kurullarını acilen
bir toplantıya çağırdık Türkiye’nin meselelerini değerlendirmeyle ilgili bir
toplantı süreci içerisinde. Bu konuda Dışişleri Bakanının bilgi vermeyle ilgili
talebi, bu yoğun gündem içerisinde Musul meselesi beklemez. Dolayısıyla, bu
toplantı münasebetiyle bu görüşmelerin ivedilikle yapılması gerekir kanaatiyle
Sayın Tuğrul Türkeş’i Sayın Genel Başkanımız görevlendirdi ve Sayın Tuğrul
Türkeş Dışişleri Bakanından bu konuda iletmek istediği bilgileri alacak ve bu
şekilde Milliyetçi Hareket Partisinin görüş ve düşüncelerini ifade edecektir. 
Milliyetçi
Hareket Partisi için Musul meselesi, devlet ve millet meselesi çok önemlidir.
Bunun için kendi gündemimizde bu tip görüşmeleri ötelemek yerine ivedilikle bu
konuda bir görüş alışverişinin yapılmasını gerekli gördük. Bu bakımdan, Musul
konusunda Milliyetçi Hareket Partisi olarak -Sayın Genel Başkanımızın
iradesiyle- bu görüşmenin ivedilikle yapılması ve daha önceden planlanmış bu
görüşmelerden dolayı daha sonraya ötelenmemesi amacıyla Sayın Tuğrul Türkeş
bugün görüşecektir, diğer partiler görüşecektir ama bu meselede -teşekkür
ediyoruz siyasi parti grupları olarak- hep beraber, birlikte bu konuda, görüş
ve düşüncelerimizi ileteceğiz. Belki farklı değerlendirmelerimiz olacak ama
bayrak hepimizin bayrağı, devlet hepimizin devletidir. Dolayısıyla, bu konuya
geldiği zaman hepimizin hep beraber, birlikte bu konuda, değerlerimizi korumak
üzere elbette ortak bir tavır oluşturmamız gerekir. 
Aslında, bugün,
Türkiye Büyük Millet Meclisinde dün aldığımız karar, Musul gündemiyle toplanma
ve milletin milletvekillerinin bu konuda tavır oluşturması zannediyorum bu
menfur saldırıyı gerçekleştirenlerin de, açıkçası, bu işin böyle
geçiştirilemeyeceğini, bir bakıma caydırıcılık açısından da önemli bir tavır
olmuştur. Bu konuda Parlamentonun aldığı bu tavrı da önemsediğimi belirtmek
istiyorum. Bugün bu tavrı almışsak eğer şoförlerimiz serbest bırakılmıştır.
Parlamentonun aldığı bu tavrı ben bu bakımdan önemli görüyorum. 
Evet, her şey
masadadır ve masada olmalıdır. Gerekirse, bu konuda egemenlik haklarımızı,
vatandaşlarımızı korumak için gerekirse Türk Silahlı Kuvvetleri… Bu konuda
iradenin masada olması gerektiğini elbette ifade ediyoruz, ifade edeceğiz ama
ben gerçekten Parlamentoda siyasi parti gruplarının bu eksende ortaya koyduğu
ortak tavrın bu süreçte bu saldırıyı gerçekleştirenlere karşı ciddi bir tavır
oluşturduğunu ifade etmek istiyorum. Muhtemelen yarın bu konuda bir
bilgilendirme yapılmasını da önemsediğimizi, siyasi partilerle yapılan
istişareden sonra da alacağımız bilgiler istikametinde bu konuda yapılacak bir
bilgilendirmede Türkiye’nin millî menfaatlerini koruma ekseninde neler
yapılması gerektiğini Milliyetçi Hareket Partisi olarak, bir siyasi parti
ekseninden öteye devleti yöneten bir irade olarak neler yapılması gerektiğini
açık yüreklilikle burada paylaşacağız, eleştirilerimiz varsa bunları da elbette
dile getireceğiz. 
Ben bu eksende
bu ortak tavrı oluşturan siyasi partilere de elbette teşekkür ediyorum ama,
yarın, umarım Hükûmet bir an önce bu bilgilendirmeyi yapar ve bu konuda
Parlamento daha önce aldığı karar gereğince bu önemli gündemle bir
değerlendirmeyi beraber, birlikte yapar. 
Ben bu amaçla
söz aldım. Hepinize saygılarımı arz ediyorum.
Teşekkür
ediyorum. (MHP ve AK PARTİ sıralarından alkışlar) 
BAŞKAN –
Teşekkür ederim Sayın Vural.
Adalet ve
Kalkınma Partisi grup önerisi lehinde ikinci konuşmacı Bingöl Milletvekili
Sayın İdris Baluken.
Buyurun Sayın
Baluken. (HDP sıralarından alkışlar)
İDRİS BALUKEN
(Bingöl) – Teşekkür ediyorum.
Sayın Başkan,
değerli milletvekilleri; ben de Halkların Demokratik Partisi Grubu adına
hepinizi saygıyla selamlayarak görüşlerimi aktaracağım.
Öncelikle şunu
ifade edeyim: Her ne kadar prosedür olarak bu grup önerisinin lehinde olduğumuz
şeklinde bir değerlendirme yapıldıysa da biz bu grup önerisinin isabetli
olmadığını düşünüyoruz ve konuşmamızı da o eksende yapacağız. 
Yöntemle ilgili
bir sıkıntıdan bahsedelim. Dünden beridir bu konuyla ilgili yapılan tartışmalar
ve görüşmeler genellikle üç siyasi parti arasında şekillenip bir karar olarak
Halkların Demokratik Partisine sunuluyor. Bu yöntemden vazgeçmeniz gerekiyor.
Bu karar süreçlerini tartıştığınız dönemlerde partimizin görüşlerini alarak,
partimizin görüşleri ve önerileri doğrultusunda bir yol haritası belirlemeniz
önemlidir. 
Şimdi, biz,
dünden beri bu sıkıntılar yaşanmaya başlandığı andan itibaren Meclis Genel
Kurulunda söz aldık ve şunu söyledik: Bu Meclisin birinci, öncelikli gündeminin
bu Musul’daki ve Irak’taki gelişmeler olması gerektiğini, bu konuda Hükûmetin
mutlaka, derhâl buraya gelip milletvekillerine ve siyasi parti gruplarına bir
bilgilendirme yapması gerektiğini ve bu konuda da grupların görüşlerini alarak,
önerilerini, eleştirilerini alarak kapalı kapılar ardında belirlenen
politikalara bu şekilde yön vermesi gerektiğini söyledik. 
Halkların
Demokratik Partisi olarak dün Meclisin acil toplanması için bir genel görüşme
talebiyle mevcut önergemizi de sunduk ve beklentimizin en kısa sürede bu genel
görüşme talebimizin yerine getirilmesi olduğunu ifade ettik. Ancak maalesef,
aradan geçen bu süreye rağmen, dünden beridir bu genel görüşme talebi dikkate
alınmadı. AK PARTİ grup başkan vekillerinin önerisi şuydu: “Bunu bir genel
görüşme formatında değil de Hükûmetin bilgilendirme yapacağı, siyasi parti
gruplarının da kendi görüşlerini aktaracağı bir formatta ele alalım.” dediler.
Biz bunu da kabul edilebilir olarak değerlendirdik ancak bugün farklı
hassasiyetler üzerinden bu bilgilendirmenin de şu anda ertelenmiş olduğu gibi
fiilî bir durumla karşılaştık. Bunu doğru bulmuyoruz arkadaşlar. Belli
hassasiyetlere tabii ki hepimiz önem veriyoruz. Bu belli hassasiyetler
doğrultusunda rehine pozisyonunda tutulan 80’e yakın vatandaşımızın serbest
bırakılması, burunları kanamadan kendi ailelerine kavuşmasıyla ilgi
çalışmalarda tabii ki gerekli olan sorumluluğu ortaya koymaya hazırız. Ama bu
yapılan çalışmalar, Meclisin bu konuyu ele almasına engel değildir. Meclis bir
kararla kapalı bir görüşme yapabilir, bu kapalı görüşmede tartışılan bütün
konular bir devlet sırrı niteliğinde bu çatı altında kalır ve buradan ortaya
çıkacak görüş ve öneriler doğrultusunda da belirtmiş olduğumuz politikalarla
ilgili bazı yol haritaları ortaya konabilir düşüncesindeyiz.
Şimdi, bundan
sonrasını düşünmek gerekiyor. Bir kriz durumuyla karşı karşıyayız arkadaşlar.
Bu kriz durumu bütün krizlerde olduğu gibi ya daha kötü bir noktaya götürecek,
daha büyük sorunların içerisine sürükleyecek gelişmeleri tetikleyebilir ya da
bu krizden gerekli dersler çıkarılarak yeni birtakım politikalar neticesinde bu
kriz bir fırsatlar zeminini önümüze getirebilir. Eğer krizi yaratan sebepleri
cesur bir şekilde ele alıp bu dış politikadaki yanlışlarla yüzleşebilirsek ve
bunlardan vazgeçecek bir politik hattı örebilirsek bu süreçten Türkiye’nin de
diğer Orta Doğu halklarının da özgür, barış içerisindeki bir geleceğini
yakalayabilecek bazı politikaları çıkarabiliriz düşüncesindeyiz. Ama, doğrusu
ne kadar bunun bilincindeyiz, ne kadar böylesi bir yüzleşmeyi esas alıyoruz, bu
konuda biz net bir tablo göremiyoruz. 
Bakın, bu krizi
yaratan politikaların tamamını aslında son bir yılda bu kürsüde dile
getiriyoruz. Son bir yılda El Nusra’yla ilgili, IŞİD’le ilgili, El Kaide’ye
bağlantılı çetelerle ilgili, örgütlerle ilgili Hükûmetin yaptığı yanlışlar ve
olması gereken politikalar üzerinde sayısız konuşmalar yaptık, araştırma
önergeleri verdik, soru önergeleri verdik ama hiçbirini dikkate almadınız. Siz,
büyük bir akılla büyük bir kurnazlık yaptığınızı sandınız; güya bu El Kaide
bağlantılı örgütler üzerinden bir yönüyle Esad’a karşı bir mücadele
örgütlediniz, diğer yönüyle de Rojava’da Kürtlerin kazanımı önünde bir engel
olarak bu çeteler üzerinden sonuç almaya çalıştınız. Bunun böyle önünüze
çıkmayacağını, gelişmelerin bu şekilde doğru okunamayacağını defalarca ilan
ettik. Bu doğrultuda bütün sınır hattını IŞİD, El Nusra çetelerine âdeta
açtınız. Sınırın diğer tarafında YPG denetimi ele geçirinceye kadar, Türkiye
sınırları, bu IŞİD ve El Nusra çetelerinin ellerini kollarını sallayarak
Suriye’ye girdikleri, orada çatıştıkları, orada yaralandıkları zaman da yine bu
tarafa gelip tedavi gördükleri, iyileştikleri ve tekrar savaş bölgesine
yönlendirdikleri âdeta yol geçen hanı şeklinde sizin tarafınızdan ele alındı ve
böyle ele alındığı sürece de ciddi sıkıntıların ortaya çıkacağını ifade
etmiştik. 
Yapılan silah
yardımları, yakalanan tırlar, işte lojistik destekler vesaire, bunlara girmeye
hiç gerek yok. Suriye’de savaşan El Kaide bağlantılı çetelere katılan örgüt
militanlarının tamamının geçiş güzergâhının Türkiye olduğunu biliyoruz. Oradaki
pasaportlarda en çok geçiş güzergâhında mühür basılan damganın hangi ülkeye ait
olduğunu biliyoruz. Bunlara karşı tedbir almadığınız için bugün bu sorunlar
yumağıyla karşı karşıya kalmış durumdasınız.
Şimdi buradan nasıl çıkabiliriz?
Buradan çıkışı doğru bir şekilde ele almak lazım. Şu bir gerçek ki, bugüne
kadar izlediğiniz politikayla buradan çıkılmaz. El Kaide, El Nusra, IŞİD
çeteleriyle dolaylı ya da direkt olarak geliştirdiğiniz ilişkiler üzerinden bir
çıkış yakalayamazsınız. Şu anda bu rehinelerin bırakılması için hangi
görüşmeleri yürütüyorsanız, hangi pazarlıklar yapılıyorsa orada akılcıl
davranın, bu ilişkiler üzerinden sakın yanlış pazarlıklar içerisine girmeyin.
Sizi, hepimizi, bütün ülkeyi, bütün halkımızı bu beladan çıkaracak temel çözüm
modeli, temel çözüm perspektifi bölge halklarının özgür geleceğini esas alacak
şekilde, bölge halklarını destekleyecek, bölge halklarının barışla ilgili
iradesine saygı gösterecek bütünlüklü bir politika oluşturmaktır. Irak
politikası, Suriye politikası, Orta Doğu politikası da birbirinden ayrı
değerlendirilecek politikalar değildir. Aynı satranç tahtasının içerisindeki,
birbirini mutlaka ilgilendiren bu hamleler konusunda çok akılcıl pozisyonlar
almamız gerektiğini düşünüyoruz. Hele hele böyle birtakım milliyetçi duygularla
“Gireriz, gerekeni yaparız. Musul şöyledir, Kerkük böyledir.” üzerinden ortaya
koyacağınız savaş nutukları da açıkçası bu kriz ortamında tam bir bataklığa
saplanmayı beraberinde getirecektir ve bölge halklarının tamamını Türkiye’yle
düşmanlaştıracak, çok önemli birtakım sonuçları, acı faturaları önümüze
getirecektir. O nedenle böyle askerî seçenekleri ön planda tutan, yangına
benzinle giden seçenekleri bir kenara bırakıp bölgedeki Kürtlerle,
Türkmenlerle, Süryanilerle, Araplarla yani halkların ortak geleceğiyle ilgili
net politikalar belirlemenin, bu halkları destekleyecek birtakım tedbirlerle bu
sürece yaklaşmanın akılcıl olduğunu düşünüyoruz.
Bir diğer çelişkili, anlamlandıramadığımız
bir şey de var. Bu, Türkiye'nin himayesinde olan Haşimi’nin yapmış olduğu bir
açıklama var. Bu da ne kadar politikanızla örtüşüyor bilmiyoruz. Haşimi oradaki
gelişmeleri “bir halk devrimi” olarak yorumluyor ve siz de Haşimi’yi politik
olarak da destekliyorsunuz. Siz de öyle mi bakıyorsunuz, merak ediyoruz. Yani
IŞİD çetelerinin bu yapmış olduğu katliamlar, oradaki halklar üzerinde
uygulamış olduğu terör dalgasını “bir halk devrimi” olarak ele alıyorsanız bu
da son derece tehlikeli bir gelişmedir.
Orta Doğu siyasetinde şu anda
olan şey budur arkadaşlar. Rakka Suriye’deki en zengin petrol bölgesidir,
Irak’ta da Musul ve Kerkük en zengin petrol bölgesidir. Burayı denetim altına
almaya çalışan bir politik hamleyle karşı karşıyayız. Buna karşı hep beraber
akılcıl birtakım çözümler üzerinde yoğunlaşmalıyız diyorum. 
Genel Kurulu saygıyla
selamlıyorum. (HDP sıralarından alkışlar)
BAŞKAN –
Teşekkür ederim Sayın Baluken.
Adalet ve
Kalkınma Partisi grup önerisinin aleyhinde ikinci konuşmacı Yalova Milletvekili
Sayın Muharrem İnce.
Buyurun Sayın
İnce. (CHP sıralarından alkışlar)
MUHARREM İNCE
(Yalova) – Teşekkürler Sayın Başkan.
Sayın
milletvekilleri, hepinizi saygıyla selamlıyorum.
Dün akşam 22.00
sularında bir ortak irade oluştu Mecliste. Grup başkan vekilleri Sayın Meclis
Başkan Vekiliyle birlikte beraberdik, dedik ki: “Böylesine önemli olaylar
olurken 592 sıra sayılı Tasarı’nın görüşmelerini burada keselim, yarın bir
genel görüşme yapalım, bu konuda Hükûmet gelsin bilgi versin.” Gruplar da onar
dakika konuşacaktı, hatta bu konuda bir Danışma Kurulu imzaladık bunu yirmişer
dakika konuşmaları üzerine, dün akşamı bu şekilde kapadık. 
Tabii ki saat
14.00’te Meclis açılınca Hükûmet gelip bilgi verecekti, gruplar da yirmişer
dakika konuşacaktı. Sabah Dışişleri Bakanlığının konunun hassas olması
nedeniyle uyarısı üzerine, Sayın Dışişleri Bakanının sayın genel başkanları
ziyaret edeceği, bu konuda bilgi vereceği söylendi ve Mecliste de bunu
görüşecektik. Fakat Bakanlığın uyarıları üzerine “Bunu en geç yarın olmak üzere
görüşürüz.” diye 4 grup başkan vekili bu şekilde kararlaştırdık. Yani mutlaka
bunu görüşeceğiz. Belki bu gece ilerleyen saatlerde görüşeceğiz ya da en geç
yarın görüşeceğiz, her hâlükârda görüşeceğiz. Bir iptal, bir görüşmenin
kapanması söz konusu değil.
KAMER GENÇ
(Tunceli) – Öneride öyle bir şey yok ama.
MUHARREM İNCE
(Devamla) – Değerli arkadaşlarım, burada tabii ki söylenecek sözümüz çok fakat
şimdi 80 insanımızla ilgili belirsizlikler sürerken… Yani “IŞİD şoförleri
tutsak aldı, serbest bıraktı, bu sefer yerel güçler aldı.”, bu tür bilgileri
hepimiz takip ediyoruz. Tabii ki çok şey söylemek istiyoruz. Yani Sayın
Dışişleri Bakanının sayın genel başkanlara bilgi vermesi yeterli değildir,
Sayın Bakan, buraya da gelip bilgi vermelidir, Parlamentoya da gelip bilgi
vermelidir. O yapacağımız görüşmede, bu akşam ya da yarın yapacağımız görüşmede
mutlaka Sayın Bakanın gelip buraya bilgi vermesi gerekir. Yani ayrıntıları
bizler de öğrenmek istiyoruz. Nasıl oluyor? Yani bırakıyorlar, sonra yerel
güçler esir alıyor onları orada, tutsak ediyor. Yani fidye mi istiyorlar, haraç
mı istiyorlar, nedir? Nasıl bir ülke olduk? Bunları sorgulamamız lazım.
İDRİS BALUKEN
(Bingöl) –İnandınız mı böyle bir şeye?
HASİP KAPLAN
(Şırnak) – Muharrem Bey, demin telefonla konuştum onlarla, demin görüştüm.
MUHARREM İNCE
(Devamla) – Soracağımız sorular var. Şimdilik susuyorsak bu susmamızın nedeni
insanımıza, Konsolosluğumuza, görevlilerimize, şoförlerimize, bayrağımıza,
yurdumuza zarar vermemek içindir, Hükûmetin bu anlamda bir anlamda rahat
çalışması içindir. Yoksa, Hatay Devlet Hastanesinde kimlerin tedavi edildiğini,
tır şoförlerinin mahkemede söylediklerini, 17 Nisan 2014’te çıkarılan MİT
Kanunu’nun 28’inci maddesinin buraya ne için konduğunu çok net bir şekilde
görebiliyoruz. Yani 28’inci madde işte bu, bugünkü durum içindi. Bunları
hepimiz biliyoruz. Tırlarla kimlere yardım edildiğini, belediye başkanları
toplantısı sürerken konu bizzat iletilmesine rağmen “Diplomasiyle çözelim
bunu.” deyip belediye başkanları toplantısına neden devam edildiğini yani bir
gaflet, bir yanlışlık olduğunu hepimiz biliyoruz. 
Söylenecek,
ateşte küllenecek sözümüz, karnımızda söylenecek bir çift sözümüz var, hatta
çok sözümüz var ama bunları şimdilik erteliyoruz. Bugün ya da yarın bunlar
geldiğinde yanlış politikaların memleketi hangi noktalara sürüklediğini,
bunları hep birlikte konuşacağız. 
Derdimiz ülkemiz
insanının bu kriz ortamından burnu kanamadan çıkmasıdır. Onun için, ana
muhalefet partisi olarak elimizden gelen katkıyı yapmaya çalışıyoruz yani yarın
gensoru görüşülecekti Sayın Başbakanla ilgili, Meclis soruşturması vardı,
gensoruyu geri çektik yarın için ve soruşturmayı da geri çektik. Aslında ona
gerek yoktu ama sizin talebiniz bu şekilde olduğu için, Sayın Genel Başkanımız
da bu konuda “Tamam, böyle bir talepleri varsa yapalım.” dediği için. Aslında
onun bir ay süresi vardı. Yani, gereksiz bir hassasiyet gösterdiniz ama ona
rağmen yine de bunu da yaptık. Amacımız, memleketin burnu kanamadan bu işin
içinden çıkmasıdır. 
Sözü fazla
uzatmak istemiyorum, uzatırsam konulara girmek zorunda kalacağım. Söyleyecek
sözlerimizi arkadaşımız Sayın Osman Korutürk söyleyecek, ben de söyleyeceğim.
Yani, hangi yanlışlarla beslediğiniz insanların, yardım ettiğiniz insanların,
tedavi ettiğiniz insanların, o tırların bir gün memleketin başına nasıl belalar
getireceğini, onları herhâlde akşamüzeri konuşacağız.
Hepinize
teşekkür ediyorum, saygılar sunuyorum. (CHP sıralarından alkışlar)
BAŞKAN –
Teşekkür ederim Sayın İnce.
Adalet ve
Kalkınma Partisi grup önerisini oylarınıza sunuyorum: Kabul edenler…
MUHARREM İNCE
(Yalova) – Karar yeter sayısı…
BAŞKAN – Karar
yeter sayısı arayacağım.
Kabul
edenler…Kabul etmeyenler… Karar yeter sayısı yoktur. 
Birleşime on
dakika ara veriyorum.
Kapanma Saati: 15.08
İKİNCİ OTURUM
Açılma Saati: 15.26
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
----- 0 -----
BAŞKAN – Sayın milletvekilleri, Türkiye Büyük
Millet Meclisinin 102’nci Birleşiminin İkinci Oturumunu açıyorum.
Adalet ve Kalkınma Partisi Grubunun İç Tüzük’ün
19’uncu maddesine göre verilmiş önerisinin oylamasında karar yeter sayısı
bulunamamıştı. Şimdi öneriyi yeniden oylarınıza sunacağım ve karar yeter sayısı
arayacağım. 
Kabul edenler… Kabul etmeyenler… Kabul edilmiştir,
karar yeter sayısı vardır. 
Gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan, Türkiye Büyük Millet
Meclisi İçtüzüğünde Değişiklik Yapılmasına Dair İçtüzük Teklifi ve Anayasa
Komisyonu Raporu’nun görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli Milletvekili
Kamer Genç’in; Türkiye Büyük Millet Meclisi İçtüzüğünün Bir Maddesinin
Değiştirilmesi Hakkında İçtüzük Teklifi ve Anayasa Komisyonu Raporu (2/242,
2/80) (S. Sayısı: 156)

BAŞKAN – Komisyon? Yok.
Ertelenmiştir. 
2’nci sırada yer alan, Devlet Sırrı Kanunu Tasarısı
ve Avrupa Birliği Uyum Komisyonu ile Adalet Komisyonu Raporları’nın
görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)

BAŞKAN –
Komisyon? Yok. 
Ertelenmiştir. 
3’üncü sırada
yer alan, Türk Ceza Kanunu ile Bazı Kanunlarda Değişiklik Yapılmasına Dair
Kanun Tasarısı ve Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları’nın görüşmelerine kaldığımız
yerden devam edeceğiz.
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat Milletvekili
Reşat Doğru ve 2 Milletvekilinin; İstanbul Milletvekili Mahmut Tanal’ın;
Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (x)

BAŞKAN –
Komisyon? Burada. 
Hükûmet? Burada.

Dünkü birleşimde
İç Tüzük’ün 91’inci maddesine göre temel kanun olarak görüşülen tasarının
üçüncü bölümünde yer alan 61’inci maddenin önerge işleminde kalınmıştı. 
Şimdi, 61’inci
madde üzerindeki ikinci önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 61. Maddesiyle 5237 sayılı Türk Ceza
Kanununun 105. Maddesine eklenmesi öngörülen 2. Fıkranın son tümcesinde yer
alan “verilecek ceza 1 yıldan az olamaz” tümcesindeki “1” rakamının “2” olarak
değiştirilmesini arz ve teklif ederiz. 
 İsa Gök  Turgut
Dibek  Ali Rıza Öztürk 
 Mersin Kırklareli
 Mersin
 Ömer Süha Aldan  Dilek
Akagün Yılmaz Muğla
 Uşak
BAŞKAN
– Komisyon önergeye katılıyor mu? 
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkanım. 
BAŞKAN
– Hükûmet? 
ADALET
BAKANI BEKİR BOZDAĞ (Yozgat) – Katılmıyoruz. 
MUHARREM
İNCE (Yalova) – Gerekçe… 
BAŞKAN
– Gerekçeyi okutuyorum: 
Gerekçe:
Tasarıda
cinsel taciz suçlarının tümünde ceza artırımına gidilmesine rağmen 29.06.2005
tarih ve 5377 sayılı yasa ile belirlenen 2. fıkrasının son cümlesinde yer alan
“1 yıldan az olamaz” şeklindeki ceza miktarının hiçbir değişikliğe uğratılmadan
yani artırılmadan korunması, tasarının amacına uymakta olup, diğer maddeler
gibi burada da asgari haddin artırılması amaçlanmıştır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
62’nci maddede
iki adet önerge vardır, okutuyorum:
Türkiye Büyük Millet Meclisi Başkanlığı'na
Görüşülmekte
olan 592 sıra sayılı kanun tasarısının 62 nci maddesinin 5 inci fıkrasında yer
alan "demir yolu" ibaresinden sonra gelmek üzere "karayolu"
ibaresinin eklenmesini arz ve teklif ederiz.
 Pervin Buldan Adil
Zozani Halil Aksoy
 Iğdır Hakkâri Ağrı
 Demir Çelik Erol
Dora Kemal Aktaş
 Muş Mardin Van
 Selma Irmak Şırnak
Türkiye Büyük Millet Meclisi
Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 62. maddesiyle değiştirilmesi
öngörülen 5237 Sayılı Türk Ceza Kanununun 142. maddesine eklenen 5. fıkranın
son tümcesi olan "verilecek ceza yarısından iki katına kadar artırılır"
tümcesindeki "yarısından iki" kelimelerinin "bir katından üç
katına" olarak değiştirilmesini arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Tufan Köse
 Muğla Uşak Çorum
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz.
MUHARREM
İNCE (Yalova) – Gerekçe…
BAŞKAN
– Gerekçeyi okutuyoruz:
Gerekçe:

Nitelikli
hırsızlığın haberleşme, enerji, demiryolu ve havayolu ulaşımı alanında kamu
hizmetinin aksaması sonucunu doğuran bu hâl, son derece önemli olup, ülkemizin
birçok yerinde ve özellikle kırsal kesimde elektrik, telefon ve hatta su borusu
hatlarının çalınması sonucu telafisi aylar sürebilen çok büyük mağduriyetlere
sebep olunmakta olup, suç ve cezada adillik sağlaması amacıyla teklifimiz
yapılmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığı'na
Görüşülmekte
olan 592 sıra sayılı kanun tasarısının 62 nci maddesinin 5 inci fıkrasında yer
alan "demir yolu" ibaresinden sonra gelmek üzere "karayolu"
ibaresinin eklenmesini arz ve teklif ederiz.
Adil Zozani (Hakkâri) ve arkadaşları
BAŞKAN
– Komisyon önergeye katılıyor mu?
ADALET
KOMİSYONU BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN
– Hükûmet?
ADALET
BAKANI BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Demir Çelik konuşacak, Muş Milletvekili. 
Buyurun. (HDP
sıralarından alkışlar)
DEMİR ÇELİK
(Muş) – Sayın Başkan, değerli milletvekilleri; hepinizi şahsım ve partim adına
saygı ve sevgiyle selamlayarak 62’nci madde üzerinde düşüncelerimi paylaşmak
istiyorum. 
Dün de genele
yönelik düşüncelerimi paylaşırken ülkenin en temel problemi olarak, adil,
eşitlikçi, özgürlükçü bir toplum anlayışı ve düşüncesinden öte, hiyerarşiye,
hegemonik güce dayalı yeni bir iktidar odağının hükümranlığını açığa çıkarmaya
ilişkin yaklaşımları yanlış gördüğümüzü ifade etmek istemiştim. Bunun ürünüdür
ki gerek Ceza Kanunu gerekse CMK’nın defalarca yeniden yeniden değiştirildiği
Türkiye’de suç ve ceza ikilemini ele almak, nitelikli bir yargı sistemini,
nitelikli bir hukuk sistemini evrensel hukuka uygun ve uyarlı hâle getirmek
yapılması gerekendir ancak bundan kaçınıyoruz. Kaçındığımızla yetinmiyoruz, var
olan özgürlükleri de kısıtlayan, baskılayan, özgürlüklerin dışında yasakçı ve
menedici yaklaşımlarla toplumu zapturapt altına alma alışkanlığından
kurtulamıyoruz. 
Bakınız, Ceza Kanunu’nun kendisi bile bütün
özgürlüklerimizi çalmaya yetmişken Terörle Mücadele Kanunu, Olağanüstü Hâl
Kanunu ya da benzeri yasa ve yönetmeliklerle bu toplum baskılanmıştır, baskı
altında tutulmuştur. Şu anda Terörle Mücadele Kanunu’nda fikir ve düşünce
özgürlüğünün esamesi okunmuyor. Fikir beyan eden, düşüncesini ifade eden,
düşüncesi ve fikrine uygun örgütsel faaliyetini icra etmeye çalışan on binlerce
insan içeride tutsaktır, esaret altındadır, siyasal iradesi teslim alınmak
istenmiştir. Yüz binlerce insan şu anda cezaevlerinde on binlerce siyasal
tutsakla beraber. Hâlbuki cezaevleri sadece cezanın icra edileceği bir olgu,
bir dört duvar olarak algılanmaya başlandığında kaybederiz. Oraları aynı zamanda
kültürel, siyasal, ahlaki değerlerle toplumun buluştuğu alanlara, mekânlara
dönüştürmemiz gerekiyor. Ama cezaevlerinde dört duvara hapsedilen şu anda 500
civarında hasta tutsak var; 500 hasta tutsaktan 200’üne yakını, tek başına
insani ihtiyaçlarını karşılamaktan uzak, bir başkasının mutlaka bakımına muhtaç
konumdadır. Fikrini beyan ettiği, düşüncesini dile getirdiği için hâlâ cezası
da onanmamış, cezai yargılama süreci devam etmesine rağmen 200 insan
özgürlüğünden mahrum bırakılmakla kalınmamış ama aynı zamanda geleceği
gasbedilmiş, çalınmıştır. Bireysel, fizyolojik ve biyolojik ihtiyaçlarını
karşılamakta sıkıntı yaşayan bu insan, maalesef hâlâ keyfî, kendine göre kaygı
ve kuşkularla karşı karşıya kalmıştır.
Türkiye’nin yapması gereken, dolayısıyla Meclisin
yapması gereken en temel konu, 76 milyon insanı bir bilmek, bir tutmaktır;
eşit, özgür vatandaş olma temelinde herkesi eşit görmektir. Düşman hukukunun
uygulandığı Kürt yerine, düşman hukukunun uygulandığı Alevi yerine, düşman
hukukunun uygulandığı Gezi eylemcisi yerine herkesin demokratik hak ve hukukuna
saygılı olan, özgür ve eşitlikçi bir anayasanın hüküm sürdüğü bir ülkede eşit,
özgür vatandaşlar olarak yaşamak istiyoruz.
Bakınız,
Türkiye, bunu on yıldır dile getirdiğimizi dikkate almış, göz önünde
bulundurmuş olsaydı, 5 generalin yapıp bizim değiştiremediğimiz Anayasa’yı
eşitlikçi, özgürlükçü bir anayasa yapmış olsaydık, Kürtlerle barışan Türkiye
kazanırdı, Kürtlerle barış içerisinde yaşayan, Alevilerle barış içerisinde
yaşayan Türkiye halkları kazanırdı. Türkiye halklarının özgür ve barış
içerisinde bir arada yaşama iradesini sağlamış olsaydık, onların üstüne IŞİD’i,
El Nusra’yı, El Kaide’yi saldırmak durumunda kalmazdık, özgür ve eşit vatandaş
olarak gördüğümüz insanların haklarını sağlamakla kalmaz, aynı zamanda savaş
dışı, barış ve barışçıl ortamlarda bizim kardeşleşmemizi de sağlayabilirdik.
Halklar ve inançlar düşman değildir, halklar ve inançlar kardeştir. 
(Mikrofon
otomatik cihaz tarafından kapatıldı) 
DEMİR ÇELİK
(Devamla) – Bu kardeşleşme evrensel hukuk tarafından harekete geçirilmelidir
diyor, saygılar sunuyorum. (HDP sıralarından alkışlar)
BAŞKAN –
Teşekkür ederim Sayın Çelik. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
63’üncü maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 63. maddesiyle değiştirilmesi
öngörülen 5237 sayılı Türk Ceza Kanununun 143. maddesinde yer alan "yarı
oranında" ibaresinin "bir katına" şeklinde değiştirilmesini arz
ve teklif ederiz.
 İsa Gök  Turgut
Dibek  Ali Rıza Öztürk
 Mersin  Kırklareli
 Mersin
 Ömer Süha Aldan  Dilek
Akagün Yılmaz  Tufan Köse
 Muğla  Uşak
 Çorum
 Mehmet Hilal Kaplan 
 Kocaeli 
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe:
Suç ve cezada
orantılılık amaçlanmıştır.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
64’üncü maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 64. maddesiyle değiştirilmesi
öngörülen 5237 Sayılı Türk Ceza Kanununun 149. maddesinin 1. fıkrasının (d)
bendinde yer alan "ya da” bağlacının "veya" olarak değiştirilmesini
arz ve teklif ederiz. 
 İsa Gök  Turgut
Dibek  Ali Rıza Öztürk
 Mersin  Kırklareli
 Mersin
 Ömer Süha Aldan  Dilek
Akagün Yılmaz  Muğla
 Uşak  
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN –
Gerekçeyi okutuyorum:
Gerekçe:
Aynı fıkrada yer
alan "veya" bağlacı var iken, "ya da" bağlacının yer
alması, uygulayıcılar yönünden farklı anlam yüklenerek karışıklık yaratacağı
endişesini ortadan kaldırmak amacıyla teklif edilmiştir.
BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
65’inci maddede
iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 sıra sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının çerçeve 65 inci maddesi ile düzenlenen 5237
sayılı Kanunun 152 nci maddesinin ikinci fıkrasına aşağıdaki bendin eklenmesini
arz ve teklif ederiz. 
Ali Rıza Öztürk Ayşe
Nedret Akova Aykan Erdemir 
 Mersin  Balıkesir 
Bursa
İsa Gök Özgür
Özel 
Mersin Manisa
“d) Suçun nefret
saikiyle hedef alınan kişi veya kişilerin menkul veya gayrimenkul mallarına
karşı”
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 65. Maddesinin Tasarı metninden
çıkarılmasını arz ve teklif ederiz. 
Faruk Bal Ali
Öz Alim Işık
Konya Mersin Kütahya
Yusuf Halaçoğlu  Mehmet
Şandır Münir Kutluata
 Kayseri Mersin 
Sakarya
Reşat Doğru  Mustafa
Kalaycı
 Tokat Konya

BAŞKAN –
Komisyon önergeye katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz. 
BAŞKAN – Sayın
Vural, kim konuşacak? 
OKTAY VURAL
(İzmir) – Münir Kutluata, Sakarya Milletvekili. 
BAŞKAN – Sakarya
Milletvekili Sayın Münir Kutluata konuşacak. 
Buyurun. (MHP
sıralarından alkışlar) 
MÜNİR KUTLUATA
(Sakarya) – Sayın Başkan, sayın milletvekilleri; Türk Ceza Kanunu ile Bazı
Kanunlarda Değişiklik Yapılmasına Dair Kanun Tasarısı’nın 65’inci maddesi
vesilesiyle Milliyetçi Hareket Partisi Grubu adına söz almış bulunuyorum. Yüce
Meclisi saygılarımla selamlıyorum. 
Değerli
milletvekilleri, Türkiye, içeride ve dışarıda itibar sarsıcı fevkalade
olaylarla karşılaşmaktadır. O bakımdan, burada, Hükûmetin gündeminin peşine
takılıp madde üzerinde değerlendirme yapmaktan ziyade yaşanan son olaylara
süremin el verdiği oranda temas etmek istiyorum.
Değerli
milletvekilleri, Irak’ın Musul kentinde Konsolosumuz da dâhil olmak üzere 80
Türk vatandaşı kaçırılmıştır, Türk Konsolosluğu basılmıştır. Hükûmetin bu
itibar sarsıcı, topraklarımıza saldırı anlamına gelecek bu olayla ilgili
yapacağı hangi girişim varsa, alacağı hangi tedbir varsa desteklemeye hazır
olduğumuzu ve bu sıkıntının bir an önce giderilmesini arzu ettiğimizi ifade
etmek istiyorum. Oradaki Türkmenlerin haklarının korunması, bizden yardım
bekleyen diğer gruplara yardımcı olunması, yani Türkiye’nin kendi menfaatlerine
ve şanına uygun hareket etme konusunda yapacağı ne varsa siyasi ayrımcılığı
zerre kadar akla getirmeden Milliyetçi Hareket Partisi olarak destek vermeye
hazırız. Ancak, ne var ki, uygulanan dış politikanın bugüne kadar Türkiye'nin
itibarını yerlerde süründürdüğünü her vesileyle söylemiştik.
Değerli
milletvekilleri, uygulanan bu politikaların sonucunda, Türkiye, ne içeride ne
dışarıda, devletin ve milletin itibarını koruyabilir durumda değildir. Bakın,
“Hayal görmeyi bırak, gerçekçi ol, Türkiye'nin büyüklüğünü kavra, Türk
milletinin tarihini reddetme, dilini reddetme, varlığını reddetme.” dediğimiz
iktidarın Dışişleri Bakanı Davutoğlu 26 Nisan 2012 tarihinde bu kürsüden, Meclisin
bu kürsüsünden bakın ne diyor: “Türkiye olarak bundan sonra da Orta Doğu'daki
büyük değişim dalgasını yöneteceğiz, bu değişim dalgasının öncüsü olmaya devam
edeceğiz.” Orta Doğu’daki bu gelişmeleri yönetenin bizim Dışişleri olduğu
anlaşılıyor. “Bugün Orta Doğu toplumlarında Türkiye, sadece dost ve kardeş bir
ülke olarak değil, geleceği belirleme kudretine sahip yeni bir fikrin, yeni bir
bölgesel düzenin öncüsü bir ülke olarak görülmektedir.”
Bakın, Irak’ta,
Musul’da başka hiçbir ülkenin konsolosluğuna girilmemiştir, başka hiçbir
ülkenin konsolosları ve vatandaşları kaçırılmamıştır ama bu vizyon belirleyen,
Orta Doğu’yu düzenleyen Dışişleri Bakanının kendi elemanları kaçırılmıştır. 
Diyor ki Sayın
Dışişleri Bakanı: “Biz hem insanlığın ve bölge halkının vicdanı olmaya devam
edeceğiz hem de ulusal çıkarlarımızı korumaya devam edeceğiz çünkü zihnimizde
nasıl yeni bir Türkiye iddiası varsa yeni bir Orta Doğu iddiası da var.
Allah’ın Türkiye’yi korumasını niyaz ettiğimiz gibi Orta Doğu’yu
korumasını da niyaz ediyoruz, Orta Doğu’nun durumu da ortadadır.” Değerli
milletvekilleri, Sayın Dışişleri Bakanına söylüyorum, “Biz hem insanlığın hem
bölge halkının vicdanı olmaya devam edeceğiz.” lafını bırakın, hem insanlığın
hem Türkiye’nin yüz karası olmaktan lütfen vazgeçiniz. 
Bakın, devam
ediyor, “Sizlerin kaygılarını anlıyorum çünkü farklı bir siyaset anlayışını
temsil ediyorsunuz, Baas siyasetinin anlayışını tercih ediyorsunuz.”
demek suretiyle Meclisteki muhalefet partilerine hakaret etmeyi sürdürüyor
Sayın Dışişleri Bakanı.
Değerli
milletvekilleri, Türkiye, dışarıda konsolosluklarının basılması, içeride
bayrağının indirilmesi; dışarıda insanlarının kaçırılması, içeride insanlarının
kaçırılması suretiyle Hükûmetin yüzüne vurulan, vurulmakta olan birtakım gerçek
tablolarla karşı karşıyadır. Derhâl kendini toplarsa…
(Mikrofon
otomatik cihaz tarafından kapatıldı)
MÜNİR KUTLUATA
(Devamla) - …yardımcı olmaya hazırız. Aksi takdirde, bu Hükûmetin her gün,
Türkiye’ye sıkıntı vermekte olduğu, iflas etmiş olduğu ortaya çıkmış durumdadır.
Hepinize
saygılar sunuyorum. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının çerçeve 65 inci maddesi ile düzenlenen 5237
sayılı Kanunun 152 nci maddesinin ikinci fıkrasına aşağıdaki bendin eklenmesini
arz ve teklif ederiz. 
Özgür Özel
(Manisa) ve arkadaşları
“d) Suçun nefret
saikiyle hedef alınan kişi veya kişilerin menkul veya gayrimenkul mallarına
karşı”
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN –
Gerekçeyi okutuyorum:
Gerekçe:
Nefret saikiyle
hedef alınan bir kişinin taşınır veya taşınmaz malını kısmen veya tamamen
yıkan, tahrip eden, bozan, kullanılamaz hâle getiren veya kirleten kişi suçun
nitelikli hâlini işlemektedir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
66’ncı maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 66. maddesiyle değiştirilmesi
öngörülen 5237 Sayılı Türk Ceza Kanununun 188. maddesinin 3. fıkrasında yer
alan “on yıldan az olmamak üzere” ibaresinin “on yıldan yirmi yıla kadar”
şeklinde değiştirilmesini arz ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz 
 Muğla Uşak 
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN –
Gerekçeyi okutuyorum:
Gerekçe:
Suç ve cezada
denge sağlanması amacıyla teklif edilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
67’nci maddede
üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 67 nci maddesinin 3 üncü fıkrasında yer
alan “eden kişi” ibaresinden sonra gelmek üzere “ile emniyet görevlileri ve
kolluk kuvvetleri” ibaresinin eklenmesini arz ve teklif ederiz.
 Adil Zozani Halil
Aksoy Demir Çelik
 Hakkâri  Ağrı Muş
 Erol Dora Selma
Irmak 
 Mardin Şırnak
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının çerçeve 67. maddesiyle değiştirilmesi
öngörülen 5237 Sayılı Türk Ceza Kanununun 190. maddesinde yer alan “beş yıldan
on” ibaresinin “beş yıldan onbeş” şeklinde değiştirilmesini arz ve teklif
ederiz. 
 İsa Gök Ömer
Süha Aldan Ali Rıza Öztürk
 Mersin Muğla Mersin
 Turgut Dibek Dilek
Akagün Yılmaz Gürkut Acar
 Kırklareli Uşak Antalya
TBMM Başkanlığına
592 sıra sayılı
kanun tasarısının 67. maddesinin “beş yıldan on” ibaresinin “on yıldan onbeş yıla”
şeklinde değiştirilmesini arz ve teklif ederiz.
 Mesut Dedeoğlu Alim
Işık Reşat Doğru
 Kahramanmaraş Kütahya Tokat
 Muharrem Varlı Sinan
Oğan Yusuf Halaçoğlu 
 Adana Iğdır Kayseri
 Cemalettin
Şimşek
 Samsun
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Kütahya Milletvekili Sayın Alim Işık konuşacak.
Buyurun. (MHP
sıralarından alkışlar) 
ALİM IŞIK
(Kütahya) – Sayın Başkan, değerli milletvekilleri; görüşülmekte olan 592 sıra
sayılı Kanun Tasarısı’nın 67’nci maddesi üzerinde vermiş olduğumuz değişiklik
önergesi hakkında söz aldım. Bu vesileyle yüce Meclisi saygıyla selamlıyorum.
Değerli
milletvekilleri, bu kanun tasarısı görüşmelerinde de ortaya çıkan bir sonuç, ne
yazık ki iktidar partisinin muhalefetten gelen öneriler ne kadar doğru olursa
olsun kendi bildiğinin dışında hiçbir görüşe açık olmadığını bir kez daha
göstermektedir. Verdiğimiz önergeler toplumun ihtiyaçlarına cevap verebilecek
mahiyette olmasına rağmen, maalesef, kurgunun dışına çıkılmaması anlayışı yine
kendini göstermektedir. Daha önceleri de defalarca, ülkenin sorunlarının çözümü
konusunda burada çok olumlu yaklaşımlarla birçok öneriyi dile getirdik, iktidar
partisinin değerli milletvekilleri ve yöneticileri kulaklarını tıkadılar ve
bugün Türkiye’nin geldiği son durum hepimizi üzer hâlde. Bayrak krizi daha
çözüme kavuşmadan Türkiye yeni bir krizle karşı karşıya kaldı ve Musul’daki
Türk Konsolosluğu iktidar partisinin yıllarca beslediği ve büyüttüğü terör
örgütlerinden birisi tarafından işgal edildi ve 80 dolayında Türk vatandaşının
akıbeti maalesef şu anda belirsiz.
Yine, bu ülkede
birçok olumlu önerimize bugüne kadar hiçbir olumlu yaklaşım göremediğimizin bir
başka örneği, bugün seçim bölgem Kütahya’da Seyitömer Linyitleri İşletmesi ve
Termik Santrali’nin özelleştirilmesinin ardından yaşanan işçi çıkarma olayları
ve gelinen toplumsal noktadır. Defalarca buradan uyardık “Bu özelleştirme
yöntemi yanlıştır. Ülke kaynaklarının birilerine peşkeş çekilmesi anlamına
gelir. Bu, yarın birçok mağduriyeti de beraberinde getirecektir.” dedik, kimse
kulağını açıp “Bunlar ne diyor?” diye bizi dinlemedi ama bugün Seyitömer
Linyitleri İşletmesinde önce 20 kişilik bir grup işten atıldı, arkasından,
verilen sözlere rağmen “İşçi çıkarılmayacak, mağdur edilmeyecek.” denmesine
rağmen, iki gün önce 18 işçinin daha iş akdine son verildi. Şimdi, iki gündür,
Seyitömer’de çalışan binlerce işçi, işçi arkadaşlarının işe iadesini talep
ediyorlar ve oturma eylemindeler. Bir gün, iki gün bastırabilirsiniz ama bu
sorun çözülmediği zaman, yarın yeni toplumsal olaylar yaşandığında iş işten
çoktan geçmiş olacaktır.
Buradan Hükûmet
yetkililerini bir kez daha uyarıyorum: Kütahya’nın Seyitömer Termik Santrali ve
Linyitleri İşletmesindeki işçi kıyımını derhâl durdurunuz. Seçim öncesi
işletmenin yeni sahiplerine verilen sadece seçime yönelik olduğu için,
olmayacak sözlerin bugün Hükûmet tarafından yerine getirilememesi nedeniyle
fatura işçiler tarafından ödenmektedir. İşletmenin bir talebi var: “Sözleşme
hükümlerinde yer almadığı hâlde açık ocakta kömür çıkarılması amacıyla
işçilerin istihdamını sağlamak istiyoruz ama bu sahayı da bize veriniz. Buradan
çıkan kömürleri de piyasada satma hakkı bize tanıyınız.” dendiğinde, herhâlde
seçim öncesi, sadece oy hesabıyla “Evet, biz bu sorunu çözeriz, merak etmeyin.”
denmiş olması bugün bu noktaya gelinmesinin temel sebebidir. Kimse ihale
sürecinde, ihale sözleşmesinde yer almayan bir hakkı sonradan isteyemeyeceği
gibi herhangi bir bakanın veya bir milletvekilinin bu konuda bir söz vermesi de
mümkün değildir. Nitekim, mümkün olmadığını yaşanan mağduriyetler
göstermektedir. 
Ben, bu
vesileyle, değerli iktidar partisi milletvekillerinden, muhalefet partilerinden
gelen önerilerin neyi amaçladığını ve hangisinin doğru, hangisinin yanlış
olduğunu irdeleyerek oy kullanmalarını talep ediyorum. Bu önergemiz de, yine,
uyuşturucu kullanımındaki cezaların artırılmasına yöneliktir, toplumun
beklentileri doğrultusunda verilmiştir. 
Umarım bu
yanlışı bu kez de yapmazsınız diyorum, tekrar hepinizi saygıyla selamlıyorum.
(MHP ve CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler…
III.- YOKLAMA

(CHP
sıralarından bir grup milletvekili ayağa kalktı)
MUHARREM İNCE
(Yalova) – Yoklama istiyoruz.
BAŞKAN – Yoklama
talebi var, onu yerine getirelim.
Sayın İnce,
Sayın Öztürk, Sayın Yılmaz, Sayın Dibek, Sayın Köktürk, Sayın Ayaydın, Sayın
Kaptan, Sayın Güler, Sayın Acar, Sayın Batum, Sayın Genç, Sayın Danışoğlu,
Sayın Toprak, Sayın Gök, Sayın Korutürk, Sayın Balbay, Sayın Keskin, Sayın
Seçer, Sayın Haberal, Sayın Tarhan.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı yoktur. 
Birleşime on
dakika ara veriyorum.
Kapanma Saati: 15.58
ÜÇÜNCÜ OTURUM
Açılma Saati: 16.13
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
----- 0 -----
BAŞKAN – Sayın milletvekilleri, Türkiye Büyük
Millet Meclisinin 102’nci Birleşiminin Üçüncü Oturumunu açıyorum.
III.- YOKLAMA

BAŞKAN – 592 sıra sayılı Kanun Tasarısı’nın 67’nci
maddesi üzerinde Kütahya Milletvekili Alim Işık ve arkadaşlarının önergesinin
oylanmasından önce yapılan yoklamada toplantı yeter sayısı bulunamamıştı. 
Şimdi yeniden elektronik cihazla yoklama yapacağız.

Yoklama için iki dakika süre veriyorum ve yoklama
işlemini başlatıyorum.
(Elektronik cihazla yoklama yapıldı)
BAŞKAN –
Toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kanun
tasarısının görüşmelerine kaldığımız yerden devam edeceğiz. 
Komisyon burada.
Hükûmet burada. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına dair Kanun Tasarısının Çerçeve 67. maddesiyle değiştirilmesi
öngörülen 5237 Sayılı Türk Ceza Kanununun 190. maddesinde yer alan “beş yıldan
on” ibaresinin “beş yıldan onbeş” şeklinde değiştirilmesini arz ve teklif
ederiz. 
 Ali Rıza Öztürk (Mersin) ve arkadaşları
BAŞKAN –
Komisyon önergeye katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN –
Katılmıyorsunuz… 
Önerge üzerinde
Antalya Milletvekili Gürkut Acar konuşacaktır. 
Buyurun. (CHP
sıralarından alkışlar) 
GÜRKUT ACAR
(Antalya) – Sayın Başkan, değerli milletvekili arkadaşlarım; 592 sıra sayılı
Türk Ceza Kanunu ile Bazı Kanunlarda Değişiklik Yapılmasına Dair Kanun Tasarısı’nın 67’nci
maddesindeki önergemiz için söz aldım. Yüce kurulunuzu saygıyla selamlıyorum.
Buna göre 5237 sayılı Kanun’un
190’ıncı maddesinin birinci ve ikinci fıkralarında yer alan “iki yıldan beş”
ibareleri “beş yıldan on” şeklinde değiştirilmektedir. Bu hüküm, uyuşturucu ve
uyarıcı madde kullanılmasını kolaylaştırmak için malzeme, donanım, özel yer
sağlayanlar için getirilmiş bir hükümdür. Cumhuriyet Halk Partisi olarak biz
önergemizle beş yıldan on beş yıla artırılmasını talep ediyoruz. Uyuşturucu
kullanımı dehşet verici zararlarıyla toplumu giderek yıkmaktadır ve
yaygınlaşmaktadır. Bu nedenle getirilen artırım doğrudur, biz daha da
artırılmasını talep ediyoruz.
Değerli arkadaşlarım, Türkiye uzun
bir zamandır, Türkiye Cumhuriyeti’nin temel niteliklerinin aşındırılmasının,
anayasal düzeninin ilkelerinin sarsılmasının, Türkiye’nin temel dış politika
esaslarının terk edilmesinin sıkıntılarını yaşıyor. Adalet ve Kalkınma iktidarı
sadece iç politikada değil, dış politikada da Türkiye’yi bir uçuruma doğru
sürüklüyor. Hep söylüyoruz: Türkiye Cumhuriyeti’nin temel düzeni içerisinde
anayasal ilkeler içinde çalışmak, sorunlara çözüm aramak yerine farklı
ilişkilere farklı bağlarla, anlayışlarla girerseniz bunun Türkiye’ye ağır
faturalar çıkarmaması imkânsızdır. Hep söylüyoruz: Hukuk içinde kalın;
laikliği, demokrasiyi aşındırmayın. Ama dinlemediniz. Kendi iç siyasi
hesaplarınız için komplolara, yasa dışı dinlemelere göz yumdunuz. Binlerce
insanın mağduriyetine sebep oldunuz. 
Değerli arkadaşlarım, kumpas diye,
paralel diye feryat ediyorsunuz. Hukukun dışına çıkarsanız bu bumerang gelir,
bir gün sizi de vurur. Nitekim, dış politikada da durum budur. 
Din devleti kurmak üzere yola çıkan
IŞİD militanlarının, Musul’daki konsolosluğumuzda bulunan Türk personeli ve
konsolosumuzu, egemenlik haklarımızı ihlal ederek, Türk toprağı sayılan binayı
basarak esir alması doksan yıllık cumhuriyet tarihimizde ilk defa olmaktadır.
Orta Doğu’da Amerika Birleşik Devletleri destekli, laiklik karşıtı terör
örgütlerinin desteklenmesiyle meydana gelen bu olaylar Türkiye’nin toprak
bütünlüğünü tehdit eder bir nitelik kazanmıştır. Adalet ve Kalkınma Partisi, Türkiye'de laik,
demokratik cumhuriyeti tasfiye etmek için Amerika Birleşik Devletleri
desteğinde iktidara getirilmiştir. Amerika Birleşik Devletleri’nin Orta
Doğu’daki politikalarına uygun olarak öncelikle Özgür Suriye Ordusuna silah,
cephane ve her çeşit lojistik desteği veren, başka bir deyişle, Suriye’nin
toprak bütünlüğünü tehdit eden laiklik karşıtı ÖSO’ya yardım suretiyle Türkiye
Cumhuriyeti'ni terörist örgütlere yardım eden bir devlet durumuna düşürmüş
bulunuyorsunuz. Durum böyle olunca Özgür Suriye Ordusunun çatışmakta bulunduğu
IŞİD de Türkiye'yi düşman olarak hedefine oturtmuştur. 
Adalet ve
Kalkınma Partisinin maceracı, emperyalizm yanlısı, teslimiyetçi politikaları
Türkiye'yi komşu ülkelerin toprak bütünlüğünü ortadan kaldıran bir devlet
durumuna indirgemiştir. Kesin olarak bütün stratejistlerin bildirdiği bir
gerçek vardır değerli arkadaşlarım: Irak ve Suriye'nin toprak bütünlüğü
bozulursa Türkiye'nin toprak bütünlüğü de bozulur. 
IŞİD’in Irak’ta
işgal ettiği Türkmen bölgesinde yaşayan Türklerin korunması Türkiye'nin namus
borcu olduğu gibi, Orta Doğu’da çıkarlarının korunmasında ve dengelerin
lehimizde oluşmasında da son derece etkilidir. Türkiye'nin, Irak Merkezî
Hükûmetinin itirazlarına rağmen bölgesel Kürt yönetimiyle iş birliği hâlinde
petrol anlaşması yapması uluslararası hukukun açık bir şekilde ihlalidir.
Başbakan Recep Tayyip Erdoğan Türkiye'yi hukuksuz yönettiği gibi, uluslararası
alanda da hukuksuzluğu temel almaktadır. Bu gidişin sonu felakettir. 
Türkiye kendi
çıkarlarını korumak için gerekli etkin tedbirleri derhâl alarak duruma müdahale
etmelidir ancak Amerika Birleşik Devletleri’nin önümüze uzattığı havucu da
yememelidir. Özellikle, Musul ve Kerkük bölgesini alarak güya petrol sorununu
çözme havucuyla Türkiye'yi Orta Doğu’daki bataklığa sokmamak gerekir.
Emperyalist ülkelerin Irak ve İran’ı sekiz yıl savaştırıp her iki tarafa da
milyarlarca dolarlık silah sattıktan sonra, hiçbirini galip ilan etmeden savaşı
bitirdiklerini unutmamak gerekir. 
Değerli arkadaşlarım, Amerika
Birleşik Devletleri’nin planı, Türkiye'yi önce büyütme bahanesiyle Lozan’ı
delmek, âdeta gebe bırakmak, sonra da doğurtmaktır. Bu plan daha önceden
hazırlanmıştır ve bilinmektedir. Türkiye'nin toprak bütünlüğünü bozacak bu
maceraya atılmamasını Adalet ve Kalkınma iktidarından talep ediyoruz. Lozan
Anlaşması’nı kendi elimizle bozdurmak anlamına gelecek davranışlar Türkiye'nin
devlet olarak varlığını tehlikeye düşürebilecek niteliktedir. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim Sayın
Acar.
Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 67 nci maddesinin 3 üncü fıkrasında yer
alan “eden kişi” ibaresinden sonra gelmek üzere “ile emniyet görevlileri ve
kolluk kuvvetleri” ibaresinin eklenmesini arz ve teklif ederiz.
Demir Çelik
(Muş) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Mardin Milletvekili Sayın Erol Dora konuşacak.
Buyurun. (HDP
sıralarından alkışlar) 
EROL DORA
(Mardin) – Sayın Başkan, değerli milletvekilleri; 592 sıra sayılı Türk Ceza
Kanunu ile Bazı Kanunlarda Değişiklik Yapılmasına Dair Kanun Tasarısı’nın
67’nci maddesi üzerine Halkların Demokratik Partisi adına söz almış
bulunuyorum. Genel Kurulu saygıyla selamlıyorum.
Tasarının 67’nci
maddesi de suç işlemeyi engellemenin ceza artırımı biçiminde düzenlemelerle
mümkün olabileceği yanılgısıyla hazırlanmış maddelerden birisidir.
Değerli
milletvekilleri, konuşmamı tasarıda çocuklara yönelik istismarlara ilişkin
düzenlemelerle ilgili sürdürmek istiyorum. Çocuklara karşı aktif olarak
girişilen ve onların fiziksel, duygusal, zihinsel ve toplumsal gelişmelerini
zedeleyen her türde eylemleri istismar olarak değerlendirmek zorundayız. Çocuk
sömürüsü, açık ve kaba sömürüden ince, dolaylı ve üstü örtülü sömürüye kadar
uzanan biçimlere bürünür. Çocuğun yuvadan atılması, ortalıkta kalması,
eğitimden yoksun bırakılıp çalıştırılması, dilenciliğe ve fuhşa itilmesi,
cinsel saldırıya uğraması, dayak ve işkenceyle büyümesi, sakat bırakılması
biçiminde daha da uzatılabilecek istismar biçimleri söz konusudur. Ayrıca,
çocuklara yönelik istismar biçimlerine çocukların doğrudan veya dolaylı yoldan
suça itilmesi, uyuşturuculara alıştırılması, kin gütmeye itilmesi, kız
çocuklarının küçük yaşta evlendirilmesi gibi durumlar da eklenebilir.
Değerli milletvekilleri, bir bütün olarak toplum,
kurumlar ve bireyler tarafından çocukları eşit hak ve özgürlüklerden yoksun
bırakmak ve onların en üst düzeyde gelişmelerine müdahale etmek gibi davranış
ve içsel tepki sonucunda oluşan koşulları çocuk istismarı ve ihmali koşulları
olarak tanımlanmaktadır. Bu manada, çocuğun ihmal edilmesi de istismar
davranışıyla aynı derecede önem taşımaktadır. Bir çocuğu ihmal etmek, onu
istismar koşullarına itmek anlamına gelebilmektedir.
Sayın Başkan,
değerli milletvekilleri; çocukların maruz kaldığı istismarın zararlı etkileri
ve Birleşmiş Milletler Çocuk Haklarına Dair Sözleşme kararları göz önüne
alındığında çocukları korumak ve iyileştirmek amacıyla geniş anlamda toplumda
hassasiyet yaratacak eğitim kampanyalarının başlatılması kaçınılmazdır.
Öğretmenlerin, ana babaların ve çocukların anlayış ve tutumlarındaki
değişiklikleri sağlamak için, olumlu disiplin yöntemleri kullanılmasını teşvik
eden barışçı bir dünya görüşü yaratılmasına, sağlıklı gelecek için ihtiyaç
duyulan yaklaşımın oluşturulmasına yol gösterecek çeşitli uygulamalar
gerçekleştirilmelidir. 
Değerli
milletvekilleri, Türkiye’de istismar vakaları sonrası yürütülen çalışmaların
muhtevasına bakıldığında, çoğunlukla istismara maruz kalan çocuğa yönelik
müdahalelere ve bu bireyin desteklenmesine yoğunlaşılmaktadır. Oysa istismar
uygulayanın da rehabilite edilmesi, şiddetin önlenmesi için son derece önemli
ve gereklidir. Her iki tarafın ruh sağlığını düzeltebilecek etkili tekniklerden
faydalanılmalıdır. Çocuklara hizmet götüren eğitim, sağlık gibi her türlü kurum
ve kuruluşta çalışanların, yerel yönetimlerin, sivil toplum kuruluşlarının ve
medyanın bu konuda duyarlılığının artırılması, bilimsel verilere dayalı planlar
ile sorunu çözmeye yönelik somut adımlar atılması ve belirlenen adımların
uygulamaya geçirilmesinde kararlılıkla hareket edilmesi, sorunun boyutlarının
büyümesini önlemede elzem görülmektedir.
Değerli
milletvekilleri, 2012 yılı adli sicil istatistiklerine göre çocuklara yönelik
cinsel istismar suçundan cumhuriyet başsavcılıklarına 34 bin başvuru yapıldığı
ve aynı yıl bu suç nedeniyle ceza mahkemelerinde 17.500 dava açıldığı
belirtilmektedir. Ayrıca, istatistikte yer alan bilgiler arasında cinsel
istismar mağduru çocukların yüzde 35’inin 11 yaşın altında olduğu, yüzde
21’inin erkek, yüzde 14’ünün ise kız çocuklar olduğu belirtiliyor. 
Değerli
milletvekilleri, çocukların cinsel yönden istismar edilmesinin hukuki boyutunun
tespitinin yanında, bu konunun önleme boyutu da büyük önem arz etmektedir.
Sorunun bu boyutu ele alınmaksızın salt cezai müeyyidelerin artırılması ile
geçiştirilemeyeceği ortadadır. Bu sorunun çözümü için hukukun olanaklarının
yanı sıra psikoloji, sosyoloji, pedagoji, felsefe gibi disiplinlerden de destek
alınmalı, bu multidisipliner çalışmanın veri, uyarı ve önerileri devletin
politika aracında yerini bulmalıdır. Zira, bu sorunun yalnızca çocukları değil,
bizzat toplumun kendisini ilgilendiren bir sorun da olduğu unutulmamalıdır. 
Genel Kurulu
tekrar saygıyla selamlıyorum. (HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Maddeyi
oylarınıza sunuyorum: Kabul edenler…
Kabul etmeyenler… Madde kabul edilmiştir.
68’inci maddede
üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 68 inci maddesinin 3 üncü fıkrasında yer
alan ‘gerek görülmesi halinde’ ibaresinin madde metninden çıkartılmasını,
‘tutulabilir’ ibaresinin ‘tutulur’ şeklinde değiştirilmesini arz ve teklif
ederiz. 
 Halil Aksoy  Erol
Dora  Hasip Kaplan 
 Ağrı  Mardin
 Şırnak
 Adil Zozani  Demir
Çelik  Selma Irmak
 Hakkâri  Muş
 Şırnak
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 68. maddesiyle değiştirilmesi
öngörülen 5237 Sayılı Türk Ceza Kanununun 191. maddesinin yeni metninde madde
başlığında yer alan “ya da” 191. maddenin 1. fıkrasında yer alan “ya da”
ibaresinin ve 5. fıkrasında yer alan “ya da” ibarelerinin “veya” ibareleri ile
değiştirilmesini arz ve teklif ederiz. 
 İsa Gök  Turgut
Dibek  Ali Rıza Öztürk 
 Mersin  Kırklareli
 Mersin 
 Dilek Akagün Yılmaz  Ömer
Süha Aldan 
 Uşak  Muğla
Türkiye Büyük Millet Meclisi Başkanlığına
592 sıra sayılı
kanun tasarısının 68. maddesinin 8. fıkrasına “uyuşturucu maddeyi kullanmayı
teşvik etmek” bendinin eklenmesini arz ve teklif ederiz. 
 Mesut Dedeoğlu  Muharrem
Varlı  Cemalettin Şimşek
 Kahramanmaraş  Adana
 Samsun
 Sinan Oğan  Reşat
Doğru  Yusuf Halaçoğlu
 Iğdır  Tokat
 Kayseri
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Tokat Milletvekili Sayın Reşat Doğru konuşacak. 
Buyurun. 
REŞAT DOĞRU
(Tokat) – Sayın Başkan, sayın milletvekilleri; 592 sıra sayılı Kanun
Tasarısı’nın üçüncü bölümü 68’inci maddesi üzerinde vermiş olduğumuz önergeyle
ilgili söz almış bulunuyorum. Yüce Meclisi saygıyla selamlıyorum.
Son on yıldır
-yaklaşık olarak- Adalet ve Kalkınma Partisi iktidarında değiştirilmeyen temel
kanun maalesef kalmamıştır. Kanunların birçoğu değiştirilmiş, tekrar, yeniden
torba kanunlar içerisinde getirilerek değiştirilmeye devam edilmektedir. Bugün
de görüştüğümüz ve yaklaşık olarak birçok maddeyi içermesinden dolayı da
cezayla ilgili bir torba kanundur.
Saygıdeğer
milletvekilleri, Adalet ve Kalkınma Partisi iktidarı 2002 senesinden itibaren
tek başına ülkemizi yönetmektedir. Yüce Türk milleti bu siyasi partiye
iktidarı, tek başına iktidarı güçlü bir şekilde verirken önündeki birçok
sorunun çözülmesi ve ülkenin aydınlık içerisine getirilmesi noktasında yetkiyi
vermiştir. Ancak, görüldüğü kadarıyla bunların birçoğu yerine gelmemiştir.
Bakınız, “Yoksullukla mücadele edeceğiz.”, “Yolsuzluklarla mücadele edeceğiz.”
denirken maalesef, yoksullukla mücadele edilmemiş, yolsuzlukların içerisine
batırılmış ve de şu anda içinden çıkılmaz bir konuma gelmiştir. 
Ama bunun yanında
en önemli konu da Türk dış politikasındaki yanlışlardır. Şu anda ülkemizde dış
politikadaki yanlışların en bariz örneklerini, işte, dün itibarıyla Irak’ta
Musul’da, Kerkük’te, Tuzhurmatu’da IŞİD’ın yapmış olduğu operasyonları ve
faaliyetleri görüyoruz. IŞİD terör örgütü Musul kentine saldırmıştır.
Beraberinde, Kerkük’e saldırmaktadır, Tuzhurmatu’ya saldırmaktadır. Yani
Türklerin yoğun şekilde yaşamış olduğu kentlere bir bir saldırmaktadır. Tabii,
bunu gördüğümüz zaman, 2002 senesindeki hükûmetin yıkılmasının, o koalisyon
hükûmetinin yıkılmasının sebeplerini de hep beraber düşünmek mecburiyetinde
olduğumuzu ifade etmek istiyorum. 
Bakınız, 2002
senesinde, o zaman, Amerika Birleşik Devletleri ve koalisyon ortakları
özellikle Irak’a müdahale etmek için yoğun bir gayret sarf ediyorlardı. O
zamanki Başbakan Sayın Bülent Ecevit ve Genel Başkanımız Doktor Devlet Bahçeli,
buraya müdahalenin burada çok büyük bir istikrarsızlığa sebep olacağını ve
beraberinde de birçok sorunla karşılaşılabileceğini ifade ediyordu. Saygıdeğer
milletvekilleri, bu görüşün ne kadar haklı olduğu ortaya çıkmıştır. Yani, o
zaman erken seçime gidilmiş, hükûmetin yıkılmasıyla ilgili çalışmalar
başlatılmış ve onun akabinde de Adalet ve Kalkınma Partisi tek başına iktidara
gelmiştir. Ama o zamanki tabloya bakmış olduğumuz zaman, işte, kendi bölgesinde
lider olan bir Türkiye, yine o bölgede, Orta Doğu’da lider konumunda bir Mısır
gibi veyahut da düzenin ve hâkimiyetin hâkim olduğu Suriye veyahut da Ürdün,
Irak’taki düzeni hep beraber görüyorsunuz. Ama, akabinde ne olmuştur? Adalet ve
Kalkınma Partisinin dış işlerindeki yanlış politikalar o bölgelerde tamamen
istikrarsızlığı desteklemiştir ve şu anda da IŞİD terör örgütünün saldırısıyla
karşı karşıyayız. Burada herkesin elini vicdanına koymasını ve olayları çok iyi
bir şekilde değerlendirmesini biz istiyoruz.
Burada Türkler
yoğun bir şekilde baskı altındadır. Tuzhurmatu bir Türk kentidir, Musul bir
Türk kentidir. Kerkük, Türklerin yaşamış olduğu, hatta Anadolu’dan önce vatan
olmuş olan bir yerdir. Buradaki yapılan saldırılar herkesin ama herkesin
yüreğini kanatmalıdır ve beraberinde de insanlarımızı bir an önce kurtarmanın
mücadelesini verme noktasında her türlü desteğin verilmesi gerekir diye
düşünüyorum. 
Ancak,
gördüğümüz kadarıyla da bu yönlü olarak ne yapıldığını pek fazla bilmiyoruz ama
inşallah -tahmin ediyorum ki yarın herhâlde bilgi verilecek- çok önemli
gelişmeler olur ve hem Musul’daki başkonsolosluğumuzda çalışanların hepsini
kurtarmış oluruz ve Türk tır şoförlerini kurtarmış oluruz. Hatta, şu anda
medyaya yansımayan, birçok Türk vatandaşının bu tehlike içerisinde olduğunu ve
çok büyük bir sıkıntı içerisinde olduğunu görüyoruz ki inşallah, Türk dış
işleri politikasının veyahut da Hükûmetin almış olduğu kararlarla beraber orada
insanlar rahatlar. Türk devleti, beraberinde ağırlığını ortaya koymuş olur diye
düşünüyorum. 
Saygıdeğer
milletvekilleri, bu maddeyle tabii uyuşturucu suçlarıyla ilgili bazı
ağırlaştırmalar getirilmesine çalışılmaktadır. Şöyle ki önümüzdeki dönem
içerisinde bağımlılık hem Türk devletinin çok büyük sorunudur hem de ülkemizin
dışındaki bütün dünya devletlerinin en önemli sorunlarının başında gelmektedir.
Madde
bağımlılığı her geçen gün artmaktadır. Madde bağımlılığı konusunda geçtiğimiz
dönemlerde yani 23’üncü Dönemde çok önemli bir araştırma komisyonu kurulmuş ve
araştırma komisyonu çok önemli çalışmalar yapmış olmasına rağmen o çalışmaların
ürünleri yani sonuç bölümündeki gösterilen önerilerin hiçbirisi maalesef
gündeme getirilmemişti ancak şu an itibarıyla getiriliyor. Bizim de kanun
tekliflerimiz içerisinde olmasına rağmen, hatta ismimizin de yazılı olmasına
rağmen, kanun teklifine bakmış olduğunuz zaman, vermiş olduğumuz kanun
teklifindeki anlamların yani o göstermiş olduğumuz, ele alınması gereken
konuların çok azının ele alınmış olduğunu görüyoruz. Bunun da ben yeterli
olmadığı kanaatindeyim ama en azından, yine de bu kanunla getirilmiş olması da
büyük bir başarıdır diyorum. 
Yüce Meclisi
saygıyla selamlıyorum. (MHP sıralarından alkışlar) 
BAŞKAN –
Teşekkür ederim Sayın Doğru.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik Yapılmasına
Dair Kanun Tasarısının Çerçeve 68. maddesiyle değiştirilmesi öngörülen 5237
Sayılı Türk Ceza Kanununun 191. maddesinin yeni metninde madde başlığında yer
alan “ya da” 191. maddenin 1. fıkrasında yer alan “ya da” ibaresinin ve 5.
fıkrasında yer alan “ya da” ibarelerinin “veya” ibareleri ile değiştirilmesini
arz ve teklif ederiz. 
Turgut Dibek (Kırklareli) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Mersin Milletvekili Sayın İsa Gök konuşacak.
Buyurun Sayın
Gök. (CHP sıralarından alkışlar) 
İSA GÖK (Mersin)
– Sayın Başkan, değerli milletvekilleri; yüce Meclisi saygıyla selamlıyorum.
Arkadaşlar,
siyaset kalıcı değildir, birçoğunuz yarın mesleğe döneceksiniz. Özellikle
hukukçu arkadaşlara seslenmek istiyorum ben. Bundan sonra gelecek olan 4 tane
madde son derece önemli. Yarın, sivil yaşama döndüğünüzde mahcup olmamak için
ben uyarı görevini ifa etmek istiyorum. Çerçeve 69 yani TCK 277, yargı görevi
yapanı, bilirkişiyi, tanığı etkilemeye teşebbüs suçu. Burada savcıya, tanığa,
bilirkişiye bir soruşturma safhasında etkide bulunmayı suç olmaktan
çıkarıyorsunuz. Bakın, bu bizim ceza sistemimizde bize özgü bir suç değildir,
bu tüm dünyada vardır ve cezası iki yıldan dört yıla hapistir. Fikrî içtimada
yarı oranda artar yani üç yıldan altı yıla çıkar. Bu suçu siz şu anda suç
olmaktan çıkararak korkunç, büyük bir hata yapıyorsunuz. Zira, bunun geri
dönüşü olacak mutlaka ama bu süre içerisinde herkes, savcı, hâkim, bilirkişi
peşine düşecek. Bu bir defa yargıda iltimasa, rüşvete, baskıya, tehdide yol
açmaktır. Bundan lütfen geri dönün, bir madde daha var, geri dönün. 
Arkadaşlar,
ikincisi: Çerçeve 70, hâkim ve savcıların kişisel sorumluluğu. Arkadaşlar,
uyarıyorum. Bakın, 1964 yılından bu tarafa Türkiye’de hâkim ve savcıların ağır
kusur ve kasıtlı hareketlerine karşı tazminat davası açma hakkı vardır. 2004’te
de Ceza Kanunu’na bu aynen alındı ama siz, Sayın Mehmet Haberal davayı
kazandığında kusur ve kasıttan dolayı, 2011’de bunu bir anda kaldırdınız, “Hiç
kimse hâkim ve savcıya dava açamaz.” dediniz 93/A’yla, 2802’de yaptınız
değişikliği. 17 ve 25 Aralık olayları oldu, bu sefer “Tümüyle dava açar.”
dediniz. Şimdi, CMK’ya getirdiğiniz maddeyle siz tüm sistemi bozuyorsunuz,
“Hiçbir şekilde dava açılamaz.” diyorsunuz; yapmayın. Bunun doğrusu, hâkim ve
savcının ağır kusur ve kastında dava açabilmektir. Her olayda değil çünkü hâkim
ve savcıya karşı siz her olayda dava açtırırsanız karar veremez. Ağır kusur ve
kastı ayırmak zorundasınız. Devleti de müteselsil sorumlu yapmak doğrudur. Bunu
düzeltin.
Bakın,
arkadaşlar, asliye ticaret mahkemelerini tek hâkime düşürdünüz, hatayı
anladınız, tekrar heyet hâline getirdiniz iki gün önce. Bunları düzeltin. 
Arkadaşlar,
çerçeve 71. Bakın, sulh ceza mahkemelerini kaldırıyorsunuz, yapmayın. Bu ülkede
üçlü yargı sistemi vardır ceza sisteminde. Sulh ceza mahkemelerini kaldırıp
ikili sisteme geçiyorsunuz, benzeri olan çerçeve 74’te de savcılığın verdiği
takipsizlik kararlarına karşı, sulh ceza mahkemesini kaldırdığınız için, itiraz
mercisi ağır ceza mahkemelerini kaldırıyorsunuz, sulh ceza hâkimliklerini
getiriyorsunuz. Arkadaşlar, yapmayın. İtiraz bir kanun yoludur. Bu kanun yolunu
yok etmeyin. Sulh ceza mahkemelerini kaldırdığınızda, müteferrik işleri sulh
ceza hâkimliklerine yani el koyma, arama, tutuklama, tutuklamaya itirazı onlara
yaptırdığınızda yargıya hükmedeceğinizi sanıyorsunuz; yanlıştır. Türkiye’de siz
belki 50 sulh ceza hâkimiyle el koyma, arama, tutuklama, tutuklamaya itirazı
yönlendireceğinizi sanıyorsunuz ama insanoğlu bu, zapt edemezsiniz,
engelleyemezsiniz, hükmedemezsiniz. Ağır ceza mahkemesine itirazı tekrar
koruyun, en yakın ağır ceza mahkemesi heyetine gitsin bari bu “KYO” dediğimiz
kovuşturmaya yer olmadığı kararları; bu hataya düşmeyin. Çünkü geri dönülmesi
zor ama mecbur kalacaksınız.
Arkadaşlar,
diğer bir husus: Bakın, hep hatalar… Anayasa 159, HSYK’ya seçim getirdiniz.
Arkadaşlar, ben kendimi hem siyasi hem de yargı görevlisi görürüm. Sayın Bakan,
şu anda HSYK seçimleri için adliyelerde kulisler yapılıyor. Hâkim savcılar
yemeklerde masalarını ayırdılar. 7 adli yargı, 3 idari yargıdan gelecek olan
HSYK üyeleri için, arkadaşlar, görüşmüyorlar hâkim savcılar. Herkes, bakın,
sağcı-solcu diye ayrıldı, AKP’li diye ayrıldı, cemaatçi diye ayrıldı, ülkücü
diye ayrıldı, ülkücüler içerisinde Yazıcıoğlu grubu ayrıldı, solcular
içerisinde… Etnik anlamda ayrıldılar, mezhebî olarak ayrıldı hâkimler. Demek ki
159’da getirilen seçim olayı doğru değilmiş. Belki 1 oy toparlayabilirdi, bir
hata oldu, Anayasa Mahkemesi iptal etti bunu. Ama bakın, adliyeler bölünmüş
vaziyette. Bu hatadan geri dönmek lazım, Anayasa 159’u mutlaka toparlamak
lazım. Adliyeler şu anda siyaset mecrası oldu.
(Mikrofon
otomatik cihaz tarafından kapatıldı) 
İSA GÖK
(Devamla) – Bunu Meclise mi alırsınız, başka bir şeye mi… Bunu çözmek
zorundasınız.
BAŞKAN –
Teşekkür ederim Sayın Gök.
İSA GÖK
(Devamla) – Bitiriyorum.
Çünkü yargı, adliyeler
bazında elden gidiyor.
Sayın Bakan, bir
adliyeye gidin, yemek arasında bir adliyeye gidin.
ADALET BAKANI
BEKİR BOZDAĞ (Yozgat) – Ben sizinle beraber giderim.
İSA GÖK
(Devamla) – Bakın, yemek arasında gittiğiniz…
BAŞKAN – Sayın
Gök, teşekkür ederim.
Daha sonra
Bakanla görüşürsünüz bu teklifinizi.
İSA GÖK
(Devamla) – Bitiriyorum, bitiriyorum.
BAŞKAN –
Önergeyi oylarınıza sunuyorum: Kabul edenler…
İSA GÖK
(Devamla) – Bitirmedim efendim. Sayın Başkan, istirham ediyorum.
Yemek arasında,
arkadaşlar, hâkimler grup grup masalara ayrılmış vaziyetteler. Bu, yargıyı
bitiren bir şey.
BAŞKAN –
Teşekkür ederim Sayın Gök.
İSA GÖK
(Devamla) – Saygılar sunuyorum. (CHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 68 inci maddesinin 3 üncü fıkrasında yer
alan ‘gerek görülmesi halinde’ ibaresinin madde metninden çıkartılmasını,
‘tutulabilir’ ibaresinin ‘tutulur’ şeklinde değiştirilmesini arz ve teklif
ederiz. 
Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Şırnak Milletvekili Sayın Hasip Kaplan konuşacak.
Buyurun Sayın
Kaplan. (BDP sıralarından alkışlar)
HASİP KAPLAN
(Şırnak) – Evet arkadaşlar, adaleti arıyoruz.
Ankara Ağır Ceza
Mahkemesi Musul’la ilgili, konsoloslukla ilgili soruşturma açmış, haberiniz
olsun diye söylüyorum. Peki, bunu defalarca burada dile getirmedik mi araştırma
önergeleriyle? Defalarca konuşma yapmadık mı burada? Defalarca bunu buraya
getirdik, niye hep reddettiniz? Genel görüşme istedik. Bir genel görüşme için
hangi hassasiyetten bahsediyorsunuz, Allah aşkına? Çok hassassanız, Bakan
hassas bir bilgi verecekse kapalı oturuma da geçilebilir ama yok, bir bilgi
yok. 
Size Musul’da
yaşananlarla şoför esnafımıza rehin olarak el koymaların haritasının Suriye’de
başladığını söyleyelim önce, Suriye’de başladı her şey.
Bakın, şu
genelgeye iyi bakın. Eğer doğru değilse bu genelge, Bakan çıksın, “Yalandır.”
desin. Eğer doğru ise bu, bizim içinde bulunduğumuz vahametin, rezaletin
belgesidir. Bakın, ne diyor? “Gizli. İçişleri Bakanlığı, Hatay Valiliğine.
Genelge 2013/12.” 15 Mart 2013 tarihli. Aynen okuyorum önemli noktaları,
kavramlara bakın:
“Millî
İstihbarat Teşkilatımız denetiminde çeşitli ülkelerden getirilerek bölücü örgüt
PKK uzantısı PYD’ye karşı savaştırılan, ağırlıkta Çeçen ve Tunusluların
bulunduğu El Nusra’ya bağlı mücahitlerin –‘mücahitlerin’, dikkat edin
kavramlara- iliniz sınırları içinden Suriye’ye geçişlerinde istihbarat
görevlilerine gerekli desteğin sağlanarak güvenliklerine ve konunun gizliliğine
riayet edilmesi önem arz etmektedir. Bu bağlamda mücahitlerin ülkemiz
sınırlarından Suriye’ye geçişlerinde Hatay ilimiz stratejik bir konuma
sahiptir. İslamcı gruplara lojistik desteğin aktarılması, eğitimleri ve
yaralıların tedavisi ve mücahitlerin geçişleri ağırlıklı olarak buradan
yapılacaktır. Millî İstihbarat Teşkilatımız ve ilgili merciler bu konuda
görevlendirilmiştir, Hatay Valiliğimizle koordineli olarak çalışacaktır.
Çeşitli sivil kurumlar tarafından kara yolu ve hava yolu ile ilinize gönderilen
mücahitlerin büyük bir gizlilik içerisinde, konum itibarıyla Diyanet İşleri
misafirhanelerinde -‘Diyanet İşleri misafirhanelerinde’ dikkat edin- ve bağlı
kuruluşlarla MİT tarafından belirlenen kamu misafirhanelerinde konaklamaları
uygun görülmüştür. Genelgeye titizlikle uyulmasını…” 
El Nusra için
sizin Bakanlıktan Valiliğe giden genelge bu. Peki, arkadaşlar, ne oldu da siz
şimdi terör örgütü listesine aldınız El Nusra’yı, bana anlatır mısınız?
Birinizin çıkıp burada anlatması lazım, bu Hükûmetin. Kürtlere Kobani’de,
Afrin’de, Cizir’de, Kamışlı’da sürekli saldıran, katliam yapan, çoluk çocukları
katleden bu cinayet şebekelerini Hükûmet olarak sizin “mücahit” olarak
sınıflandırmanız, üstelik de PYD’ye karşı, Kürt halkına karşı savaşa
gönderilmede verdiğiniz lojistik desteğin, verdiğiniz arka çıkmanın acaba bir
akrabalık, ideolojik damarı mı var, nedir, söyler misiniz? Şimdi bunu anlatır
mısınız Allah aşkına? 
Siz ülkemizin
geleceğinde, Suriye’de, Irak’ta, Kürdistan’da yani Rojava’da ve Başur’da
gelecekte bin yıl Kürt halkıyla mı beraber olmak istiyorsunuz, yoksa terör
örgütleriyle mi; tercih sizin. Ama şunu iyi bilin: Kürt halkı bu katliamlar
karşısında kendisine saldıranları ve onlara arka çıkanları iyi tanımıştır. Şu
an Kerkük’ü Kürt güçlerinin hepsi ellerine geçirmiş durumdadır ve oradan
hükûmet kuvvetlerinin hepsi çekilmiştir ve Türkmen bölgesini de Kürtler
korumaktadır. Bu ayıp birilerinin siyaseten, diplomatik olarak, yargı olarak,
adalet olarak cevabını bekliyor. Genel görüşmeyi bakayım ne zaman
getireceksiniz, konuşacağız. Konuşacağız bu Mecliste, halk bilecek ne olduğunu,
konsolosluğunuza çekilen bayrakları. Okuyacaksınız, nerelere getirildiğini
göreceksiniz, hepsini göreceksiniz. (HDP sıralarından alkışlar) 
BAŞKAN –
Teşekkür ederim Sayın Kaplan.
Önergeyi
oylarınıza sunacağım.
KAMER GENÇ
(Tunceli) – Karar yeter sayısı…
BAŞKAN –
Önergeyi oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 16.48
DÖRDÜNCÜ OTURUM
Açılma Saati: 17.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
-----0-----
BAŞKAN – Sayın
milletvekilleri, Türkiye Büyük Millet Meclisinin 102’nci Birleşiminin Dördüncü
Oturumunu açıyorum. 
592 sıra sayılı
Kanun Tasarısı’nın 68’inci maddesi üzerindeki Şırnak Milletvekili Hasip Kaplan
ve arkadaşlarının önergesinin oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Önerge kabul edilmemiştir, karar yeter sayısı vardır. 
Kanun
tasarısının görüşmelerine kaldığımız yerden devam edeceğiz. 
Komisyon burada.

Hükûmet burada. 
68’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
69’uncu maddede
iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 69 uncu maddesinde yer alan 'Teşebbüs
iltimas derecesini geçmediği takdirde verilecek ceza altı aydan iki yıla
kadardır' ibaresinin madde metninden çıkarılmasını arz ve teklif ederiz.
Halil Aksoy Adil
Zozani  Demir Çelik
 Ağrı Hakkâri 
Muş
Selma Irmak Kemal
Aktaş  Erol Dora
 Şırnak Van 
Mardin
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım. 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 69. maddesiyle 5237 Sayılı Türk Ceza
Kanunun 277. maddesinde yapılması düşünülen değişikliğin Anayasa’ya aykırı
olmasından dolayı çerçeve 69. maddenin tasarı metninden tümüyle çıkartılması ve
diğer maddelerin buna göre teselsül ettirilmesini arz ve teklif ederiz.
İsa Gök Turgut
Dibek  Ali Rıza Öztürk
Mersin Kırklareli 
Mersin
Ömer Süha Aldan Dilek
Akagün Yılmaz
 Muğla 
Uşak
BAŞKAN – Okunan
son önergeye Komisyon katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Kırklareli Milletvekili Sayın Turgut Dibek konuşacak. 
Buyurun. (CHP
sıralarından alkışlar) 
TURGUT DİBEK
(Kırklareli) – Teşekkür ediyorum Sayın Başkanım. 
Değerli
arkadaşlar, bu tasarı içerisinde, ben birinci bölüm üzerinde konuşurken
bahsettim, üç dört madde var. “Bu üç dört madde, bu tasarıyla hiç alakası
olmayan özel maddelerdir.” dedim. Bence en önemlilerinden bir tanesi bu. Yani
bu vermiş olduğumuz önerge… Ben az önce Sayın Bakana da ilettim, “Bu önergeye
lütfen katılın.” dedim ve “Bu düzenlemeyi çıkaralım.” dedim. 
Bu 277’nci maddedeki,
Türk Ceza Kanunu’nun 277’nci maddesindeki soruşturma aşamasını suç olmaktan
çıkarmamız, değerli arkadaşlar, uygulamada o kadar büyük sorunlar çıkaracak ki.
Bir defa, Anayasa’ya aykırı zaten yani ona değineceğim ama şimdi, sözlerimin
daha iyi anlaşılması için ben önce bir maddeyi okumak istiyorum. Ondan sonra
zaten sizler de beni anlayacaksınız veya bizi izleyen vatandaşlarımız da
anlayacaktır diye düşünüyorum. 
Bakın, 277’nci
madde neyi düzenliyor Ceza Kanunu’muzun? “Yargı görevi yapanı, bilirkişiyi veya
tanığı etkilemeye teşebbüs suçu.” Diyor ki: “Görülmekte olan bir davada veya
yapılmakta olan bir soruşturmada, gerçeğin ortaya çıkmasını engellemek veya
bir haksızlık oluşturmak amacıyla, davanın taraflarından birinin, şüpheli veya
sanığın, katılanın veya mağdurun lehine veya aleyhine sonuç doğuracak bir
karar vermesi veya bir işlem tesis etmesi ya da beyanda bulunması için, yargı
görevi yapanı, bilirkişiyi veya tanığı hukuka aykırı olarak etkilemeye teşebbüs
eden kişi, iki yıldan dört yıla kadar hapis cezasıyla cezalandırılır.”
Şimdi, yargı
görevi… Yargı görevi, değerli arkadaşlar, sadece kovuşturma aşaması değildir.
Şimdi, az önce de konuşmaya çalıştık arkadaşlarımızla, soruşturma aşaması yargı
görevinin zaten içerisindedir. Soruşturma aşamasında kimler var? Savcı var,
bilirkişi var, tanık var, yine aynı aşamada hâkimler de var, hazırlıkta
verilen, soruşturma aşamasında karar veren hâkimler de var. Öyle bir şey
yapıyoruz ki veya öyle bir şey yapıyorsunuz ki, yapmaya teşebbüs ediyorsunuz ki
bu düzenlemedeki soruşturma aşamasında bu insanların kendilerine karşı
yapılacak olan, suç teşkil eden bu eylemleri suç olmaktan çıkarıyorsunuz. 
Bakın, ben
uygulamadan geldim, örgütten geldim, ilçe başkanlığı ve il başkanlığı, uzun
süre bu görevleri üstlendim, yaptım. Ne olacak biliyor musunuz? O savcıların,
hâkimlerin odaları siyasilerle dolar. Telefonlar o kadar rahat açılır ki bu
saatten sonra, bundan sonra. 
Şimdi, bu konuyu
böyle çok basit geçirmek mümkün değil. Niçin yapıldığını aslında hepimiz
biliyoruz. Yani, bu son olaylardan sonra, zannediyorum, özellikle İzmir
Cumhuriyet Başsavcısının tuttuğu bir tutanak var; bunu kamuoyuyla da
paylaşmıştık, Genel Başkanımız da paylaştı. İstanbul Emniyet Müdürünün yine
benzer açıklamaları var maiyetindeki personele veya diğerlerine, savcılara.
Bunların, zannediyorum, soruşturma dışı kalması amaçlanıyor ama değerli
arkadaşlar, siz kalkar, mahkeme aşamasındaki yani yargılama aşamasındaki,
kovuşturma aşamasındaki eylemleri suç olarak tutmaya devam eder ama soruşturma
aşamasında savcıyı, hâkimi, bilirkişiyi bu güvenlikten eğer mahrum bırakırsanız
biz özel bir düzenleme yapmış oluruz. 
Bakın,
sözlerimin başında da söyledim, bu tasarı içerisinde bizim itiraz ettiğimiz çok
madde var ama en önemlilerinden bir tanesi budur. Başımıza, başınıza iş açacak
maddelerden biridir. Birileri rica etmiş olabilir, birilerinin hakkındaki
soruşturmayı işte, “Efendim, savcılar takipsizlik kararı versin, kapatsın.”
veya işte, müfettişler “Artık eylem suçu olmaktan çıktığı için bu konuyu
kapatalım.” demiş olabilir ama uygulamada 11 tane hâkim, savcı var. Bunların
büyük bir kısmı soruşturma aşamasında görev yapıyor. Şimdi, ben Sayın Bakana
sordum, diyor ki: “Ya, işte, etkileme çok fazla önemli olmayabilir. Burada
tehdit varsa, şantaj varsa, işte efendim, daha farklı eylemler varsa zaten
suçtur diğer hükümlere göre.” Tabii ki suçtur. Ama öyle bir noktada olabilir ki
bunun… Ya, telefon açtınız veya gittiniz işte efendim, savcıya dediniz ki: “Ya,
bu arkadaşı tanıyoruz, iyi bir arkadaş. Bu arkadaşla ilgili olarak bir
soruşturma var. İşte efendim, siz bunu takip ediyorsunuz, bu dosya sizde.” Bunu
bir siyasi yapar. E, ne olacak, ne olacak? Yani bu şimdi tehdit boyutunda
değil, şantaj boyutunda değil “Seni şöyle yaparım, böyle yaparım.” değil.
Burada, Hüseyin Baş, İzmir Cumhuriyet Başsavcısı diyor ki: -Müsteşar kendisine
demiş- “Bu saatte git, cumhuriyet savcısını değiştir, tüm kararları iptal et,
bu soruşturmayı durdur, bunu yapmazsanız sonuçlarına katlanırsınız.” Nereye
girecek bu eylem, nereye girecek? Tehdit mi, şantaj mı? Bu, suça girecek, başka
bir yere girmeyecek. 
Bu maddeyi
tasarı metninden çıkarmamız gerekir.
Hepinize
saygılar sunarım. (CHP sıralarından alkışlar)
BAŞKAN –
Teşekkür ederim Sayın Dibek.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
KAMER GENÇ
(Tunceli) – Sayın Başkan, 60’ıncı maddeye göre çok kısa bir söz istiyorum.
BAŞKAN – Bu
maddeyle ilgili mi?
KAMER GENÇ
(Tunceli) – Evet.
BAŞKAN –
Yerinizden bir dakika.
IX.- AÇIKLAMALAR
1.- Tunceli Milletvekili Kamer Genç'in, 592 sıra sayılı
Kanun Tasarısı’nın 69’uncu maddesinin kişiye mahsus ve önemli suçları,
suistimalleri örtmek için getirildiğine ve bu maddenin tasarı metninden
çıkarılması gerektiğine ilişkin açıklaması

KAMER GENÇ
(Tunceli) – Sayın Başkan, teşekkür ederim.
Şimdi efendim,
bu maddenin getirilmesinin amacı 17 Aralık ve 25 Aralık soruşturmasını yapan
İzmir Cumhuriyet Başsavcısı ile Adana Cumhuriyet Başsavcısına, Adalet Bakanlığı
makamında oturan Bekir Bozdağ’ın bu savcılara telefon ederek “Aman gidin,
savcıyı görevden alın ve bu soruşturmayı kapatın.” şeklindeki bir müdahalesi.
Başsavcılar tutanakları tespit etmişlerdi, bu konuda fezlekeler
düzenlemişlerdi, Adalet Bakanına gönderilmişti. Şimdi, bu maddenin tek amacı
var, Bekir Bozdağ’ın yaptığı bu müdahaleden dolayı işlediği suçu suç olmaktan
çıkarmak. 
Şimdi, ben
herkesin vicdanına sesleniyorum: Eğer böyle, kişiye mahsus ve önemli suçları
örtmek için, suistimalleri örtmek için böyle herkes için bir madde getirirseniz
Türkiye Cumhuriyeti devletinde hukuk kalmaz efendim. Yani bence böyle bir
devlet sistemi de yaşamaz. Onun için bence bu maddenin çıkması lazım.
Teşekkür
ediyorum.
BAŞKAN –
Teşekkür ederim Sayın Genç.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960, 2/1060,
2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973, 2/1982,
2/2115, 2/2149) (S. Sayısı: 592) (Devam)

BAŞKAN – Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 69 uncu maddesinde yer alan 'Teşebbüs
iltimas derecesini geçmediği takdirde verilecek ceza altı aydan iki yıla
kadardır' ibaresinin madde metninden çıkarılmasını arz ve teklif ederiz.
Erol Dora (Mardin) ve arkadaşları 
BAŞKAN -
Komisyon önergeye katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz. 
BAŞKAN – Önerge
üzerinde Sayın Kemal Aktaş konuşacak, Van Milletvekili. 
Buyurun. 
KEMAL AKTAŞ
(Van) – Teşekkür ederim Başkanım. 
Genel Kurulda
69’uncu madde üzerine şahsım adına söz almış bulunmaktayım. Hepinizi saygıyla
selamlıyorum. 
Arkadaşlar,
bugün, Türkiye’nin temel, esas sorunları olan, güncel, herkesi çok yakinen
ilgilendiren sorunları ele alıp değerlendiriyoruz. Fakat bana göre çok temel
olan sorunlardan bir tanesi de cezaevlerinde yaşanan sorunlar; bunları hepimiz
unutmuş, bir tarafa terk etmiş durumdayız. 
Sayın Bakan da buradayken, ben, dün bana ulaşan,
Bandırma 2 No.lu T Tipi Kapalı Cezaevinde Serdar Batur isimli bir hükümlünün
bana gönderdiği mektuptan size kısa bir paragraf okumak istiyorum. Zira, ben
bunu sabahleyin İnsan Hakları Komisyonu toplantısında da dile getirmiştim.
Buraya, Meclis gündemine de bunu taşımayı bir gereklilik olarak görüyorum.
Küçük bir paragraf okumaya çalışacağım: “Yedi aydır burada tam bir tecrit
durumu yaşamaktayız. Yasal haklarımız olan spor, atölye, kurs, sohbet ve
benzeri hiçbir sosyal aktiviteden ve ortak çalışma alanlarından
yararlandırılmıyoruz. ‘Güvenlik ve prosedür’ gerekçeli sudan bahanelerle tepki,
dayatma ve uygulamalarla karşı karşıya kalıyoruz. ‘Arama’ adı altında
ayakkabılara kadar arama, koridorda yürürken, 12 Eylül dönemi vahşetini
hatırlatır türden, sağa sola bakmama, tek sıra ve hiza hâlinde yürüme,
konuşmama vesaire, çirkin davranışlara, uygulamalara tabi tutulmaya
çalışıyoruz. Bunları kabul etmeyip karşı çıktığımızda ve idari sistemin
yönetimini duyarlı olmaya çağırdığımızda, bazı pasif demokratik tepkilerimizi
gösterdiğimizde bize disiplin cezaları verilmektedir. Ailelerimiz uzaktan, taa
1.500-2.000 kilometre mesafe katederek ziyaretimize gelince sadece otuz dakika
görüştürüyorlar. Buradaki arkadaşların çoğu birbiriyle akraba olmasına rağmen
ne görüşe çıkarılıyorlar ne de bir araya gelmeleri sağlanabiliyor.” 
Kısaca, şu anda Bandırma Cezaevinde, T tipi
cezaevlerinde bu uygulamalardan hareketle yani 12 Eylül koşullarını yaşamış
biri olarak, geçmişte Mamak, Diyarbakır, farklı cezaevlerini yaşayanların bile
tuhaf karşılayabileceği, insani hiçbir onurun ve insan haysiyetinin kabul
edemeyeceği tarzda, insanlara şu anda uygulamalar yapılabilmekte. Buna tepki
olarak 6/6/2014 tarihinden beri dönüşümlü bir açlık grevi devam etmekte ve
insanlar şu anda o cezaevinde açlıkla pençeleşmektedir. 
Yine, son olarak
bir durumu daha belirterek, uzun yıllarını cezaevinde geçirmiş biri olarak dün
çok dikkat çekici bir haber daha aldım. Afyon Cezaevinde görüşe çıkan, gerek
kapalı gerek açık ziyarete çıkan, avukat görüşüne çıkıp geri gelen her tutuklu
ve hükümlü fotoğraf alınmaya tabi tutulmakta ve fotoğrafları çekilmektedir.
Bunları, sürekli, güncel olarak bir insanın karşı karşıya kaldığı uygulamalar
olarak düşünürseniz, tahayyül ederseniz, psikolojik açıdan, ruhsal açıdan ek
bir ceza olduğu açıktır. Ben sabahleyin bunları ifade ederken Komisyonda Sayın
Müsteşar da oradaydı. Müsteşarın kendisi: “Bunlar cezaevlerinde genel
uygulamalar değil, fevri ve bireysel yaklaşımlardır.” diye ifade etti ama ben
Sayın Müsteşara da şunu ifade ettim: Uzun yıllar cezaevlerinde kalan biri
olarak -yani yineliyorum ve bunun altını biraz kalın harflerle çizmek
istiyorum- gerçekten bireysel ve fevri hiçbir davranış yoktur. Kuşkusuz
insanların belki farklı duyguları, farklı yaklaşımları olabilir ama bir ita
amirinden bağımsız olarak, ben bu uygulamaların, bu yaklaşımların bağımsız
geliştiğini düşünmüyorum ve bunu huzurlarınızda, Bakanın huzurunda da ifade
ederek acilen herkesin ve özellikle Bakanın, Sayın Bakanın buraya eğilmesini
istiyorum. 
Saygılarımla.
(HDP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… 
TURGUT DİBEK
(Kırklareli) – Karar yeter sayısı Sayın Başkan. 
BAŞKAN –
Önergeyi oylarınıza sunacağım ve karar yeter sayısı arayacağım: Kabul edenler…
Kabul etmeyenler… 
Kâtip üyeler
arasında bir anlaşmazlık var, elektronik yapalım oylamayı. 
Oylama için iki
dakika süre veriyorum. 
(Elektronik
cihazla oylama yapıldı) 
BAŞKAN – Karar
yeter sayısı vardır, önerge reddedilmiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
70’inci maddede
üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 70 inci maddesinin üçüncü fıkrasında yer
alan 'Ancak' ibaresinin madde metninden çıkartılmasını ve 'Devlet aleyhine'
ibaresinden sonra gelmek üzere ‘de’ ibaresinin eklenmesini arz ve teklif
ederiz.
 Halil Aksoy Adil
Zozani Demir Çelik
 Ağrı Hakkâri Muş
 Selma Irmak Erol
Dora İdris Baluken
 Şırnak  Mardin Bingöl
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 70. maddesiyle 5271 Sayılı Ceza
Muhakemesi Kanununun 141. maddesine eklenmesi öngörülen fıkraları içeren
çerçeve madde 70’in tasarı metninden çıkarılmasını ve diğer maddelerin buna
göre teselsül ettirilmesini arz ve teklif ederiz.
 İsa Gök  Turgut
Dibek Ali Rıza Öztürk
 Mersin  Kırklareli Mersin
 Ömer Süha Aldan Dilek
Akagün Yılmaz Ali İhsan Köktürk
 Muğla Uşak Zonguldak
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 70. maddesinin Anayasa’ya aykırı olması
sebebiyle Tasarı metninden çıkarılmasını arz ve teklif ederiz. 
 Faruk Bal  Ali
Öz  Mehmet Şandır
 Konya  Mersin
 Mersin
 Reşat Doğru  Yusuf
Halaçoğlu  Mustafa Kalaycı
 Tokat  Kayseri
 Konya
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Tokat Milletvekili Sayın Reşat Doğru konuşacak.
Buyurun. (MHP
sıralarından alkışlar) 
REŞAT DOĞRU
(Tokat) – Teşekkür ederim Sayın Başkan.
592 sıra sayılı
Kanun Tasarısı’nın 70’inci maddesi üzerinde vermiş olduğumuz önergeyle ilgili
söz almış bulunuyorum. Yüce Meclisi saygıyla selamlıyorum. 
Ülkemizde kadına
şiddet, çocuklara karşı işlenen suçlar ve özellikle uyuşturucuyla ilgili işlenen
suçlarda çok büyük artışlar vardır. AKP iktidarında cezaevleri neredeyse
tamamen dolmuştur. Yaklaşık olarak 150 binin üzerinde cezaevinde yatan mahkûm
vardır. Yeni cezaevleri yapılmasına rağmen, ayrıca yeni yöntemlerle cezaların
ertelenmesine rağmen maalesef doluluk bir türlü azaltılamamaktadır ve
cezaevlerinin de koğuşlarında yatacak yer yoktur. 
Ancak bu yatan
mahkûmların büyük bir kısmının da -neredeyse dörtte 1’inin- uyuşturucu suçundan
dolayı burada yatmakta olduğunu, saygıdeğer milletvekilleri, görmek
durumundayız. Yapılan araştırmalar, söylenen sözler her geçen gün uyuşturucu
suçundan dolayı insanların maalesef cezaevlerine girmekte olduğu, sağlıklarını
kaybettiği, toplumların düzenlerinin bozulduğu, ailelerin, çocukların tamamen
neredeyse, büyük sıkıntılar içerisinde olduğunu göstermektedir. İşte burada,
başta Türkiye Büyük Millet Meclisine, Hükûmete ve tüm duyarlı insanların
hepsine ama hepsine çok önemli görevler düşmektedir. Bunun tabii, sadece belli
bir grubun veyahut da bir insan silsilesinin değil de herkesin üzerine düşen
görev olarak değerlendirilmesi gerekir. Bu noktada da Hükûmet olarak, Millî
Eğitim Bakanlığı, Aile ve Sosyal Politikalar Bakanlığı, Gençlik ve Spor
Bakanlığı, İçişleri Bakanlığı dâhil olmak üzere bütün bakanlıklar bu konuda
neler yapılabilir noktasında araştırmalar yapmalı ve birçok sorunu da
beraberinde gidermek için yeni yeni kanun teklifleri getirmelidir. 
Bakınız, geçmiş
olduğumuz dönemde, yani 23’üncü Dönemde bununla ilgili Türkiye Büyük Millet
Meclisi çok önemli bir araştırma komisyonu kurmuş ve bu komisyon marifetiyle de
çok önemli çalışmalar yapmıştır. “Önümüzdeki yıllar” diyoruz, önümüzdeki
yıllarda, işte, alkol, sigara, uyuşturucu, elektronik bağımlılıkla ilgili,
bunlarla ilgili çok ciddi oranda sıkıntıların olduğu bir ortamda, madde
bağımlılığıyla ilgili o kurulan araştırma komisyonunun neticesinde de bazı
kanunların çıkartılması teklif edilmiştir. 
Zaten bizim
Meclisimizde de bunlar maalesef artık bir gelenek hâline gelmiştir: Araştırma
komisyonları, her konuda, yıllarca “Çalışmalar yapılsın, araştırma komisyonları
kurulsun.” teklifleri içerisinde kurulur, ondan sonra üç ay, dört ay çalışır ve
komisyonlarda çok önemli kararlar alınır, çok önemli bilgi birikimleri
oluşturulur, birçok insan bu konuda dinlenir ama enteresandır, o araştırma
komisyonu raporlarını bazen de Türkiye Büyük Millet Meclisinde bile görüşmeden
raflara koyarız, o tozlu raflarda da maalesef kalır. 
İşte, bunlardan
bir tanesi de madde bağımlılığıyla ilgili araştırma komisyonu raporlarıdır. O
raporların yaklaşık olarak son 150 sayfasının tamamında öneriler sunulmuştur.
Önerilerle ilgili şahsım veyahut da Türkiye Büyük Millet Meclisinden birçok
arkadaşımız kanun teklifleri vermiştir. İşte, bugün 592 sıra sayılı Kanun
Tasarısı ve diğer kanun tekliflerinin bazı bölümlerinde bizim de ismimiz
geçmiştir ve kanun tekliflerimiz sanki burada görüşülmektedir şeklinde bir
durumla karşı karşıyayız ama enteresandır, yapmış olduğumuz kanun tekliflerinin
veyahut da sunmuş olduğumuz maddelerin -işte, mesela ben bunda 7 tane madde
sunmuşum- çok az bir kısmı, yani neredeyse alınıp alınmaması tartışılabilecek
şekliyle bu kanun içerisinde yer almıştır; hâlbuki böyle olmamalıdır. Çocuklar
bizim çocuklarımızdır, insanlar bizim insanlarımızdır, ülkemizde bununla ilgili
çok ciddi sıkıntılar vardır.
Bakınız, “AMATEM
merkezlerinin kurulması gerekir.” diye, AMATEM merkezlerinde personel açığının
ortadan kaldırılması ve beraberinde psikiyatri uzmanları, psikologlar, sosyal
çalışmacılar yani oraya gelen insanları her noktasında tedavi eden bir sistemin
oluşturulması ve bunun yaygınlaştırılmasıyla ilgili teklifler vardır ama
enteresandır, şu anda bile psikiyatri uzmanları çok azdır, sosyologlar,
psikologlar azdır. Yani AMATEM merkezinde bir insan bunu elde ettiği zaman ya
çok az bir zaman onunla ilgilenilmekte veyahut da tedavi olmadan buradan
ayrılmak durumunda kalmaktadır; hâlbuki bu böyle olmamalıdır saygıdeğer
milletvekilleri. Yani burada eğer personel eksikse o personeli mutlaka
tamamlamak mecburiyetindeyiz. Bu kimin görevidir? Hükûmetin görevidir ama
Hükûmet de maalesef görevini yapmamaktadır ve insanlarımız madde bağımlılığına
doğru süratli bir şekilde gidiyorsa, Anadolu’nun başta büyük merkezleri olmak
üzere, şehirlerde, okulların önlerinde serbestse eğer bu maddenin satılması
veyahut da uyuşturucu kullanımı artıyorsa bunun sorumlusu herhâlde Sağlık
Bakanlığıdır, Millî Eğitim Bakanlığıdır, Gençlik ve Spor Bakanlığıdır, aile ve
sosyal politikalardan sorumlu Bakanlıktır diyor, yüce Meclisi saygıyla
selamlıyorum. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 70. maddesiyle 5271 Sayılı Ceza
Muhakemesi Kanununun 141. maddesine eklenmesi öngörülen fıkraları içeren
çerçeve madde 70’in tasarı metninden çıkarılmasını ve diğer maddelerin buna
göre teselsül ettirilmesini arz ve teklif ederiz.
Ali İhsan Köktürk (Zonguldak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
AİLE VE SOSYAL
POLİTİKALAR BAKANI AYŞENUR İSLAM (Sakarya) – Katılmıyoruz.
BAŞKAN – Önerge
üzerinde Zonguldak Milletvekili Sayın Ali İhsan Köktürk konuşacak.
Buyurun. (CHP
sıralarından alkışlar)
ALİ İHSAN
KÖKTÜRK (Zonguldak) – Sayın Başkan, değerli milletvekilleri; 592 sıra sayılı Tasarı’nın
70’inci maddesine yönelik önerge üzerine söz almış bulunuyorum. Yüce Meclisi
saygıyla selamlıyorum.
Değerli
milletvekilleri, bildiğiniz üzere Adalet ve Kalkınma Partisi Hükûmeti
döneminde, bundan önce de, Avrupa İnsan Hakları Mahkemesi kararlarının
gereğinin yerine getirilmesi, mahkemelerdeki adil yargılanma hakları
ihlallerinin önlenmesi, yargıdaki iş yükünün azaltılması, yargının
etkinleştirilmesi, yargıdaki tıkanıklığın giderilmesi, yargıdaki keyfîliğe,
hukuksuzluğa son verilmesi gibi gerekçelerle pek çok yargı paketi Türkiye Büyük
Millet Meclisi gündemine getirildi. Ancak, getirilen bu paketlerden hiçbirisi
kamuoyunda yaratılan büyük beklentileri maalesef karşılamadı. Bu çıkartılan
dört pakete rağmen Avrupa İnsan Hakları Mahkemesinin ülkemize yönelik verdiği
ihlal kararlarının dayandığı olgular ve olaylar hâlâ sürüyor. Mahkemelerimizde,
yargı organlarımızda hâlâ adil yargılanma hakkı ihlalleriyle karşı karşıyayız.
Şu an bizlerle birlikte milletvekili sıralarında oturması gereken Sayın Engin
Alan hâlâ tutuklu, cezaevinden tahliyesi gerçekleştirilemedi. 
Sayın Başbakanın
danışmanı Akdoğan’ın “Orduya kumpas kuruldu.” şeklindeki açık itiraflarına
rağmen, ordunun seçkin subaylarının mağduriyetlerini giderecek bir şekilde
yeniden yargılama yolu açılmadı. Yani, bu örnekleri oldukça çoğaltmak mümkün
ancak maalesef bu kadar, dört paketten sonra bunların hepsi temel sorun olarak
karşımızda duruyor. 
Peki, o zaman
beşinci yargı paketinin ne yapması gerekiyordu değerli milletvekilleri? Beşinci
yargı paketinin, aslında, bu sorunları çözecek düzenlemeleri Türkiye Büyük
Millet Meclisinin huzuruna getirmesi gerekiyordu. Ancak, bu paket de maalesef
bu sorunları çözmekten uzaktır. Bu sorun, mahkemelerimizdeki hukuksuzlukları,
adaletsizlikleri ortadan kaldıracak bir paket olarak karşımıza gelmemiştir. Tam
tersine, bu paket içerisinde öyle düzenlemeler vardır ki, şu an mahkemelerdeki
keyfîliği ve hukuksuzluğu daha da tırmandıracak, daha da azdıracak düzenlemeler
olarak karşımıza gelmektedir. Bunun en bariz örneği, üzerinde konuştuğum
70’inci maddedir. 
Değerli
arkadaşlar, bakın, 70’inci maddede, Ceza Muhakemeleri Kanunu’nun 141’inci
maddesine, suç soruşturması veya kovuşturması sırasında kişisel kusur, haksız
fiil veya diğer sorumluluk hâlleri de dâhil olmak üzere, hâkimler ve cumhuriyet
savcılarının verdikleri kararlar ve yaptıkları işlemler nedeniyle tazminat
davalarının sadece devlete açılabileceği şeklinde bir fıkra ekleniyor ve bunun
dayanağı olarak Anayasa'mızın 129’uncu maddesindeki memurların ve kamu
görevlilerinin yetkilerini kullanırken işledikleri kusur nedeniyle verdikleri
zararlardan dolayı sadece devlete karşı dava açılabileceğine yönelik düzenleme
gösteriliyor. 
Ancak, değerli
arkadaşlar, bakın, elimdeki Yargıtay Hukuk Genel Kurulu kararı, bunun böyle
olmadığını, Anayasa'nın 129’uncu maddesinin, hâkimlere karşı kişisel kusurları
veya haksız fiilleri nedeniyle tazminat davası açılamayacağına yönelik tezin
aslında hukuka uygun olmadığını çok net bir şekilde ortaya koyuyor.
Bugün burada
bizlerle birlikte milletvekili sıralarında oturan Sayın Haberal var. Bu karar
“Haberal Davası” olarak bilinen, Yargıtay 4. Hukuk Dairesinde açılan ancak
Hukuk Genel Kurulu kararıyla da çok net bir şekilde tevsik edilen bir doğruyu
aslında tüm çıplaklığıyla bizlere anlatıyor. 
Değerli
arkadaşlar, Hukuk Genel Kurulu diyor ki: “Hâkimle idare arasındaki ilişki,
aslında diğer memurlarla idare arasındaki bir ilişki değildir çünkü hâkim, Türk
milleti adına, bağımsız olarak, emir ve talimat almadan bu görevleri yerine
getirir. Dolayısıyla, hâkimle devlet arasındaki ilişkiyi bir memurun, bir kamu
görevlisinin hizmet ilişkisi olarak nitelendirmek mümkün değildir. Bu nedenle,
Hukuk Usulü Muhakemeleri Kanunu’nun 573’üncü maddesine dayanarak, hâkimlerin
kişisel kusurlarından ötürü, kasıtlarından ötürü vermiş oldukları kararlarla
yarattıkları zararlar nedeniyle hâkimlere karşı Anayasa’nın 129’uncu maddesi
hükmüne rağmen dava açılabilir, açılmalıdır; bu, hukuk devletinin gereğidir,
Anayasa’nın 10’uncu maddesindeki eşitlik ilkesinin gereğidir, Anayasa’nın
36’ncı maddesindeki ‘Hak arama hürriyeti’ başlıklı düzenlemenin gereğidir.” Bu
karar, bunu hepimize çok açık bir şekilde yani yoruma mahal bırakmayacak bir
şekilde anlatıyor değerli arkadaşlar.
Peki, Hukuk
Genel Kurulunun bu kadar açık kararına rağmen bu mahkemelerdeki, yargıdaki
keyfiyetin ve hukuksuzluğun sürdürülmesini niye arzu ediyoruz? Paralel
devletten şikâyet eden Adalet Bakanı ve AKP Hükûmeti kendi paralel yargısını mı
kurmak istiyor? 
(Mikrofon
otomatik cihaz tarafından kapatıldı) 
ALİ İHSAN
KÖKTÜRK (Devamla) – Hâkim ve savcılara talimatla karar verdirerek, onları
koruma altına alarak kendi paralel yargı devletini mi oluşturmak istiyor?
BAŞKAN –
Teşekkür ederim Sayın Köktürk. 
ALİ İHSAN
KÖKTÜRK (Devamla) – Değerli arkadaşlarım, hukuk devletinde bu kabul edilemez;
bu, keyfî kararların önünü açacaktır. Bu nedenle, bu düzenlemenin tasarı
metninden çıkartılmasını arz ve teklif ediyoruz. 
Saygılarımla
Meclisi selamlıyorum. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 70 inci maddesinin üçüncü fıkrasında yer
alan 'Ancak' ibaresinin madde metninden çıkartılmasını ve 'Devlet aleyhine'
ibaresinden sonra gelmek üzere ‘de’ ibaresinin eklenmesini arz ve teklif
ederiz.
Adil Zozani (Hakkâri) ve arkadaşları 
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet? 
AİLE VE SOSYAL
POLİTİKALAR BAKANI AYŞENUR İSLAM (Sakarya) – Katılmıyoruz Sayın Başkan. 
BAŞKAN – Önerge
üzerinde Bingöl Milletvekili Sayın İdris Baluken konuşacak. 
Buyurun. (HDP
sıralarından alkışlar) 
İDRİS BALUKEN
(Bingöl) – Teşekkür ederim Sayın Başkan. 
Değerli
milletvekilleri, hepinizi saygıyla selamlıyorum. 
Bu, adalet sistemiyle ilgili görüşülen yasa
tasarısı üzerinde önemli konulara burada değiniliyor. Demin burada konuşma
yapan Van Milletvekili arkadaşımız Sayın Kemal Aktaş da cezaevlerinde yaşanan
sorunları kendisine yansıtılan bir mektupla dile getirmişti. Adalet Bakanlığı
yetkililerinin bütün bu sorunları çok dikkatli bir şekilde not almalarını ve
buna yönelik gerekli tedbirleri bir an önce almalarını bekliyoruz. 
Değerli milletvekilleri, bir devletin kendi
halkına, kendi vatandaşına nasıl yaklaştığının en çıplak göstergesi
cezaevlerindeki mahkûmlara, tutsaklara yönelik yaklaşımından okunabilir.
Devletin vatandaşa yaklaşımının aynasını eğer görmek istiyorsanız
cezaevlerindeki savunmasız insanlara karşı devlet uygulamalarına dikkat
kesilmeniz gerekiyor. Çünkü oradaki insanların tamamı devlet zihniyetine,
devlet anlayışına karşı savunmasız pozisyondalar ve kendi bedenleri dışında,
hiçbir zaman, kullanabilecekleri tek bir argümana sahip değiller. 
Şu anda, uzun süredir Türkiye’nin gündemini meşgul
eden cezaevlerindeki yakıcı sorunlar aynı şekilde devam ediyor. Bandırma
Cezaevinde 47 arkadaşımız şu anda açlık grevinde, açlık grevinin 9’uncu gününde.
Aynı şekilde Isparta Cezaevinde 19’uncu gününde olan bir açlık grevi var.
Bakın, Isparta Cezaevinde, demin arkadaşımızın “Afyon Cezaevinde yaşanıyor.”
dediği uygulamaların tamamı orada da yaşanıyor. Avukatlarla ya da yakınlarıyla
görüşen tutuklu arkadaşlar, ellerine verilen numaralarla, bu Amerikan
filmlerinde gördüğünüz fişleme uygulamalarına maruz kalıyorlar; kendi
ayakkabılarına kadar, baştan aşağı, her görüşte, insanlık onurunu rencide
edecek şekilde arama uygulamalarına tabi tutuluyorlar. Bütün cezaevlerinde
aşağı yukarı bu sorunlar yaşanmaya devam ediyor. 
Bandırma Cezaevinde, cezaevi ikinci müdürü, oradaki
tutsaklara karşı, devlete emanet edilmiş vatandaşlara karşı düşman hukukuyla
yaklaşıyor. Bu cezaevi ikinci müdürü Bingöl Cezaevinde görev yapmış, 17
tutsağın, 17 mahkûmun firar girişiminden sonra buraya gönderilmiş, şu anda o
firar eyleminin acısını, öfkesini, kinini orada devlete emanet edilmiş olan
mahkûmlar üzerinden çıkarıyor. Böyle bir anlayış kabul edilebilir mi? Adalet
Bakanlığına ilettik, “Bununla ilgili gerekeni yapın, bu ikinci müdürü ya oradan
alın, başka bir yere gönderin ya da gerektiği şekilde uyarın, o düşman
hukukundan vazgeçsin.” dedik. Aynı şekilde bu uygulamalar devam ediyor. Böyle
bir anlayış olur mu? Adalet Bakanlığının yetkisi altında bu kadar ağır sorunlar
varken bu sorunları çözecek bir mekanizma oluşturamazsak burada yaptığımız
tartışmaların tamamı havada kalıyor. 
Hasta tutsaklar meselesi… Geçen akşam yine burada
dile getirdim, bir gün sonra Bingöl Cezaevinde adli tutuklu Orhan Tokuş mide
kanamasından dolayı yaşamını yitirdi. Bu ayıp hepimize yeter. Şunu
anlayamıyoruz: Bu ülkenin Cumhurbaşkanı, Başbakanı, Adalet Bakanı, görüştüğümüz
Başbakan yardımcıları, işte Çözüm Komisyonu için faaliyet yürüten iktidar
milletvekilleri de “Bu durum ayıptır, insanlık onuruna yakışmaz, bir an önce
çözüm bulunsun.” diyorlar ama Adalet Bakanlığı bu işe çözüm bulamadığı için
cezaevlerinden cenazeler çıkıyor. Şimdi, merak ediyoruz yani ya ortada bir
samimiyetsizlik durumu var, Cumhurbaşkanından, Başbakandan milletvekillerine
kadar ya samimi değilsiniz, söylediklerinizin arkasında değilsiniz ya da
aşamadığınız o klasik bürokratik devletçi yapı aynı geleneğini hâlâ sürdürmeye
devam ediyor. Böyle bir şey olabilir mi? Bununla ilgili, hasta tutsaklarla
ilgili, cezaevinde yaşanan sıkıntılarla ilgili mevcut problemleri siz
çözmedikçe burada yapacağınız bütün konuşmalar da, uygulamaya koyacağınızı
söylediğiniz bütün yasal düzenlemeler de havada kalır, karşılıksız kalır. 
Halka değen, topluma değen, bireyin, vatandaşın
yaşamını etkileyen yasal düzenlemelerle gelin hep beraber bu sorunları…
(Mikrofon
otomatik cihaz tarafından kapatıldı) 
İDRİS BALUKEN
(Devamla) –…çözmeye çalışalım diyorum, Genel Kurulu saygıyla selamlıyorum. (HDP
sıralarından alkışlar)
BAŞKAN –
Teşekkür ederim Sayın Baluken. 
Önergeyi
oylarınıza sunuyorum…
III. – YOKLAMA

(CHP
sıralarından bir grup milletvekili ayağa kalktı)
MUHARREM İNCE
(Yalova) – Yoklama istiyorum. 
BAŞKAN – Peki.
Bir yoklama
talebi var, onu yerine getirelim. 
Sayın İnce,
Sayın Öztürk, Sayın Dibek, Sayın Yılmaz, Sayın Köktürk, Sayın Gök, Sayın Köse,
Sayın Genç, Sayın Güler, Sayın Canalioğlu, Sayın Öz, Sayın Küçük, Sayın
Korutürk, Sayın Gök, Sayın Batum, Sayın Kaplan, Sayın Baykal, Sayın Akar, Sayın
Sapan, Sayın Haberal. 
Yoklama için iki
dakika süre veriyorum ve yoklamayı başlatıyorum. 
(Elektronik
cihazla yoklama yapıldı)
BAŞKAN – Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)
 BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
71’inci maddede üç adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun tasarısının
71 inci maddesinde yer alan “itiraz edeni giderlere mahkûm eder ve” ibaresinin
madde metninden çıkarılmasını arz ve teklif ederiz.
 Halil Aksoy Adil
Zozani Demir Çelik
 Ağrı Hakkâri Muş
 Selma Irmak Hasip
Kaplan
 Şırnak Şırnak
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Türk Ceza Kanunu
ile Bazı Kanunlarda Değişiklik Yapılmasına Dair Kanun Tasarısının Çerçeve 71.
maddesinin madde metninden çıkartılmasını ve diğer maddelerin buna göre
teselsül ettirilmesini arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Ali İhsan Köktürk
 Muğla Uşak Zonguldak
BAŞKAN – Şimdi okutacağım önerge Anayasa’ya
aykırılık önergesidir, öncelikle işleme alacağım.
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun Tasarısının
71. maddesinin Anayasa’ya aykırı olması sebebiyle Tasarı metninden
çıkarılmasını arz ve teklif ederiz.
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Münir Kutluata
 Kayseri Mersin Sakarya
 Mustafa Kalaycı
 Konya
BAŞKAN – Komisyon önergeye katılıyor mu?
ADALET KOMİSYONU BAŞKAN VEKİLİ HAKKI KÖYLÜ
(Kastamonu) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI AYŞENUR İSLAM
(Sakarya) – Katılmıyoruz Sayın Başkan.
BAŞKAN – Önerge üzerinde Sakarya Milletvekili Sayın
Münir Kutluata konuşacak.
Buyurun. (MHP sıralarından alkışlar)
MÜNİR KUTLUATA (Sakarya) – Sayın Başkan, saygıdeğer
milletvekilleri; Türk Ceza Kanunu ile Bazı Kanunlarda Değişiklik Yapılmasına
Dair Kanun Tasarısı’nın 71’inci maddesi vesilesiyle Milliyetçi Hareket Partisi
Grubu adına söz almış bulunuyorum. Yüce Meclisi saygılarımla selamlıyorum. 
Değerli
milletvekilleri, Türk Ceza Kanunu’nda bazı değişiklikler yapılmasını
görüşüyoruz ama hepimiz biliyoruz ki Türk milletinin menfaatlerinin korunması
ve devletimizin varlığının sürdürülmesi konusunda ne Ceza Kanunu ne de Anayasa
işler durumdadır, Anayasa ve yasalar bloke edilmiş vaziyettedir. Öyle
anlaşılıyor ki bu blokaj, iktidar-PKK ittifakının PKK hedeflerini
gerçekleştirmesine kadar, Türkiye açısından bakılırsa iş işten geçinceye kadar
devam edecektir. Türkiye, her gün, bu tespitimizi doğrulayan sarsıcı örnekleri
ızdırapla yaşamaktadır. 
Bunun bir
örneğini geçen hafta, 8 Haziran günü, Diyarbakır’daki 2’nci Hava Kuvvet
Komutanlığının bahçesindeki Türk Bayrağı’nın gönderden indirilmesi olayıyla
yaşadık. Olay bir terör örgütü militanının işi olarak gösterilip esas
sorumluları gizlemeye hizmet edecek beyanatlarla savuşturulamayacak kadar
ciddidir. Bir başka ifadeyle, Türkiye’de Türk Bayrağı’nı gönderden indirip
çiğneyenlerin arkasında kimler vardır? Bunu yapan hainler Türk milletine
yapabildikleri hakareti kimleri memnun etmek için yapmışlardır? Aynı tarihte
Diyarbakır’da Türkiye'nin kilidini çözmekle meşgul olan, bölünme sürecinin
koordinatörü Başbakan Yardımcısına yapılmış adi bir jest olabilir mi? Olayın,
söz konusu Başbakan Yardımcısının Alparslan’ın Malazgirt’te çözdüğü Bizans
kilidine misilleme tabirler kullanarak PKK’ya moral aşılamak için yaptığı
bölücü toplantıyla ilişkileri merak edilmektedir. Sayın Başbakana ve
yürüttükleri bölünme sürecinin koordinatörlüğünü PKK örgüt lideriyle beraber
üstlenmiş bulunan söz konusu Sayın Başbakan Yardımcısına sormak gerekiyor:
Güneydoğu Anadolu’da askerî birlikler dışındaki alanlarda Türk Bayrağı dalgalanıyor
mu yoksa çok yerden kaldırıldı mı? İktidar, önceden alandaki “Ne mutlu Türküm
diyene.” sözünü, ardından tabelalardan “Türkiye Cumhuriyeti” ibaresini,
okullarımızdan Andımız’ı ve Türkçeyi kaldırdıktan sonra Türk Bayrağı'nı
bölgeden indirmiş midir? Türkiye Cumhuriyeti’nin güneydoğudaki okullarında ve
belediyelerinde Türk Bayrağı dalgalanmakta mıdır? Bunu Hükûmet biliyor mu,
takip ediyor mu, umursuyor mu yoksa isteyerek mi bu fiilî durumu yaratmıştır,
bunun bilinmesi gerekiyor. 
Şimdi, tekrar
soruyorum: Türkiye’de Türk Bayrağı'nı gönderden indirenler, indirtenler ve
seyredenler kimlerdir? Genelkurmay Başkanlığının ve üsteki komutanların,
sorumluların seyredenler safında olduğu bellidir. Hükûmetin yerinin netleşmesi
gerekiyor. Seyredenlerin safında ise yazıklar olsun; indirtenlerin safındaysa
durumu Türk Milletine ve Yüce Allah’a havale ediyorum. Bayrağımıza uzanan
ellerin müzakere masasının bir tarafındaki terör örgütünü memnun etmek istediği
malumdur, aynı masadaki Hükûmeti memnun edeceğinin düşünüldüğü de olayların
seyrinden anlaşılmaktadır. Soma’da polisin yere serdiği acılı işçileri Başbakan
adına tekmeleyen Başbakan danışmanı ile Başbakanın desteğiyle her istediğini
elde eden örgüt mensuplarının Türk Bayrağı'nı indirirken kimleri memnun
edeceklerinin bilincinde olmadıkları söylenemez. Kendi namusuna emanet edilmiş
olan Türk milletinin Meclisin alnında yazan kayıtsız, şartsız egemenliğini
terör örgütüyle bölüşen bir Hükûmetin olaydaki sorumluluğu gayet açıktır. 
O bakımdan, Türkiye'nin her gün yaşadığı yeni
sarsıcı olaylar gölgesinde bu olayın…
(Mikrofon
otomatik cihaz tarafından kapatıldı) 
MÜNİR KUTLUATA
(Devamla) - …sorumlularının, azmettiricilerinin ve seyredenlerin gözden uzak
tutulmamasını ve gerekenin yapılmasını bekliyoruz.
Saygılar
sunuyorum. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
 Türkiye
Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 71. maddesinin madde metninden
çıkartılmasını ve diğer maddelerin buna göre teselsül ettirilmesini arz ve
teklif ederiz.
Ali İhsan Köktürk (Zonguldak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
AİLE VE SOSYAL
POLİTİKALAR BAKANI AYŞENUR İSLAM (Sakarya) – Katılmıyoruz.
BAŞKAN – Önerge
üzerinde Zonguldak Milletvekili Sayın Ali İhsan Köktürk konuşacak.
Buyurun. (CHP
sıralarından alkışlar) 
ALİ İHSAN
KÖKTÜRK (Zonguldak) – Sayın Başkan, değerli milletvekilleri; 592 sıra sayılı
Yasa Tasarısı’nın 71’inci maddesine yönelik önerge üzerine söz almış
bulunuyorum. Öncelikle, tekrar sizleri saygıyla selamlıyorum.
Değerli
milletvekilleri, hepimizin bildiği gibi, Türkiye Cumhuriyeti bir hukuk
devletidir. Türkiye Cumhuriyeti’nin hukuk devleti niteliği ve dayandığı ilkeler
hem Anayasa’mızın 2’nci maddesinde hem de Anayasa’mızın “Başlangıç” kısmında
hiçbir yoruma mahal bırakmayacak, hiçbir tevile yer bırakmayacak derecede izah
edilmiştir, açıklanmıştır. Dolayısıyla, hukuk devletinin varlığını
sürdürebilmesi için hukuk devletinin dayandığı ilkelerin de korunması gerekir.
Bizim milletvekilleri olarak, halkın temsilcileri olarak temel görevimiz
-Anayasa’ya bağlılık yeminimiz- hukuk devletinin dayandığı ilkeleri koruma
görev ve sorumluluğunu bizlere yüklemektedir. Ama, maalesef, bu tasarıyla,
hukuk devletinin dayandığı temel ilkeler tamamen ortadan kaldırılmaktadır,
hukuk devletinin ayakları âdeta kesilmektedir. Çünkü -hukuk devletinin
dayandığı temel ilkelerden bahsettik, az önce 70’inci maddede bir konuşma
yaptık- tıpkı 70’inci maddede olduğu gibi, bu madde de keyfiyeti arttıracak,
hukuksuzluğu arttıracak, hukuki güvenlik ilkesini ortadan kaldıracak bir
düzenleme niteliği taşımaktadır.
Değerli
milletvekilleri, hukuki güvenlik ilkesi, yurttaşların devletine, yargısına
karşı tüm muamelelerinde güven duymasını gerektirir. Bu güven duygusunu
zedeleyecek işlemlerden kaçınmak da hem yargının hem yürütmenin hem de
bizlerin, yasamanın temel görevidir. Ancak, bu düzenlemeyle biz, vatandaşın
devlete karşı olan, yargıya karşı olan, yasamaya karşı olan güven duygusunu
tamamen ortadan kaldırıyoruz. Ne yapıyoruz 71’inci maddede? Takipsizlik
kararlarına karşı bugün mevzuatta itiraz mercisi o takipsizlik kararını veren
cumhuriyet savcısının bağlı olduğu en yakın ağır ceza mahkemesi olduğu hâlde,
bugün, takipsizlik kararlarına karşı yani kovuşturmaya yer olmadığı kararlarına
karşı itiraz mercisini değiştiriyoruz. Ağır ceza mahkemesinden yani en yakın
ağır ceza mahkemesinden bu yetkiyi alıyoruz, takipsizlik kararını veren
cumhuriyet savcısının bulunduğu yerdeki sulh hukuk hâkimine veriyoruz. 
YILMAZ TUNÇ (Bartın)
– Sulh hukuk değil.
ALİ İHSAN
KÖKTÜRK (Devamla) – Sulh ceza hâkimine veriyoruz. Yani, dolayısıyla, ağır ceza
mahkemesinde 3 kişi tarafından incelenen itirazı biz, savcının bulunduğu
yerdeki, kişisel ilişki içerisinde bulunduğu, aynı mekânın içerisinde
bulunduğu, aynı çatı altında bulunduğu tek bir hâkimin iradesine ve
inisiyatifine bırakıyoruz. 
Değerli
arkadaşlar, bu şekilde biz, keyfî olarak takipsizlik kararı vermeyi müeyyidesiz
bırakıyoruz. Takipsizlik kararı verecek olan merciyi onunla kişisel ilişki
içerisinde olan tek bir hâkime bırakarak aslında yolsuzlukları önleyecek,
yolsuzlukların üzerine kararlılıkla gidecek bir mekanizmayı çökertiyoruz. Bunu
17 Aralık ve 25 Aralıkta Türkiye gündemine düşen yolsuzluk soruşturmaları
nedeniyle yapıyoruz arkadaşlar. Yani 17 Aralık ve 25 Aralıkta Türkiye yeni bir
döneme girdi. Türkiye’de iş adamlarının, bürokratların, siyasetçilerin içinde
bulunduğu pek çok insanın rüşvet batağına battığını, efendim, ihalelerde kamu
zararı doğuracak bir şekilde milyonlarca doları devlete külfet olarak
yüklediğini çok açık bir şekilde gördük. Şimdi, siz bu düzenlemeyle, Adalet
Bakanlığı bu düzenlemeyle artık Türkiye’yi bir yolsuzluklar cenneti hâline
getiriyor. Artık, takipsizlik kararlarını 3 kişiden oluşan ağır ceza mahkemeleri
incelemeyecek. İletişimin dinlenmesinin, telefonların dinlenmesinin 3 hâkimden
oluşan ağır ceza mahkemesinin 3’ünün, 3 hâkimin ortak kararıyla yapılabilmesine
yönelik düzenlemeyi Meclisten geçiriyorsunuz ama çok önemli davalardaki
takipsizlik kararlarına yapılan itirazları 3 kişilik ağır ceza mahkemesinden
alıp tek bir hâkimin, bir sulh ceza hâkiminin iradesine ve inisiyatifine
bırakıyorsunuz. 
Ben, millet
adına Türkiye Büyük Millet Meclisine gelen, Anayasa’ya bağlılık yemini eden,
yolsuzluklara karşı samimi olduğuna inandığım milletvekillerinden bu maddeye
hayır demesini ve madde metninden çıkartılmasına yönelik teklifimizi
desteklemesini arz ve talep ediyorum.
Bu duygu ve
düşüncelerimle yüce Meclisi saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun tasarısının
71 inci maddesinde yer alan “itiraz edeni giderlere mahkûm eder ve” ibaresinin
madde metninden çıkarılmasını arz ve teklif ederiz.
Demir Çelik (Muş) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
AİLE VE SOSYAL
POLİTİKALAR BAKANI AYŞENUR İSLAM (Sakarya) – Katılmıyoruz Sayın Başkan.
BAŞKAN – Önerge
üzerinde Hakkâri Milletvekili Sayın Adil Zozani konuşacak.
Buyurun.
ADİL ZOZANİ
(Hakkâri) – Teşekkür ederim Sayın Başkan.
Dünden bu yana,
esasında maskelerin düştüğüne de bir şekilde Türkiye kamuoyu tanıklık ediyor. 
Şimdi, bu kanun
tasarısına ilişkin olarak, maddelerle ilgili olarak da çok ayrıntılı şeyler
konuştuk ama öyle zannediyorum ki şu anda Türkiye kamuoyu da bu maddelerin
içeriğine ilişkin olarak çok ilgili değil çünkü Türkiye kamuoyunun gündemi şu
anda bu yasa tasarısı değil. Türkiye kamuoyunun gündemi yakın coğrafyasındaki
gelişmelerdir, onları izliyor.
Dün önerge
indirdik burada, önerge üzerinde konuştuk ve genel görüşme talebimizi önergenin
akabinde Meclise sunduk. Normal durumda, normal prosedür gereği sizin yapmanız
gereken, bunu hemen gündeme alıp, bir an önce bu sıcak gelişmeyi Parlamentoda
değerlendirme konusu yapıp kamuoyunu bu çerçevede bilgilendirmekti, Hükûmetin
bunu yapması gerekir. Dün akşam üzerinde mutabık kalınan çerçeve de buydu. Ama,
zannederiz ki dün geceden sonra üçlü bir kumpas devreye girdi, CHP, MHP, AKP bu
önergenin özellikle kamuoyundan gizlenmesi ve bu konunun kamuoyunda
tartışılmaması konusunda uzlaştılar; bir üçlü kumpas oldu burada. Niye bu
kumpas gerçekleşti burada? CHP, MHP, AKP IŞİD’le ilgili gelişmeleri Türkiye
kamuoyunun önünde konuşmaktan niye imtina ediyor? Neye dayanarak böyle bir şey
yapıyor? Hangi hassasiyetten kaynaklı olarak böyle bir mazeretin, böyle bir
hassasiyetin arkasına sığınıldı, anlamakta güçlük çekiyoruz. 
Dolayısıyla,
şunu açık ve net ifade ediyoruz: Evet, Türkiye’yi, Türkiye’de yaşayan halkları
ve Türkiye hinterlandında bulunan diğer, yakın coğrafyadaki gelişmeleri başından
beri en yakın takip eden grup HDP Grubu olmuştur. Oradaki gerçeklikleri,
oradaki gelişmeleri dilimiz döndükçe bu kürsüden Türkiye kamuoyuyla paylaştık,
tehlikeleri Türkiye kamuoyuyla paylaştık. Şu anda Orta Doğu’da kimin, nasıl
tezgâhlar ördüğü muammaya dönüştü ve maalesef, bu tezgâhlar kurulurken, bu
tezgâhlar örülürken Türkiye kamuoyu bir gerçekliğe daha tanıklık etti. Dileyen
Meclis arşivlerine, bu kürsüden yapılmış konuşmalara bakar, burada kim, ne
söylemiş, bütün gerçekliği burada görürüz. Türkiye kendisinin kurguladığı bir
bataklığın içine saplandı. Maalesef, stratejik derinlik stratejik kuyulara
dönüştü ve Türkiye bu kuyulara eli kolu bağlanarak atıldı.
Türkiye’nin
yakın coğrafyasında sadece iktidarlar değişmiyor, o coğrafyalarda darbeler
yapılmıyor, insanlar katledilmiyor, aynı zamanda, Türkiye’nin de toplumsal
yaşamını doğrudan doğruya etkileyecek, insanların yaşam tarzını doğrudan
doğruya etkileyecek gelişmeler söz konusu. IŞİD’in Musul’da bugün yayınladığı
genelgesinin -manifesto diyorlar- manifestosunun 1’inci maddesi “Kadınlar
sokağa çıkmayacak.” diyor ve el koydukları malları savaş ganimeti olarak kabul
ettiklerini ifade ediyor. Savaş ganimetiyle ilgili olarak tasarruf yetkisini de
IŞİD’in başındaki şahsa, Ebu Bekir Bağdadi’ye vermiş. Düşünün ki yakın
coğrafyamızdaki tehlikenin boyutu, doğrudan doğruya bizim de toplumsal
yaşamımıza, yaşam şeklimize dahi müdahale edebilecek bir tehlike boyutu. Bunu
Türkiye kamuoyunun önünde neden tartışmaktan imtina ettik, neden üç parti bu
konuda mutabık kaldı, neden görüşmeleri öteledi…
(Mikrofon
otomatik cihaz tarafından kapatıldı)
ADİL ZOZANİ
(Devamla) - …gecenin karanlığında bıraktı, bunun izahı gerekiyor.
Teşekkür
ediyorum.
BAŞKAN –
Teşekkür ederim Sayın Zozani.
NURETTİN CANİKLİ
(Giresun) – Sayın Başkan…
YUSUF HALAÇOĞLU
(Kayseri) – Sayın Başkan…
BAŞKAN – Buyurun
Sayın Canikli.
NURETTİN CANİKLİ
(Giresun) – Sayın konuşmacı üç siyasi partinin Musul’daki gelişmelerle ilgili
kumpas yaparak…
BAŞKAN – “Kumpas
kurdun.” dedi.
NURETTİN CANİKLİ
(Giresun) – Evet, böyle bir çalışma içerisine girdikleri şeklinde…
BAŞKAN –
Buyurun, iki dakika.
X.- SATAŞMALARA İLİŞKİN KONUŞMALAR
1.- Giresun Milletvekili Nurettin Canikli'nin, Hakkâri
Milletvekili Adil Zozani’nin 592 sıra sayılı Kanun Tasarısı’nın 71’inci
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması

NURETTİN CANİKLİ
(Giresun) – Teşekkür ederim Sayın Başkan.
Hepinizi
saygıyla selamlıyorum.
Evet, dün Türkiye Büyük Millet Meclisinde,
Musul’daki gelişmelerle ilgili özel gündemli bir görüşme, 4 siyasi parti grubu
birlikte planlamıştık, kararlaştırmıştık. Daha sonra, gece ve sabah
saatlerindeki gelişmeler çerçevesinde Hükûmetimizden, özellikle şu anda orada
esir tutulan vatandaşlarımızın serbest bırakılmasıyla ilgili yoğun görüşmeler
yapıldığı ve çok hassas, kritik bir sürecin içerisinde olunduğu ve Türkiye’den
yapılan açıklamaların bu süreci etkileme ihtimali bulunduğu gerekçesiyle, bu
vatandaşlarımıza zarar verme ihtimalinin ortadan kaldırılması amacıyla, bu
görüşmelerin mümkünse çok kısa bir süre için ertelenmesi talebi geldi ve biz de
bu talebi CHP, MHP ve HDP grup başkan vekilleriyle ayrı ayrı görüştük, ilettik
-kendilerine bir kez daha teşekkür ediyorum- olumlu yaklaştılar ve bu görüşmeyi
yine aynı içerikte, aynı ağırlıkta çok kısa bir süre sonra görüşmek üzere
birlikte erteledik. Yani, belki, sayın konuşmacının haberi vardı, yoktu
bilemiyorum ama görüşme şahsım tarafından yürütüldü ve 3 parti grubumuzun grup
başkan vekilleriyle görüştüm, 3’ünün de mutabakatı alınarak yapıldı, böyle
“kumpas” falan yok, çok doğru değil bu ifadeler, öyle bir şey söz konusu değil.
Ayrıca, bütün siyasi partilerimiz de hassasiyetlerini bu konuda defalarca ifade
ettiler yani hepimiz, bütün siyasi partiler. Bu açıdan da haksızlık yapmamak
gerekiyor ama gerçekten bir devlet hassasiyeti…
(Mikrofon otomatik cihaz tarafından kapatıldı)
BAŞKAN – Teşekkür ederim.
NURETTİN CANİKLİ (Devamla) – …refleksiyle böyle bir
karara varıldı. Bu görüşülecek, bunu görüşeceğiz, en ayrıntılı bir şekilde
görüşeceğiz yani ortadan kaldırılması gibi bir şey de söz konusu değildir yani
siyasi partilerimize bir haksızlıktır.
Hepinizi saygıyla selamlıyorum. (AK PARTİ
sıralarından alkışlar)
BAŞKAN – Sayın Canikli, teşekkür ederim.
YUSUF HALAÇOĞLU (Kayseri) – Sayın Başkan…
BAŞKAN – Sayın Halaçoğlu…
YUSUF HALAÇOĞLU (Kayseri) – Efendim, az önceki
konuşmacı kumpastan söz ederek partimizi de suçlar bir konuşma yaptı.
Sataşmadan söz istiyorum.
BAŞKAN – Buyurun, iki dakika.
2.- Kayseri Milletvekili Yusuf Halaçoğlu'nun, Hakkâri
Milletvekili Adil Zozani’nin 592 sıra sayılı Kanun Tasarısı’nın 71’inci
maddesiyle ilgili önerge üzerinde yaptığı konuşması sırasında Milliyetçi
Hareket Partisine sataşması nedeniyle konuşması

YUSUF HALAÇOĞLU (Kayseri) – Teşekkür ederim Sayın Başkanım.
Değerli milletvekilleri, şimdi, bence çok ağır bir
suçlamada bulundu demin HDP’li milletvekili.
Şimdi, bu konu,
Musul meselesi partiler üstü bir konu, millî bir mesele ve dolayısıyla bu konuda partilerin
birbirlerine kumpas düzenlemesi gibi veya başka bir partiye kumpas düzenlenmesi
gibi bir düşünce son derece, fevkalade yanlış ve bu Meclis için de ayıp bir
tabir. Nitekim, burada bir kumpas söz konusu değil. Biz hiçbir zaman iktidar
partisinin yaptıklarından hoşnut olduğumuzu söylemiyoruz politika olarak ama bu
konu artık, politikalar üstü bir hâle gelmiş durumda ve orada pek çok
vatandaşımız, özellikle Türkiye’nin toprak parçası olan bir yerin işgal
edilmesi karşısında -hiç kimse kusura bakmasın- herhangi bir siyasi partinin
şusuna busuna bakmaksızın bu konuda Milliyetçi Hareket Partisi olarak destek
veririz ülke yararına. (AK PARTİ sıralarından alkışlar) 
Dolayısıyla, burada, Sayın Dışişleri
Bakanının yepyeni birtakım girişimler ve nazik birtakım görüşmeler içerisinde
oldukları için bunun biraz daha sonraya, bu görüşmelerin tamamlanmasından
sonraya ertelenmesi gibi bir talepleri olduğu için kabul ettik ve liderlerle
görüşmelerden sonra tekrar Büyük Millet Meclisinde bu konu dile getirilecektir.
Dolayısıyla, herhangi bir partiye kumpas düzenlenmez. Kaldı ki partimize kumpas
düzenlemek gibi bir durumu yakıştıranları kınıyorum.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim.
ADİL ZOZANİ (Hakkâri) – Sayın Başkan…
BAŞKAN - Sayın Zozani, buyurun.
ADİL ZOZANİ (Hakkâri) – Sayın Başkan,
Sayın Canikli 3 partinin grup başkan vekilleriyle görüşülüp mutabakata
varıldığı ve bunun üzerinden bu kararın alındığı bilgisini Meclise sundu. Bu
bilgi doğru değildir, düzeltmek istiyorum.
BAŞKAN – Açıklama mahiyetine giriyor
bu davranışınız, sataşma değil.
Yerinizden bir dakika süre veriyorum.
IX.- AÇIKLAMALAR (Devam)
2.- Hakkâri Milletvekili Adil Zozani'nin, Giresun
Milletvekili Nurettin Canikli’nin sataşma nedeniyle yaptığı konuşmasındaki bazı
ifadelerine ilişkin açıklaması

ADİL ZOZANİ (Hakkâri) – Teşekkür
ederim Sayın Başkan.
Sayın Canikli biraz önce, 3 partinin
grup başkan vekilleriyle ayrı ayrı görüşülerek mutabakat sağlandıktan sonra bu
kararın alındığını ifade etti. Bu, doğru bir bilgi değildir. AKP, CHP, MHP grup
başkan vekilleri önce kendi aralarında bu mutabakatı sağladıktan sonra “Biz
böyle bir karara vardık, bir kararlaşmaya vardık. HDP bu konuda ne diyor?” diye
bilgi verildi. Bu bilginin bu şekilde olduğunu biraz önce, daha önceki AKP
grup önerisi üzerine söz alan Grup Başkan Vekilimiz Sayın İdris Baluken
Meclise ve Türkiye kamuoyuna sunmuştur. Dolayısıyla, demin ifade edilen bilgi
doğru bir bilgi değildir. Mutabakat sağlandıktan sonra, mutabakatın sonucu
bizimle sürekli olarak paylaşılıyor ve Sayın Baluken de konuşmasında, bu yöntemin,
bu tarzın yanlış olduğunu ve bizim bu tarza katılmadığımızı ifade etmiştir.
BAŞKAN –
Teşekkür ederim.
NURETTİN CANİKLİ
(Giresun) – Sayın Başkanım…
BAŞKAN –
Açıklama mı yapacaksınız?
NURETTİN CANİKLİ
(Giresun) – Evet efendim. 
BAŞKAN –
Buyurun, yerinizden bir dakika. 
3.- Giresun Milletvekili Nurettin Canikli'nin, Hakkâri
Milletvekili Adil Zozani’nin yaptığı açıklamasındaki bazı ifadelerine ilişkin
açıklaması

NURETTİN CANİKLİ
(Giresun) – Teşekkür ederim Sayın Başkanım. 
Önce, bu
görüşmeler yapılırken Milliyetçi Hareket Partisi Grup Başkan Vekili Sayın Oktay
Vural’la görüştüm, aynı anda aramaya başladım. Bu, tamamen ulaşma sırasıyla
alakalı bir olay yani o anda ulaşabilme sırasıyla alakalı bir olay. Sonra Sayın
Muharrem İnce’yle görüştüm, daha sonra da en son Sayın İdris Baluken’le
görüştüm. Hepsiyle aynı içerikte görüştüm “Ne diyorsunuz? diye. Kararınız
nedir?” diye. Yani, 2 partiyle görüşüp sonucu dikte ettirmek şeklinde ne bir
düşüncemiz olabilir… Yani, bu, her şeyden önce elbette saygısızlıktır. Yani,
bir siyasi partiye “Biz böyle düşünüyoruz, yapın. Bunu uygulayacağız.” anlamına
gelebilecek bir tavır içerisinde olmamız söz konusu değil. Diğer 3 siyasi
partiyle nasıl görüşmüşsek, aynı içerikte, hatta aynı kelimeleri kullanarak
kendileriyle konuştuk ve dolayısıyla Sayın Baluken’in “Tamamdır.” demesinden
sonra bunu hayata geçirdik ve bekledik. 
(Mikrofon
otomatik cihaz tarafından kapatıldı)
BAŞKAN –
Teşekkür ederim. 
NURETTİN CANİKLİ
(Giresun) – İzin verirseniz tamamlayayım, önemli bir konu.
BAŞKAN – Buyurun.
NURETTİN CANİKLİ
(Giresun) – Hem Sayın Dışişleri Bakanımız biz tüm diğer siyasi parti
gruplarıyla görüştükten sonra harekete geçti, o ana kadar harekete geçmedi yani
HDP Grup Başkan Vekiliyle görüştükten sonra, tamamladıktan sonra; dolayısıyla,
yöntem budur. 
Teşekkür
ediyorum Sayın Başkanım. 
BAŞKAN –
Yeterince anlaşıldı, kayıtlara da geçti Sayın Canikli.
Teşekkür ederim.
ADİL ZOZANİ
(Hakkâri) – Sayın Başkanım, kayıtlara geçmesi açısından bir hususu paylaşmak
isterim.
Önerge sahibi grup Halkların Demokratik
Partisi Grubudur, imza veren milletvekilleri Halkların Demokratik Partisi
Grubuna mensup 20 milletvekilidir. Böyle bir konu müzakere edilecekse önce
önerge sahibi gruplarla müzakeresi yapılır, ondan sonra diğer gruplarla
görüşülür. Yöntem bu şekilde işlememiştir, teamüle uyulmamıştır ve demin hem
Grup Başkan Vekilimizin verdiği bilgi hem de benim biraz önce ifade ettiğim
bilgi doğru olan bilgidir.
Teşekkür ediyorum.
BAŞKAN – Sayın Zozani, teşekkür
ederim.
Partiler arası bu tür görüşmeler
oluyor, böyle nitelememek gerekiyor diye düşünüyorum ben de. Geçmişte grup
başkan vekilliği yaptığım için böyle bir not düşmek istedim.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul Milletvekili
Sebahat Tuncel’in; İstanbul Milletvekili Mahmut Tanal’ın; Bursa Milletvekili
Aykan Erdemir’in; İstanbul Milletvekili Mahmut Tanal’ın; Ankara Milletvekili Levent
Gök’ün; Barış ve Demokrasi Partisi Grup Başkanvekili Bingöl Milletvekili İdris
Baluken’in; İstanbul Milletvekili Mustafa Sezgin Tanrıkulu’nun; Van
Milletvekili Aysel Tuğluk’un; İstanbul Milletvekili Bülent Turan ve Ankara
Milletvekili Cevdet Erdöl ile 69 Milletvekilinin; Tokat Milletvekili Reşat
Doğru ve 2 Milletvekilinin; İstanbul Milletvekili Mahmut Tanal’ın; Malatya
Milletvekili Veli Ağbaba’nın; Milliyetçi Hareket Partisi Grup Başkanvekili
Kayseri Milletvekili Yusuf Halaçoğlu’nun; Gaziantep Milletvekili Mehmet
Şeker’in; Kırıkkale Milletvekili Ramazan Can ve İstanbul Milletvekili Bülent
Turan ile 1 Milletvekilinin Benzer Mahiyetteki Kanun Teklifleri ile Kadın Erkek
Fırsat Eşitliği Komisyonu ile Adalet Komisyonu Raporları (1/918, 2/14, 2/25,
2/67, 2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087,
2/1369, 2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115,
2/2149) (S. Sayısı: 592) (Devam)

BAŞKAN – Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
Maddeyi oylarınıza sunuyorum:
Kabul edenler... Kabul etmeyenler... Madde kabul edilmiştir. 
72’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 72. maddesiyle 5271 Sayılı Ceza
Muhakemesi Kanununun 231. maddesine eklenmesi öngörülen fıkradaki "suç
nedeniyle" tümcesinin "suçtan dolayı" tümcesiyle
değiştirilmesini arz ve teklif ederiz.
 İsa Gök Ömer
Süha Aldan Mehmet Hilal Kaplan
 Mersin Muğla Kocaeli
 Tufan Köse Mehmet
Volkan Canalioğlu Turgut Dibek
 Çorum Trabzon Kırklareli
 Ali Rıza Öztürk Dilek
Akagün Yılmaz
 Mersin Uşak
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının 72 nci maddesinin tasarı metninden
çıkarılmasını arz ve teklif ederiz.
 Halil Aksoy Adil
Zozani Selma Irmak
 Ağrı Hakkâri Şırnak
 Erol Dora Demir
Çelik
 Mardin Muş 
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN – Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Mardin Milletvekili Sayın Erol Dora konuşacak.
Buyurun. (HDP
sıralarından alkışlar) 
EROL DORA
(Mardin) – Sayın Başkan, değerli milletvekilleri; vermiş olduğumuz önerge üzerine
Halkların Demokratik Partisi adına söz almış bulunuyorum. Genel Kurulu saygıyla
selamlıyorum.
Ben de
cezaevleriyle ilgili sorunları gündeme getirmek için partim adına söz almış
bulunuyorum. Cezaevlerinin fiziki yapısı, infaz koşullarının yarattığı olumsuzluklar,
özellikle tecrit uygulamasının fiziki ve psikolojik etkileri de herkes
tarafından bilinmektedir. Mahpuslar, beslenme, hijyen, sağlığa ulaşım hakkı
gibi en temel haklardan, insani yaşam standartlarından yoksun biçimde yaşamak
zorunda bırakılmaktadırlar. Bunun yanı sıra, uzun süreli hapis cezalarının ve
tecridi had safhaya vardıran, hak ve özgürlükleri kısıtlayıcı kuralların,
disiplin cezalarının mahpusların sağlığı üzerindeki olumsuz etkileri de gözler
önündedir.
Değerli
milletvekilleri, Birleşmiş Milletler tarafından 1976’da yürürlüğe konulan ve 15
Ağustos 2000 tarihinde Türkiye'nin imzaladığı Kişi Özgürlükleri ve Siyasal
Haklar Uluslararası Paktı’nın 10’uncu maddesinde “Özgürlüğünden yoksun
bırakılmış olan herkes, insanca ve insan kişiliğine içkin onuruna saygı
gösterilerek işlem görür.” denilmektedir. Yine 1987’de kabul edilmiş olan
Avrupa cezalandırma kuralları “Tutuklunun koşulları insan onuruna saygıyı
sağlamalıdır ve tutukluluk, tarafsız bir biçimde, ayrım yapılmaksızın
uygulanmalıdır.” demektedir.
Hasta tutsaklar
sorunu, tutsak yakınları başta olmak üzere, çeşitli sivil toplum örgütleri
tarafından eylem ve etkinliklerle sürekli gündemde tutulmaya çalışılmaktadır.
Böylesi hassas ve insani bir konuda Adalet Bakanlığıyla defalarca yapılan
görüşmelere karşın bu sorun hâlâ çözümlenebilmiş değildir. Hasta tutsakların
durumuna, cezaevlerinde devam eden işkence ve kötü muamelelere işaret etmeye,
sorumluların bu konuda önlemler almasına yönelik defalarca çağrılar yapıldı.
Sadece biz değil, duyarlı insan hakları savunucuları, demokrat kuruluşlar,
cezaevlerindeki ihmallerin ve ağır hasta tutsakların sorunları hakkında sürekli
bir mücadele geliştirmektedirler ancak ne yazık ki bugün, karşımızdaki tablo
eskisinden daha vahim durumdadır. Hasta mahpusların sayıları daha da artmış,
cezaevindeki kötü muamele şikâyetleri ise artarak devam etmektedir.
Değerli
milletvekilleri, mahpusların düzenli ve yeterli teşhis, tedavi, kontrol
imkânlarına ulaşmasının güç olması bir yana, doktora erişim imkânları dahi yok
denecek kadar azdır. Mahpus sayısının yüzlerce olduğu, hatta 2 bini bulduğu
hapishanelerde dahi sürekli doktor bulunmamaktadır. Çalışan doktorların uzman
olmayışı bir yana, hapishanelere aile hekimliği uygulaması getirildiğinden bu
yana, doktorlar haftada 2 ya da 3 sefer yarımşar gün cezaevlerinde bulunuyorlar
ve bu kısıtlı süre içinde hastalıkların teşhis ve tedavisi zaten mümkün de
olmamaktadır. 
Sayın Başkan,
değerli milletvekilleri; durumları ağır olan ve hapishane revirlerinde tedavi
olanağı olmayan mahpuslar kendilerini uzun süre ilgili sağlık kurumlarına sevk
ettiremiyorlar; sevk kararları çıksa bile bu sefer araç ya da personel
eksikliği nedeniyle hastaneye ulaşmak mümkün olamıyor. Hastanelere ulaşılsa
jandarmanın müdahalesi, kelepçeli muayenenin dayatılması, kimi zaman hekimlerin
tıp etiğine uygun hareket etmemesi nedeniyle teşhis ve tedaviler ya hiçbir
şekilde yapılamıyor ya da yetersiz ve yüzeysel bir muayeneyle mahpuslar geri
gönderiliyorlar. Kalp krizi gibi acil müdahaleyi gerektiren durumlarda ise hapishanelerde
geceli gündüzlü kalan bir hekimin bulunmayışından ötürü -zamanında müdahale
edilemediği için- hastaneye götürülmesi için gerekli izinler çıkıncaya kadar bu
konumdaki hasta mahpuslar genellikle yaşamlarını yitirmektedirler. 
Değerli
milletvekilleri, tarafsız davranamayan, verdiği kararlarda bilimsel ve objektif
kriterlere uygun değerlendirmeler yapmayan Adli Tıp Kurumu hâlen resmî
bilirkişi konumunu sürdürmektedir. Rapor almayı Adli Tıp Kurumunun münhasıran
tekeline bırakmak objektif ve adilane bir davranış değildir. Üniversite
hastanelerine, eğitim ve araştırma hastanelerine, tam teşekküllü devlet
hastanelerine hasta mahpusların sağlık durumlarıyla ilgili objektif raporlar
verme noktasında gereken imkânın tanınması gerektiğine inanıyor, bu anlamda
tekrar, yine Sayın Bakanı ve tüm ilgilileri duyarlı olmaya çağırıyor, Genel
Kurulu tekrar saygıyla selamlıyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 72. maddesiyle 5271 Sayılı Ceza
Muhakemesi Kanununun 231.maddesine eklenmesi öngörülen fıkradaki "suç
nedeniyle" tümcesinin "suçtan dolayı" tümcesiyle
değiştirilmesini arz ve teklif ederiz.
Mehmet Hilal Kaplan (Kocaeli) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Kocaeli Milletvekili Mehmet Hilal Kaplan konuşacak.
Buyurun Sayın
Kaplan. (CHP sıralarından alkışlar)
MEHMET HİLAL
KAPLAN (Kocaeli) – Sayın Başkan, değerli milletvekilleri; 592 sıra sayılı Türk
Ceza Kanunu ve Bazı Kanunlarda Değişiklik Yapılmasına Dair Kanun Tasarısı
üzerinde verdiğimiz önerge doğrultusunda söz almış bulunmaktayım. Yüce
heyetinizi saygıyla selamlıyorum. 
Değerli milletvekilleri,
bazı kanunlardaki keyfî değişiklik alışkanlığınız öteden beri var ve ne yazık
ki bundan bir türlü vazgeçmiyorsunuz. Son günlerde, TÜBİTAK’ta yaşananlarla
ilgili yazılan rapor Türkiye’de yargı sisteminin ne durumda olduğunu ortaya
koyan bir olay. İnsanlara, artık kamera kayıtlarında suç işlediklerinin tespit
edildiği bilindiği hâlde, buna “montaj”, buna “dublaj” diyebilme olanağını
yaratıyorsunuz. Bu anlayış da toplumun yargıya olan, adalete olan güveninin
ortadan kalkmasına neden oluyor. 
Sayın Başkan,
değerli milletvekilleri; Sayın Başbakan ile çocuklarının arasındaki
konuşmaların, bakanlar ile iş adamları arasındaki bazı konuşmaların montaj
olduğu söylendi ve kamuoyunu işgal ettiğini biliyorsunuz. Özellikle, Bilim,
Sanayi ve Teknoloji Bakanı Sayın Fikri Işık’ın bununla ilgili, toplumun
kafasını karıştıracak bir dizi açıklamalarda bulunduğuna hepiniz tanık oldunuz.

Öncelikle şunu
ifade etmek istiyorum: Sayın Işık Kocaeli Milletvekili ve Kocaeli
Milletvekilinin Bakan olması, özellikle eski Bakan Sayın Nihat Ergün’den
devralmış olması Kocaeli adına sevindirici bir olay. Kocaeli adına da
sevindirici, itiraf edeyim, ben de memnun oldum. Ne bekliyordum Sayın Işık’tan?
En azından, Gebze’de kurulması düşünülen bilişim vadisinin bir an önce hayata
geçirileceğini, Gebze üniversitesinin kurulmasıyla ilgili -geri çekmekten
ziyade- bir an önce bir madde tahsis edeceklerini, Gebze’de bulunan askerî
alanlardan boşalan yerleri TOKİ’ye değil toplumun yararına verebileceğini ve
bunun ötesinde, TÜBİTAK’ta, kendisine bağlı bulunan TÜBİTAK’ta bazı önemli
gelişmelere imza atar diye bekledim, umutlandım ancak Sayın Işık beni yanılttı.
Göreve gelir gelmez Sayın Başbakanın koruyuculuğuna soyundu, bunu yaparken de
hepimiz için önemli olan TÜBİTAK’ı âdeta itibarsızlaştırdı. Sayın Bakan göreve
gelir gelmez ses kayıtları için diyor ki: “Öyle hissediyorum ki bunlar
montajdır.” ve “Montajdır.” dediği kurumun en yetkilisi konumuna geliyor. Bunun
etik olup olmadığını vicdanlarınıza bırakmak istiyorum.
Değerli
milletvekilleri, TÜBİTAK, Türkiye için önemli bir bilim ve araştırma merkezi.
Her TÜBİTAK Başkanı, her bakan değiştiğinde TÜBİTAK’ta âdeta deprem oluyor;
kimileri yerinden oynuyor, kimileri görevinden alınıyor, kimileri işinden
atılıyor. Bakın, Sayın Fikri Işık’ın göreve gelmesinden itibaren geçen süre
içerisinde 90’ı üst düzey yönetici olmak üzere toplam 250 kişinin işine son
verildi. Sayın Bakana soruyorum: Siz bu insanların ekmeğiyle neden
oynuyorsunuz? Neden bununla oynama ihtiyacı hissediyorsunuz? Vicdanınız bu
konuda rahat mı? Sayın Bakan basına yaptığı bir açıklamada diyor ki: “TÜBİTAK
son birkaç yıl içerisinde âdeta işgal edildi. Paralelci güçler tarafından,
özellikle Sayın Hasan Palaz’ın döneminde işgal edildi.” Sayın Bakana soruyorum:
Sayın Hasan Palaz hangi dönemde geldi? 2012. Hangi bakan döneminde? Sayın Nihat
Ergün. Şimdi soruyorum: Mülakat oluşturularak… “Ben amirinden değil,
ağabeyinden emir alanla çalışmam.” diyen bir bakan, Nihat Ergün döneminde
yetiştirdiğiniz, yerleştirdiğiniz bu bürokratlar acaba paralelci yapının devamı
mı? Onun için mi Sayın Bakan Ergün’ü görevden aldınız? Bunu sizin yine
vicdanınıza sormak istiyorum. Hadi diyelim ki bir üst düzey yöneticisini
değiştirdiniz, TÜBİTAK’ta son üç ay içerisinde 250 kişinin ekmeğiyle oynayıp
sokağın ortasına bırakmak; bunlar da mı paralelci yapının bir devamı? Şunu
ifade etmek istiyorum: Kimsenin ekmeğiyle oynamayın, yaptığınız yanlışlıkların
arkasına da paralelci yaftası yapıştırarak lütfen ilgilenmeyin.
Sayın Bakan,
göreve geldiğinizdeki montaj hissiyatınızı acaba bilimsel bir kurumun
başına hayvanat bahçesinde görevlendirdiğiniz bir müdürü getirerek birden
bilimsel bir noktaya mı getirdiniz! Bu sizce toplumun, kamuoyunun vicdanını
rahatlatıyor mu? 
Şunu ifade etmek
istiyorum: Değerli milletvekilleri, ne yaparsanız yapın, ister yargıyla oynayın
ister kanunları arkadan dolanın ister müdürleri görevden alın, Sayın
Başbakanın, bakanların Yüce Divana gitmesine engel olamayacaksınız.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
73’üncü maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 73. maddesine aşağıdaki fıkranın
eklenmesini arz ve teklif ederiz.
 Ali Rıza Öztürk  Dilek
Akagün Yılmaz  Ali İhsan Köktürk
 Mersin  Uşak
 Zonguldak
 Bedii Süheyl Batum  Emine
Ülker Tarhan  Turgut Dibek
 Eskişehir  Ankara
 Kırklareli
 Tufan Köse 
 Çorum
(3) Yukarıda sayılan
görevliler Ceza Muhakemesi Kanununun 311. maddesinde Yargıtay Cumhuriyet
Başsavcısına tanınan “yargılamanın yenilenmesi” talebinde bulunma yetkisini
haizdirler. 
Ceza Muhakemesi
Kanununun 311. maddesinin 1. fıkrasının (a) ve (e) bentlerine ilişkin 5 yıl ve
üzeri hapis cezasına mahkûmiyet hallerinde ise yukarıda sayılanlar itiraz
etmeme gerekçelerini başvurudan itibaren 15 gün içinde açıklamak zorundadırlar.
Bu gerekçeye karşı bir hafta içinde Yargıtay Ceza Genel Kuruluna yapılacak
itiraz başvurusu ile karara katılmamış en kıdemli 9 üyeden oluşan bir heyet
tarafından en geç 1 ay içinde incelenerek karar verilir.
BAŞKAN – Şimdi,
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte olan 592
Sıra Sayılı Kanun Tasarısının 73’üncü maddesinin Anayasa’ya aykırı olması
sebebiyle Tasarı metninden çıkarılmasını arz ve teklif ederiz. 
 Faruk Bal  Ali
Öz  Reşat Doğru 
 Konya  Mersin
 Tokat
 Mehmet Şandır  Münir
Kutluata  Mustafa Kalaycı
 Mersin  Sakarya
 Konya 
S. Nevzat Korkmaz Yusuf
Halaçoğlu 
 Isparta Kayseri

BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Isparta Milletvekili Nevzat Korkmaz konuşacak.
Buyurun Sayın
Korkmaz. (MHP sıralarından alkışlar) 
S. NEVZAT
KORKMAZ (Isparta) – Sayın Başkan, değerli milletvekilleri; hepinizi saygıyla
selamlıyorum.
Bugün mübarek
Berat Kandili. Bu mübarek gece dolayısıyla başta sizlere, aziz milletimize ve
Türk-İslam âlemine hayırlara vesile olmasını Cenab-ı Allah’tan niyaz ederek
sözlerime başlamak istiyorum.
Değerli
milletvekilleri, iki gündür Musul, Tuzhurmatu kan ağlıyor. IŞİD güçleri Türk
yurdu Musul ve Tuzhurmatu’yu işgal etti, yüzlerce ölü, yaralı var, yüz binlerce
aile de göç etmek durumunda kaldı. Özellikle vatandaşlarımız Hükûmete sormamızı
istiyorlar, diyorlar ki: “Beşar Esad’a âdeta şahsi husumet ilan eden Sayın
Başbakan bu şahsi hırslarıyla ülke menfaatlerini karıştırmadı mı ve IŞİD’i
besleyip büyütmedi mi? Bugün Türk milletine hırlayanlar AKP’nin besleyip
büyüttüğü IŞİD güçleri değil mi?” diye özellikle size sormamızı istiyorlar. 
Değerli
arkadaşlar, bir insan bir yalan ortaya atarmış, ondan sonra başta kendisi olmak
üzere herkes de buna inanırmış. Aynen böyle bir şey, Erdoğan’a “dünya lideri”
diye bir aklıevvel AKP’li laf etti, sonra da en başta kendisi olmak üzere
AKP’liler de buna inandı. “Dünya lideri Erdoğan”, ufak at, civcivler yesin! 
Bakın, AKP’nin
yönettiği ülkemizde nelere maruz kalmışız, hangi belalarla karşılaşmışız,
bunları size anlatayım: Ülkende, ülke güvenliğinin teminatı orduna kumpas
kurmuşlar, askerinin başına çuval geçirmişler, bağımsızlığının sembolü ay
yıldızlı al bayrak indirilmiş, Türk toprakları olan konsolosluğun işgal
edilmiş, uluslararası dokunulmazlıkları olan diplomatlar rehin alınmış, gemin
batırılmış, “uluslararası hava sahası” dediğin bölgede uçağın, helikopterin
düşürülmüş, aziz milletimize her sabah âdeta sıraya girmiş hainler hakaret
etmek için. Türkiye Cumhuriyeti devleti topraklarında ülkenin ismi tabelalardan
silinmiş, devletine “işgalci” denilmiş. Bu ülkenin kuruluş felsefesinin
Anayasa’dan silinmesini istemişler ve bu cumhuriyetin kurucusu, İstiklal
Savaşı’mızın mimarı başta Mustafa Kemal Atatürk olmak üzere silah arkadaşlarına
Nazi benzetmesi yapılmış. Tarihine, “Geçmişimizle yüzleşiyoruz.” sözünden sonra
açtığın yolda hakaretlerde ve iğrenç iftiralarda bulunulmuş. 
Tarihin en büyük
iftirası ise Anadolu Türklerinin 1,5 milyon Ermeni’yi katlettiği iddiası.
Anadolu’da, ülkenin doğusunda neredeyse her köyde, her kasabada Ermenilerin
katlettiği Türklerin gömüldüğü toplu mezarlar var iken ve bugüne kadar tüm
hükûmetler, sağcısı solcusu bu yalana göğüs germiş iken AKP ve Başbakan çıkıp
demedi mi “1915 olaylarından dolayı hayatını kaybeden Ermeniler için üzüntü
duyuyorum.” diye? Katledilen Türkler için Erivan oralı bile olmazken, Sayın
Başbakan, kusura bakmayın, Türk milletine yaşattığınız bu hadiselerden sonra
“Beter ol!” diyeceğim de ne çare ki ülkemin Başbakanısın. Diyarbakır Belediye
Başkanı sana meşenin dallarını hatırlattı, hakaret etti; inanın, herkesten çok bizlerin
yüreği sızladı. 
Evet, “bay
yalan”, hem de kuyruklu yalan, “dünya lideri” masalı, neredesin? 
MİNE LÖK BEYAZ
(Diyarbakır) – Saygısızlık yapma! Ayıp, ayıp!
S. NEVZAT
KORKMAZ (Devamla) – Bunlar olup biterken, evet, neredesin dünya lideri,
neredesin ey ruh?
MİNE LÖK BEYAZ
(Diyarbakır) – Ayıp ya! Milletin kürsüsü orası.
BAŞKAN – Sayın
milletvekili, lütfen temiz bir dille konuşunuz ve şahsiyatla uğraşmayınız.
Lütfen…
S. NEVZAT
KORKMAZ (Devamla) – 3 kere “Türkiye seninle gurur duyuyor.” dersem çık, yoksa
arkasına gizlendiğin taşın, kayanın, kovuğun arkasında kal! 
RAMAZAN CAN
(Kırıkkale) – Nasıl konuşma bu ya!
S. NEVZAT
KORKMAZ (Devamla) – Belki de orada gizlenmiş olman, orada saklanmış olman,
ortaya çıkıp bu millete, bu devlete zarar vermenden daha hayırlı.
Yüce milleti
saygıyla selamlıyorum. (MHP sıralarından alkışlar)
GÜLAY DALYAN
(İstanbul) – Selamlama, selamlama!
MEHMET GELDİ
(Giresun) – Senden saygı beklemiyoruz, saygısız!
BAŞKAN – Sayın
milletvekilleri, lütfen…
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 73. maddesine aşağıdaki fıkranın
eklenmesini arz ve teklif ederiz.
 Ali Rıza Öztürk (Mersin) ve arkadaşları
(3) Yukarıda sayılan
görevliler Ceza Muhakemesi Kanunun 311. maddesinde Yargıtay Cumhuriyet
Başsavcısına tanınan “yargılamanın yenilenmesi” talebinde bulunma yetkisini
haizdirler. 
Ceza Muhakemesi
Kanununun 311. maddesinin 1. fıkrasının (a) ve (e) bentlerine ilişkin 5 yıl ve
üzeri hapis cezasına mahkûmiyet hallerinde ise yukarıda sayılanlar itiraz
etmeme gerekçelerini başvurudan itibaren 15 gün içinde açıklamak zorundadırlar.
Bu gerekçeye karşı bir hafta içinde Yargıtay Ceza Genel Kuruluna yapılacak
itiraz başvurusu ile karara katılmamış en kıdemli 9 üyeden oluşan bir heyet
tarafından en geç 1 ay içinde incelenerek karar verilir.
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz. 
BAŞKAN – Önerge
üzerinde Çorum Milletvekili Sayın Tufan Köse konuşacak.
Buyurun. (CHP
sıralarından alkışlar)
TUFAN KÖSE
(Çorum) – Sayın Başkan, değerli milletvekilleri; 311’inci maddede değişiklik
talebimiz var. Nedir bunun gerekçesi? 
Biliyorsunuz,
uzun yıllardır, ülkemizde yapılan bir kısım yargılamalarda yalnızca dijital
kayıtlara dayanılarak, sadece dijital kayıtlara, hiçbir el ürünü taşımayan
dijital kayıtlara dayanılarak, çağdaş bir hukuk sisteminde olmaması gereken
gizli tanık ifadelerine dayanılarak ve çağdaş bir hukuk sisteminde olmaması
gereken yasa dışı dinlemelere dayanılarak bu ülkenin birçok yurtsever insanı,
aydını, askeri, bilim adamı, gazetecisi uzun yıllar cezaevlerinde kaldılar,
hâlâ da kalmaya devam ediyorlar. Balyoz davası buna örnek, Ergenekon davası
buna örnek, askerî casusluk davası buna örnek. 
Bu değişiklik
önergemizde, bu davalarda yargılamanın iadesini talep etme hakkını sadece
Yargıtay Cumhuriyet Başsavcısına tanıyan kanun hükmünün değiştirilmesini
istiyoruz. Cumhuriyet Başsavcısı bu istemi -yargılamanın iadesi istemini-
reddettiğinde herhangi bir gerekçe sunmak zorunda değil ve bu ret kararına da
bir itiraz mümkün değil. 
Bu değişiklikle
ne getiriyoruz biz? Bu değişiklikle, duruşmada kullanılan ve hükmü etkileyen
bir belgenin sahteliğinin anlaşılması hâlinde -bu, 311’in (a) bendi- ve yeni
olaylar ve yeni deliller ortaya konulup da bunlar yalnız başına veya önceden
sunulan delillerle birlikte göz önüne alındıklarında sanığın beraatini veya
daha hafif bir cezayı gerektiren mahkûmiyetine sebep olacaksa bu itirazı sadece
Yargıtay Cumhuriyet Başsavcısı değil, ağır ceza mahkemelerinin savcıları da
yapsın istiyoruz. Yapmamaları hâlinde, on beş gün içerisinde, eğer bir itiraz
yapmayacaklarsa, yargılamanın iadesi yoluna gitmeyeceklerse bunun kararını
bildirsinler. Yargılamanın iadesi, bu kararın aleyhine Yargıtayda ilk duruşmaya
katılmamış en kıdemli 9 tane Yargıtay hâkiminin, itiraz üzerine vereceği karar
doğrultusunda yapılsın istiyoruz. Çok insani bir şey, bütün çağdaş ülkelerde
olan bir şey. Sadece Yargıtay Cumhuriyet Başsavcısının gerekçesiz olarak hem
elinde bulunan yetkiyi dağıtıyoruz hem gerekçelendirmeye çalışıyoruz. 
İstemimiz budur,
bu önergemize olumlu oy vermenizi diliyoruz. 
Değerli
arkadaşlarım, şimdi, gündem çok hızlı gelişiyor tabii. Bir bayrak olayımız
vardı, biliyorsunuz. Bayrak indirildi, çeşitli muhalefet partilerinin genel
başkanları, hatta Başbakan çok ağır ifadelerle konuştular. Bayrağın indirilmesi
zaten kabul edilebilir bir şey değil elbette. Mustafa Kemal Atatürk,
biliyorsunuz, İzmir işgalinden sonra önüne konulan Yunan bayrağını
kaldırtmıştır. Niye? Bayrak bir ülkenin, bir milletin onur timsalidir. Hiç
kimse o bayrağa saygısızlık yapamaz ama bayrağa saygısızlık yapıldığında da
alnının çatından filan vurulması gerekmez, cezası neyse Türk Ceza Kanunu’nda
belirtildiği şekilde hükmedilir. 
Şimdi, değerli
arkadaşlarım, tabii, bayrağı indirmekten daha kötü bir şey var, bayrağı indirmeye
cesaret etmek diye bir şey var. Şimdi, siz bu milletin ordusunu kuşa
çevirdiniz. Şimdi, Donanma Komutanı Nusret Güner var, demiş ki: “Biz harp
oyunlarını bile bıraktık korkudan, darbe planı yaptığımızı düşünürler diye.”
Böyle bir Donanma Komutanı düşünün. Ben İlker Başbuğ’u ziyarete gitmiştim,
İlker Başbuğ “Ya, ben eğer kozmik odayı açmasaydım beni de bu işlerin
içerisinde düşünecekler, diye ben açtım yani beni de darbeci diye daha rahat
suçlarlardı diye açtım.” dedi arkadaşlarımızla beraber gittiğimizde. 
Şimdi -Sayın Bülent Arınç burada zannedersem- Sayın
Bülent Arınç’la ilgili bir suikast iddiasından sonra girildi bu kozmik odaya.
Bu ordu ne yapsın kardeşim? Bu ordunun elini kolunu bağladınız. 
Gelelim, IŞİD
olayına. Şimdi IŞİD olayında -biliyorsunuz, geçen konuşmamda da söylemiştim- 20
bin kamyon Suriye’ye mühimmat gitmiş MİT’in kontrolünde, yakalandığında da
diyorlar ki: “MİT yardım malzemesi götürüyordu.” Ya, Millî İstihbarat Teşkilatı
bir yardım kuruluşu mu ki de yardım malzemesini göndersin, bizim Kızılayımız
yok mu, bizim başka yardım derneklerimiz, yardım kuruluşlarımız, sivil toplum
örgütlerimiz yok mu? Var. Gönderilenlerin ne olduğu açığa çıktı. Birçok yabancı
basın kuruluşunda da bu yer aldı. Gönderilenin askerî malzeme olduğu ve bugün
Suriye’de, Irak’ta insanların başını keserek top oynayıp onu da YouTube’a
yükleyerek bütün dünyaya izleten “IŞİD” adlı sapık bir örgütün elinde olduğu ve
benzeri örgütlerin, El Nusra’nın, El Kaide’nin elinde olduğu anlaşılıyor. Orada
bu işleri takip eden savcıları da maalesef bakanlarımız hain damgasıyla
damgaladılar. E, bu savcılar da görev yapamıyor. Yani, ülkenin sistemini,
Türkiye Cumhuriyeti’nin doksan yıllık, Türklerin üç bin yıllık tarihindeki
sistemini maalesef amuda kaldırdınız. İşimiz kolay değil, bütün komşularımızla
aramız bozuk. Hâlbuki, dış politikada önemli olan önce yakın komşularınla iyi
ilişkiler hâlinde bulunmaktır. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Köse. 
MUHARREM İNCE
(Yalova) – Karar yeter sayısı…
BAŞKAN –
Önergeyi oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur.
Birleşime beş
dakika ara veriyorum. 
Kapanma Saati: 18.34
BEŞİNCİ OTURUM
Açılma Saati: 18.40
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
-----0-----
BAŞKAN – Türkiye
Büyük Millet Meclisinin 102’nci Birleşiminin Beşinci Oturumunu açıyorum.
73’üncü madde
üzerinde Çorum Milletvekili Tufan Köse ve arkadaşlarının önergesinin
oylanmasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
Kanun tasarısının
görüşmelerine kaldığımız yerden devam edeceğiz. 
Komisyon burada.

Hükûmet burada. 
73’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
74’üncü maddede
üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 74 üncü maddesinin 1 inci fıkrasının “b”
bendinde yer alan "Ancak" ibaresinden sonra gelmek üzere
"tutuklama kararını veren veya" ibaresinin; "tutuklama
kararını" ibaresinden sonra gelmek üzere "veya tutuklamanın reddi
kararını" ibaresinin madde metnine eklenmesini arz ve teklif ederiz. 
 Halil Aksoy Adil
Zozani Demir Çelik
 Ağrı Hakkâri Muş
 Erol Dora Selma
Irmak Hasip Kaplan 
 Mardin Şırnak Şırnak

Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 74. maddesinin madde metninden
çıkartılmasını ve diğer maddelerin buna göre teselsül ettirilmesini arz ve
teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Levent Gök 
 Muğla Uşak Ankara

BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım. 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 74. maddesinin Anayasa’ya aykırı olması
sebebiyle tasarı metninden çıkarılmasını arz ve teklif ederiz.
 Faruk Bal Ali
Öz Yusuf Halaçoğlu
 Konya Mersin Kayseri
 Mehmet Şandır Reşat
Doğru Mustafa Kalaycı
 Mersin Tokat Konya
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Kayseri Milletvekili Yusuf Halaçoğlu konuşacaktır.
Buyurun Sayın
Halaçoğlu. (MHP sıralarından alkışlar)
YUSUF HALAÇOĞLU
(Kayseri) – Teşekkür ederim Başkanım.
Sayın
milletvekilleri, öncelikle şunu söyleyeyim: Gerçekten, şimdi, alnının çatından
vurma meselesini demin gündeme getirdiler. (Gürültüler)
BAŞKAN – Sessiz
olalım lütfen.
YUSUF HALAÇOĞLU
(Devamla) - Amerika Birleşik Devletleri’nde Pentagon’a bir kişi girmeye
kalkışsa ne yaparlar veya Başkanlık Sarayı’na birisi girmeye kalkıştığında,
bırakın onu, duvarından atlamaya kalkıştıklarında ne yaparlar? Yine,
İngiltere’yi hatırlıyorsunuz, metroda bir şahsı bir polis alnının çatından
vurdu ve ardından dediler ki: “Bu adam suçsuzdu. Niye vurdunuz?” Evet,
gerçekten de suçsuzmuş adam ama polis şunu söyledi: “Kanunlara kim uymaz,
‘Dur.’ tabirimize kim uymazsa biz çeker vururuz.” dedi. Hiç kimse de itiraz
etmedi. Şimdi, bir kişi yasalar çerçevesinde…
İDRİS BALUKEN
(Bingöl) – Ya, öyle şey olur mu Başkan ya? Yasalar ne işe yarıyor o zaman?
Yasalar ne işe yarıyor o zaman?
YUSUF HALAÇOĞLU
(Devamla) – Yasaları öyle, yasalar böyle ama yasalar şunu da gösterir…
İDRİS BALUKEN
(Bingöl) - Bayrak indireni o zaman al vur, öyle mi?
YUSUF HALAÇOĞLU
(Devamla) - Bir askerî birlik alanına bir kişi tel örgülerden atlayacak izinsiz
olarak ve direğe çıkacak, orada askerî birliği temsil eden, ülkeyi temsil eden
bir bayrağı indirecek ve siz diyeceksiniz ki: “Yasalar.” Yasalar tak der,
alnından vurdurur.
İDRİS BALUKEN
(Bingöl) - Böyle bir yasa yoktur ki. Vursa o da devletin adamı çıkar zaten, o
yüzden vurmuyordur.
YUSUF HALAÇOĞLU
(Devamla) – Niye vurdurur? Çünkü ülkenin bayrağını aşağı indirmek demek devleti
aşağı indirmek demektir. Dolayısıyla…
ADİL ZOZANİ
(Hakkâri) - Tanıdık olduğu için vurmamışlardır.
İDRİS BALUKEN (Bingöl)
- Tanıdıktır, tanıdık.
ADİL ZOZANİ
(Hakkâri) - Tanıdık olduğu için yapmamışlardır, zaten normalde yapıyorlar.
YUSUF HALAÇOĞLU
(Devamla) – Tanıdık veya tanımadık olmaz. Dolayısıyla, bu böyle yapılır. O
zaman, Kıbrıs’taki alnının çatından vurulup indirilen kişi için de aynı şeyi
söylemeniz gerekirdi. Eğer bir bayrağı aşağı indiren kişi varsa o zaten o
devlete düşman olan kişi anlamına gelir, o ülkeye saygı duymayan kişi anlamına
gelir. Sizin namusunuzdur o. “Efendim, benim namusumu kirletsinler, sonra ben
hukuk karşısında bunun cezasını veririm.” deme lüksüne sahip değilsiniz.
Dolayısıyla bunu farklı şekilde düşünmek zorundasınız, bayrak başka bir şeye
benzemez. 
Değerli
milletvekilleri, asıl bir konu üzerinde durmak istiyorum. Bu, çocuk yaşta
evlilikler konusu. Şimdi, ülkemizde 2008 yılı itibarıyla, UNICEF, 18 yaş altı
evlilik oranlarını kız çocuklarda yüzde 30, erkek çocuklarda yüzde 7 civarında
olarak açıklamıştır. Keza İçişleri Bakanlığı verilerine göre de 18 yaş altında
evlenmelerin sayısı son üç yılda 130 bini aşmıştır. Reşit olmadan evlendirilen
kız çocuklarının sayısı erkek çocuklarının sayısının 20 katıdır. 
Değerli
milletvekilleri, şimdi hem çocukların bizim açımızdan önemini belirtiyoruz hem
de bu konuda ciddi birtakım atılımlar yapmıyoruz. Bakın, Türk Ceza Kanunu,
çocuklarını gayriresmî olarak evlendiren anne babaları iştirak ve azmettirme
nedeniyle cezalandırmaktadır. Ülkemizde 18 yaş altında kız çocuklarını
evlendirme oranı yüzde 31,7’dir ve son araştırmalara göre de ülkemizde 181 bin
çocuk gelin vardır. 
Değerli
milletvekilleri, çocukların kendi iradeleriyle hareket edemeyeceklerini
söylüyoruz ve Ceza Kanunu’nu da ona göre düzenliyoruz ama bir çocuğu risk
altına atarak onu daha çocuk yaşında, reşit olmadan evlendirmeye kalkışıyoruz.
Bunun için evlendirmelerde, anne baba başta olmak üzere evlenme akdini yapan,
imam nikâhını -ki dinimizde “imam nikâhı” diye bir şey yoktur, bunu da
özellikle belirteyim- bu dinsel töreni yapan kişilere de aynı şekilde ceza
verilmesi şarttır. Sadece altı ayla geçiştirmemek gerekiyor. Bunun artırılması
yoluna gidildiği takdirde de zannediyorum bu konuda önemli bir aşama elde
edilir. İlköğretim okullarında çocukların istismara ve bu şekilde evlenmelere
karşı da eğitilmeleri birinci derecede önemlidir. 
Bunun dikkate alınmasını
bilgilerinize sunuyor, hepinize saygılar sunuyorum. (MHP sıralarından alkışlar)
BAŞKAN –
Teşekkür ederim. 
İDRİS BALUKEN
(Bingöl) – Sayın Başkan…
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
İDRİS BALUKEN
(Bingöl) – Birkaç gündür bu bayrak hadisesiyle ilgili grubumuzu…
BAŞKAN – Sayın
milletvekilleri, lütfen susar mısınız, rica ediyorum. 
Buyurun. 
İDRİS BALUKEN
(Bingöl) – …zan altında bırakan ve âdeta bir toplumsal lince dönüşen bir
olguyla karşı karşıyayız. 
Sayın hatip de
yine buna benzer imalı konuşmalar yaptı. Müsaade ederseniz bir iki dakika
grubumuz adına bir iki şey söyleyeyim. 
BAŞKAN – Sayın
Baluken, sizin grubunuza ismini zikrederek bir sataşmada bulunmadı. 
YUSUF HALAÇOĞLU
(Kayseri) – Tam tersine, tam tersine CHP’ye sataştım. 
BAŞKAN – Şimdi
sırada önergeniz var, orada söz alıp beş dakika içinde anlatırsınız
söyleyeceklerinizi. 
YUSUF HALAÇOĞLU
(Kayseri) – Cumhuriyet Halk Partisine sataştım ben, hiç BDP’yle, HDP’yle ilgili
konuşmadım. 
İDRİS BALUKEN
(Bingöl) – Peki, o zaman, tutanaklara geçmesi açısından ben ifade edeyim
müsaade ederseniz. 
BAŞKAN – Evet. 
İDRİS BALUKEN
(Bingöl) - Biz Halkların Demokratik Partisi ve Barış ve Demokrasi Partisi
olarak, zaten Türkiye Cumhuriyeti yasalarına göre legal siyaset yapan
kurumlarız. 
BAŞKAN – Evet,
hep söylüyorsunuz. 
İDRİS BALUKEN
(Bingöl) – Asla bayrakla ya da bu devletin sınırlarıyla ilgili bir sorunumuzun
olması düşünülemez. 
YUSUF HALAÇOĞLU
(Kayseri) – Size karşı bir şey söylemedim. 
İDRİS BALUKEN (Bingöl) – Ortak vatan, demokratik
cumhuriyet ve demokratik özerklik perspektifinde siyaset yürütüyoruz. Farklı
açıdan burada ima edilen illegal yapılanmalardan da gerek KCK’nin bu bayrak
provokasyonunu kınayan açıklaması gerekse de Sayın Öcalan’ın ilk günden
itibaren bu bayrak provokasyonunu kendilerine yönelik yapılmış bir provokasyon
olarak ortaya koyması kamuoyu tarafından biliniyor. Türkiye, demokratik bir
hukuk devleti ise bu provokasyonu yapan kişiyi kanun önüne, adalet önüne
çıkarır; arkasındaki, arka plandaki güçleri kamuoyuna, halka teşhir eder;
bununla ilgili gerekli yargısal süreçleri de yürütür. 
BAŞKAN – Teşekkür ederim Sayın Baluken.
İDRİS BALUKEN (Bingöl) – Hiç kimseyi herhangi bir
suçtan dolayı alnının çatından vurmak gibi bir şey de hiçbir yasada yoktur.
Bunun tutanaklara geçmesi gerektiğini ifade ediyorum. 
BAŞKAN – Sayın Baluken, teşekkür ederim. 
Zaten, bugüne gelene kadar milletvekilleriniz
çeşitli vesilelerle mikrofondan bu açıklamayı yapmıştı, siz de bir kez daha
kayıtlara geçirdiniz diyorum. 
Diğer önergeyi okutuyorum:
 Türkiye Büyük Millet
Meclisi Başkanlığına 
Görüşülmekte olan 592 Sıra Sayılı Türk Ceza Kanunu
ile Bazı Kanunlarda Değişiklik Yapılmasına Dair Kanun Tasarısının Çerçeve 74.
maddesinin madde metninden çıkartılmasını ve diğer maddelerin buna göre
teselsül ettirilmesini arz ve teklif ederiz. 
Levent Gök (Ankara) ve arkadaşları 
BAŞKAN – Komisyon önergeye katılıyor mu? 
ADALET KOMİSYONU BAŞKAN VEKİLİ HAKKI KÖYLÜ
(Kastamonu) – Katılmıyoruz Sayın Başkan. 
BAŞKAN – Hükûmet? 
ADALET BAKANI BEKİR BOZDAĞ (Yozgat) – Katılmıyoruz
Başkanım. 
BAŞKAN – Önerge üzerinde Ankara Milletvekili Levent
Gök konuşacak. 
Buyurun Sayın Gök. 
LEVENT GÖK (Ankara) – Sayın Başkan, değerli
milletvekilleri; görüşmekte olduğumuz 592 sıra sayılı Kanun Tasarısı’nın
74’üncü maddesi üzerine söz aldım. Hepinizi sevgiyle saygıyla selamlıyorum. 
Daha önce
görüştüğümüz 71’inci maddeyle savcıların kovuşturmaya yer olmadığına dair
kararlarının itirazen inceleme mercisi olan ağır ceza mahkemelerinden bu görev
alındı ve sulh ceza mahkemeleri de kaldırılarak yeni bir sulh ceza hâkimliği
ihdas edildi soruşturma aşamasında. Şimdi, getirilen bu değişiklikle sulh ceza
hâkiminin kararlarına karşı itirazları inceleme yetkisi yine kendi yargı
çevresi içerisindeki, numara sırasına göre, en yakın sulh ceza hâkimliğine
veriliyor. Oysa, bizim mevcut yasamıza göre sulh ceza hâkimlerinin kararlarına
karşı yapılan itirazlar asliye ceza mahkemesine, asliye ceza mahkemesinin
kararlarına karşı itiraz da ağır ceza mahkemesine olmak üzere bir silsile
yoluyla, çeşitli mahkemelerin uzmanlıklarından ve onların geçmiş
tecrübelerinden yararlanılarak bir sistemle biz itirazları inceleyen bir hükmü
koruyorduk. Şimdi, birdenbire sulh ceza hâkimliği ihdas edilerek sulh ceza
hâkimliğinin verdikleri kararların da aynı sulh ceza hâkimliklerine
incelettirilmesi hukuk sistemimizde köklü bir değişikliktir. 
Sayın Başkan,
değerli milletvekilleri; hukuk sisteminde böylesine köklü değişikliklerin
yapılabilmesinin gerekçesi kanunun gerekçesinde dahi iyi ifade edilmemiştir ve
denilmiştir ki “Sulh ceza hâkimliklerine verilmek suretiyle uzmanlıklarından
yararlanılacaktır.” Hâlbuki hukukçu olan pek çok arkadaşımız bilir ki sulh ceza
mahkemeleri ya da hâkimlikleri özellikle mesleğe yeni başlayan hâkimlerin tayin
edildiği mahkemelerdir. Asliye ceza mahkemeleri daha tecrübeli, ağır ceza
mahkemeleri daha tecrübeli hâkimlerden oluşur. Şimdi, siz madde gerekçesinde
bir yandan uzmanlıktan bahsedeceksiniz ama daha yeni mesleğe başlamış bir
kişiyi, sulh ceza hâkimliği de ihdas ederek, asliye ceza mahkemelerinde ve ağır
ceza mahkemelerinde edinebileceği tecrübelerden bir kısmını dahi edinememiş
olduğu hâlde itiraza tabi hâkim olarak kılacaksınız. Bunun anlaşılması mümkün
değildir. Maddenin gerekçesinde, kanunun gerekçesinde bu bahsedilen gerekçe
kesinlikle günün şartlarına ve uyguladığımız sisteme aykırıdır. 
Şimdi, bu niçin
yapılıyor? Özellikle takipsizlik kararlarında, yakalama, arama, el koyma gibi
kararlarda sulh ceza hâkiminin kararı en yakınındaki bir hâkime gidecek. 
Değerli
arkadaşlarım, pek çok yerde sulh ceza hâkimleri aynı katlarda otururlar, aynı
kafeteryada yemek yerler, aynı mekânları paylaşırlar ve birbirleriyle
arkadaştırlar. Bizim şimdi değiştirmeye çalıştığımız kanunda işte bunlar
engellenerek arkadaşlar arasındaki bir yakınlığın, duygusallığın engellenmesi,
kaldırılması istenilmiş ve bir silsile yoluyla daha tecrübeli hâkimlerin
bakması getirilmiş idi ama bunu kaldırıyorsunuz. Bu, çok yanlış bir
düzenlemedir ve bu yanlış düzenlemeyi icraatta göreceksiniz. Duygusal
arkadaşlıklar, yakınlıklar devreye girecek ve tek hâkimle, yeni mesleğe
başlamış bir sulh ceza hâkiminin vereceği kararlarla çok önemli kararlar,
kovuşturmaya yer olmadığı gibi şimdiye kadar ağır ceza mahkemelerinin
incelediği kararlar bu yeni hâkimliklere verilmek suretiyle hukuk dünyamız
altüst edilecektir. Buna hakkınız yoktur. 
Bakın, bunlar
yapılırken kanunun genel gerekçesinde yargının etkin hâle getirilmesinden
bahsediyorsunuz, hızlandırılmasından bahsediyorsunuz. Ee, peki, bugün Hatay’da
bir karar çıktı. Hatay’da görülen davada Abdullah Cömert’in dosyasının Hatay’da
güvenliğin sağlanmaması bakımından Adalet Bakanlığına gönderilmesine karar
verildi başka yere nakledilsin diye. Bu sizce adaletin etkin bir şekilde yerine
getirilmesinin bir uygulaması mı? 
Uludere’de iki
yıl yedi ay önce 34 tane yurttaş öldürüldü, daha bir tek mahkeme açılmadı.
Ethem Sarısülük’ün davasında mağdurlar perişan ediliyor. Ali İhsan Korkmaz’ın
davasında mağdurlar, aileleri perişan ediliyor. Daha siz bunları sağlayamamışsınız,
madde gerekçesinde yargının etkin hâle getirilmesinden söz ediyorsunuz.
Bunların kesinlikle mümkün değildir bu şekilde izah edilmesi. 
Elbette
zamanımız az bunları anlatmaya ama zamanımız çok da olsa bunları
anlamayacaksınız. 
Bu vesileyle hepinizi
saygıyla selamlarken bugünkü Berat Kandili’nizi de kutladığımı ifade ediyorum.
Tüm
yurttaşlarımızı ve sizleri saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının 74 üncü maddesinin 1 inci fıkrasının
"b” bendinde yer alan "Ancak" ibaresinden sonra gelmek üzere
"tutuklama kararını veren veya" ibaresinin; "tutuklama
kararını" ibaresinden sonra gelmek üzere "veya tutuklamanın reddi
kararını" ibaresinin madde metnine eklenmesini arz ve teklif ederiz.
 Hasip Kaplan (Şırnak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Şırnak Milletvekili Sayın Hasip Kaplan konuşacak.
Buyurun. (HDP
sıralarından alkışlar) 
HASİP KAPLAN
(Şırnak) – Değerli milletvekilleri, Türkiye'de gerçek bir adalet, bağımsız bir
yargı, tarafsız bir yargı olacak mı? Bu paketlerle, bu kanunlarla olmaz. Bunu
bir kere kafanıza koyunuz, kesinlikle olmaz. Hâlâ uzun tutukluluk hâlini
halledememiş bir yargı sisteminden bahsediyoruz Anayasa Mahkemesi kararına rağmen.

Gizli tanıklık,
gizli soruşturma, gizli ifade, gizli dinleme. Gizli, gizli, gizli adalet olmaz
arkadaşlar. Bu, ikinci bir nokta. 
Bakın, özel
yetkili mahkemeleri kapattınız. Benim Şırnak’tan belediye başkanlarım dördüncü
yıla yakındır tutuklu, dosyaları kayıp. Ne Şırnak Ağır Ceza Mahkemede bulunuyor
ne Cizre Ağır Ceza Mahkemede bulunuyor. Dosyalarına sahip çıkmayan bir Adalet
Bakanlığı, bir hukuk devletinde, kaybolan dosyaların tutuklusu olan bir ülkede
nasıl adalet sağlarsınız?
İDRİS BALUKEN
(Bingöl) – Zaten siyasi karar, dosyaya gerek yok ki.
HASİP KAPLAN
(Devamla) – Şırnak’tan benim il başkanım tutuklu, kendisi Edirne F Tipi
Cezaevinde kalıyor. Başka belediye meclis üyelerim Tekirdağ Cezaevinde kalıyor,
yargılamaları Diyarbakır’da yapılıyor. Şimdi burada kendi kendimizi
kandırmamızın bir gereği yok. Bu şekilde adalet olmaz. Eğer gerçekten bu ülkede
hukuk devleti olsaydı Başbakan çıkıp bir çocuk provokatör için -ki kendi
kullandıkları- “Alnının çatından vurulmalıdır.” demezdi. Bir hukuk devletinde
bir başbakanın bunu söylemesi skandaldır arkadaşlar. 
S. NEVZAT
KORKMAZ (Isparta) – O zaten öyle söylemedi ya! “İndirin aşağıya!” dedi. 
HASİP KAPLAN
(Devamla) – “İndirin.” demesi, “Vurulur.” demesi, Tokat’taki üniversite
öğrencilerine yapılan saldırıyı teşvik etmesi, suça tahrik etmesi, lince tahrik
etmesi, kitleleri suça tahrik etmek suçtur Ceza Kanunu’nda arkadaşlar. Yürekli
bir savcı olsa, bunu diyen hangi siyasi parti lideri veya mensubu olursa olsun
onun hakkında fezleke gönderirdi. Biz söylesek fezlekemiz yirmi dört saate
kalmaz Meclise gelirdi ama her ne hikmetse savcılar fezlekeleri başkaları için
yazmıyorlar. 
Şimdi, bu
söylemlerin hiçbirisi suç değil mi? Halkı suç işlemeye tahrik etmek, bir
olayın, bir provokasyonun üzerinden kalkışılarak bir halkı, milyonlarca insanı
hedefe oturtup Ankara’da Kızılay Meydanı’nda “Ankara Kürtlere mezar olacak.”
diye yürüyüşler düzenletmek, arkasından bilmem nerede… Elbette ki
hassasiyetleri vardır insanların, tepkilerini koyacaklardır ortaya ama
saldırganlık noktasına gelmemek kaydıyla, şiddete dönüşmemek kaydıyla, o
şiddete güvenlik güçleri de ortak olmamak kaydıyla bu düzenlenir. Ne olduğunun
farkına varacaksınız. 
Bakın, daha bunu
konuşurken Musul’da Konsolosluğunuzda yaşananları gördünüz. Gördünüz değil mi?
Konsolosluğunuza girildi…
VURAL KAVUNCU
(Kütahya) – Senin Konsolosluğun değil mi?
HASİP KAPLAN
(Devamla) – …Konsolosluğunuzdan alındı Konsolos da personel de çocukları da
aileleri de, oraya siyah bayraklar da asıldı ama bir tepki yok. Bakın, dikkat
edin, eğer millî duygularınız çok hassassa o çocuk provokatörü bulacaksınız,
arkasındakini bulacaksınız, kim çıkartmış o direğe bulacaksınız; adalet budur,
hukuk budur.
İDRİS BALUKEN
(Bingöl) – Kendi adamları zaten ya.
HASİP KAPLAN
(Devamla) – Mersin’deki provokatörler çıktı ortaya, Mersin’de Mersin’i
karıştırmak isteyen provokatörler çıktı ortaya, kongrede bunu yapan
provokatörler çıktı ortaya. Her gün çıkılıyor, deniliyor ki… Bir siyasi
partinin genel başkanı vardır, MYK’sı vardır, parti meclisi vardır, yetkili
organları vardır. Her zaman hukuk devleti içinde bütün halkın, bütün milletin
değerlerinin hepsine aynı saygıyı herkesin göstermesi gerekir elbette. Buna
karşı tepkimizi, duyarlılığımızı koyduğumuz hâlde ikide bir çıkıp bunu
kullanmanın bir gereği yok. Bu ülkede herkesin eşit yurttaş olduğunu, hukukun
herkese çalıştığını, adaletin herkese çalıştığını, adaletin herkes karşısında
kılıcının keskin olduğunu herkes bilecek ki ağzından çıkan sözü bilecek. 
Pompalı
tüfeklileri savunanları da gördük, o demler de geldi geçti buradan, unutmadık.
Şimdi, her lider bulunduğu konum itibarıyla ağzından çıkan sözlere elbette
dikkat edecek ve suhulete davet edecek. Bu ülkenin buna ihtiyacı vardır barış
için arkadaşlar. (HDP sıralarından alkışlar)
BAŞKAN –
Teşekkür ederim Sayın Kaplan.
ALİ UZUNIRMAK
(Aydın) – Sayın Başkan, şimdi, bu mesele çok konuşuluyor, buna doğru bir yorum
getirmek lazım. Alnının çatından vurulması gereğini söyleyenlerden birisi
partimizin Genel Başkanı Sayın Devlet Bahçeli’dir. Yani, bu bu kadar
sündürülüyor, müsaade ederseniz, Genel Başkanımıza bir sataşma vardır, iki
dakikalık bir söz istiyorum.
HASİP KAPLAN
(Şırnak) – Yok, Genel Başkana değil, ben Başbakanın söylemleri, direkt
söylemleri üzerine konuştum. Her şeyi de alınmayın.
BAŞKAN – Hayır,
Genel Başkanınıza bir sataşma yok. Biraz önceki konuşmacı Sayın Halaçoğlu’ydu,
Halaçoğlu’nun konuşması üzerine söz aldılar.
ALİ UZUNIRMAK
(Aydın) – Milliyetçi Hareket Partisi Genel Başkanı, salı günkü grup toplantısı…
BAŞKAN - Sayın
Uzunırmak, lütfen müsaade eder misiniz konuşmama.
ALİ UZUNIRMAK
(Aydın) – Sayın Başkan, ben ne dediğimi biliyorum.
BAŞKAN – Şimdi,
sizin Genel Başkanınıza hakaret ettiğini düşünmüyorum. Sayın Halaçoğlu’nun
konuşması üzerine söz aldı, Sayın Halaçoğlu kendi düşüncesini söyledi, Sayın
Kaplan da kendi düşüncesini söyledi. Bir sataşma olduğunu düşünmüyorum. 
ALİ UZUNIRMAK
(Aydın) – Sayın Başkan, gazetelere…
BAŞKAN – Farklı
bakabilir insanlar düşüncelere, buna biraz tahammüllü olmanız gerekiyor.
ALİ UZUNIRMAK
(Aydın) – Düşünceleri farklı olabilir. Elbette ki bunda hiçbir endişe yok ama
Sayın Devlet Bahçeli’nin salı günkü grup toplantısında söylediği, manşet olan
ve ayakta alkışlanan bir sözdür bu. 
BAŞKAN – Katılmayabilir
bir başka milletvekili buna Sayın Uzunırmak.
ALİ UZUNIRMAK
(Aydın) – Sayın Başkan, katılmamak farklı bir şey ama yorumlarda…
S. NEVZAT
KORKMAZ (Isparta) – Antidemokratik bulmak başka bir şey. 
HASİP KAPLAN
(Şırnak) – Yani ne var bunda? Bu kadarını bu kürsüde konuşamayacaksak o zaman
ağzımızı bağlayalım.
BAŞKAN – Sayın
Kaplan, lütfen.
ALİ UZUNIRMAK
(Aydın) – Canım o zaman ben de konuşabileyim bu kürsüde. 
HASİP KAPLAN
(Şırnak) – Allah aşkına yani siz her şeyi söyleyeceksiniz ama biz susacağız, olur
mu ya. Yapmayın gözünüzü seveyim yani. 
BAŞKAN – Sayın
Kaplan, bir dakika, sorunu çözmeye çalışıyorum.
ALİ UZUNIRMAK
(Aydın) – Ben de konuşayım, cevap verebileyim, ben aksi bir şey söylemiyorum.
HASİP KAPLAN
(Şırnak) – Başbakana söylediğimin binde birini söz olarak dile getiremiyorum
muhalefete.
BAŞKAN – Sayın
Kaplan, müsaade eder misiniz.
Buyurun.
ALİ UZUNIRMAK
(Aydın) – Aksi bir şey söylemiyorum, biz de kürsüden cevap verebilelim,
düşüncemizi, olayın aslının ne olduğunu…
BAŞKAN – Şimdi,
bakın, kürsüden cevap verebilmeniz için, siz de biliyorsunuz Sayın Uzunırmak,
sataşma olması gerekiyor. Ben konuşmacıyı özellikle dinledim, herhangi bir
sataşma, partinize yönelik bir sataşma yapmadı.
ALİ UZUNIRMAK
(Aydın) – Sayın Başkan, yani bir genel başkanı…
BAŞKAN – Sayın
Genel Başkanınızın söylediği sözü kendi düşüncesine göre yorumladı, kendi
düşüncesine göre aktardı. Temiz bir dil kullanmama gibi bir şey söz konusu
olmadı. Size kürsüde söz vermemi gerektirecek bir sataşma da görmüyorum.
ALİ UZUNIRMAK
(Aydın) – Peki Sayın Başkan, sizin takdirinizdir, teşekkür ediyorum.
BAŞKAN –
Teşekkür ederim anlayışınızdan dolayı.
ALİ UZUNIRMAK
(Aydın) – Çok adil yönettiğiniz için, Adalet Bakanının, adaletle ilgili bir
görüşmede çok düzgün yönetiyorsunuz, çok teşekkür ediyorum.
BAŞKAN – Ben de
size teşekkür ederim.
ALİ UZUNIRMAK
(Aydın) – Hassasiyetinizden ötürü çok teşekkür ederim, sağ olun.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
75’inci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 75. maddesiyle değiştirilmesi
öngörülen 5271 Sayılı Ceza Muhakemeleri Kanununun 273. maddesinin 3. fıkrasında
yer alan “mahkemelerin yargı çevresi içerisindeki Asliye Mahkemelerinin
hükümlerine karşı” cümlesinde yer alan “içerisindeki” kelimesinin “içindeki”
kelimesi ile değiştirilmesini arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
BAŞKAN – Şimdi
okutacağım önerge Anayasa'ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 75. maddesinin Anayasa’ya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri Mersin Konya
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN – Önerge
üzerinde Konya Milletvekili Sayın Faruk Bal konuşacak.
Buyurun. (MHP
sıralarından alkışlar)
FARUK BAL
(Konya) – Sayın Başkan, değerli milletvekilleri; hepinizi saygıyla
selamlıyorum.
Şu “alnı
çatından vurmak” meselesinden ben de bir dem vurmak istiyorum. Bıçağın kemiğe
dayandığı yer vardır. Halkın dilindeki bıçağın kemiğe dayandığı yer hukukta da
yer bulur. Adam öldürmek suçtur, harpte adam öldürmek serbesttir. Adam öldürmek
suçtur, meşruten müdafaada adam öldürmek serbesttir, suç değildir, cezası
yoktur. Bunun gibi çoğaltabiliriz. 
Askerî birliğe
giriş bellidir; askerî birliğe nizamiyeden girilir. Kaçak girenin tabi olacağı
hukuki hüküm bellidir; parolayı sorar eğer görürse adamı, parolaya cevap
verebilirse verir, vermezse enterne eder, etkisiz hâle getirir. 
S. NEVZAT
KORKMAZ (Isparta) – Yasak bölge olduğuna dair levhalar vardır. 
FARUK BAL
(Devamla) – Eğer Türk Bayrağı’nı indirmek gibi bir hadsizliğe, bir densizliğe,
bir şerefsizliğe teşebbüs ediyor ve 2 defa silah atılarak uyarılıyorsa o adamı
indirmek haktır, vaciptir ve suç değildir, elbette ki alnının çatından da
indirmek gerekir. 
Değerli
arkadaşlarım, maddeye geçiyorum. 
Şimdi, bu
maddede, 75’inci maddede Sayın Bakanın cevaplandırması düşüncesi ile bir hukuki
durum ortaya koymak istiyorum. “İstinaf mahkemelerinde deliller yeniden ileri
sürülebilecektir.” dedi burada konuşurken. Bu, hukukta çok derin, çok karmaşık
bir sorunu da gündeme getirmektedir. Varsayalım ki hukuk mahkemesinde
delillerin teksifi kuralı gereği davacı veya davalılardan birisi delilini
teksif etti; uyanık olan, kötü niyetli olan diğer taraf teksif etmedi. Karar
verildikten sonra istinaf mahkemesine gittiğinde, delilini teksif etmeyen taraf
kötü niyetle “Ben yeni delil bildireceğim.” dediğinde ortaya çıkan hukuki
karışıklığı hangi içtihatla, hangi hukuk kültürüyle, hangi hukuk hafızasıyla
çözeceksiniz ki bu istinaf mahkemelerini getirdiniz? Dolayısıyla, bu kötü
niyetli olan kişilere karşı tertip edilmiş olan, bu minval üzerine tertip
edilmiş olan istinaf mahkemesi tam anlamıyla adaletsizlik üretecek; kötü
niyetli kişileri koruyabilecek bir sistemi, bir düzeni dayatmaktasınız. 
Diğer taraftan, istinaf mahkemeleri kararı bozduğu
takdirde birinci derecede yargı mercisi olarak görev yapacaktır. Birinci
derecede yargı mercisi olarak görev yaparken -Sayın Bakanım, Türkiye geniş bir
coğrafyadadır, kurduğunuz istinaf mahkemeleri diğer mahkemelere göre daha geniş
bir alanda görev yapacaktır yani ilçe hatta illerin birkaçını birleştirerek
yapacaktır- birinci derecede mahkeme olarak keşfi nasıl yapacaktır, tanığı
nasıl dinleyecektir, buraya davasını takip etmek için giden insanlar kaç
vasıta, kaç araba, kaç dolmuş, kaç minibüs değiştirerek oraya kadar gidecektir,
geri dönebilecek midir? Geri dönüşü mümkün olmadığı takdirde, konaklaması
elbette ki bir masrafa neden olacaktır. Yani, istinaf mahkemesi, bir, vatandaşa
zulümdür; iki, yargıyı uzatmaktan başka bir işe yaramayacaktır. 
Dolayısıyla, bu mahkemelerin kurulması ile adil
yargılanma hakkının ihlali için ikinci bir sebep daha ortaya çıkacaktır ve
göreceksiniz, eğer faaliyete geçerse bu istinaf mahkemeleri, uygulanmasından
itibaren iki üç yıl sonra, Türkiye’nin Avrupa İnsan Hakları Mahkemesindeki dava
adedi bugünkünün 2 katına, 3 katına, 5 katına çıkacaktır. Bunun da vebali ve
sorumluluğu Adalet ve Kalkınma Partisinin omuzlarında olacaktır diyor,
önergemizi yüce heyetin takdirine sunuyor, hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Türk Ceza Kanunu
ile Bazı Kanunlarda Değişiklik Yapılmasına Dair Kanun Tasarısının Çerçeve 75.
maddesiyle değiştirilmesi öngörülen 5271 Sayılı Ceza Muhakemeleri Kanununun
273. maddesinin 3. fıkrasında yer alan “mahkemelerin yargı çevresi içerisindeki
Asliye Mahkemelerinin hükümlerine karşı” cümlesinde yer alan “içerisindeki”
kelimesinin “içindeki” kelimesi ile değiştirilmesini arz ve teklif ederiz. 
Dilek Akagün
Yılmaz (Uşak) ve arkadaşları
BAŞKAN – Komisyon önergeye katılıyor mu? 
ADALET KOMİSYONU BAŞKAN VEKİLİ HAKKI KÖYLÜ
(Kastamonu) – Katılmıyoruz Sayın Başkan. 
BAŞKAN – Hükûmet? 
ADALET BAKANI BEKİR BOZDAĞ (Yozgat) – Katılmıyoruz
Sayın Başkan. 
BAŞKAN – Önerge üzerinde Uşak Milletvekili Sayın
Dilek Akagün Yılmaz konuşacak. 
Sayın Yılmaz, dün sizi 19.00’a yetiştiremedik
konuşmanızda, uçağınız vardı. Bugün de yetiştiremedik. Şansınız böyleymiş. 
Buyurun.
DİLEK AKAGÜN YILMAZ (Uşak) – Olsun Sayın Başkan. 
Sayın Başkan, sayın milletvekilleri; 592 sıra
sayılı Kanun Tasarısı’yla ilgili 75’inci maddede vermiş olduğumuz önerge
üzerinde konuşacağım. 
Bu maddede
aslında usuli bir işlem yapılıyor. Sulh ceza mahkemelerinin kaldırılmış olması
nedeniyle, istinaf mahkemelerinde asliye ceza mahkemelerinin nasıl kararlarının
temyiz edileceğine dair aslında bir düzenleme var. Ağır ceza mahkemesi
savcıları kendilerine karar geldiğinden itibaren asliye ceza mahkemesindeki
kararları temyiz edebilecekler. Bu, istinaf uygulamasının doğal bir sonucu
olarak geliyor. Bu maddeye aslında söylenecek herhangi bir şey yok, teknik bir
maddedir ancak benim aslında tekriri müzakere yapılmasını istediğim bir madde
var, bu tasarıdaki 59’uncu madde. 
59’uncu madde
Türk Ceza Kanunu’nun 103’üncü maddesini düzenliyor. 103’üncü maddesi ise 15 ila
18 yaş arasındaki çocuklara yapılan cinsel saldırılarla ilgilidir. Şimdi, bunu
uygulamadan gelen arkadaşlarımız çok net bilirler ki 15 ila 18 yaş arasındaki
çocukların kendi aralarındaki ilişkilerinde ya da 14,5 yaşındaki bir kız ile
16-17 yaşındaki bir gencin, bir genç delikanlının arasındaki ilişkilerde çok
ciddi cezai yaptırımlarla karşılaşılıyor. Ne oluyor? Şimdi, önceden sekiz-on
beş yıl ceza varken şimdi on altı yıl ceza veriliyor. Birisi 14,5 yaşında,
birisi 16 yaşında. Böyle bir dava başımızdan geçti. Kız diyor ki: “Ben kaçırdım
onu, neden ona ceza veriyorsunuz?” Bakın, bunlarla çok ciddi karşılaşıyoruz
biz. 
Bu nedenle,
bütün dünyada olduğu gibi, aslında burada da pek çok uzmanın da söylediği gibi,
akranlar arasındaki bu türden ilişkilerde -bu tasaddi olabilir ya da ırza geçme
olabilir- bunların akranlar arasında olduğu takdirde o zaman cezasının
indirimine gidilmesi lazım. Pek çok Avrupa ülkesinde aslında eğer bir şiddet
yoksa, eğer bir hile yoksa, aralarında ciddi bir fiziksel güç farkı yoksa bu
türden konularda herhangi bir şekilde cezai yaptırıma gidilmiyor, onun yerine
daha farklı rehabilitasyon konuları gündeme getiriliyor ama biz şimdi burada
bunu yaptığımızda -bakın, 14,5-17 yaş dedik- 17 yaşındaki bir çocuğa verilecek
ceza on altı yıl. Ardından yaş küçüklüğünden indirim yapılacak, ardından da,
çocuklara cinsel saldırıyla ilgili konularda dörtte 3’ünü yatacağı zorunluluğu
getirildiği için de bu kişi, bu genç insan sekiz yıl kadar yatabilecek. Sayın
Bakan, olmaz böyle bir şey. Yani, akranlar arasındaki bu türden ilişkilerde
mutlaka bir düzeltme yapmak lazım. 
ADALET BAKANI
BEKİR BOZDAĞ (Yozgat) – Bu cinsel saldırı, ayrı. 
DİLEK AKAGÜN YILMAZ (Devamla) – Tekriri müzakere
yapmak gerekir diye düşünüyorum. Yani, kamuoyunda oluşan şey, 30-40 yaşındaki
bir sapıkla, bir sapığın cinsel taciziyle çocukların kendi aralarındaki,
gençlerin kendi aralarındaki bu iletişimleri ya da ilişkilerini böylesine ağır
bir şekilde cezalandıramazsınız, cezalandıramayız arkadaşlar. Bunun bir daha
gözden geçirilmesi gerektiğini düşünüyorum.
Şimdi, buradan, biraz önce HDP Grubundan
milletvekilleri arkadaşlarımız görüştüklerinde, dediler ki: “Ulusal değerlere
saygılı olunmalıdır. Bütün halkların ulusal değerlerine saygılı olunmalıdır.
Bütün ülkelerin ulusal değerlerine saygılı olunmalıdır.” Ancak -Adil Zozani var
mı, yine de yok zannederim- Adil Zozani 5 Hazirandaki konuşmasında aynen şöyle
söyledi, dedi ki: “Sizin kurucu değer olarak gördüğünüz Kemalizm, biraz
Mussolini’dir, biraz Hitler’dir.” Burada kurucu değerlerimize, Kemalizm’e,
Atatürk’e bir hakaret vardı.
İDRİS BALUKEN (Bingöl) – Atatürk’e hakaret yok,
Kemalizm ayrı. 
DİLEK AKAGÜN YILMAZ (Devamla) – Bununla ilgili özür
dilemesini istiyoruz, Meclis Başkanlığımıza dilekçeyi verdik.
Onu geçiyoruz, daha dünkü konuşmasında, yine aynı
şekilde, Amasya Genelgesi’nden bahsederek, bu Amasya Genelgesi’nin gizli
protokollerinden bahsetti ve bu gizli protokoller 1961 yılında yayımlandığı
hâlde sanki hâlen daha gizliymiş gibi bir görüntü vererek dendi ki: “Orada,
Kürtlerin her türlü inançlarının, farklılıklarının, farklı kültürlerinin daha
çok gündeme gelmesi ve bunların tanınmasıyla ilgili Amasya Protokolü’nde hüküm
var ama ne yazık ki bunların hepsi unutuldu, saklandı, gizlendi, gizli bir
protokol var.” Şimdi, bu “gizli protokol” dediğiniz şey 1961 yılında
yayımlandı. Artık bu yalanlara bir son vermek lazım. Bu ülkenin kurucu değerlerine,
bu ülkenin anlaşmalarına, kurucu anlaşmalarına ve kurucu liderine lütfen
saldırmaktan vazgeçiniz.
Bu söz konusu “gizli” denilen maddeyi buldum
çıkardım, birkaç kaynaktan da araştırdım. Burada, ne, asla, yani “Kürtler yok
edilsin, şu olsun, bu olsun.” demediği gibi “Kürtlerle ilgili de ayrı bir
devlet kurulsun, bir özerklik olsun.” gibi bir madde de yok. Birlikte,
kardeşçe, bir arada yaşamaktan bahsediyor Kemal Atatürk.
(Mikrofon otomatik cihaz tarafından kapatıldı)
HASİP KAPLAN (Şırnak) – Gizli celse
tutanaklarından, oradan da okudunuz mu?
DİLEK AKAGÜN YILMAZ (Devamla) – Yani, bunu, biz, şu
anda da söyleriz, söylemeye devam edeceğiz.
BAŞKAN – Teşekkür ederim Sayın Yılmaz.
HASİP KAPLAN (Şırnak) – Gizli celse tutanaklarını
okuyun o zaman.
DİLEK AKAGÜN YILMAZ (Devamla) – Eğer ulusal
değerlere saygılı olunacaksa, sizlerden de önce bunun saygısını bekliyoruz.
BAŞKAN – Sayın Yılmaz, lütfen…
İDRİS BALUKEN (Bingöl) – Sayın Başkan…
HASİP KAPLAN (Şırnak) – Dilek Hanım, CHP’yi temsil
etmiyorsun, onun için muhatap almıyoruz seni.
BAŞKAN – Lütfen, ikili tartışmalar yapmayalım.
Buyurunuz Sayın Baluken.
İDRİS BALUKEN
(Bingöl) – Yani, HDP Grubunun Türkiye'nin ulusal değerlerine saldırdığını,
hakaret ettiğini söyledi.
BAŞKAN –
Buyurun, iki dakika…
X.- SATAŞMALARA İLİŞKİN KONUŞMALAR (Devam)
3.- Bingöl Milletvekili İdris Baluken'in, Uşak
Milletvekili Dilek Akagün Yılmaz’ın 592 sıra sayılı Kanun Tasarısı’nın 75’inci
maddesiyle ilgili önerge üzerinde yaptığı konuşması sırasında HDP Grubuna
sataşması nedeniyle konuşması

İDRİS BALUKEN
(Bingöl) – Teşekkür ediyorum Sayın Başkan.
Şimdi, aslında,
bizim, Cumhuriyet Halk Partisiyle bir sorunumuz yok ama birkaç gündür, böyle,
sürdürülen tartışmalar nedeniyle polemikler oluşuyor. 
Burada bir yargı
paketi, yargı sistemi tartışılıyor ve bu yargı paketini buraya getiren, adalet
sistemini uygulayan AKP’nin uygulamalarından dolayı mağdur olan muhalefet
partileri var. Ancak, sizin belirtmiş olduğunuz çerçevede, yapılan
tartışmalarda, hiçbir milletvekilimiz Mustafa Kemal’e, bahsetmiş olduğunuz
hakaretleri yapmamıştır. 
DİLEK AKAGÜN
YILMAZ (Uşak) – Konuşma metinleri burada Sayın Baluken. 
İDRİS BALUKEN
(Devamla) – Mustafa Kemal’e rağmen, tekçi, inkârcı, retçi, asimilasyoncu olarak
inşa edilen Kemalizm’le ilgili kişisel tespitlerini yapmıştır. Kemalizm’le
ilgili eleştiriyle Mustafa Kemal’e yönelik hakaret algısını yaratmanız hiç
doğru değildir.
DİLEK AKAGÜN
YILMAZ (Uşak) – Onun düşünceleri, onun doktrinleri. 
İDRİS BALUKEN
(Devamla) – Biz, 76 milyonun hassasiyetlerini önemsiyoruz. 76 milyonun tamamının
değerleri üzerinden, asla, bu toplumun onurunu rencide edecek, haysiyetine
dokunacak herhangi bir arayış içerisinde olamayız; öyle olsak zaten, bugün,
Halkların Demokratik Partisi olarak Türkiye partisi olma gibi bir arayışımız
olmazdı. Ama, bahsettiğiniz konularda bu Meclisin kurucu iradesini, 1920’deki
kurucu iradesini ve 21 Anayasası’nın ruhunda neler yattığını, Kürdistan
mebuslarının buraya kendi kimlikleriyle nasıl geldiğini, önümüzdeki hafta bir
önergeyle buraya getirip tartışacağız. Bahsetmiş olduğumuz sansürlerle ilgili
de elimizdeki yazılı belgeleri de buraya getireceğiz. Umarım ve dilerim ki o
oturumda siz de olursunuz, düzeyli bir tartışma üzerinden, Türkiye halkı
önünde bu tartışmayı yürütürüz. Bu şekilde, farklı bir konumlandırma içerisinde
bizi ele almanız doğru değil. Bu tartışmayı daha fazla uzatmak da doğru değil
diyorum. 
Genel Kurulu
saygıyla selamlıyorum. 
BAŞKAN –
Teşekkür ediyorum. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN -
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime bir
saat ara veriyorum. 
Kapanma Saati: 19.20
ALTINCI OTURUM
Açılma Saati: 20.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ
(Bolu)
-----0-----
BAŞKAN- Türkiye
Büyük Millet Meclisinin 102’nci Birleşiminin Altıncı Oturumunu açıyorum.
592 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon?
Burada.
Hükûmet? Burada.
76’ncı madde
üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının 76. maddesinin madde metninden
çıkarılmasını arz ve teklif ederiz.
Ali Rıza Öztürk Dilek
Akagün Yılmaz Levent Gök
 Mersin Uşak Ankara
 Ali İhsan Köktürk Turgut
Dibek Haydar Akar
 Zonguldak Kırklareli Kocaeli
 BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
 Görüşülmekte olan 592
Sıra Sayılı Kanun Tasarısının 76. maddesinin Anayasa’ya aykırı olması sebebiyle
Tasarı metninden çıkarılmasını arz ve teklif ederiz.
 Faruk Bal Ali
Öz Mehmet Şandır
 Konya Mersin Mersin
 Reşat Doğru Yusuf
Halaçoğlu Mustafa Kalaycı
 Tokat Kayseri Konya
 BAŞKAN – Komisyon
önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım. 
BAŞKAN – Hükûmet? 
ENERJİ VE TABİİ
KAYNAKLAR BAKANI TANER YILDIZ (Kayseri) –Katılmıyoruz Sayın Başkan. 
BAŞKAN – Önerge
üzerinde Sayın Faruk Bal konuşacak, Konya Milletvekili. (MHP sıralarından alkışlar)

FARUK BAL
(Konya) – Sayın Başkan, değerli milletvekilleri; mübarek bir gecedeyiz, İslam
âleminin, Türk milletinin Berat Kandili’ni tebrik ediyorum, hayırlara vesile
olmasını Cenab-ı Allah’tan niyaz ediyorum. Böyle mübarek bir gecede adaletle
ilişkili bir kanun tasarısı üzerinde müzakere yapıyoruz.
Devletlerin
hayatında adaletin çok büyük bir önemi bulunmaktadır. Adaletle hükmeden
devletler, büyümüş, genişlemiş ve kendi değerlerini evrensel insanlık değerleri
içerisine katabilmiş ve insanlık âleminde de o değerleri yaşatabilmişlerdir. Ne
zaman ki adaletten uzaklaşmış, ne zaman ki hakkaniyetten uzaklaşmış, ne zaman
ki hak ve hukuk ilkelerini çiğnemeye başlamış, işte o zaman o devlet küçülme, o
devlet varlığını devam ettirememe noktasına doğru gitmiştir.
Bugünlerde
dünyada da böyle bir gelişmeyi izlemekteyiz. Zamanında büyümüş olan devletlerin
küçüldüğü coğrafyalarda ciddi sıkıntılar yaşanmaktadır. Osmanlı İmparatorluğu
böyle bir devlet idi. 3 kıtada altı yüz yıl gibi bir süre içerisinde, en hızlı
iletişim aracının at olduğu bir dönemde, “yetmiş iki buçuk millet” diye
tanımlanan, çok sayıda etnik, inanç temelinde farklılıklar oluşturan kitleleri
yönetebilmiştir.
Onun
yönetimindeki yükselme devri, İstanbul’u fetheden Fatih Sultan Mehmet’in Fatih
Kadısının huzuruna yargılanmak üzere çıkabildiği bir dönemdi. Yani, adaletin
yüceldiği, yükseldiği, insanlar arasında din, dil, ırk, cins farkı
gözetilmeksizin, bir Rum mimarın şikâyeti üzerine Osmanlı Fatihinin
yargılandığı, Osmanlı Sultanı Fatih Sultan Mehmet’in kadı huzurunda
yargılandığı bir dönemdi. Osmanlı adalet sisteminde bozulmalar oldu;
konsolosluk mahkemelerine kadar giden, gayrimüslimlere farklı uygulamalar yapan
bir süreçten sonra imparatorluk adaletsizliğe de bağımlı olarak dağıldı. Şimdi,
onun yerinde, o toprakların üzerinde bir ateş kaynamaktadır, bir cadı kazanı
kaynatılmaktadır, bunlardan bir tanesi de elbette ki Irak ve Suriye’dir.
Lafı bu kadar
uzatmamın sebebihikmeti şudur: Osmanlı’nın bu yönetim tarzından uzaklaşmış olan
Adalet ve Kalkınma Partisi, adaletten uzaklaşarak, “ben” duygusunu ön plana
koyarak, Sayın Başbakana “Orta Doğu’nun sultanı”, “oyun kurucu”, “sözü dinlenen
dünya lideri” gibi birtakım gazlar verilerek bu gazların neticesinde
Suriye’deki, Irak’taki Osmanlı coğrafyasının en sorunlu alanında bugün başımıza
örülen çorapla ilgilidir.
Değerli arkadaşlarım, Suriye, farklı etnisitelerin,
farklı inanç gruplarının Osmanlı döneminde adil bir şekilde bir arada yaşadığı
bir ülkeyken, istihbarat yönetimi sürecinde bunlar gemlenmiş,
dizginlenmiş ancak o da bunları gemlemeye yetmediği içindir ki “stratejik
derinlik” adı altında siyasi bir körlüğün ürünü olarak orada bulunan terör
dinamiklerinin içine paydaş olarak Türkiye Cumhuriyeti devleti sokulmuş ve
“Cumayı Şam’da kılacağız.” gibi miyop siyasi anlayışla, “İki haftada Esed
gidiyor.” gibi bir siyasi miyop anlayışıyla iktidara karşı çarpışan terör
örgütlerine yardımcı olunmuş ve onlara lojistik destek sağlandığı gibi, eğitim
desteği sağlanmış, hatta karargâhları Türkiye’de bulunmuştur. Şimdi, onlardan
IŞİD “Türkmeneli” diye tanımlanan Suriye ve Irak’taki Türkmen bölgesinde
terörün etkisiyle hükümran hâle gelmiştir ve oradaki Türkiye Cumhuriyeti
devletinin konsolosluğu yani Türk toprağı bu terör örgütü tarafından basılmış,
tahrip edilmiş ve…
(Mikrofon otomatik cihaz tarafından kapatıldı) 
FARUK BAL (Devamla) – …tek kurşun atılmadan da
teslim edilmiştir. 
Bu konuya diğer
önergelerimizde devam edeceğiz.
Teşekkür ederim.
(MHP sıralarından alkışlar) 
BAŞKAN –
Teşekkür ederim Sayın Bal.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun tasarısının 76. maddesinin madde metninden çıkarılmasını
arz ve teklif ederiz.
Ali İhsan Köktürk (Zonguldak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkanım.
BAŞKAN – Önerge
üzerinde Kocaeli Milletvekili Sayın Haydar Akar konuşacak.
Buyurun. (CHP
sıralarından alkışlar) 
HAYDAR AKAR
(Kocaeli) – Sayın Bakan, Sayın Başkan, değerli milletvekilleri; “Bakan” diye
başladım, aslında konuya sizinle başlayacağım. 
BAŞKAN – “Lafım
size.” diyorsunuz yani.
HAYDAR AKAR
(Kocaeli) – Evet, lafım size.
Soma’da
kaybettiğimiz 301 tane emekçinin, Soma cinayetinden sonra kaybettiğimiz 301
tane emekçinin yarın 1’inci ayı; bakın, yarın 1’inci ayı. Yanlış söylemiyorum
değil mi, 13’ünde oldu kaza, yarın 1’inci ayı ve -ne tesadüf ki, tesadüf
demeyeyim- Şırnak’ta madende de 3 tane işçi kardeşimiz, emekçi kardeşimiz
hayatını kaybetti maden kazasında. Şöyle bir aya baktığımızda, değerlendirdiğimizde,
Hükûmetin madenlerle ilgili Mecliste araştırma komisyonunun kurulması dışında
hiçbir faaliyetinin olmadığını görüyoruz. Yine, AKP milletvekilleri, bölge
milletvekili ve bölge milletvekili olmayan genel başkan yardımcıları gidip
birtakım taahhütlerde bulunmuş olmalarına rağmen Soma’da, o taahhütlerin
hiçbiri yerine getirilmemiş bir ayda. İşçiler ocaklara girmeye zorlanıyorlar,
hatta girmeyenlerin de maaşları kesilmeye başlamış bile. Böyle bir durumla
karşı karşıyayız. 
Hep bu kürsüden
bağırdık “Bu işin siyasi sorumluluğu var.” dedik, siz hâlen bakanlık koltuğunda
oturuyorsunuz, yine Çalışma ve Sosyal Güvenlik Bakanı bakanlık koltuğunda
oturuyor. Belki sizin direkt bu konuyla ilgili bir hatanız olmayabilir ama
dünyanın her tarafında etik kurallar gereği nedir? Böyle büyük kazalar
olduğunda, cinayetler olduğunda mutlaka birileri siyasi sorumluluğu üstlenir ve
istifalarını verir. Doğru olan budur, etik olan budur. 
Bir ay geçti,
maden ölümleri 1 kişi, 2 kişi olmak üzere madenlerde devam ediyor. Bugün de Şırnak’ta
-dün olan kaza sonucunda- 3 tane madenci hayatını kaybetti. Arkadaşlar,
Türkiye’deki madenler gerçekten dökülüyor. Bunun için araştırma komisyonu
kurmaya falan gerek yok, hiçbir şeye gerek yok. Kurulmuştur, doğrudur ama gerek
yok. Hepimiz realiteyi ve gerçeği biliyoruz, madenlerdeki durumları, realiteyi,
gerçeği biliyoruz. 
Amansız para
kazanma hırsı ve uygulamış olduğunuz yanlış enerji politikaları nedeniyle,
iktidara geldiğinizde yüzde 43’lerde olan kömürden enerji üretimi sayenizde
yüzde 28’e düşmüş. Özelleştirerek, redevans yaparak, kiralayarak daha çok
üretim yapacağınızı düşünmüşsünüz; aksine, daha çok ithal kömür getirmeye
başlamışsınız ve yerli üretim o kadar daha geriye gitmiş ve işçi sağlığı ve iş
güvenliği tedbirleri alınmadan, TKİ direkt alıcı olduğu için de, ne kadar kömür
üretirse üretsin TKİ alacağım dediği için de, sadece kantar kontrolü yaptığı
için de orada gömülmüşler insanlar ve kömür üretimine zorlanmışlardır. Hatta
vardiyaları dolmadan, saatleri gelmeden kömür madenlerinin dışına çıkartılmıyorlar.
Şimdi, bir kömür
madeni kiralayan şirketin para kazanabilmesi için birtakım şeyler yapması
lazım. Çünkü 70 lira ortalamadan kömür madenini veriyor veya yüzde 14 düşüğüne
termik santrale kömür veriyorsunuz. Daha çok üretirse kazanacak. Siz de bu
üretimi teşvik ediyorsunuz. Niye? Çünkü yaptığınız enerji anlaşmaları, doğal
gazda yanlış tercihleriniz yüzünden enerji maliyetleri hızla yükselmiş ve 34-38
kuruşa vatandaşa elektriği satıyorsunuz, dünyanın en pahalı elektriğini
satıyorsunuz. 
Kömür
madenlerinde çok acil tedbirler alınması gerekiyor. Bir defa, mutlaka bütün
madenlerde PDKS sistemi dediğimiz personel devam sistemlerinin kurulmuş olması
gerekiyor. İkinci bir özellik -kimse bunları konuşmuyor- diyor ki: “50 tane,
100 tane sensör vardı, karbonmonoksit gazını ölçüyor, haber veriyor.” Kime
veriyor? Yukarıda bir operatör var, alarm veriyor. Operatör aşağıya bunu haber
vermiyorsa, madenciyi ocakta tutuyorsa bunun vebali de sizin üzerinizdedir
kontrol edilmediği için, denetlenmediği için. Çünkü bir başka boyutu da, o
“Kontrol ettik.” dedikleri bilgisayar programlarının alt limit ve üst
limitlerinde işverenin “admin password”üyle yapacağı değişikliklerle madenciyi
ocakta tutmak için kriterlerle oynama ihtimali de yüksek çünkü başka türlü o
madenci daha çok para kazanamayacaktır. 
Aslında
konuşmamın formatı bu değildi ama hazır Enerji Bakanını burada görmüşken bunu
da hatırlatmak istiyorum. Özellikle yeni kayıplar vermemek için, yeni canlar
vermemek için bir an evvel madenleri, hatta üretimi de durdurmamız lazım şu an
itibarıyla. Üretimi durdurup, işçi sağlığı ve iş güvenliği uzmanları, Çalışma
ve Sosyal Güvenlik Bakanlığının uzmanları, Enerji Bakanlığının uzmanları gidip
olur verip sorumluluğu üstlendikten sonra maden ocaklarının üretime geçmesi gerekiyor.
Bakın, Çalışma
ve Sosyal Güvenlik Bakanı burada “Yüzlerce madeni kapattık.” dedi.
Kapattıklarının hiçbiri ruhsatlı maden değildi, hepsi kaçak madendi, tümü kaçak
madendi. Zonguldak’ta ve Soma bölgesindeki kaçak madenleri kapattı ama
ruhsatlar verdikleri, redevansla kiraladıkları…
(Mikrofon
otomatik cihaz tarafından kapatıldı) 
HAYDAR AKAR
(Devamla) – …redevans usulü verdikleri veya kiraladıkları madenlere
dokunmadılar. 
BAŞKAN –
Teşekkür ederim Sayın Akar.
HAYDAR AKAR
(Devamla) – Sizden acilen tedbir almanızı istiyorum.
Teşekkür
ediyorum. (CHP sıralarından alkışlar)
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
77’nci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 77. maddesiyle 5271 Sayılı Ceza
Muhakemeleri Kanununun 280. maddesine eklenen 2. fıkranın sonunda yer alan
“yeniden hüküm kurar” tümcesinin “yeni bir hüküm kurar” tümcesiyle
değiştirilmesini arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
 Mehmet Hilal
Kaplan
 Kocaeli
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 77. maddesinin Anayasa’ya aykırı olması
sebebiyle Tasarı metninden çıkarılmasını arz ve teklif ederiz. 
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri Mersin Konya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN – Önerge
üzerinde Sayın Faruk Bal konuşacak, Konya Milletvekili.
Buyurun. (MHP
sıralarından alkışlar)
FARUK BAL
(Konya) – Sayın Bakan, değerli milletvekilleri; hazır Sayın Enerji Bakanımız da
burada ve konu da Musul’a doğru giderken bir önceki konuşmamdan devam etmek
suretiyle Sayın Bakana da birkaç sualim olacak tabii. 
Şimdi, değerli
arkadaşlar, Musul-Kerkük bölgesinin iki tane özelliği vardır IŞİD’in
yüklendiği. Bunlardan bir tanesi Türkmeneli bölgesi olması özelliğidir, yani
Anadolu’ya Türklerin gelmesinden önce gelen Türk boylarının yerleşmiş olduğu
bir kesimdir. Diğeri de petrol bölgesidir. Bu iki bölgeye silahlı terör
örgütünün saldırı düzenlemesi doğrudan Türkiye’nin hem millî çıkarlarıyla
ilgili hem Türkmen nüfusunun can ve mal güvenliğinin ortadan kalkması nedeniyle
soydaşlarımızla ilgili ve hem de Musul’da bulunan Türk toprağı niteliğindeki
konsolosluk binamızın teröristler tarafından ele geçirilmesiyle ilgilidir.
Dolayısıyla, bu üç mesele üzerinde Hükûmet çok daha ciddi, çok daha kararlı bir
şekilde varlığını ortaya koymalı, diplomasiyse diplomasi, görüşmeyse görüşme,
silahsa silah ama mutlaka buradaki tarihî, millî haklarımızı korumalı ve
muhafaza etmelidir. 
Yirmi dört saat
yedi gün çalışacak kriz masasıyla bu iş olmaz. IŞİD’i oraya gönderen güçler
vardır. IŞİD’i oraya gönderen güçlerle temas etmek ve onların ortaya koymuş
olduğu bu sonuçtan onları sorumlu tutmak gerekmektedir. Bu kapsam içerisinde,
IŞİD’i oraya gönderenlerin asli hedefi oradaki petrollerdir. Bu petrollerin de
asli sahibi Ulu Hakan Sultan Abdülhamid Han’dır, onun özel mülküdür. Abdülhamid
Han’ın İngilizler tarafından “neft” adı altında petrol bulunmasından sonra
buranın sanayileşme süreci içerisinde değerini kavraması üzerine Abdülhamid Han
burayı kendi mülkü içerisine almıştır. 
Saltanatın
ilgasından sonra Osmanlı Hanedanının mensupları yurt dışına çıktığında aç
biilaç kalmıştır Sayın Bakanım. Sonunda birtakım mülklerini, hâzinei hâssadaki
birtakım varlıklarını alabilmek için çaba içerisine girmişlerdir. Bu kapsamda
da zaman zaman avukatları tarafından dolandırılmıştır, zaman zaman uluslararası
mahkemelerde de çok haksız durumlarla karşı karşıya kalmıştır. Ancak, bütün
uluslararası belgelerin ve bütün uluslararası kuralların kabul ettiği değer,
mülkiyet hakkı mukaddestir ve hiçbir şart altında kötü niyetle iktibas
edilemez. 
Buradan
hareketle, daha sonra İngilizler ile Türkiye Cumhuriyeti devleti arasındaki
münasebetler resmî ve devlet işidir ama mülkün özü olan Sultan Abdülhamid
Han’ın torunlarının torunlarına intikal edecek mülkiyet hukukunu Enerji ve
Tabii Kaynaklar Bakanı olarak dikkate almanızı talep ediyorum.
Nasıl ki
uluslararası hukukun meşru kıldığı 1974 Kıbrıs Harekâtı’ndan sonra Lousidu
Davası ile Avrupa İnsan Hakları Mahkemesi Türkiye’yi milyonlarca dolar
tazminata mahkûm ederek mülkiyet hakkını esas almıştır, o hâlde Musul ve
Kerkük’teki Abdülhamid Han’ın özel mülkü üzerindeki mülkiyet hakkını da elbette
ki kale alacaktır uluslararası hukuk.
Bu kapsam
içerisinde değerlendirildiğinde Türkiye'nin ve Osmanlı Hanedanının Musul ve
Kerkük petrolleri üzerinde uluslararası birtakım oyunlarla elinden alınmış olan
hakkının iade edilmesine vesile olacak çalışmalarınızı destekleyeceğimizi ifade
eder, hepinize saygılar sunarım. (MHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik Yapılmasına
Dair Kanun Tasarısının Çerçeve 77. maddesiyle 5271 Sayılı Ceza Muhakemeleri
Kanununun 280. maddesine eklenen 2. fıkranın sonunda yer alan “yeniden hüküm
kurar” tümcesinin “yeni bir hüküm kurar” tümcesiyle değiştirilmesini arz ve
teklif ederiz. 
Mehmet Hilal Kaplan (Kocaeli) ve arkadaşları
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım. 
BAŞKAN –
Hükûmet? 
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan. 
BAŞKAN – Önerge
üzerinde Sayın Mehmet Hilal Kaplan konuşacak, Kocaeli Milletvekili. 
MEHMET HİLAL
KAPLAN (Kocaeli) – Teşekkür ediyorum. 
Sayın Başkan,
değerli milletvekilleri; verdiğimiz önerge doğrultusunda söz almış
bulunmaktayım. Yüce Meclisi saygıyla selamlıyorum. 
Bu kanun
tasarısında çocuklara yönelik cinsel istismar suçlarıyla ilgili yapılan
değişikliklerle temel olarak geleceğimiz olan çocukların korunması hedef
alınmıştır. Anımsatmak istiyorum niye bu kadar gündeme geldi bu: “Çocuklara
yönelik cinsel istismar haberleri toplumda bir infial oluşturmaya başladığında,
mağdurun ruh sağlığının bozulup bozulmama ihtimalinin cevabı uzun süre yanıtsız
kaldığında ve bu araştırmalarda mağdurun çocuk olduğu durumlarda kesin sonuç
gecikiyor.” diye bu gündeme geldi Sayın Bakanım. Bu tasarıda cinsel
dokunulmazlığa karşı suçlarda ceza artırımı yoluyla cinsel şiddet içeren
suçların önlenmesi ve çocukların korunması hedefleniyor. Ancak, yasanın genel
mantığı yine çocukların korunmasına değil, failin cezalandırılmasına
odaklanmıştır, önleyici tedbirlere yer verilmemiştir; önerilen değişiklikler
mağduru korumayı ve suçu engellemeyi hedeflememekte, cezayı artırmak veya
azaltmakla sorunun çözüleceği yanılgısı taşımaktadır. Cinsel şiddet mağdurunun
tekrar örselenmeden, temel haklarına saygılı bir şekilde değerlendirilmesi
maalesef yapılmamıştır. Örneklemek gerekirse, kadına yönelik artan şiddet
olgularında, ölümlerde, koruyucu tedbirlere rağmen hiçbir önlemin alınmaması
bunun bir kanıtıdır. 
Değerli
milletvekilleri, şimdi, özellikle bu kadınlara yönelik olarak artan şiddette
bir yasal düzenleme yapılmak gerekiyorsa Sayın Bakanıma ve ilgili Komisyona bir
önerim var. Bu eski eş, sevgili, nişanlı, kendine hangi hak olarak kabul ediyor
ki hâlâ bu kadar koruyucu önlemlere rağmen bu uygulamalardan vazgeçmiyor? 
Bakın, tasarıda
dikkatimi çeken bir başka konu var. “Fiilin ani hareketle işlenmesi” ifadesinin
ne anlama geldiği net değildir. Bu düzenleme kötüye kullanmaya çok uygun olup,
caydırıcılıktan çok uzak olup teşvik niteliğindedir. Bu tip hadiseler sıklıkla
tanığın olmadığı, fiziksel kanıtların bulunmadığı durumlarda olup suçun ani
hareketle işlenmiş olarak nitelendirilmesi mağdurun yeniden örselenmesi
anlamına gelmektedir. 
Değerli
milletvekilleri, yine tasarıda dikkatimi çeken bir başka nokta var, yine
paylaşmak istiyorum. Evlenmeye zorlanma suç olarak düzenlenmekte ise bu
tasarıda “Evlenme yaşına gelmemiş bir çocuğun evlendirilmesi, evlenmesine
aracılık edilmesi, dinî nikâh kıyılması ve bu çocukla evlenme töreni ve
ritüellerinin yapılması çocuğun cinsel istismarı kapsamında suç olarak
düzenlenmelidir.” diye anımsatmak istiyorum.
Değerli
milletvekilleri, tasarıda bir başka nokta dikkatimi çekiyor, sizlerle paylaşmak
istiyorum. Cinsel şiddet uygulamak hastalık olarak değerlendirilmiştir âdeta.
Oysa cinsel şiddet eylemlerini gerçekleştiren kişilerin ceza sorumluluğu tam
olan bireyler olduğunu hatırlatmak istiyorum. Demin de ifade ettim, bir hukukçu
değilim, bir hekim olarak, toplumda meydana gelen bu olayları hekim gözüyle
sizlere anımsatmak görevimdir. 
Değerli
milletvekilleri, cinsel istismar mağdurlarıyla ilgili adli soruşturma,
kovuşturma, yaşanan bazı olayları ve olumsuzlukları tekrar hatırlatmak
istiyorum. Bakın, Adli Tıp Kurumu Başkanlığı ve birimleri cinsel suç mağduru
çocukların değerlendirilmesi için uygun muayene ortamına ve donanıma sahip
değil. Kurumun iş yükü fazlalığı nedeniyle Türkiye’nin birçok yerinden istismar
mağduru çocukların buraya götürülüp getirilmesinde yaşanan zorluklar kadar,
sonucun ve randevuların verilmesi de bir o kadar ciddi bir sorundur. 
Öneri: Bu tarz
cinsel suç mağduru olan çocukları koruma merkezlerinin adli tıp muayenelerinin
yapılması gereken, daha bölgesel yerler olarak düşünülmesi gerektiğine
inanıyorum.
Değerli
milletvekilleri, yine önemli bir sorun var. Genellikle çocuk yaştaki cinsel
istismarla ilgili suçların tespitinden sonra olayın aydınlatılmasında yaşanan
olumsuzlukları paylaşmak istiyorum. Yetkili kurumlar çağrı için mağdurun evine
veya okuluna yazı yazmakta. Okuldan çocuğun alınması, bunun resmî kıyafetli
polisler tarafından yapılması ayrıca çocuğun sanki yeniden afişe edilmesi
durumunu getiriyor. Hani sizin asıl amacınız, burada çocukları koruyacaktınız,
çocukları toplumun içerisinde yaşanan bu olumsuzluktan korumaktı? Siz bu
yaptığınızla, okula polis göndermek, eve polis göndermek, okula resmî yazı
yazmak, resmî polisle bunu aldırmakla çocuğu bir istismardan dolayı yaşadığı
mağduriyetin üstüne yeni bir örseleme olayıyla karşı karşıya bırakmaktasınız. 
(Mikrofon
otomatik cihaz tarafından kapatıldı)
MEHMET HİLAL
KAPLAN (Devamla) - Bunları uygularken, yeniden yapılandırırken lütfen gözden
geçirmenizi tekrar öneriyorum.
Hepinize
saygılar sunuyorum. (CHP sıralarından alkışlar)
BAŞKAN –
Teşekkür ederim Sayın Kaplan.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
78’inci maddede
iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 78. maddesiyle değiştirilmesi
öngörülen 5271 Sayılı Ceza Muhakemeleri Kanununun 286. maddesinde
"e)" ve "g)" bentlerinde yer alan "olarak"
kelimelerinin madde metninden çıkartılmasını arz ve teklif ederiz.
 İsa Gök Turgut
Dibek Ali Rıza Öztürk
 Mersin  Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
 Özgür Özel
 Manisa
BAŞKAN – Sayın
milletvekilleri, şimdi okutacağım önerge Anayasa’ya aykırılık önergesidir,
öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 78. maddesinin Anayasa’ya aykırı olması
sebebiyle Tasarı metninden çıkarılmasını arz ve teklif ederiz.
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri Mersin Konya
 BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Sayın Başkan.
BAŞKAN –
Hükûmet?
ENERJİ VE TABİİ
KAYNAKLAR BAKANI TANER YILDIZ (Kayseri) – Katılmıyoruz Sayın Başkan.
BAŞKAN – Önerge
üzerinde Sayın Faruk Bal konuşacak, Konya Milletvekili.
FARUK BAL
(Konya) – Sayın Başkan, değerli milletvekilleri; daha önceki konuşmalarımda
“Niçin Musul-Kerkük?” sorusunu cevaplandırmaya çalışmıştım. Şimdi de Musul ve
Kerkük’e terör saldırısında bulunan IŞİD’in ve Suriye’deki terör örgütlerinin
Türkiye’yle ilişkilerine değinmek istiyorum.
Değerli arkadaşlar, Libya, Tunus, Mısır’da “Arap
Baharı” adı altında küresel emperyalizmin arzu ettiği şekilde Büyük Orta Doğu
Projesi’nin adım adım ilerlemesi sağlanırken, Suriye’de ortaya çıkan kargaşada
Türkiye Cumhuriyeti devletinin Dışişleri Bakanlığını yürüten Sayın Davutoğlu
uyanıklık yaparak Fransa’nın Libya’da yaptığı uyanıklık gibi ön almak istedi ve
dolayısıyla Suriye’de terör gruplarının Esed rejimine karşı başlatmış olduğu
çatışmalarda doğrudan taraf oldu. Her ne kadar daha önce Esed rejimini demokratikleşme
adına ikna çabaları olduğunu biliyor isek de bu çabaların Esed tarafından kabul
edilmemiş olması, terör örgütlerinin Türkiye tarafından desteklenmesi, lojistik
destek verilmesi, eğitilmesi, Türkiye’de toplantılara çağrılması, buradan
Cenevre’de yapılacak toplantılara taktik ve stratejik bilgilerle donatılıp
gönderilmesi hakkını vermemektedir. İşte bu cesaret verilen terör örgütlerinin
içerisinde El Nusra vardı. El Nusra, El Kaide’nin uzantısıdır Suriye’de.
İçişleri Bakanlığı El Nusra militanlarına kolaylık gösterilmesi için Hatay
Valiliğine yazılı talimat verecek kadar işin içerisine girmiştir ve benzeri
ilişkilerde IŞİD gibi terör örgütlerinin ve onların üst düzey yöneticilerinin
Türkiye’ye getirilmesi ve burada birtakım faaliyetler içerisinde bulundurulması
çalışmalarına katılınmış, MİT Müsteşarının ifadesiyle 2 bin tır dolusu malzeme
Suriye’ye gönderilmiştir. Şimdi, bu 2 bin tır dolusu malzemeyle Suriye’de biber
dolması mı, patlıcan dolması mı yoksa salata mı yapılmıştır ya da bunlardan
havan, Kalaşnikof mermisi ve diğer silahlar mı oluşmuştur? İşte dün ve bugün
sosyal medyada ortaya çıkan sonuç: IŞİD’in vahşetini gösteren, kellesi
bedeninden ayrılmış insan manzaralarını izledik. Ve IŞİD işgal etmiş olduğu
Musul’da genelgeler yayınlayarak insanlık tarihinin geliştirmiş olduğu hak ve
hürriyetleri sıfırlayan -aynen Afganistan’daki El Kaide benzeri gibi- bir
yönetim kuran birtakım düzenlemeler içerisindedir. Bütün bunların olacağı belli
değil miydi değerli arkadaşlarım? Soruyu buraya getirmek istiyorum. Bütün
bunların olacağı belliydi. Yani bu terör örgütünün adından belliydi. Adına
“Irak Şam İslam Devleti” diyor, sınır tanımıyor. Irak’ta da, Suriye’de de
varlığını sürdürüyor. Musul’daki hücreleri, faaliyetleri o derecede artmış ki
konsolosluğumuzda çalışan bir görevli “tweet” atıyor “Bu IŞİD adamda uyku muyku
bırakmıyor.” diye. Bu kadar etki altında bırakıyor konsolosluk çalışanımızı.
Bir konsolosluk çalışanı bu kadar IŞİD’den korkar hâle gelmişse Musul’da
yaşayan insanlar ne hâle gelmiştir ve bu hâle düşmelerinde Adalet ve Kalkınma
Partisinin üstlenmiş olduğu Dışişleri Bakanlığının manevi bir sorumluluğu,
hukuki bir sorumluluğu ve siyasi bir sorumluluğu var mıdır? Varsa bunun vicdan
muhasebesinin yapılması gerekmektedir. 
BAŞKAN – Teşekkür ederim Sayın Bal. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
 Türkiye Büyük Millet
Meclisi Başkanlığına 
Görüşülmekte olan 592 Sıra Sayılı Türk Ceza Kanunu
ile Bazı Kanunlarda Değişiklik Yapılmasına Dair Kanun Tasarısının Çerçeve 78.
maddesiyle değiştirilmesi öngörülen 5271 Sayılı Ceza Muhakemeleri Kanununun
286. maddesinde "e)" ve "g)" bentlerinde yer alan
"olarak" kelimelerinin madde metninden çıkartılmasını arz ve teklif
ederiz.
 Özgür Özel (Manisa) ve arkadaşları
BAŞKAN – Komisyon önergeye katılıyor mu? 
ADALET KOMİSYONU SÖZCÜSÜ MUSTAFA KEMAL ŞERBETÇİOĞLU
(Bursa) – Katılamıyoruz Sayın Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI TANER YILDIZ
(Kayseri) – Katılmıyoruz Sayın Başkan. 
BAŞKAN – Önerge üzerinde Manisa Milletvekili Sayın
Özgür Özel konuşacak. (CHP sıralarından alkışlar) 
ÖZGÜR ÖZEL (Manisa) - Sayın Başkan, değerli
milletvekilleri; hepinizi saygıyla selamlıyorum. 
Sayın Taner Yıldız’ın bugün salonda olmasını büyük
bir şans olarak değerlendiriyorum çünkü kazadan sonra yedi gün boyunca, yedi
günlük performansıyla övgüler alan, geçmişteki yedi aylık ve AKP’nin yedi
yıllık, on yıllık, maden işçilerine karşı yapmış olduğu hak kayıpları, onlara
sahip çıkmama gibi performansının gözlerden uzak tutulduğu, ne kadar göz önünde
olunursa o kadar görülmez kılma ilkesiyle Başbakanın öne ittiği -daha önce de
bahsettim, Murathan Mungan’ın meşhur romanındaki kasiyer kız gibi herkesin
gözünün önünde olduğu için kimsenin aklına gelmeyen- Sayın Bakanın Soma’yı
gündemden düşürme çabalarına karşı hiç olmazsa burada söyleyecek birkaç tane
sözü olması gerekir diye düşünüyorum. 
Sayın Bakan
sözler verdi, Eynez’deki acıyı paylaştı. Aynı iş adamına ait Ata ve Işıklar
Bacası’ndaki işçiler yer altına girmek istemediklerinde “Orası güvenli hâle
gelene kadar, Başbakanımız söz verdi, gerekirse üç ay, dört ay süreyle maaşları
biz ödeyeceğiz ama kimse oraya inmek zorunda değil.” dedi. Sayın Bakanın,
Başbakanın sözüne karşı taşeronbaşının, dayıbaşının sözü üstün geldi. “Yerin
altında Başbakan yok, yerin altında ben varım.” dedi taşeronlar. Daha sonra,
ıslak imzalı tebligatlar gelmeye başladı. Sayın Bakan çıkıp bunlara karşı
“Durun bakalım.” demek yerine dün açıklama yaptı: “Madeni ayakta tutmak için az
sayıda işçi…” Hayır Sayın Bakan, Işıklar ve Ata Bacası’ndaki bütün işçilere
tebligat gidiyor ve dayıbaşılar onları madene inmeye zorluyor. Söyledikleriniz
doğru değil, kamuoyunu yanıltıyorsunuz. Geçen hafta Işıklar Bacası’na zorla
sokulan Fedai Uçak’ın parmağı koptu. Fedai Uçak’la ilgili ne yaptınız? Dün, Ata
Bacası’nda 1’inci ayakta, 52’nci bölgede yangın çıktı; can pazarı yaşandı,
herkes dışarıya kendini zor attı. Bu konuda ne yaptınız? Oysa dün gittiniz
Sayın Başbakanın eşiyle birlikte, Soma’da görülmesi gerekenleri göstermeyip,
görülmeyecek şeyleri göz önüne çıkarmaya başladınız. Bunlar doğru değil.
Madencilere verilen devlet sözünün tutulmasının arkasında durmuyorsunuz.
Komisyon alt komisyon çalışması yapıyor, grubunuz sadece Eynez’le ilgili önerge
veriyor. Önerge veriyoruz “Işıklar, Ata Bacası’nı da kapsamalı.” diye,
reddediyorlar. Siz inisiyatif kullanmıyorsunuz, verdiğiniz sözleri
tutmuyorsunuz. Kaldı ki şu anda kapatılan Uyar Madencilikte yüzlerce işçinin
iki aylık alacağı kaldı, onlarca işçinin kıdem tazminatları duruyor.
Komisyonumuzun Başkanı salonda, yanına gidin, Komisyon Başkanıyla konuşun. 
Uyar
Madencilikten Ali Kandemir grizu kontrollü kullanılması gereken dinamit yerine,
antigrizu dinamit yerine normal dinamit kullanıldığı için iki gözünden birden
olmuş. Eşi getirdi oturttu. Olmayan gözleriyle ağladı adam orada. Diyor ki:
“Uyar Madencilik benim tazminatımı vermedi. Göz protezlerimin biri düştü, öbürü
iltihap yaptı. Kimse bana bakmıyor.” Oysa yapacağınız şu: Alt komisyona
diyeceksiniz ki… Arkadaşlar, ne diyor kanun: “Devlet tarafından kapatılan
madenlerde işveren ödeme yapar; yapmıyorsa ödemeyi devlet yapar.” Tahsilatına
devlet alacaklarının tahsilatı yoluyla gider diyemiyorsunuz. Kimi koruyorsunuz?
Uyar’ı koruyorsunuz. Kimi koruyorsunuz? Bugün o 301 kişiye mezar olan madenin
baronunu koruyorsunuz ve ondan sonra da çıkıp yedi günlük performansınızla övgü
toplamaya çalışıyorsunuz; bunlar doğru işler değil. 
Ne dediysek
çıktı. “Dayıbaşı var.” dedik, inkâr ettiniz. “Sökülen megafonlar hayat
kurtarırdı.” dedik, inkâr ettiniz. “Mazotlu dozer var yer altında” dedik,
inkâr ettiniz. “Hadi, hadi diye zorluyorlar çocukları, ölüme götürüyorlar.”
dedik, inkâr ettiniz. “AKP mitinglerine zorla götürülüyor çocuklar.” dedik,
inkâr ettiniz. Komisyonumuz bu çocukların hepsini dinledi, stenograflar
kayıtlara geçti. AKP mitinginin tarifesini açıkladı çocuklar, kaç para alıyor
mitinge gitmek için. TBMM kayıtlarında artık. 
Şimdi, çıkın
sorumlu bir kişi gibi hiç olmazsa burada gereğini yapın. Gerçi, gerçek
sorumluluk istifa gerektirir ama siz böyle bir çağdaşlığı göstermek yerine
koltuğa yapıştınız. Ama size söylüyoruz, oraya Salih Kapusuz’un verdiği sözler,
sizin verdiğiniz sözler… Salih Kapusuz “Başbakanımızın selamıyla” deyip herkese
“Bırakın bu oturma eylemini; bir istediniz, üç veriyoruz. Beş Meclis günü süre
verin bize.” dedi. Geldiğimiz nokta ortada. Yukarıda bir insanlık ayıbı
işleniyor. Müdahale edin, bu devletin sözünün bir karşılığının olduğunu herkes
görsün.
Saygılar
sunuyorum. (CHP, MHP ve HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
Sayın
milletvekilleri, bir konuda açıklama yapmak durumundayım. Sayın Bakanı korumak
elbette bana düşmez, kendisini koruyabilir, o yeteneğe sahiptir. Yalnız, biz şu
anda 592 sıra sayılı Kanun Tasarısı’nı görüşüyoruz.
HAYDAR AKAR
(Kocaeli) – Bilincindeyiz efendim.
BAŞKAN –
Konuşmaların 66’ncı madde gereğince bu konuya ilişkin olması gerekiyor. Elbette
Soma çok büyük bir acı ama bununla ilgili olarak, gensoru önergesi verildi
Bakanla ilgili olarak. Bir araştırma komisyonu da kuruldu.
HAYDAR AKAR
(Kocaeli) – 80 maddede uyarmadınız Sayın Başkan! 80 madde geçti, uyarmadınız.
Böyle bir şey olur mu!
BAŞKAN – Elbette
hesap da sorulacak, elbette suçu olan varsa, ihmali olan varsa gereği
yapılacak. Yalnız konumuzdan ayrılmamanızı önemle rica ediyorum.
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkanım, söz alabilir miyim,
söz istiyorum.
BAŞKAN –
Buyurun. Pardon!
MUHARREM İNCE (Yalova) – Sayın Başkan, evet,
haklısınız, konudan milletvekilleri ayrılmamalı. Aynı uyarıyı bakanlara da
yapmanızı istiyoruz. Verdiğimiz sorulara doğru cevap vermedikleri zaman,
konuyla alakasız cevap verdiklerinde de bir kez olsun bakanları da uyarırsanız
o zaman…
BAŞKAN – Yeri
geldiğinde yaparım. 
MUHARREM İNCE
(Yalova) – Onu, bakalım, bir göreceğiz.
BAŞKAN – Yeri
geldiğinde yaparım.
MUHARREM İNCE
(Yalova) – Milletvekillerini sayısız defalar uyardınız, bakanları uyardığınızı
hiç görmedim.
BAŞKAN – Yeri
geldiğinde yaparım Sayın İnce. 
MUHARREM İNCE
(Yalova) – Bir kez de bakanları uyarırsanız sizi ciddiye alırız.
BAŞKAN – Bir
ihmalim olduysa da bundan sonra özen gösteririm.
MUHARREM İNCE
(Yalova) – Peki. 
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan…
BAŞKAN –
Buyurun, açıklama mı yapacaksınız?
ENERJİ VE TABİİ
KAYNAKLAR BAKANI TANER YILDIZ (Kayseri) – Evet, açıklama yapacağım.
BAŞKAN – Sataşmadan
dolayı mı söz istiyorsunuz?
ENERJİ VE TABİİ
KAYNAKLAR BAKANI TANER YILDIZ (Kayseri) – Evet efendim.
HAYDAR AKAR
(Kocaeli) – Kim sataştı efendim?
BAŞKAN –
Buyurun, iki dakika…
X.- SATAŞMALARA İLİŞKİN KONUŞMALAR (Devam)
4.- Enerji ve Tabii Kaynaklar Bakanı Taner Yıldız'ın,
Manisa Milletvekili Özgür Özel’in 592 sıra sayılı Kanun Tasarısı’nın 78’inci
maddesiyle ilgili önerge üzerinde yaptığı konuşması sırasında şahsına sataşması
nedeniyle konuşması

ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli arkadaşlar;
heyetinizi saygıyla selamlayarak sözlerime başlamak istiyorum.
Öncelikle, dün,
tekrar Soma’daydık, oradaki ailelerimizi ziyaret ettik. Şimdi, ben, Genel
Kurulda -tutanaklara da geçmesi açısından- özellikle Manisa milletvekillerimizin
de bulunduğu, kürsüdeyken başka yüzümüze geldiğinde başka söylediklerini de
tutanaklara almak açısından bir şey söyleyeceğim.
ÖZGÜR ÖZEL
(Manisa) – Bunu benim için mi söylüyorsunuz? Hemen söyleyin, neyi farklı
söylüyorum, hemen söyleyin.
ENERJİ VE TABİİ
KAYNAKLAR BAKANI TANER YILDIZ (Devamla) – Şimdi, Ata Bacası ve Eynez’le
alakalı, arkadaşlar, oradaki işçi kardeşlerimizin girip girmemesiyle alakalı
konuyu tartışıyoruz değil mi? Ben, dün, basın mensuplarına da bir şey söyledim,
“Eğer orada gerekli şartlara gelmiyorsa, o ocaklar açılmayacak.” dedim. Şu anda
o ocaklarda üretim yapılmıyor. Şimdi, daha ilerisini söylüyorum; eğer o
ocakların belli şartlara gelmeyeceğine ikna olursak, bunlara, teftiş
kurullarıyla beraber, iş müfettişleriyle beraber ikna olursak Ata Bacası ve
Eynez’le alakalı, kazanın olduğu yerle alakalı, tamamen o ocakları
kapatabiliriz; eğer bu çözümse bunu hemen yapabiliriz, biz, orada o işleri de
tasfiye edebiliriz. Birisinde 6 milyon ton kömür var, birisinde 200 bin ton kömür
var, hiçbirisi umurumuzda değil. Bunun sorumluluklarıyla alakalı, biz işçi
sağlığı ve iş güvenliğiyle alakalı -tutanaklara geçmesi açısından söylüyorum-
oradaki işleri tasfiye edebiliriz. Ondan sonrasıyla alakalı konuyu yine hep
beraberce tartışırız.
O ocakların
açılmaya çalışılmasını söylemek, aynen biraz önce Şırnak’la alakalı yapılan
vahim hata gibidir. Kaçak ocaklar, yasaklanmış ocaklar, “Burada çalışmayın.”
diye tabelalar asılmış, tebligatlar yapılmış…
(Mikrofon
otomatik cihaz tarafından kapatıldı)
ENERJİ VE TABİİ
KAYNAKLAR BAKANI TANER YILDIZ (Devamla) – Ondan sonra oradakilere de “madenci”
deniyor. Arkadaşlar, siz kaçak çalışan…
BAŞKAN – Sayın
Bakan, süreniz doldu. 
HAYDAR AKAR
(Kocaeli) – Sayın Bakan, ben mi denetleyeceğim kaçak ocakları?
BAŞKAN – Eğer
kabul ederseniz bir dakika daha uzatmak isterim. Kabul ederseniz…
ENERJİ VE TABİİ
KAYNAKLAR BAKANI TANER YILDIZ (Devamla) – Müsaadenizle… Bu önemli bir şey.
BAŞKAN –
Buyurun.
Bir dakika daha
uzatıyorum.
ENERJİ VE TABİİ
KAYNAKLAR BAKANI TANER YILDIZ (Devamla) – Arkadaşlar, kaçak ocakları burada
eğer bir milletvekili savunuyorsa kusura bakmasınlar, bu hiçbir şekilde olmaz.
“Şırnak’ta 3 tane madenci öldü.” deniyor. Ocak, ruhsatı yok. “Burada iş
yapmayın.” denmiş; valilik il özel idaresine bağlı tebligatlar yapılmış, yerine
gidip bizzat söylenmiş, “Bakın, burası tehlikelidir, burada çalışılmaz, ruhsatı
bile yok.” denmiş. Şırnak bölgesinde şu anda ruhsatı olan, yalnızca termik
santrallerin haricinde bir tane daha ocak yok. Siz şimdi diyorsunuz ki: “Orada
3 tane madenci ölmüş.” Orası kapatılmış, mühürlenmiş, ondan sonra da “Kaza
oldu.” diyorsunuz. Arkadaşlar, lütfen savunduğunuz şeye dikkat edin. 
Şimdi tekrar
söylüyorum: O iki ocağı da kapatabiliriz. 
İyi akşamlar.
(AK PARTİ sıralarından alkışlar)
HAYDAR AKAR
(Kocaeli) – Sayın Bakan, hiçbir şey anlamamışsınız söylediklerimden ya!
BAŞKAN –
Teşekkür ederim. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun.
ÖZGÜR ÖZEL
(Manisa) – Sayın Bakan bana cevap verirken kürsüye çıktı ve şu sözü sarf etti: “Kürsüde
başka, yüzümüze başka konuşuluyor. Tutanaklara geçsin.” Bu, tamamen beni itham
ediyor.
ENERJİ VE TABİİ
KAYNAKLAR BAKANI TANER YILDIZ (Kayseri) – Ben isim vermedim. Eğer kendinize o
tanımları uygun görüyorsanız eyvallah!
BAŞKAN – Sayın
Bakan, lütfen…
ÖZGÜR ÖZEL
(Manisa) – Tamamen beni itham ediyor. Cevap hakkımı kullanmak istiyorum. 
ENERJİ VE TABİİ
KAYNAKLAR BAKANI TANER YILDIZ (Kayseri) – Siz o tanımları kendinize uygun
görüyorsanız tamamdır. Ben isim vermedim. 
BAŞKAN – Şimdi,
bakın, ben çok iyi dinledim çünkü arkadan tekrar sataşmadan dolayı söz
isteneceğini biliyordum, çok iyi dinledim, Sayın Bakan hedef göstermedi. 
ÖZGÜR ÖZEL
(Manisa) – “Buradan başka, yüzümüze başka.” diyor.
BAŞKAN – Müsaade
edin… Müsaade edin… O genel bir söylemdi.
ENERJİ VE TABİİ
KAYNAKLAR BAKANI TANER YILDIZ (Kayseri) – Sen o tanımlara uyuyor musun? 
ÖZGÜR ÖZEL
(Manisa) – Uymadığımı…
BAŞKAN – Ama
siz…
ÖZGÜR ÖZEL
(Manisa) – “Özgür Özel’i kastetmedim.” de.
ENERJİ VE TABİİ
KAYNAKLAR BAKANI TANER YILDIZ (Kayseri) – O tanımlara mı uyuyorsun sen?
ÖZGÜR ÖZEL
(Manisa) – “Özgür Özel’i kastetmedim.” de o zaman.
ENERJİ VE TABİİ
KAYNAKLAR BAKANI TANER YILDIZ (Kayseri) – Niye sen o zaman kendin alınıyorsun?
ÖZGÜR ÖZEL
(Manisa) – “Özgür Özel’i kastetmedim.” de.
ENERJİ VE TABİİ
KAYNAKLAR BAKANI TANER YILDIZ (Kayseri) – Hayır, niye alınıyorsun sen?
ÖZGÜR ÖZEL
(Manisa) – Müfterisin o zaman.
BAŞKAN – Sayın
Bakan!
YILMAZ TUNÇ
(Bartın) – Yani artık araştırma komisyonu kuruldu Özgür, daha ne diyorsun ya?
BAŞKAN – Size
yöneltmediğini söyledi, genel bir tanım söyledi.
ÖZGÜR ÖZEL
(Manisa) – Hayır, söylesin vazgeçeceğim, “Özgür Özel’i kastetmedim.” desin. 
BAŞKAN – Sayın
Bakan…
ÖZGÜR ÖZEL
(Manisa) – Hayatımda böyle bir şey yapmadım, oradan başka, oradan başka. “Özgür
Özel’i kastetmedim.” desin.
BAŞKAN – Peki,
gelin. 
İki dakika söz
veriyorum size. Yalnız, lütfen yeni sataşmalara neden olmayın Sayın Özel, rica
edeceğim.
5.- Manisa Milletvekili Özgür Özel'in, Enerji ve Tabii
Kaynaklar Bakanı Taner Yıldız’ın sataşma nedeniyle yaptığı konuşması sırasında
şahsına sataşması nedeniyle konuşması

ÖZGÜR ÖZEL
(Manisa) – Teşekkür ederim Sayın Başkan.
Türkiye
Cumhuriyeti’nin bir bakanının böyle bir duruma düşmesi beni utandırdı. Böyle
bir şey olabilir mi? 
OSMAN AŞKIN BAK
(İstanbul) – Yazıklar olsun!
YILMAZ TUNÇ (Bartın)
– Özgür, siyaset yapmayı bırak artık!
BAŞKAN – Sayın
Özel, lütfen…
ÖZGÜR ÖZEL
(Devamla) – Şöyle bir ifade kullanıyor, geliyor, açık bir şekilde “Kürsüden
başka, yüzümüze başka konuşuluyor.” diyor, sonra da “Seni kastetmedim.” diyor. 
ENERJİ VE TABİİ
KAYNAKLAR BAKANI TANER YILDIZ (Kayseri) – Hayır, “Sen o tanıma uyuyor musun?”
diyorum.
ÖZGÜR ÖZEL
(Devamla) – Eğer ben kürsüden başka ve yüzünüze başka bir şey konuştuysam “Şunu
söyledi.” diye açıklayın, onun dışındaysa böyle âciz duruma düşersiniz “Sen o
tanıma girmiyorsun.” diyerek. Söz istemeyecek olsam o itham üzerimde kalır. 
Ayrıca, size
şunu sorduk, dedik ki: Eynez kazanın olduğu yer, sözünüz var Ata Bacası ve
Işıklar’la ilgili. Yukarıda alt komisyon sözünüzü yerine getirmiyor, Başbakanın
sözünü yerine getirmiyor. Bununla ilgili şu kürsüye çıkıp iki satır bir laf
etmiyorsunuz, akılları bulandıracak ithamlarda bulunuyorsunuz. Böyle bir şey
olabilir mi?
ENERJİ VE TABİİ
KAYNAKLAR BAKANI TANER YILDIZ (Kayseri) – Tamam, süre verin, edeyim. Hayret bir
şey ya!
BAŞKAN –
Karşılıklı konuşmayın lütfen Sayın Bakan.
ÖZGÜR ÖZEL
(Devamla) – Peki -gensoruda sordum, bir saat cevap verdiniz- şuna cevap verin:
Kahramanmaraş’ın Çöllolar’ında 9 kişi yer altında, annesi “Evladımın
kemiklerini verin.” diyor, sorumlular hakkında cumhuriyet başsavcısı işlem
yapmak istedi, soruşturma başlatmak istedi, sizin yazınızla onay verilmedi.
Şimdi diyorsunuz ki: “Bu maden kazası için tüm sorumluların cezalandırılması,
soruşturmanın nereye gidecekse oraya kadar gitmesinin teminatı benim.”
Kardeşim, burada ölen 301 can. Peki, Çöllolar’daki 9 can, can değil mi? Onların
sorumluları çıksın diye, adaletin önünde hesap versinler diye cumhuriyet
başsavcısı başvuruyor, yazı yazıyorsun “Uygun görülmemiştir soruşturulmaları.”
diye.
YILMAZ TUNÇ (Bartın)
– Onlar da soruşturuluyor.
ÖZGÜR ÖZEL
(Devamla) – Buna cevap ver, Uyar’a cevap ver. Adamın iki gözü kör olmuş, iki
satır düzenleme işi çözer, Uyar Madencilik sekiz aydır herkesten kaçıyor ama
yine sizin verdiğiniz ruhsatlarla, muvazaalı şekilde maden işlettiriyor,
kılınız kıpırdamıyor. Ayıptır, yazıktır, günahtır! (CHP sıralarından alkışlar)
ENERJİ VE TABİİ
KAYNAKLAR BAKANI TANER YILDIZ (Kayseri) – Sen dürüst ol, dürüst ol bir kere
öncelikle.
ÖZGÜR ÖZEL
(Manisa) – Sen dürüst ol! Sen dürüst ol! Lafının arkasında dur!
OSMAN AŞKIN BAK
(İstanbul) – Hadi canım ya! Siyaset yapıyorsun!
YILMAZ TUNÇ
(Bartın) – Yani, ölüm üzerinden siyaset yapmayın ya!
ENERJİ VE TABİİ
KAYNAKLAR BAKANI TANER YILDIZ (Kayseri) – Soma’daki soruşturma iznini niye
söylemiyorsun?
OSMAN AŞKIN BAK
(İstanbul) – Niye söylemiyorsun?
ÖZGÜR ÖZEL
(Devamla) – Tabii, vereceksin Soma’ya soruşturma iznini.
BAŞKAN – Beş
dakika ara veriyorum.
Kapanma Saati: 21.09
YEDİNCİ OTURUM
Açılma Saati: 21.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
-----0-----
BAŞKAN – Türkiye
Büyük Millet Meclisinin 102’nci Birleşiminin Yedinci Oturumunu açıyorum.
592 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon burada.
Hükûmet burada. 
HAYDAR AKAR
(Kocaeli) – Sayın Başkan…
BAŞKAN –
Buyurun.
HAYDAR AKAR
(Kocaeli) – Sayın Başkan, biraz evvel -Bakan oturmadan evvel tabii ama- kaçak
ocakları, Şırnak’ta 3 madencinin öldüğünü ifade ettim, gerekli denetimlerin
yapılmadığını söyledim ama Bakan, çıktı, benim sözüm üzerine “Kaçak madenleri
savunuyorsunuz.” dedi, böyle bir ithamda bulundu.
BAŞKAN – Ne
dedi?
HAYDAR AKAR
(Kocaeli) – “Kaçak madenleri savunuyorsunuz.” dedi, böyle bir ithamda bulundu
bizimle ilgili. Ben kaçak madenleri falan savunmadım, cevap vermek istiyorum.
Ne anlatmak istediğimi anlamamış Sayın Bakan.
İzin verirseniz…
BAŞKAN – Şimdi, Sayın Akar, sataşma için, oturumu
değiştirdik, hüküm böyle ama ben size kapatırken “Söz vereceğim.” dedim ama
yeniden bir gerginlik çıkmasını da arzu etmiyorum. İsterseniz yerinizden bir
dakika açıklama vereyim size.
HAYDAR AKAR
(Kocaeli) – Hayır, Başkan, şimdiye kadar gerginlik çıkarmadım. 
BAŞKAN – Hayır
“Siz çıkaracaksınız.” demiyorum, öyle bir iddiam yok, öyle bir söylemim de yok.

Yerinizden 60’a
göre bir dakika vereyim, bir açıklama yapın.
Teşekkür ederim,
sağ olun.
TURGUT DİBEK
(Kırklareli) – Çok kibar bir arkadaşımızdır.
BAŞKAN – Evet,
kibar gerçekten. Teşekkür ederim.
Buyurun.
IX.- AÇIKLAMALAR (Devam)
4.- Kocaeli Milletvekili Haydar Akar'ın, Enerji ve
Tabii Kaynaklar Bakanı Taner Yıldız’ın sataşma nedeniyle yaptığı konuşmasındaki
bazı ifadelerine ilişkin açıklaması

HAYDAR AKAR
(Kocaeli) – Sayın Başkan, Sayın Bakan kaçak madenleri savunduğumuzu söyledi.
Aslında anlatmak istediğim şuydu: Çalışma ve Sosyal Güvenlik Bakanı, geldi, bu
kürsüden “Şu kadar madeni, 100’ün üzerinde madeni kapattığını ifade etti.” Tek
tek inceledim hangi madenlerin Çalışma ve Sosyal Güvenlik Bakanlığı tarafından
kapatıldığını, kaçak madenler kapatılmış. Doğrudur ama ruhsatlı madenler
üzerinde hiçbir inceleme yapılmamış veya yapılan incelemelerde -aynı Soma’da
örneklerini gördüğümüz gibi- akrabalık ilişkilerine dayandırılan bir inceleme
yapılmış ve yeryüzünde inceleme yapılmış, madenlerde inceleme yapılmamış. 
Bu, Bakanın ilk
yaptığı iş değil. Özgür arkadaşımızı itham etti veya arkadaşlarımızı itham etti
burada. Daha önce de Bakan hakkında vermiş olduğumuz gensoruda grubumuzu itham
etmişti. Bakan aynı şeyleri yapıyor, o kürsüye ne zaman çıkarsa demagoji yapıyor
ve birilerini, sanki ona gidip bir şeyler anlatmışız gibi ifade etmeye
çalışıyor. Bunu tamamen yanlış buluyorum ve o koltuğu da yakıştırmıyorum. Bu
koltuk o kadar tatlı değil yani Bakanın terk etmeyeceği kadar bu koltuk tatlı
olmamalıdır.
BAŞKAN – Teşekkür
ederim Sayın Akar.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray Sapan’ın;
Eskişehir Milletvekili Kazım Kurt ve İstanbul Milletvekili Mustafa Sezgin
Tanrıkulu’nun; İstanbul Milletvekili Mahmut Tanal’ın; İstanbul Milletvekili
Sebahat Tuncel’in; İstanbul Milletvekili Mahmut Tanal’ın; Bursa Milletvekili
Aykan Erdemir’in; İstanbul Milletvekili Mahmut Tanal’ın; Ankara Milletvekili Levent
Gök’ün; Barış ve Demokrasi Partisi Grup Başkanvekili Bingöl Milletvekili İdris
Baluken’in; İstanbul Milletvekili Mustafa Sezgin Tanrıkulu’nun; Van
Milletvekili Aysel Tuğluk’un; İstanbul Milletvekili Bülent Turan ve Ankara
Milletvekili Cevdet Erdöl ile 69 Milletvekilinin; Tokat Milletvekili Reşat
Doğru ve 2 Milletvekilinin; İstanbul Milletvekili Mahmut Tanal’ın; Malatya
Milletvekili Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592) (Devam)

BAŞKAN – 79’uncu
madde üzerinde üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 79. maddesiyle 5275 sayılı Ceza ve
Güvenlik Tedbirlerinin İnfazı Hakkında Kanunun 16. maddesine eklenmesi
öngörülen ibarenin kaldırılarak "ağır, somut ve belirgin" ibaresinin
eklenmesini arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
 Bedii
Süheyl Batum
 Eskişehir
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının çerçeve 79 uncu maddesi ile değiştirilen
5275 sayılı Ceza ve Güvenlik Tedbirlerinin İnfazı Hakkında Kanunun 16 ncı
maddesinin aşağıdaki şekilde değiştirilmesini arz ve teklif ederiz.
 Adil Zozani Halil
Aksoy Selma Irmak
 Hakkâri Ağrı Şırnak
 Erol Dora Kemal
Aktaş İdris Baluken
 Mardin Van Bingöl
"MADDE
16-(1) Akıl hastalığına tutulan hükümlünün cezasının infazı geriye bırakılır ve
hükümlü, iyileşinceye kadar Türk Ceza Kanununun 57 nci maddesinde belirtilen
sağlık kurumunda koruma ve tedavi altına alınır. Sağlık kurumunda geçen süreler
cezaevinde geçmiş sayılır.
(2)  Diğer hastalıklarda
cezanın infazına, resmî sağlık kuruluşlarının mahkûmlara ayrılan bölümlerinde
devam olunur. Ancak bu durumda bile hapis cezasının infazı, mahkûmun hayatı
için kesin bir tehlike teşkil ediyorsa mahkûmun cezasının infazı iyileşinceye
kadar geri bırakılır.
(3)  Yukarıdaki
fıkralarda belirtilen geri bırakma kararı; tam teşekküllü devlet
hastanelerinin, eğitim ve araştırma hastanelerinin, üniversite hastanelerinin
sağlık kurullarınca düzenlenen rapor üzerine infazın yapıldığı yer Cumhuriyet
Başsavcılığınca verilir. Hükümlünün ceza infaz kurumunda tedavi edilmesinin
mümkün olduğuna ilişkin tam teşekküllü devlet hastanesi, eğitim ve araştırma
hastanesi, üniversite hastanesi tarafından verilen rapora hükümlü veya üçüncü
dereceye kadar bir yakınının talebi hâlinde; kararı veren hastane dışında
bağımsız hekim heyeti tarafından karar verilir.
Geri bırakma
kararı, mahkûmun tabi olacağı yükümlülükler belirtilmek suretiyle kendisine ve
yasal temsilcisine tebliğ edilir. Mahkûmun geri bırakma süresi içinde bulunacağı
yer, kendisi veya yasal temsilcisi tarafından ilgili Cumhuriyet Başsavcılığına
bildirilir. Mahkûmun sağlık durumu, geri bırakma kararını veren Cumhuriyet
Başsavcılığınca veya onun istemi üzerine, bulunduğu veya tedavisinin yapıldığı
yer Cumhuriyet Başsavcılığınca, sağlık raporunda belirtilen sürelere, bir süre
bulunmadığı takdirde birer yıllık dönemlere göre bu fıkrada yazılı usule uygun
olarak incelettirilir. İnceleme sonuçlarına göre geri bırakma kararını veren
Cumhuriyet Başsavcılığınca, geri bırakmanın devam edip etmeyeceğine karar
verilir. Geri bırakma kararını veren Cumhuriyet Başsavcılığının istemi üzerine,
mahkûmun izlenmesine yönelik tedbirler, bildirimin yapıldığı yerde bulunan
kolluk makam ve memurlarınca yerine getirilir. Bu fıkrada yazılı yükümlülüklere
aykırı hareket edilmesi hâlinde geri bırakma kararı, kararı veren Cumhuriyet
Başsavcılığınca kaldırılır. Bu karara karşı infaz hâkimliğine başvurulabilir.
(4)  Hapis
cezasının infazı, gebe olan veya doğurduğu tarihten itibaren bir yıl geçmemiş
bulunan kadınlar hakkında geri bırakılır.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 79. Maddesinin Tasarı metninden
çıkarılmasını arz ve teklif ederiz. 
 Faruk Bal Ali
Öz Reşat Doğru 
 Konya  Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri Mersin Konya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN – Önerge
üzerinde Sayın Faruk Bal konuşacak, Konya Milletvekili. 
FARUK BAL (Konya) – Sayın Başkan, değerli
milletvekilleri; ara vermeden önce, Soma’daki maden şehitlerimizle ilgili çıkan
tartışma nedeniyle, bu mübarek gecede ben bir kez daha gencecik bedenlerini
kara toprağa verdiğimiz maden şehitlerimize Cenab-ı Allah’tan rahmet diliyorum.
Hükûmetin facia ortaya çıktığı andan itibaren vermiş olduğu sözleri, altına
girmiş olduğu taahhütleri teker teker yerine getirmesini beklediğimizi ifade
etmek istiyorum. 
Değerli milletvekilleri, bundan önce söz aldığım
önergelerle ilgili olmak üzere Musul ve Kerkük civarındaki hadiselere temas
ediyordum, onu toparlamak üzere yine huzurunuzdayım. 
Değerli arkadaşlar, IŞİD’in Musul ve Kerkük
bölgesine yönelmesinin iki tane temel sebebi olduğunu söylemiştim. Bunlardan
bir tanesi, petrol bölgesi, diğeri de orada Türkmen varlığı. Burada Türkiye
Cumhuriyeti devletinin hak ve menfaatlerini korumak, Türkmenlerin hak ve
menfaatlerini korumak ve konsolosluğumuza vaki tecavüzü defedici önlemleri
almak gibi sorumluluklarından da bahsetmiştim. 
Değerli arkadaşlar, “Perşembenin gelişi çarşambadan
bellidir.” diye dilimizde bir söz vardır. IŞİD’in oraya gideceği günler
öncesinden belliydi. IŞİD’in oraya gideceğinin kaynaklarını ben sizlerle
paylaşmak istiyorum. Her şeyden önce Millî İstihbarat Teşkilatı var. Millî
İstihbarat Teşkilatının unsurlarının o bölgede terör faaliyetlerini ve bu terör
faaliyetlerinin Türkmenler üzerindeki, petrol bölgesi üzerindeki hedeflerini
belirlemesi ve bizim hak ve menfaatlerimize yönelik çalışmaları tespit etmesi
gerekmekteydi.
İçişleri Bakanı
Sayın Efkan Ala, konuşmalarında ifade ettiği gibi “O derecede güçlendik ki
artık üçüncü ülkeleri devreden çıkardık, onun yerine biz doğrudan bilgi
alabilir hâle geldik ve küresel bir istihbarat örgütü kurduk.” ifadesinde
bulunmuştu. Bu örgüt niçin IŞİD’in faaliyetlerinden haberdar olamamıştır, niçin
önceden bu büyük saldırıyı, bu vahim saldırıyı tespit edememiştir? MİT
yapamamıştır diyelim. MİT yapamamıştı ama konsoloslukta çalışanlar,
konsolosluğun istihbari faaliyetinde bulunanlar Dışişleri Bakanlığını bu konuda
uyarmıştı ancak bu uyarıya gerekli müspet cevaplar verilmedi, gerekli tedbirler
alınmadı. Dahası, Türk Silahlı Kuvvetlerinin Irak’ta istihbarat irtibat
noktaları vardır. Bu istihbarat irtibat noktaları da Sayın Efkan Ala’ya rağmen
o bölgede farklı ülkelerin istihbarat irtibat noktalarından birtakım bilgileri
alır, toplar, bunu ilgili mercilere iletir, iletmiştir. Buna rağmen IŞİD’le
ilgili olarak herhangi bir terör saldırısını engelleyici çalışmada
bulunulmamıştır. 
Üçüncü olarak,
arada şirketler var, şirketler vahim olan durumu anlatıyorlar. Dışişleri
Bakanlığı hâlâ uyuyor ya da ilgili makamlar hâlâ uyuyor. Bu şirketin çalışanları
var, onlar uyarıyorlar, yine uykuya devam. Türkiye’ye müzahir kaynaklar var o
bölgede, Türkmenler var en azından; uyuyorlar. Örnek, ben bugün 3 tane
Türkmen’den telefon bilgisi aldım ve bu bilgileri teyit etmek üzere de
talebelik yıllarından arkadaşım olan birisini aradım, “Bunlar doğru mu?” dedim.
Hepsinin teker teker doğru olduğu ortaya çıktı. Yani, IŞİD oraya göre göre
gelmiştir. Burada da IŞİD’in terör kaynaklarını genişletmesine Maliki
hükûmetinin mezhepçi yaklaşımının da etkisi olmuştur. 
Şimdi, bütün bunları bir tek ben mi biliyorum?
Hayır, pek çok kişi biliyor. Sayın Sinan Oğan bu olay olmadan önce bu kürsüden
sizlere izah etti “Konsolosluğumuz kuşatılmış vaziyettedir, tedbir alınsın.”
dedi. İçinizden bazı arkadaşlarınız Sinan Oğan’a “Delilin var mı?” gibi işi çok
hafife alan bir sataşmada bulunmuşlardır.
(Mikrofon otomatik cihaz tarafından kapatıldı)
FARUK BAL (Devamla) - Değerli arkadaşlarım, Sinan
Oğan’ın haklı olduğu bu vahim olayla karşımıza çıkmıştır. Ve buradan çıkışın
yolu da, millî ve manevi değerlerimizi, tarihî değerlerimizi, hakkımızı
hukukumuzu koruyacak bir politikadır. Siyasi miyoplukla bu iş olmamaktadır.
(MHP sıralarından alkışlar)
BAŞKAN – Teşekkür ederim. 
III. – YOKLAMA

(MHP ve CHP sıralarından bir grup milletvekili ayağa kalktı)
OKTAY VURAL (İzmir) – Yoklama istiyoruz efendim.
BAŞKAN – Yoklama istiyorsunuz…
Önergeyi oylarınıza sunacağım, öncelikle yoklama
talebi var.
Sayın Vural,
Sayın Bal, Sayın Korkmaz, Sayın Öztürk, Sayın Kabakçı, Sayın Adan, Sayın
Çirkin, Sayın Kalaycı, Sayın Çınar, Sayın Öz, Sayın Kaplan, Sayın Akar, Sayın
Dibek, Sayın Batum, Sayın Öner, Sayın Haberal, Sayın Varlı, Sayın Uzunırmak,
Sayın Halaman, Sayın Başesgioğlu. 
Yoklama için iki
dakika süre veriyorum ve yoklamayı başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığı’na
Görüşülmekte
olan 592 sıra sayılı kanun tasarısının çerçeve 79 uncu maddesi ile değiştirilen
5275 sayılı Ceza ve Güvenlik Tedbirlerinin İnfazı Hakkında Kanunun 16 ncı
maddesinin aşağıdaki şekilde değiştirilmesini arz ve teklif ederiz.
"MADDE
16-(1) Akıl hastalığına tutulan hükümlünün cezasının infazı geriye bırakılır ve
hükümlü, iyileşinceye kadar Türk Ceza Kanununun 57 nci maddesinde belirtilen
sağlık kurumunda koruma ve tedavi altına alınır. Sağlık kurumunda geçen süreler
cezaevinde geçmiş sayılır.
(2)  Diğer
hastalıklarda cezanın infazına, resmî sağlık kuruluşlarının mahkûmlara ayrılan
bölümlerinde devam olunur. Ancak bu durumda bile hapis cezasının infazı,
mahkûmun hayatı için kesin bir tehlike teşkil ediyorsa mahkûmun cezasının
infazı iyileşinceye kadar geri bırakılır.
(3)  Yukarıdaki
fıkralarda belirtilen geri bırakma kararı; tam teşekküllü devlet
hastanelerinin, eğitim ve araştırma hastanelerinin, üniversite hastanelerinin
sağlık kurullarınca düzenlenen rapor üzerine infazın yapıldığı yer Cumhuriyet
Başsavcılığınca verilir. Hükümlünün ceza infaz kurumunda tedavi edilmesinin mümkün
olduğuna ilişkin tam teşekküllü devlet hastanesi, eğitim ve araştırma
hastanesi, üniversite hastanesi tarafından verilen rapora hükümlü veya üçüncü
dereceye kadar bir yakının talebi hâlinde; kararı veren hastane dışında
bağımsız hekim heyeti tarafından karar verilir.
Geri bırakma
kararı, mahkûmun tabi olacağı yükümlülükler belirtilmek suretiyle kendisine ve
yasal temsilcisine tebliğ edilir. Mahkûmun geri bırakma süresi içinde
bulunacağı yer, kendisi veya yasal temsilcisi tarafından ilgili Cumhuriyet Başsavcılığına
bildirilir. Mahkûmun sağlık durumu, geri bırakma kararını veren Cumhuriyet
Başsavcılığınca veya onun istemi üzerine, bulunduğu veya tedavisinin yapıldığı
yer Cumhuriyet Başsavcılığınca, sağlık raporunda belirtilen sürelere, bir süre
bulunmadığı takdirde birer yıllık dönemlere göre bu fıkrada yazılı usule uygun
olarak incelettirilir. İnceleme sonuçlarına göre geri bırakma kararını veren
Cumhuriyet Başsavcılığınca, geri bırakmanın devam edip etmeyeceğine karar
verilir. Geri bırakma kararını veren Cumhuriyet Başsavcılığının istemi üzerine,
mahkûmun izlenmesine yönelik tedbirler, bildirimin yapıldığı yerde bulunan
kolluk makam ve memurlarınca yerine getirilir. Bu fıkrada yazılı yükümlülüklere
aykırı hareket edilmesi hâlinde geri bırakma kararı, kararı veren Cumhuriyet
Başsavcılığınca kaldırılır. Bu karara karşı infaz hâkimliğine başvurulabilir.
(4)  Hapis
cezasının infazı, gebe olan veya doğurduğu tarihten itibaren bir yıl geçmemiş
bulunan kadınlar hakkında geri bırakılır.
Adil Zozani (Hakkâri) ve arkadaşları 
BAŞKAN –
Komisyon önergeye katılıyor mu? 
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Sayın
İdris Baluken konuşacak, Bingöl Milletvekili. (HDP sıralarından alkışlar) 
İDRİS BALUKEN
(Bingöl) – Sayın Başkan, değerli milletvekilleri; öncelikle hepinizin Berat
Kandili’ni ve tüm halkımızın Berat Kandili’ni kutluyorum, hayırlara vesile
olmasını temenni ediyorum. 
Burada, iktidar
partisine bir eleştirimi kürsüde dile getirmek istiyorum. Hep toplumsal
değerlere saygıdan, sahip çıkmadan bahsediyoruz ama herhâlde Berat Kandili’nin
dinimiz, inancımız, toplumsal yaşamımız açısından ne anlama geldiğini size
ifade etmemize gerek yok. Böylesi önemli bir günde, gecede maneviyattan bu
kadar uzak bir yasa teklifiyle burada vakit geçirmenin de sizin yakalandığınız
devletleşme ve iktidarlaşma hastalığının bir sonucu olduğunu düşünüyorum.
Bununla ilgili tutumunuzun farklı olması gerektiğini ifade etmek istiyorum.
Madem bunu yapmadınız, gelin, bu Berat Kandili gecesi hayırlı bir iş yapalım.
Değerli
arkadaşlar, demin, arkadaş önergeyi okurken, Başkanlık Divanı okurken eminim ki
pek çoğunuz dinlemediniz ama bakın bu önergede karşı çıkacağınız hiçbir şey
yok. Bahsettiğimiz, hasta tutukluların, hasta mahkûmların yaşam hakkı ve sağlık
hakkıyla ilgili düzenleme.
4 madde var, bu
4 maddeden 1’incisi, akıl hastalığına yakalananların ceza infazının geriye
bırakılmasıyla ilgili. Hangi milletvekili vicdanen buna karşı çıkabilir?
İçeride şizofreni olmuş, ağır psikiyatrik hastalık geçiren, bakımı kendi
kendine yetemeyen insanların tedavi hakkıyla ilgili bir düzenleme.
2’nci madde,
verilen hapis cezasının infazının hastalıkların derecesiyle ilişkilendirilmesini
öngören bir madde.
Yine aynı
şekilde, 3’üncü maddede de devlet hastaneleri ve tam teşekküllü üniversite
hastanelerinden alınan raporların yeterli sayılmasıyla ilgili bir düzenleme
var.
4’üncü madde,
hapis cezası sırasında gebe olan ya da yeni doğum yapmış olan insanların hapis
cezasının ertelenmesiyle ilgili bir durum arkadaşlar. Ben, burada, vicdanen, bu
4 maddeye karşı çıkabilecek hiçbir vekilin olduğunu düşünmüyorum.
Daha önceki
konuşmalarımızda da söyledik, bu konuda Sayın Cumhurbaşkanının açıklamaları
var, Başbakanın açıklamaları var, Kabine üyelerinden görüşmüş olduğumuz
arkadaşların açıklamaları var, bir düzenleme yapılmasını istiyorlar.
Şimdi, Komisyon
buna niye karşı çıkıyor, Sayın Bakan buna niye karşı çıkıyor anlamıyoruz. Onlar
karşı çıkıyorsa, gelin, ilk defa siz hayırlı bir iş yapın, parmaklarınızı bu
önergenin doğrultusunda kullanın, burada altı üstü 230 ağır hasta, her an
ölebilecek 600 kronik hastanın yaşam hakkı ve tedavisiyle ilgili hayırlı bir
işin altına imza atın. Bu mübarek gecenin, hiç olmazsa, bu Mecliste böyle bir
sonucu olsun. Burada grup başkan vekillerinin ağzına bakarak parmak indirip
kaldırma pozisyonundan çıkmamız gerekiyor değerli arkadaşlar.
Bakın, birkaç
örnek vereyim, hep veriyoruz örnekleri: İki ay önce, Aram Akyüz, Kırıkkale F
Tipinde ağır hastalığı için tedavi olmadığı için yaşamını yitirdi. Kalp krizi
geçirdiği sırada Kırıkkale F Tipi Cezaevinde ambulans yoktu, ambulans cezaevine
yetişinceye kadar bu hasta mahkûmun, devlete emanet edilen bu arkadaşımızın
yaşam hakkı maalesef gasbedildi. Şu anda aynı şekilde, bakın, burada burnumuzun
dibinde Sincan Cezaevi var, oraya gidin, Murat Ekin adlı hasta tutuklu, daha
iki hafta önce Numune Hastanesinden terminal dönem akciğer kanseri, küçük
hücreli akciğer kanseri teşhisi almış, beklenen yaşam süresi altı ay, Adli
Tıpla bu prosedürleri, bürokratik işlemleri yapıncaya kadar zaten bu arkadaş da
yaşamını yitirecek. Kemoterapiye başlanmış, bağışıklık sistemi felç, vücut
bütün enfeksiyon odaklarına açık ama uygun olmayan cezaevi, koğuş koşullarında
kalıyor. Aynı cezaevinde Hüseyin Yıldız, siroz hastası, on günde bir karnından
1 litre su alınıyor, on günde bir arkadaşlar. Yani bütün bunları anlatırken
bile hakikaten biz zorlanıyoruz.
Bu önergede
karşı çıkabileceğiniz hiçbir şey yok. Toplumsal barış, çözüm süreci, bütün
bunları geçiyorum, bu bahsetmiş olduğumuz konu hiçbir siyasi pazarlık konusu
olmayacak kadar kutsal, yaşam hakkına sahip çıktığımızı gösterecek kadar önemli
bir konudur. 
O nedenle, bu
önergemize hepinizden destek beklediğimizi tekrarlıyorum. Tekrar hepinizin
kandilini kutluyorum. (HDP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 79. maddesiyle 5275 sayılı Ceza ve
Güvenlik Tedbirlerinin İnfazı Hakkında Kanunun 16. maddesine eklenmesi öngörülen
ibarenin kaldırılarak "ağır, somut ve belirgin" ibaresinin
eklenmesini arz ve teklif ederiz. 
Bedii Süheyl Batum (Eskişehir) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Sayın Süheyl Batum konuşacak, Eskişehir Milletvekili. (CHP
sıralarından alkışlar) 
BEDİİ SÜHEYL
BATUM (Eskişehir) – Teşekkür ederim Sayın Başkan.
Değerli
milletvekilleri, değerli arkadaşlar; burada ombudsman, Kamu Denetçiliği
Yasası’nı, hatırlayacaksınız, gece yarısı üç buçukta görüştük. Bizler üçüncü
yargı paketini, dördüncü yargı paketini de yine gece yarısı, sabaha karşı
dörtte görüştük. İnsan haklarına, Türkiye'nin temel sorunlarına, birçok
konudaki torba yasalara ilişkin konuları biz gece yarısından sonra, sabaha
karşı konuştuk, görüştük. Arkadaşlarımız yok, yoklama istedik, içeri girdik,
tekrar çıktık, gece yarısı, sabaha karşı hep üç buçukta, dörtte görüştük. Kimse
duymadı, kimse dinlemedi, kimse bilmedi. Sorunları kimse duymayınca,
anlatamayınca da sorunları çözdük varsaydınız. Şimdi de bu yasayı getirdik. 
Söylüyorum gene:
Değerli arkadaşlar, bugün -herkes söyledi- Berat Kandili. Bugün bu mübarek
gecede oturduk gerçekten işimizi yaptık, biz iyi bir yasa yaptık diyor muyuz?
Hayır. İvedi yargılama usulünü getirdiniz. Söyledik, bu insan haklarına uygun
devlet için bir ivedi yargılama değil, tüccar devlete… Neden? E, sadece
ihalelerde getirdik, kamulaştırma işlemlerinde getirdik, Turizmi Teşvik Kanunu
uyarınca yapılan satışlarda, bunlarda getirdik. Peki, diğer işlemlerde?
Getirmedik. 
İki, Sayın Bakan dün burada söyledi “Fena mı?
Altmış gündü eskiden Danıştayda” dedi. Bakın, bunu… Hatta, Kamer Genç’in
sorusuna… Şimdi otuz günde getirdik zannetti.
Şimdi, Sayın
Bakan, herhâlde, “Eskiden Danıştaya başvurmak için altmış gün bekleniyordu,
şimdi otuz gün bekleniyor, bak, erkene aldık.” zannetmiyor bunu. Demek ki
burada ne yaptığımızı, ne ettiğimizi bile gözlerden saklıyoruz. Yargıtayı
yeniden yapılandırdık dedik bu yasada ve gene aynı şekilde tartışıyoruz. 
Yine, burada
277’nci maddeyi, göstere göstere -dün de söyledik- Bekir Bozdağ’ı, Sayın Bekir
Bozdağ’ı kurtarmak yasasını getirdik. Şöyle dedik: Soruşturmada istediğin
baskıyı yap, istediğin her şeyi yapabilirsin. Telefon açabilirsin, tehdit
edebilirsin, hiçbir şey olmaz. Yargılama başladıktan sonra yapma. Ve bunu,
Berat Kandili’nde oturduk, arada sırada koşup buraya yoklamaya katılıp diyoruz
ki Türkiye Büyük Millet Meclisi olarak: “Harika bir iş yaptık.” Evet, hakikaten
harika iş yaptık, Bekir Bozdağ’ı kurtardık. Ama geri kalan 75 milyon, geri
kalanları nerede, nerede? 
Değerli
arkadaşlar, hep söyledik bunu, hep, bir âdet hâline geldi. 4 yargı paketi
yaparken söyledik. “İnsanlar, yazık, beş yıl, altı yıl, yedi yıl tutuklu kalır
mı?” dedik, hiç kimse bakmadı. O zaman Sadullah Ergin de “Yapacağız, yapacağız,
zamanı gelecek.” diyordu, bugüne geldik. 
Şimdi şu yasayı
yaptık, yapıyorsunuz. Bakın, böyle kullanıyoruz, kabul ediyoruz. Sevgili
arkadaşlar, yazık günah, herkesin bildiği bir mağduriyet var bu Türkiye’de.
İnsanlar sahte delillerle yargılandı, sahte delille mahkûm oldu, sahte. Türk
hukuku sahte delili kabul eder mi? Nerede, nerede, 2 tane önerge getirdik,
nerede? Emin olun, böyle bir meclisi… Arkadaşlarıma sordum -sabahki
konuşmalarda sevgili arkadaşım Turgut Dibek de buna benzer bir şey söyledi-
dedim ki: “22, 23 hep böyle miydi, 20, 19?” “Vallahi, 24’teki kadarını hiç
görmedik, hiç görmedik böylesini.” dediler. Sen gel, paldır küldür koş, elini
kaldır, indir, bütün Türkiye’nin mağdur olan insanları -demin sevgili
kardeşimiz de, Özgür de söyledi- Soma’daki insanlar, o mağdur insanlar, o beş
yıl tutuklu kalanlar, sahte delillerle tutuklu kalanlar, hepsi kalsın, biz
Bekir Bozdağ’ı kurtarmak için yasa yapalım. Oh ne güzel! 
Berat Kandili
hepinize hayırlı olsun. (CHP sıralarından alkışlar) 
BÜLENT TURAN
(İstanbul) – Sağ ol, sağ ol.
BEDİİ SÜHEYL
BATUM (Eskişehir) – Sağ ol, sağ ol.
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
80’inci maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 80. maddesiyle değiştirilmesi
öngörülen 5275 sayılı Ceza ve Güvenlik Tedbirlerinin İnfazı Hakkında Kanunun
105/A maddesinin 4. fıkrasında yer alan “nedeniyle” kelimesinin kaldırılarak
yerine “sebebiyle” kelimesinin konulmasını arz ve teklif ederiz.
 İsa Gök Turgut
Dibek Ali Rıza Öztürk
 Mersin Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Sayın Başkanım.
BAŞKAN – Önerge
üzerinde Mersin Milletvekili Sayın Ali Rıza Öztürk konuşacak.
ALİ RIZA ÖZTÜRK
(Mersin) – Sayın Başkan, değerli milletvekilleri; 80’inci maddede verdiğimiz
önerge üzerinde söz aldım. Hepinizi saygıyla selamlıyorum.
Değerli
milletvekilleri; toplumsal ihtiyaçlar, yasal düzenlemelerin yapılmasını
gerektirir, zorunlu kılar. Yasalar aslında toplumsal ihtiyaçları gidermek için
vardır. Toplumun hızla gelişmesi karşısında yasaların statik hâlde kalması
kabul edilemez bir durumdur. 
Şimdi,
Parlamento olarak biz aslında -2007 yılından bu yana ben bir milletvekili
olarak- hep yargının sorunlarını çözmek üzere yasalar getirdik ama yargıda
yaşanan sorunları bir türlü çözemedik. Aslında yargıda yaşanan sorunları
çözemediğimiz gibi, Parlamento kendisini ilgilendiren sorunu bile çözemedi.
24’üncü Döneme girerken bu Parlamentonun 8 tane milletvekili tutuklu olarak
girdi. Günlerce tartıştık, aylarca tartıştık, tutukluluk sorununu bir türlü
çözemedik. Avrupa İnsan Hakları Mahkemesi Türkiye’de tutukluluk müessesesinden
kaynaklanan sorunların bulunduğunu ve bu sorunların hak ihlallerine neden
olduğunu tespit ederek Türkiye’yi pek çok kez tazminata mahkûm etti ama yine
biz siyaset müessesesi olarak aldırmadık. 
Aslında, siyasi
iktidar sadece kendisini ya da yandaşlarını korumaya yönelik, onları güvence
altına almaya yönelik, kendisini güvenceye kavuşturmaya yönelik yasal
düzenlemeleri yaptı, konjonktürel olarak yasal düzenlemeler yaptı; kendisinin
dışındaki hak ihlallerinin neden olduğu olayları ortadan kaldırmak için yasal düzenleme
yapmadı, bunu yargının sorunu olarak koydu. 
Eğer, değerli
arkadaşlarım, bu Parlamentonun duvarında “Egemenlik kayıtsız ve şartsız
milletindir.” diye yazıyorsa, millet de kayıtsız ve şartsız sahip olduğu
egemenliğinin organlarından birisini yasama organı olarak kabul ediyorsa yasama
organının kendi üzerine düşen sorunu çözmesi gerekir. Milletvekili
tutukluluğunu çözemedi ama milletvekili tutukluluğunu Anayasa Mahkemesi çözdü.
Yine, şimdi hükümlü bir milletvekili var içeride. O hükümlü milletvekilinin
infazının milletvekilliğinin dönem sonuna bırakılması olayını da bu
Parlamentonun çözmesi gerekir ama bunu bir türlü çözmedi, çözmeye yanaşmadı.
Çünkü Parlamentoyu kontrol altında tutan egemen siyasi anlayış, deminden de
söylediğim gibi, ötekileştiren bir anlayış olduğu için o milletvekili hâlâ
bugün hapishanededir. Engin Alan’dan bahsediyorum. Bu çok basit bir yöntemle
çözülebilirdi. Yani, milletvekili seçilen bir kimsenin -özellikle 2011
seçimlerinde geçici madde konulabilirdi- tutuklanmayacağı ve eğer hüküm
kesinleşirse o aldığı cezanın milletvekilliği dönem sonuna bırakılabileceği
hüküm altına alınabilirdi, buna ilişkin bir yasal düzenleme burada
yapılabilirdi ama yapılmadı, Engin Alan hâlâ orada. 
Bugün ülkenin
temel sorunu hukuk devletini içselleştirmemiş olmamızdır. Yasama organı aslında
bir yandan yürütme organının tahakkümü altında, bir yandan da yasama organının
çıkardığı kanunlar yargı organları tarafından dikkate alınmamaktadır. Kendileri
hukuk kurallarına uymakla görevli olan yargıç ve savcıların âdeta yasama
organına meydan okumaları, tümüyle keyfî davranmalarıdır. Öbür yandan yürütme
ile yargı arasında sürekli kavgalar yaşanmaktadır. Yürütme bir yandan yargıyı
kendi kontrolü altına almak istemektedir. Bunun en tipik somut göstergesi,
Başbakanın, kuvvetler ayrılığını, yargıyı engel olarak gören açıklamalarıdır.
Öbür yandan da yargı, kimi zaman da yürütmeyi ve yasamayı kontrol altına almaya
çalışmaktadır. Dolayısıyla böyle bir ortam içerisinde en büyük görev yasama
organına düşmektedir. Yasama organının kendisini yürütmeye yaslayarak bu
olayları çözmesi mümkün değildir. 
Teşekkür ederim.
(CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir. 
81’inci maddede
iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik Yapılmasına
Dair Kanun Tasarısının Çerçeve 81. maddesiyle 5275 Sayılı Ceza ve Güvenlik
Tedbirlerinin İnfazı Hakkında Kanununun 106. maddesinin 3. fıkrası ilk
cümlesinde yer alan “belli” kelimesinden sonra “bir” kelimesinin eklenmesini
arz ve teklif ederiz.
 İsa Gök Turgut
Dibek Ali Rıza Öztürk
 Mersin 
Kırklareli Mersin
 Ömer Süha Aldan Dilek
Akagün Yılmaz Mehmet Volkan Canalioğlu
 Muğla Uşak Trabzon
 Kamer Genç
 Tunceli
TBMM Başkanlığına
592 sıra sayılı
kanunun 81. maddesinde yer alan “kamuya yararlı” ibaresinin “kamuya faydalı”
olarak değiştirilmesini arz ederiz.
S. Nevzat
Korkmaz  Oktay Vural  Faruk Bal
 Isparta İzmir 
Konya
Celal Adan 
Seyfettin Yılmaz
 İstanbul 
Adana
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Başkanım. 
BAŞKAN – Önerge
üzerinde Sayın Celal Adan konuşacak, İstanbul Milletvekili. (MHP sıralarından
alkışlar) 
CELAL ADAN
(İstanbul) – Sayın Başkan, değerli milletvekilleri; hepinizin kandilini tebrik
ediyorum ve bu güzel kandil gecesinin Adalet Bakanının biraz daha adaletli
olmasına vesile olmasını Cenab-ı Allah’tan diliyorum. 
Değerli
milletvekilleri, Adalet Bakanlığıyla ilgili burada bazı konuları dile getirdik.
Özellikle adaletin insanlık ailesine intikalinde öncülük yapmış bir büyük
milletin çocukları olarak, bugün burada adaletle ilgili her değişikliği oy
birliğiyle geçirmemiz gerekirken Adalet ve Kalkınma Partisinin kendisini
Türkiye’nin üstünde gören anlayışı ne yazık ki bu oy birliğine mani olmaktadır.

Değerli milletvekilleri, bugün Türkiye’nin
içerisinde bulunduğu şartlara baktığımız zaman gerçekten utanç duyulacak bir
dönemle karşı karşıyayız. Marmara gemisi batırıldığında, orada
vatandaşlarımızın kafasına kurşun sıkıldığında ben burada konuştum. O gün
Türkiye Cumhuriyeti’nin Başbakanı Erzurum’da İstiklal Marşı’nı okuyordu ve
“Akdeniz’de bundan sonra hiç kimse bizden habersiz adım atamayacak.” diye haykırıyordu.
Bir hafta sonra, on gün sonra Yahudiler ile Rumlar Akdeniz’de petrol
arayışlarına devam ettiler, Türkiye Cumhuriyeti devleti Başbakanının İstiklal
Marşı’ndaki ifadeleri Erzurum’da kaybolup gitti. 
Şimdi, bakınız,
bir gerçekle karşı karşıyayız değerli milletvekilleri. Siz, Diyarbakır’da bir
askerî karargâhta bayrağı koruyamazsanız Musul’u nasıl koruyacaksınız,
Musul’daki büyükelçiyi nasıl koruyacaksınız? Siz, Adalet ve Kalkınma Partisi,
yokluktan var olan Türk devletinin iradesiyle çatışarak Türkiye’yi ne hâle
getirdiniz; bunu sorgulamayacak mısınız? 
Siz Değerli
Adalet Bakanı, Değerli Adalet Komisyonu üyeleri, siz, Türkiye’de adaleti; 17,
25 Aralık gibi cumhuriyet tarihinin en onursuz süreciyle bizi karşı karşıya
bırakmış olan, vurgunun, talanın, soygunun âdeta gözler önüne döküldüğü bir
döneme göre nasıl adaleti belirleyebilirsiniz? Siz bu milletle ne zamana kadar
alay etmeye devam edeceksiniz? 
İşte bakınız,
adaletsizlikler, ufuksuzluklar, vizyonsuzluklar Musul’da başımıza neleri
getiriyor? Bir örgüt âdeta Türkiye’yle alay ediyor. Oysa siz, Irak’ı,
Suriye’yi, bütün Orta Doğu’yu şekillendiren bir iradeyi yalan söyleye söyleye
bu millete anlattınız. 
Peki, bugün siz
utanmıyor musunuz? Soma’dan bahsettiler arkadaşlar, tam 301 şehit verdik. Bu
301 şehitten dolayı bir tek görevli görevinden alınmadı ama sadece 17 Aralıkta
bir hırsızlık, bir arsızlık ortaya çıktığı için 8 bin-9 bin polis memuru tayin
edildi. 
Bugün, Hâkimler
ve Savcılar Yüksek Kurulunda yapılan atamalar ortada. Bununla mı siz adaleti
sağlayacaksınız? Siz, geçmişte, çok net altını çizerek söylüyorum, 11 milyon
nüfusu varken, yarısı kör, yarısı topal, yarısı sağlıksızken kurulan Türk
devletinin iradesini, bugün tarih sayfalarını açıp okuduğunuzda o günkü Türk
devletini inşa edenlerin iradesini, bin yıl geçse, o günkü iradeyi
çocuklarımıza öğrettiğimizde, o iradeye sadık kalarak asla Musul’a meydan
vermezlerdi. Siz, Adalet ve Kalkınma Partisi iktidarı, cumhuriyetin temel
değerleriyle, devletin kuruluş iradesiyle çatıştınız. “Türk milliyetçiliği
nedir?” diye sorsanız bir tek şey çıkar bu milletin ağzından: Bayrak çıkar. Ama
siz, bölücü unsurlarla yapmış olduğunuz bir pazarlığın eseri olarak Mardin’de
hem de bölücülerin gözünün içine baka baka “Türk milliyetçiliğini ayaklar
altına aldım.” dediniz “Kürt milliyetçiliğini ayaklar altına aldım.” dediniz. O
gün çıkıp burada konuştum. Sizin aranızda Emniyet Genel Müdürlüğü yapan var,
valilik yapan var. PKK terör örgütü mensuplarının sorgularına baktığınız zaman
karşınıza tek bir ifade çıkar; ne dil çıkar ne kültür çıkar, bir tek şey çıkar:
“Biz bağımsız Kürdistan’ı kuracağız.” 
(Mikrofon
otomatik cihaz tarafından kapatıldı) 
CELAL ADAN
(Devamla) - İşte o bağımsız Kürdistan olayı, bu bayrağı indirmeye vesile
oluyor, o bayrağı indirmeye vesile oluyor.
BAŞKAN –
Teşekkür ederim Sayın Adan.
CELAL ADAN
(Devamla) – Türk Bayrağı’nın indirildiği Türkiye'de yarattığınız bu iktidar ne
yazık ki Musul’da da başınızı öne eğmek durumunda bırakmıştır.
BAŞKAN – Sayın
Adan, teşekkür ederim.
CELAL ADAN
(Devamla) - Değerli milletvekilleri, cumhuriyet tarihinin en büyük
adaletsizliğinin yapıldığı dönem budur. Türk devletinin kuruluş iradesiyle
çatışmanın bir gün elbette bedelini ödeyeceksiniz. 
Hepinize
saygılarımı sunuyorum. (MHP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 81. maddesiyle 5275 sayılı Ceza ve
Güvenlik Tedbirlerinin İnfazı Hakkında Kanunun 106. maddesinin 3. fıkrası ilk
cümlesinde yer alan “belli” kelimesinden sonra “bir” kelimesinin eklenmesini
arz ve teklif ederiz.
Kamer Genç (Tunceli) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN – Önerge
üzerinde Sayın Kamer Genç konuşacak, Tunceli Milletvekili. (CHP sıralarından
alkışlar)
KAMER GENÇ
(Tunceli) – Sayın Başkan, değerli milletvekilleri; görüşülmekte olan kanun
teklifinin 81’inci maddesiyle ilgili olarak verdiğimiz önerge üzerinde söz
almış bulunuyorum. Hepinize saygılar sunuyorum.
Evet, bugün
mübarek kandil gecesi ama kandil gecesinin özünde güzellik vardır, adalet
vardır, hak vardır, hukuk vardır, namus vardır, ar vardır, edep vardır. İşte,
bunların hepsi çok güzel insanların, insanlığın hasletleridir ama bunlara işte
sahip olmadan bazı şeyleri söylemek mümkün değil. 
Şimdi, değerli
milletvekilleri, bakın, bir yargı paketini inceliyoruz. Aslında bizim önergemiz
“belli süredir” de “belli”ye “bir süre” yani bir redaksiyon düzeltmesidir. Yani
önemli değil “belli süre” de olur “belli bir süre” de olabilir ama tabii siz,
hiçbir şeyden de fazla değer almadığınız için redaksiyon medaksiyon sizin için
önemli değil. 
Şimdi, burada
günlerdir dinliyoruz. Türkiye’de yargı denilen bir şeyi yok ettiniz. Burada
yani Bekir Bozdağ… Daha önce ben burada bir konuşma yaparken dedim ki: “Bak,
seninle Ahmet İyimaya hem önce imam-hatibi bitirmişsiniz, arkasından da hukuk
fakültesini bitirmişsiniz yani sizde öteki normal hukuk fakültesini bitiren
insanlardan daha adalet duygusunun olması lazım, daha hak duygusu olması lazım
-hakkın ve adaletin gerçek tecellisini- doğru söylemeniz lazım ama bunların
tersini yapıyorsunuz.” Bekir, gitti aleyhime 20 milyar tazminat açtı. Tabii,
niye açıyor? Çünkü hâkim Bekir’in açtığı davayı reddederse ne olacak? Hemen
ertesi gün soluğu başka yerde alacak.
Şimdi
arkadaşlar, bakın, burada geçen gün Bekir’e bir şeyler sordular. Dediler ki:
“Yargı kararını uygulamıyorsunuz.” En basit, Seydişehir Alüminyum Tesislerinde
yargı yürütmenin durdurulmasına karar vermiş. Oymapınar Barajı 1 milyar dolara
mal olmuş ve o tesisler 7 milyar dolar, getirmişler 370 milyon dolara Mehmet
Cengiz’e vermişler ve Oymapınar Barajı’nı da bedava vermişler. Yürütmenin
durdurulması kararı var. “Efendim, kararın uygulanması imkânsız.” diyor. Niye imkânsız
Bekir Bey? Oymapınar Barajı devlete niye şey olsun?
Arkadaşlar, Halk
Bankası: Halk Bankasının Genel Müdürü bir firmaya 575 milyon dolar kredi vermiş
ve batmış. Ayrıca yan kuruluşu da 35,5 milyon dolar kredi vermiş ve 17 Aralık
ve 25 Aralıkta bu olay ortaya çıkmış; e, siz bunu kurtarıyorsunuz. 17 Aralık ve
25 Aralık olaylarında suçüstü yakalanan bakanların, Tayyip Erdoğan’ın
çocuklarının evinin altındaki depodaki paralar tespit edilmiş. Bekir açıyor
İzmir Başsavcısına, Adana Başsavcısına telefon ediyor “Efendim, savcıyı
değiştir, efendim, belgeleri ortadan yok et.” diyor. Ya, böyle bir kişi..
BAŞKAN – Sayın
Milletvekili, şahsiyatla uğraşmayın lütfen.
KAMER GENÇ
(Devamla) – Ya, şimdi, sen fazla konuşma da şimdi… (AK PARTİ sıralarından
gürültüler) 
OSMAN AŞKIN BAK
(İstanbul) – Hey, hey, akıllı ol, hey! “Davayı kaybettim.” diyorsun. 
BAŞKAN – Bu size
birinci davetimdir. 
KAMER GENÇ
(Devamla) - Ben burada doğruları söylüyorum. Şurada yapılan yolsuzlukları dile
getiriyorum. 
OSMAN AŞKIN BAK
(İstanbul) – Terbiyeli ol biraz ya. Güzel adam…
BAŞKAN – Lütfen…
KAMER GENÇ
(Devamla) - Böyle bir nitelikteki kişi eğer bir memleketteki başsavcıya,
savcılara telefon eder de “Yahu, bu hırsızlıkları, yolsuzlukları örtbas et.”
derse…
BAŞKAN – Size
ikinci davetimi yapıyorum, lütfen konuya gelin. 
KAMER GENÇ
(Devamla) – …bu kişi nasıl burada adaleti şey eder? Ya nasıl böyle adaleti
tesis edebilir? 
OSMAN AŞKIN BAK
(İstanbul) – Terbiyeli ol biraz ya!
KAMER GENÇ
(Devamla) – Onun için yani Türkiye’de adaleti yok ettiniz. Getiriyorsunuz bu
kanunla… 
Arkadaşlar,
bakın, Türkiye’de yasama ve yargı faaliyetleri var. Şimdi, yasama faaliyetiyle
yürütme faaliyetini yapıyorsunuz. Bununla Hâkimler ve Savcılar Yüksek
Kurulunda, Yargıtayda -yürütmenin yapması gereken- genel sekreterleri görevden
alıyorsunuz, yeniden kurul oluşturuyorsunuz. Bunlar böyle değil…
OSMAN AŞKIN BAK
(İstanbul) – Davayı kaybettin mi, davayı?
KAMER GENÇ
(Devamla) – Millî Eğitimde müsteşar dışındaki bütün bürokratları görevden
alıyorsunuz. En büyük kabahat Anayasa Mahkemesi Başkanında. Anayasa Mahkemesi
Başkanı bu şekilde çıkan kanunları yok hükmünde saysa ve bunları geçersiz saysa
böyle bir kanun getiremezsiniz. Tabii, kendinize göre bulmuşsunuz bir Anayasa
Mahkemesi. (AK PARTİ sıralarından gürültüler)
OSMAN AŞKIN BAK
(İstanbul) – Dava ne oldu, dava?
KAMER GENÇ (Devamla) – Hâlbuki, siz, yasama
tasarrufu ise idari tasarruf, yürütme tasarrufu teşkil edemezsiniz. Burada da
bu kanun yürürlüğe girer girmez hemen Yargıtayı, Danıştayı yeniden organize
edeceksiniz; kendinize göre karar verecek kişileri getireceksiniz istedikleri
yerlere. Böyle bir adalet olmaz, böyle bir hukuk olmaz, böyle bir Meclis olmaz.
Bakın, bugün burada sizin çıkardığınız bu kanunlar ileride yüzünüze utanç
tablosu olarak gelecek. 
(Mikrofon
otomatik cihaz tarafından kapatıldı) 
OSMAN AŞKIN BAK (İstanbul) – Davayı kaybettin mi,
davayı? 
KAMER GENÇ (Tunceli) – Karar yeter sayısı
istiyorum.
TÜLAY BAKIR (Samsun) – Allah Allah, herkese posta
koyuyor! 
XI.- DİSİPLİN CEZASI İŞLEMLERİ
1.- Tunceli Milletvekili Kamer Genç’e, 592 sıra sayılı
Kanun Tasarısı’nın 81’inci maddesiyle ilgili önerge üzerinde yaptığı konuşması
sırasında Başkanlıkça 2 defa yapılan davete rağmen konuya gelmemesi nedeniyle,
aynı birleşimde o konu hakkında konuşmaktan menedilme cezası verilmesi

BAŞKAN – Sayın milletvekilleri, ben bir işlem
yapacağım, henüz oylamaya girmedim. 
Size, konuşmanız esnasında iki kez konuya gelmek
üzere davette bulundum. 
KAMER GENÇ (Tunceli) – Neymiş konuya gelmediğim?
BAŞKAN – Uymadınız, üstelik bana da hakaret ettiniz.

KAMER GENÇ
(Tunceli) – Sana…
BAŞKAN – İç
Tüzük’te hakarete karşı ne yapılacağı belli ancak ben onu uygulamayacağım. İki
davetime rağmen konuya gelmediğiniz için sizi bu birleşimde konu hakkında
konuşmaktan men etme teklifimi Genel Kurulun oyuna sunuyorum: Kabul edenler…
Kabul etmeyenler… 
S. NEVZAT
KORKMAZ (Isparta) – Savunmasını almadınız. 
KAMER GENÇ
(Tunceli) – Savunma yapacağım.
BAŞKAN – Bu
birleşimde bu konuyla ilgili konuşmayacaksınız.
On dakika ara
veriyorum.
Kapanma Saati: 22.13 
SEKİZİNCİ OTURUM
Açılma Saati: 22.44
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Türkiye Büyük Millet
Meclisinin 102’nci Birleşiminin Sekizinci Oturumunu açıyorum.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918, 2/14,
2/25, 2/67, 2/214, 2/218, 2/335, 2/542, 2/571, 2/577, 2/876, 2/960, 2/1060,
2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973, 2/1982,
2/2115, 2/2149) (S. Sayısı: 592) (Devam)

BAŞKAN - 592 sıra sayılı Kanun
Tasarısı’nın görüşmelerine kaldığımız yerden devam edeceğiz. 
Komisyon burada. 
Hükûmet burada. 
81’inci madde üzerindeki Tunceli
Milletvekili Kamer Genç ve arkadaşlarının önergesini oylarınıza sunuyorum:
Kabul edenler…
KAMER GENÇ (Tunceli) – Karar yeter
sayısı… 
BAŞKAN – Karar yeter sayısı arayacağım.

Kabul edenler… Kabul etmeyenler… Karar
yeter sayısı yoktur.
Beş dakika ara veriyorum. 
Kapanma Saati:
22.45
DOKUZUNCU OTURUM
Açılma Saati: 22.53
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Muhammet
Bilal MACİT (İstanbul)
-----0-----
BAŞKAN – Türkiye
Büyük Millet Meclisinin 102’nci Birleşiminin Dokuzuncu Oturumunu açıyorum.
81’inci madde
üzerindeki Tunceli Milletvekili Kamer Genç ve arkadaşlarının önergesinin
oylanmasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım 
Kabul edenler...
Kabul etmeyenler... Karar yeter sayısı vardır, önerge kabul edilmemiştir. 
592 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon burada.

Hükûmet burada. 
81’inci maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
KAMER GENÇ
(Tunceli) – Sayın Başkan…
MUHARREM İNCE
(Yalova) – Sayın Başkan, ben bir söz söylemiştim.
BAŞKAN – Sayın
İnce, buyurun.
MUHARREM İNCE
(Yalova) – Az önceki uygulamayla ilgili ben bir söz talebinde bulunuyorum.
BAŞKAN –
Yerinizden mi, kürsüden mi?
MUHARREM İNCE
(Yalova) – Kürsüden…
BAŞKAN – Peki,
buyurun.
IX.- AÇIKLAMALAR (Devam)
5.- Yalova Milletvekili Muharrem İnce'nin, Tunceli
Milletvekili Kamer Genç’in 592 sıra sayılı Kanun Tasarısı’nın 81’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması

MUHARREM İNCE
(Yalova) – Teşekkür ederim.
Sayın Başkan,
sayın milletvekilleri; hepinizi saygıyla selamlıyorum. 
Tabii ki bir
milletvekili bir bakanın soruşturma aşamasındaki bir davada müsteşara telefon
açmasını eleştirebilir, bu en doğal hakkıdır. Sayın Genç de bunları bu kürsüden
eleştirdi. Fakat benim katılmadığım bir yer var, kendisine oradan söylediğim
gibi buradan da söylüyorum: “Bekir” diye hitap etmesi ve Sayın Başkana, size
“Sen konuşma.” diye hitap etmesi hoş değildi, Meclise uygun değildi. Bunu ben
kabul etmiyorum, oradayken de kabul etmiyorum, buradayken de kabul etmiyorum…
KAMER GENÇ
(Tunceli) – Ben kabul ediyorum.
MUHARREM İNCE
(Devamla) - …medyanın huzurunda da kabul etmiyorum. Bu doğru değil. Bunun
karşılığında siz de bir söz kısıtlamaya gittiniz, Mecliste bir oylama yaptınız.

Sayın Başkan, bu
akşam kandil akşamı. Burada gerginlik, bunlar olmadan, bir disiplin işlemi, bir
söz kısıtlaması olmadan, birbirimizi incitmeden, gücendirmeden, bu tür bir
uygulamaya girmeden, Sayın Genç’i de incitmeden, onun söz hakkını da
kısıtlamadan -size yapılan şeyleri, ben de grup başkan vekili olarak o üslubu
doğru bulmadığımı söyledim- bir orta yolu bulursak kandil akşamında birbirimizi
incitmemiş oluruz diye düşünüyorum.
Yüce Meclise
saygılar sunuyorum. 
BAŞKAN –
Teşekkür ederim Sayın İnce. 
Benim hiçbir
şekilde bir milletvekilinin sözünü burada kesmeye hakkım yok, yetkim yok;
hakkım ve yetkim olsa da milletvekilinin konuşma özgürlüğüne, ifade özgürlüğüne
müdahale etmek benim ilkelerime son derece ters düşen bir tutumdur. Tabii ki
yaralayıcı sözler olmaması gerekiyor, hakaret edilmemesi gerekiyor Sayın İnce,
sizin de söylediğiniz gibi, kimsenin kimseyi zedelememesi gerekiyor burada
çalışırken. Ben teşekkür ederim size. Kandil gecesi münasebetiyle bu olayı
yaşanmamış kabul ediyorum ve çalışmalarımıza devam edelim diyorum. 
KAMER GENÇ (Tunceli)
– Ama Sayın Başkan, yaşanmamış gibi kabul edemezsiniz. Sayın Başkan, siz… 
MİHRİMAH BELMA
SATIR (İstanbul) – Yani biz yaşanmamış farz ediyoruz.
KAMER GENÇ
(Tunceli) – Bir dakika efendim… 
Siz, şimdi,
oyladınız. Şimdi, bakın, 66’ncı maddeye göre söz…
BAŞKAN – Sayın
Genç, bu konuyu Sayın Grup Başkan Vekiliniz konuştu, ben de cevabını verdim.
Lütfen fazla uzatmayalım. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN – 82’nci
maddede iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 82. maddesiyle 5275 sayılı Ceza ve
Güvenlik Tedbirlerinin İnfazı Hakkında Kanunun 108. maddesinin 7. fıkrasının
son cümlesinde yer alan "on beş günden" ibaresinin "bir
aydan" ibaresi ile değiştirilmesini arz ve teklif ederiz.
 Turgut Dibek Ali
Rıza Öztürk Mehmet Volkan Canalioğlu
 Kırklareli Mersin Trabzon
 Ömer Süha Aldan İsa
Gök Dilek Akagün Yılmaz
 Muğla Mersin Uşak
TBMM Başkanlığına
592 sıra sayılı
kanun tasarısının 82. maddesi ile düzenlenen 5275 sayılı Kanunun 108.
maddesinin 8. fıkrasında yer alan “suçtan dolayı” ibaresinin “suç sebebiyle”
şeklinde değiştirilmesini
arz ederiz.
 Ali Öz  Emin
Çınar  Seyfettin Yılmaz
 Mersin  Kastamonu
 Adana
 Mehmet Şandır  S.
Nevzat Korkmaz
 Mersin  Isparta
BAŞKAN – Komisyon
önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge
üzerinde Isparta Milletvekili Sayın Nevzat Korkmaz konuşacak.
Buyurun.
S. NEVZAT
KORKMAZ (Isparta) – Sayın Başkan, değerli milletvekilleri; hepinizi saygıyla
selamlıyorum.
Değerli
milletvekilleri, 17 ve 25 Aralık yolsuzluk meselelerinden sonra bir paralellik
anlayışı başladı. Âdeta AKP simetri hastası oldu. Havada uçan kuştan, yerde
sürünen karıncaya kadar hep bir paralellik kurmaya çalıştı. Tabii, bu tabir AKP
patentli bir tabir. Neredeyse son zamanlarda Diyarbakır’daki bayrak indirme
meselesini de paralel anlayışa verecek, Musul’daki işgali de. 
Değerli
arkadaşlar, paralellik şudur: İki tane düzlem vardır, başlangıcından sonuna
kadar bu iki düzlem ne bir milim yaklaşır ne bir milim uzaklaşır, çıkış ve
gidiş yönleri aynıdır. Yani AKP’nin yönettiği bir devlet var, buna paralel
işleyen bir düzlemde de hizmet hareketinin kontrol ettiği -kendi iddialarına
göre- bir devlet var. Yani AKP “paralel yapı” diye adlandırdığı hizmet
hareketini suçlarken aslında onların kendisine paralel olduğunu söylüyor,
kendisini suçluyor. Yani kullandığı terimin aslında ne anlama geldiğini de
bilmiyor. 
Dünyanın hangi
memleketinde, değerli arkadaşlar, bir yargı reformu bürokratik yapının
tasfiyesi için yapılır? Boşalttığımız kadrolara kendi kadrolarımızı atayacağız
anlamına gelir bu. Beyler, dikkatinizi çekiyorum: Bu söz, bağımsız ve tarafsız
olması gereken mahkemeler için, yine bağımsız ve tarafsız olması gereken hâkim
ve savcılar için söyleniyor. Eğer gönderdiğiniz hâkim ve savcılar kötüyse
gittiği yerde de bu arkadaşlar hizmet vermeye devam edecek. O zaman orada
yaşayan vatandaşlar sizin vatandaşınız değil mi? Yahut, yeni görevlendirdiğiniz
insanları oraya atadığınıza göre bunun anlamı şudur: “Bu bizim adamımız, bize
yakın adamdır.” Peki, o zaman, sizin gibi düşünmeyenler, AKP’ye oy vermeyenler
o adama nasıl güvensin, nasıl itimat etsin? Yargıda iyileştirme açıkçası bu
amaçla yapılmaz. 
Bir de “acele
yargılama usulü” diye bir şey çıkardınız, çağdaş hukuk anlayışıyla aslında
bağdaşmayan bir tabir. Yargılama usulünde eğer zaman alıcı, vatandaşı mahkeme
kapılarında bekletici merhaleler varsa ve onlar fazlalıksa yani kaldırılması
gerekiyorsa bu ayıklama ve hızlandırmayı neden sadece rantiye alanlarında
yapıyorsunuz, hukukun her alanında, yargılamanın her kulvarında değil de sadece
sınırlı bir alanda yapıyorsunuz? Yani, değerli milletvekilleri, “Bırakın, yavaş
işlesin.” dediğiniz hukuk ve ceza alanında, hakkını mahkemeden talep eden
vatandaş açıkça sizin üvey evladınız anlamına geliyor. 
Özelleştirme,
kamulaştırma, turizmi teşvik, satış, kiralama gibi alanlarda acil yargılama.
Niye? Hesabınızda bir noksanlık mı var? Satış, kiralama, özelleştirme
işlemlerinde arkanızdan atlı mı kovalıyor yahut bir şeyler ortaya çıkacak diye
yangından mal mı kaçırıyorsunuz? Yargının adalete gölge düşürmeden
hızlandırılmasına herhâlde Genel Kurulda “Hayır.” diyecek bir arkadaşımız
olmaz, tamam. Ama, rantın at oynattığı bazı alanların, vatandaşın adalet
aradığı yargının diğer alanlarına tur bindirmesini nasıl açıklayacağız? Bu,
açıkça “Bu ülkede hak arama hürriyeti açısından bazı vatandaşların diğer vatandaşlara
göre açık bir üstünlüğü var.” itirafıdır. Gördünüz mü değerli arkadaşlar,
AKP’nin hukukun üstünlüğünden bu işin siyasetini yapa yapa getirdiği nokta:
Üstünlerin hukuku. 
Değerli
milletvekilleri, adaleti sağlama, yargıyı adaletle yürütme elbette siyasal
iktidarın işi. Siyasal iktidar, kanunları uygularken hem güçlü olacak hem de
kanunlara riayet açısından diğer bütün taraflardan çok daha fazla hassasiyet
gösterecek. “Ben adamımı yedirmem.” mantığıyla yaklaşırsanız işte adaletin
güvenilirlik oranlarının yüzde 28’e kadar düştüğü bir ülkeyle baş başa
bırakırsınız.
Söylemem odur
ki, bu zulüm, değerli arkadaşlar, döner gelir, değerli AKP milletvekilleri, bir
gün sizi de çarpar. Bu zulmü alkışlayan eller yarın adalet dilenir hâle gelir. 
Bunu hatırlatıp
tekrar hepinize hayırlı akşamlar dilemek istiyorum. (MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 82. maddesiyle 5275 sayılı Ceza ve
Güvenlik Tedbirlerinin İnfazı Hakkında Kanunun 108. maddesinin 7. fıkrasının
son cümlesinde yer alan "on beş günden" ibaresinin "bir
aydan" ibaresi ile değiştirilmesini arz ve teklif ederiz.
Turgut Dibek (Kırklareli) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
BAŞKAN VEKİLİ HAKKI KÖYLÜ (Kastamonu) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI EMRULLAH İŞLER (Ankara) – Katılmıyoruz Sayın Başkan.
BAŞKAN – Önerge
üzerinde Sayın Dilek Akagün Yılmaz konuşacak, Uşak Milletvekili.
DİLEK AKAGÜN
YILMAZ (Uşak) – Sayın Başkan, sayın milletvekilleri; artık kimsenin buradaki
yasama faaliyetiyle ilgilenmediğini düşünüyorum. Bu saatlerden sonra yapılan
tüm çalışmaların hiçbir anlamı olmuyor. İnsanlar neye oy verdiğini, neye oy
vermediğini bile bilmiyor. Yani bu kadar ciddiyetsiz bir yasama faaliyetinin
yapılmaması gerektiğini Sayın AKP grup başkan vekillerine söylüyorum. Çünkü
gerçekten bu çok incitici bir şey. Türkiye’nin en üst organı Türkiye Büyük
Millet Meclisi, milletin temsilcileriyiz burada ama şu anda insanlar artık
yorgunluktan ne konuşulduğunu bile anlamıyor, ne söylenmek istendiğini bile
anlamıyor, anlamak da istemiyor Sayın Başkan. Onun için, yani bir an önce bu
durumu bir gözden geçirmekte fayda var. 
Bugün Yatağan
işçilerinin çok büyük bir direnişi vardı. Çünkü Yatağan Termik Santrali’nin
özelleştirme ihalesi yapıldı. Bundan yaklaşık bir buçuk ay önce, 10 Nisanda da
Yatağan’daki Kemerköy ve Yeniköy Termik Santrallerinin özelleştirmesi
yapılmıştı. Bu özelleştirmelerde, oradaki değerlerimizin, termik santrallerin,
kömür ocaklarının ve bütün oradaki arazilerin değerinin çok kat kat altında
özelleştirmeler yapıldı. İşçiler bas bas bağırıyorlar “Oralar, devletin asla
zarar etmediği, devlete sürekli kâr getiren yerlerdir. Buraların
özelleştirilmesi devlete zarar verecektir. Hangi havuz medyasına bunları aktarıyorsunuz?”
diye soruyorlar sizlere. Ardından diyorlar ki: “Soma’da 301 insan öldü, daha
yeni Şırnak’ta 3 işçi öldü.” Kaçaktı, değildi, şöyleydi böyleydi. Kaçak
olmayan, işte, Soma’daki işletmelerde -güya Bakan da gitmişti “En iyi
işletmeler.” demişti- orada da 301 insan öldü. Yani, demek ki bu ocakların
özelleştirilmesi bu insanlara çok ciddi zarar veriyor, ülke ekonomimize çok
ciddi zarar veriyor; işçilerimize, onların ailelerine, çocuklarının geleceğine
zarar veriyor. Artık Yatağan işçileri sesleniyorlar, oradan sesleniyorlar,
biber gazı altında, polis copu altında sesleniyorlar: “Bu madenler
özelleştirilmesin. Bu madenler milletimizin malıdır, bu madenler bizim
malımızdır. Lütfen bu madenleri özelleştirmeyin, bizi ölüme göndermeyin.”
diyorlar.
Sizlerden ve bu
konudaki özelleştirme ihalesini imzalayacak olan Başbakandan biz şunu rica
ediyoruz: Bu köprü ve otoyollar çok düşüğe gitmişti. Nasıl Başbakan “Ben onları
imzalasaydım vatan haini olurdum.” demişti; aynı şekilde, bu hem düşüğe giden
hem insanlarımızın canıyla kanıyla oynandığı hem ülkemizin mal varlığı olan bu
madenlerin özelleştirilmemesi konusunda da, imzalanmaması konusunda da
Başbakandan aynı şekilde bir duyarlılık beklediğimizi ben oradaki işçilerin
sesi olarak sizlere duyuruyorum.
Şimdi, bu maddeyle
ilgili konuya gelince, 592 sıra sayılı Kanun Tasarısı’nın 82’nci maddesiyle
Ceza İnfaz Kanunu’nun 108’inci maddesi değiştiriliyor. Bu, infazla ilgili
maddede deniyor ki: “Çocuklara karşı işlenen cinsel istismar suçlarında bu
verilen cezanın dörtte 3’ü çekilsin yani şartlı tahliye ondan sonra olsun.”
Biraz önce Sayın
Bakana da sordum ama Bakan yine yok buralarda. Çocukların işledikleri,
çocukların birbiriyle olan ilişkilerinden kaynaklanan suçlarda infaz bu şekilde
olursa gerçekten çocuk haklarına çok aykırı bir düzenleme yapmış oluruz, bir
kere bunun kesinlikle kaldırılması lazım özellikle çocuk failler açısından.
Dörtte 3 infaz olmaz sevgili arkadaşlar. 
Diğer yönüyle,
uyuşturucuyla ilgili konularda, eğer tahliye edilirse denetimli serbestlik
falan filan var ama tıbbi tedavi yok. Cinsel suçlarda ise yine denetimli
serbestlik falan, bunlar olabilecek mahkeme kararıyla ama tıbbi tedavi var.
Bunu Komisyonda da sorduk ama ne yazık ki cevap alamadık. Tıbbi tedaviden
kastedilen nedir? Bizler hukukçuyuz, ne kastediliyor, bunu öğrenmek istiyoruz.
Yani, insanların kısırlaştırılmasını mı kastediyor, böylesine insan haklarına
aykırı bir şeyden mi bahsediliyor? Yani, bunlar olamaz, böylesi bir şeye bu
Mecliste karar verilemez, insan haklarına aykırı; ha adamın hayatını yok
etmişsin ha da diğer fiziksel faaliyetlerini. Böyle bir şey olmaz, dünya
ölçeğinde de böyle bir şey olmamıştır. Bunu söylemek istiyorum sizlere. 
Diğer yönüyle de
hasta mahkûmlarla ilgili biraz önce bir düzenleme geçti. Size, Mamak Askerî
Cezaevinde beyin kanaması geçiren, daha sonra ölen Murat Özenalp’in durumunu
anlatmak istiyorum. Murat Özenalp beyin kanaması geçiriyor orada, bir ambulans
var, ambulansın anahtarı yok, on beş dakika sonra geliyor. Mamak Askerî
Cezaevinde, yeterli sağlık personeli yok, boyunluk yok, sadece bir sedye var ve
inanın, götürülünceye kadar oraya, GATA’ya götürülünceye kadar akla karayı
seçiyorlar. Şimdi, cezaevlerindeki sağlık tesisleri de aynen böyle, ambulanslar
da aynen böyle. 
(Mikrofon
otomatik cihaz tarafından kapatıldı) 
DİLEK AKAGÜN
YILMAZ (Devamla) – Eğer gerçekten ciddi bir şeyler yapmak istiyorsak -Bakan
burada olsaydı- cezaevlerine biz ani ziyaretler yapmak durumundayız…
BAŞKAN –
Teşekkür ederim Sayın Yılmaz. 
DİLEK AKAGÜN
YILMAZ (Devamla) – …oradaki insanların hayatını kurtarmak açısından, onların
sağlıklarının gelişmesi açısından ama ne yazık ki böyle bir sorumluluğun ben
iktidarda olmadığını görüyorum. 
Teşekkür ederim
Başkan. (CHP sıralarından alkışlar) 
BAŞKAN –
Teşekkür ederim. 
S. NEVZAT
KORKMAZ (Isparta) – Karar yeter sayısı…
BAŞKAN –
Önergeyi oylarınıza sunacağım, karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur.
Beş dakika ara
veriyorum. 
Kapanma Saati: 23.09
ONUNCU OTURUM
Açılma Saati:
23.16
BAŞKAN: Başkan Vekili
Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Türkiye
Büyük Millet Meclisinin 102’nci Birleşiminin Onuncu Oturumunu açıyorum. 
82’nci madde
üzerinde Uşak Milletvekili Dilek Akagün Yılmaz ve arkadaşlarının önergesinin
oylamasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
82’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
592 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon burada.

Hükûmet burada. 
Sayın
milletvekilleri, üçüncü bölümde yer alan maddelerin oylamaları tamamlanmıştır.
Şimdi, dördüncü
bölümün görüşmelerine başlıyoruz.
Dördüncü bölüm,
83 ila 104’üncü maddeleri kapsamaktadır. 
Dördüncü bölüm
üzerinde Cumhuriyet Halk Partisi Grubu adına Sayın Ali Rıza Öztürk konuşacak,
Mersin Milletvekili. (CHP sıralarından alkışlar) 
CHP GRUBU ADINA
ALİ RIZA ÖZTÜRK (Mersin) – Sayın Başkan, değerli milletvekilleri; görüşülmekte
olan kanun tasarısının dördüncü bölümü üzerinde Cumhuriyet Halk Partisi Grubu
adına söz aldım. Hepinizi saygıyla selamlıyorum. 
Sayın Başkan, değerli vekiller; aslında, görüşmekte
olduğumuz kanun tasarısı büyük oranda Ceza Kanunu’nda ve Ceza Muhakemesi
Kanunu’nda değişiklikler öngörmekte. Artık sizler de biliyorsunuz ki biz sık
sık Ceza Kanunu’nda ve Ceza Muhakemesi Kanunu’nda değişiklik yapmak zorunda
kalıyoruz. Bunun nedeni, bu kanun tasarıları yapılırken gerçekten objektif
kurallara uyulmamış olmasından dolayıdır. Siyasi iktidarın ülkedeki
karşılaştığı günlük sorunları çözmek için her şeyi Parlamentodaki çoğunluğunu
kullanarak çözme anlayışından kaynaklanmaktadır. Bu yasa, bu kanunlar, hem Ceza
Kanunu hem Ceza Muhakemesi Kanunu 1/6/2005 tarihinde yürürlüğe girdi ama o
kadar özensiz yasa yapma alışkanlığına sahip bir anlayışla karşı karşıyayız ki
5237 sayılı Ceza Kanunu tam 18 kez değişmek zorunda kaldı, 180 maddesi değişti.
Bir yılda 2-3 kez değiştiriyoruz. Yine, 5271 sayılı Ceza Muhakemesi Kanunu 14
kez değişti, 91 maddesi değişti bu süre içerisinde. Bu, aslında, bu kanunların
neredeyse üçte 1’inden fazla maddesinin değişmesi demektir. Şimdi de yine bir
değişiklikle karşı karşıyayız. Aslında bu değişiklik de yine konjonktürel
olarak önümüze gelmiş, Türkiye’nin aslında karşılaştığı, siyasi iktidarın
karşılaştığı iklime uygun olarak bu tasarı getirilmiş.
Şimdi, iki üç gün önce -sanıyorum 7 Haziran günü-
Sayın Başbakan, İstanbul üçüncü havalimanı açılışında “Gezi zekâlılardan”
bahsettikten sonra, dedi ki: “Onlar Türkiye’yi on yıl öncesine götürmeye
çalışıyorlar; oysa biz, marka olduğu günlere dönmek istiyoruz.” Yani
“Türkiye’nin dünyada marka olduğu günleri görmek istiyoruz.” diyor.
Değerli arkadaşlarım, bir ülkede büyük havaalanları
yapabilirsiniz, büyük hidroelektrik santraller yapabilirsiniz, büyük barajlar
yapabilirsiniz, gökdelenler dikebilirsiniz ancak bunların hiçbirisi o ülkenin
dünyada marka olduğunu göstermez. Günümüzde ve çağımızda bir ülkenin marka
olduğunu anlamamızın tek bir yolu vardır; o ülke gerçekten hukuk devleti midir,
değil midir? Yani, o ülkede üstün olan şey hukuk mudur, yoksa yürütme midir,
bireyin gücü müdür? Ve o ülkedeki ülkeyi yönetenler, başta başbakan olmak
üzere, hukuk devletine bağlı mıdırlar, değil midirler? Eğer Türkiye bir hukuk
devleti değilse o zaman dünyada marka olma iddianız hayaldir. Gerçekten
Türkiye’de hukuk egemense o zaman sizin dev barajlarınız olmayabilir ama,
iktisaden çok da böyle iddialı olmayabilirsiniz ama Türkiye bir hukuk
devletidir.
Aslında hukuk
devletinde çifte standart olmaz. Hukuk devletinde kumpaslar kurularak, o ülkeyi
yönetenler yıllarca hapishanelerde süründürülmezler. Şimdi, bu Meclis
sıralarında şu anda aramızda oturan HDP’li vekiller var, geçmişte bu süreç
içerisinde milletvekilliyken hapishanede yaşadılar. Bu yasama yılının büyük bir
kesimini içeride geçiren Sinan Aygün aramızda, Sayın Profesör Doktor Mehmet
Haberal aramızda. Sayın Profesör Doktor Mehmet Haberal, yıllarca edindiği
deneyimi maalesef kullanamadı belli bir süre; ömrünün en güzel günlerini,
haksız bir şekilde, hapishanelerde geçirdi.
Şimdi, biz
hukukçular olarak, hukuk devletinin yasama organında görev yapan insanları
olarak aslında failin kim olduğuna, fiilin ne olduğuna bakmaksızın, isnat
edilen suçun işlendiği konusunda çok kuvvetli suç delillerinin ortaya çıkması
durumunda başlayan soruşturmanın ve ardından gelen kovuşturmanın o kişinin adil
yargılanma hakkını ihlal edip etmediğine bakarız. Buna bakmak zorundayız, hukuk
devleti bu gözle bakar. Adil yargılanma hakkını kim ihlal eder? Adil
yargılanma hakkını dağdaki çoban, sokakta gezen insan ihlal etmez. Adil
yargılanma hakkını devlet ihlal eder. Devlet, adil yargılanma hakkını, o adil
yargılanma hakkını sağlamakla görevli hâkim ve savcılar eliyle ihlal eder.
Aslında, bu ülkede hep vesayetten bahsediliyor ama bu ülkede hukukun
üstünlüğünü yargıç ve savcı üstünlüğü olarak gören anlayışın kurduğu vesayetten
hiç bahsedilmiyor. 
Değerli
milletvekilleri, aslında ben isterdim ki siyasi iktidar gerçekten bu ülkenin
can yakan sorunlarını çözsün, bu bir fırsat olsun diye beklerdim. Her paket
geldiğinde, her paketçik geldiğinde toplumun temel sorunlarının çözüleceği
konusunda derin beklentiler oluşturuldu, bu ülkede tutuklamadan kaynaklanan
sorunların çözüleceği konusunda beklentiler oluşturuldu, bakanlar bu konuda
açıklamalar yaptı ama o paketler çıktı, tutuklamadan kaynaklanan sorunlar devam
etti, hâlen devam ediyor. Yine, her seferinde, işte, tutuklu ya da hükümlü
milletvekili sorununun çözümleneceği konusunda beklentiler oluşturuldu ama bu
beklentiler karşılanmadı. 
Sayın Başbakan,
kendisi, ikide bir konuşmasında “dönemin Başbakanı” diye hakkında fezlekeler
hazırlandığını söylüyor. Elbette başbakanlar hakkında da fezleke hazırlanabilir
ama bu fezlekeler bir kumpas neticesinde hazırlanmışsa o zaman Sayın Başbakana,
“kumpas” dediği, insanların damgalanarak mahkûm edildiği, çocuklarının
canlıyken öksüz bırakıldığı, kamuoyundaki malum davaların açtığı mağduriyetleri
neden gidermediğini sormak istiyorum. 
Başbakan kendisi
hakkında gerçekten bu nedenle fezleke hazırlandığını söylüyor ama bu ülkenin
26’ncı Genelkurmay Başkanının terör örgütünün yöneticisi olmaktan,
ağırlaştırılmış müebbet hapis cezası aldığını düşünmesi gerektiğini ben
düşünüyorum. 
Yıllarını bilime
vermiş Mehmet Haberal’ın darbecilikle suçlanması, “terör örgütü üyesi” olarak
tanımlanması, aslında bu ülkede gerçekten terör örgütünü gizlemeye yönelik
anlayışlardır. 
Değerli
milletvekilleri, bakın, daha önce biz çeşitli kanunlar çıkardık. Çıkardığımız
kanunlardan bir tanesinde, en son, bu terör mahkemelerinin kaldırılmasında,
teknik takip, izleme, el koyma, arama kararlarını ağır ceza mahkemesinin oy
birliği kararına bağladık ama şimdi, savcıların verdiği takipsizlik kararını,
ağır ceza mahkemesine itiraz müessesesini kaldırıyoruz, sulh ceza hâkimine
itiraz getiriyoruz. 
Aslında ben şunu
anlamakta güçlük çekiyorum: Bu ülkede sulh ceza mahkemelerinin kaldırılmasının
nedeni nedir? Ben bunu anlamış değilim. Bunu Sayın Bakanın anlatması lazım. 
Hâkim ve savcıların tazminatla sorumluluğu
meselesini “Haberal davası” olarak bilinen davadan sonra getirdiniz, koydunuz,
bundan önceki bu yasada kaldırdınız, şimdi tekrar aynı şekilde bu sorumluluktan
istisna tutulmasını getiriyorsunuz. Yani, bunları anlamak mümkün değil. Bunlar
bir tek şeyi gösteriyor: Kendi ihtiyaçlarınıza göre yasa yapma anlayışınızın
devam ettiğini gösteriyor. Yürütme organı, kendi ihtiyaçları ve konjonktüre göre
yasa yapma anlayışını ve alışkanlığını sürdürdüğü müddetçe reform filan yapamaz
arkadaşlar. Reform yapmak, hukukta devrim yapmak gerçekten yürek ister. Ama
siyasi iktidar, gerçekten hukukta devrim yapmış olsaydı 1, 2, 3, 4, 5 paket
gelmezdi…
(Mikrofon otomatik
cihaz tarafından kapatıldı)
ALİ RIZA ÖZTÜRK
(Devamla) – …arka arkası paketler gelmezdi. Bunlar, bu ülkede hukukta reformun
yapılmadığının somut göstergeleridir.
BAŞKAN –
Teşekkür ederim Sayın Öztürk.
ALİ RIZA ÖZTÜRK
(Devamla) – Ben, bu yasal düzenlemenin toplumun ihtiyaçlarını ve yargının
sorunlarını çözeceğine inanmıyorum. Siyasi iktidarla cemaat arasındaki dengeyi
aritmetiksel olarak çevirmeye yöneliktir; bunu anlamayacak kadar cahil filan
değiliz, herkes bunu görüyor. Böyle de hukuk düzenlemesi olmaz, böyle de
korkulan şeyler önlenemez değerli arkadaşlarım.
BAŞKAN – Sayın
Öztürk…
ALİ RIZA ÖZTÜRK
(Devamla) – Bunun kesin çözümü, Anayasa’nın 159’uncu maddesindeki Hâkimler ve
Savcılar Yüksek Kurulu Yasası’nda, oturup objektif olarak çözüm bulmaktır. Benim
yargım değil, herkesin yargısı, milletin yargısını oluşturmaktır, bu da bu
Parlamentonun görevidir.
Hepinize
saygılar sunuyorum. (CHP sıralarından alkışlar)
BAŞKAN -
Teşekkür ederim.
Milliyetçi
Hareket Partisi Grubu adına Konya Milletvekili Sayın Faruk Bal konuşacak.
MHP GRUBU ADINA
FARUK BAL (Konya) – Sayın Başkan, değerli milletvekilleri; bu bölüm üzerinde
Milliyetçi Hareket Partisinin görüşlerini arz etmek üzere huzurunuzdayım. Bu
mübarek gecede bir kez daha yüce heyeti saygıyla selamlıyorum.
Tabii ki, saat
23.30, bugünün tamamlanmasına yarım saat var. Bu gece manevi sorumluluklarını
yerine getirmek isteyen insanları burada mahkûm etmenin de bir anlamı
bulunmadığına dair düşüncemi paylaşmak istiyorum.
Değerli
arkadaşlarım, bu bölüm, ağırlıklı olarak, sulh ceza mahkemelerinin kaldırılması
ve sulh ceza hâkimliklerinin ihdası ve Anayasa Mahkemesi kararı gereğince
HSYK’yla ilgili düzenlemeleri genel olarak değerlendirmektedir.
Şimdi, sulh ceza
mahkemelerinin kalkması ve yerine sulh ceza hâkimliklerinin ihdasının
anlamı nedir? Anlamını ben hiç idrak edemedim ve anlayamadım ve gerektirici
bir neden de bulamadım ancak bunun doğurabileceği sorunları gayet iyi
anlıyorum.
Birinci olarak
bunun doğuracağı sorun: 1926 yılından beri uygulamakta olduğumuz üçlü ilk derece
mahkeme sistemi ortadan kaldırılıyor. Sulh ceza, asliye ceza ve ağır ceza
mahkemesi sistemi ortadan kaldırılıyor, ikili bir sisteme geçiliyor; ikili
sistemde de asliye ceza mahkemesi, ağır ceza mahkemesi oluyor. “Sulh ceza
hâkimi” diye muhafaza edilen yargı makamı ise sadece tedbir kararlarına karar
verecek ve “hâkim” diye atıfta bulunulan kanunlardaki işleri ikmal edecektir. 
Değerli
arkadaşlarım, bu, yaklaşık doksan küsur yıldır uyguladığımız hukuk sisteminden
dönülmesi ve üçlü yargı sisteminden vazgeçmemiz hâlinde sulh ceza
mahkemelerinin uhdesinde bulunan işlerin doğrudan ve doğal olarak asliye ceza
mahkemelerine nakledilmesi demektir. Sulh ceza mahkemeleri kırkambar
mahkemesidir. Her kanunda sulh ceza mahkemesine mutlaka bir görev
verilmektedir, çok çeşitli davalara bakarlar. Dolayısıyla, sulh ceza
hâkimlikleri, mahkemeleri bu tür davalara baka baka ihtisaslaşmışlardır. Asliye
ceza mahkemeleri ise daha ağır davalara bakar. Dolayısıyla, asliye ceza
mahkemesi hâkimliği görevini yapan ve yargının diğer unsurlarında bulunan
kişiler tanımadığı, bilmediği bir hukuk alanında, ihtisas sahibi olmadığı bir
hukuk alanında bu kanun yürürlüğe girdiği anda yağmur gibi dosya birikimine
neden olacaktır. Ve dolayısıyla, asliye ceza mahkemeleri kilitlenecek, şişecek;
vatandaş sulh ceza mahkemesindeki işini takip için gittiğinde başka bir
mahkemeyle karşılaşacak, o mahkemenin hâkimi elindeki işler varken çok farklı
bir yargılama sistemine uygun sulh ceza mahkemesinin işleriyle karşılaşacaktır.
Bu ikisinin doğurduğu sonuç kesinlikle vatandaşın adil yargılama hakkına
ulaşmasını engelleyecektir.
Sulh ceza
mahkemesinin kaldırılmasıyla birlikte sulh ceza hâkimlerinin kararlarına karşı
da bir düzenleme getiriliyor. Eskiden sulh ceza mahkemesinin kararına karşı bir
üst mahkeme olan asliye ceza mahkemesinde; asliye ceza mahkemesinin kararlarına
karşı bir üst mahkemesi olan ağır ceza mahkemesinde itiraz edilirdi. Bunun
gerekçesi basitti ve netti, vatandaşın itirazını daha teminatlı olan yüksek
dereceli bir mahkemede değerlendirebilmesi imkânını sağlamaktı. Ancak, AKP'nin
on iki yıllık uygulamış olduğu sistemde, Balyoz davasında olduğu gibi,
özellikle o davadaki Engin Alan mağduriyetinde olduğu gibi yatay bir itiraz
sistemi getirilmektedir. Yatay itiraz sisteminde de sulh ceza hâkiminin
kararına numaralı olarak bir üst sulh ceza mahkemesi hâkimi karar verecektir.
Değerli
arkadaşlarım, ben bu mesleği yirmi iki yıl fiilen yapmış bir kişiyim.
Dolayısıyla, sulh ceza mahkemeleri kaldırıldığında -örneğin, Ankara'da otuz
küsur tane sulh ceza mahkemesi var- bunlar sulh ceza hâkimliğine
dönüştürüldüğünde en fazla bir elin 5 parmağı kadar sulh ceza hâkimi
kalacaktır. Dolayısıyla, bu hâkimler arasındaki sosyal ve mesleki dayanışma,
itirazların değerlendirilmesinde olumsuz etki yaratabilecek kadar sonuç
doğuracaktır. Yani, mesleki dayanışma, karşılıklı sosyal ilişkiler, bir hâkimin
verdiği kararı kaldırmamak, onun kararının bir diğer mahkemede daha haklı
olduğunu ortaya koymak gibi adalet duygusunu ortadan kaldıracak bir sonucu
ortaya çıkaracaktır.
Değerli
arkadaşlarım, bunun şimdiye kadarki teknik değerlendirmesi budur ama siyasi
değerlendirmesinde ise böyle ucube bir sistemin getirilmesinin bir tek anlamı
vardır, o da yargının siyasallaştırılması ya da 17, 25 Aralık operasyonları
nedeniyle ortaya çıkan arama, gözaltına alma, tedbir kararı gibi kararların
Türkiye çapında hangi mahkemeden, ne zaman verileceğinin bilinmemesi nedeniyle
siyasi iktidar tarafından “Hangi mahkemeden, ne zaman böyle bir karar
çıkabilir?” düşüncesini gerçekleştirebilmek amacıyla yaratılmıştır.
Dolayısıyla, bu mahkemelerin kurulması hâlinde, daha doğrusu sulh ceza
hâkimliklerinin ihdası hâlinde buraya zülfüyâre dokunmayacak, Adalet ve
Kalkınma Partisinde siyasi faaliyette bulunduktan sonra avukatlıktan hâkimliğe
geçmiş, savcılığa geçmiş kişiler ile “Uzun yaşa uzun adam.” türünden Rıza
Zerrab’ın tahliyesine karar veren hâkimler veya Adana’da olduğu gibi Facebook
sayfasında AKP’li bir siyaset adamından daha fazla Başbakana övgüler yayan
hâkimler görevlendirilecektir. Böylece AKP yargının girişinde kontrol
mekanizmasını gerçekleştirmiş olacaktır.
Değerli
arkadaşlarım, “Ben yaptım oldu.” diyorsunuz. “Ben yaptım oldu.” diyor iseniz
ben size bir başka şey öneriyorum: Madem sulh ceza hâkimliklerini muhafaza
edeceksiniz, cezasını kaldırın, sulh hâkimliklerini ihdas edin. Sulh
hâkimlikleri ile on iki yıllık iktidarınız süresi içerisinde Konya’nın Çeltik,
Tuzlukçu, Yalıhüyük, Ahırlı, Altınekin, Halkapınar gibi Türkiye’deki 166 tane
ilçede yargı faaliyetini sona erdirdiniz, adliyeleri kaldırdınız. Evet, bu bir
tasarruftur diye ifade ediyorsunuz ama adaletten tasarruf olmaz. Bu küçük
ilçelerde madem sulh ceza hâkimi olacak idi ise bu küçük ilçelerde de sulh
hâkimliklerini ihdas edin. Bu istinaf mahkemesinde iddianız vardı, “Osmanlı
bunu daha önce yaşamış, bizim hukukumuzda var.” diyordunuz; sulh hâkimlikleri
de var Osmanlı zamanında, 1924 yılında kaldırıldı bunlar da istinaf mahkemesi
gibi. O zaman, küçük ilçelerde, adalete ulaşma diye ifade ettiğimiz en temel
insani hakkı, en temel evrensel hakkı da sulh hâkimliklerinin ihdası ile yerine
getirmiş olursunuz. Ancak, sizin bunu yapacağınıza inanmıyorum çünkü siz,
Türkiye’yi yargı alanında hallaç pamuğu gibi attıktan sonra yargının düzenini
kalbura çevirdiniz. Şimdi bu yasa ile Yargıtayı, Danıştayı, HSYK’yı tekrar
kalbura çevirir gibi çeviriyorsunuz; aynen eğitim sisteminin 4+4+4 şeklinde
hallaç pamuğu gibi atılması, aynen işçi sendikalarının sarı sendikaya, iktidar
yandaşı sendikalara dönüştürülmesi gibi, aynen sivil toplum örgütlerinin ve
özellikle mali ve sosyal güvenlik açısından teftiş tehdidi altında bulunan iş
adamlarının hallaç pamuğu gibi atılması gibi Türkiye’yi ekonomik ve sosyal
alanda böyle bir sorunla karşı karşıya bıraktınız. Böyle bir sorunun Türkiye’yi
ne hâle getirdiğini dış politikada da görmekteyiz. 
Dış politikada
karşımıza çıkan sorun ise, Kırım elden gidiyor, AKP’den ses yok; Suriye’de
terör örgütleriyle iş birliği yapıyor, gelecekte Lahey Adalet Divanında
Türkiye’nin yöneticilerinin yargılanması gibi bir sonuç doğacak, yine buna bir
ses yok; Türkmeneli elden gidiyor Irak’ta, Suriye’de, buna etkin bir tedbir yok;
Annan Planı gibi ucube bir plana öncülük ettiniz, şimdi yeni Annan planları
hazırlanıyor, Kıbrıs elden gidecek, ona ses yok; elhasılıvelkelam, Türkiye
elden gidiyor, AKP’den ses yok. (MHP sıralarından alkışlar) 
BAŞKAN –
Teşekkür ederim Sayın Bal.
Şahsı adına
Kütahya Milletvekili Sayın Alim Işık konuşacak. (MHP sıralarından alkışlar) 
ALİM IŞIK
(Kütahya) – Sayın Başkan, değerli milletvekilleri; gecenin bu geç vaktinde görüşülmekte
olan 592 sıra sayılı Kanun Tasarısı’nın 4’üncü bölümünde şahsım adına söz
aldım. Hepinizi saygıyla selamlıyorum. 
Bu vesileyle
mübarek Berat Kandili’nin tüm İslam âlemine, aziz Türk milletine hayırlar
getirmesi temennilerimi iletmek istiyorum. 
Değerli
milletvekilleri, kalıcı yasalar ancak sistem yaklaşımıyla çözüm arayan
felsefeye dayalı yasalar oluyor. Maalesef, Adalet ve Kalkınma Partisi
hükûmetleri döneminde bu anlayıştan uzak yasa yapma tekniği yine bu kanun
tasarısında da gözümüze çarpmaktadır. Sadece bu bölümde, 2005 yılında
çıkartılmış 5320 sayılı Ceza Muhakemeleri Kanunu’nun Yürürlük ve Uygulama Şekli
Hakkında Kanun’da 4 madde, yine 2006 yılında çıkartılmış 5549 sayılı Suç
Gelirlerinin Aklanmasının Önlenmesi Hakkında Kanun’da 2 madde, 2013 yılında
çıkartılmış 6415 sayılı Terörün Finansmanının Önlenmesi Hakkında Kanun’da 1
madde, 2007 yılında çıkartılmış 5607 sayılı Kaçakçılıkla Mücadele Kanunu’nda 1
madde, 2010 yılında referandumdan sonra çıkartılan 6087 sayılı Hâkimler ve
Savcılar Yüksek Kurulu Kanunu’nda 11 madde, 1983 yılında çıkartılmış 190 sayılı
Kanun Hükmünde Kararname’de 1 maddede değişiklik yapılıyor, ayrıca 4 kanunun
bazı maddeleri yürürlükten kaldırılıyor. Baktığınız zaman, değişikliklerin son
on iki yıllık AKP iktidarında çıkartılmış yasalarda olduğunu görüyorsunuz. 
Başka bir
anlayış, başka bir siyasi partinin çıkarmış olduğu, gerçekten, günümüzde
toplumun sorunlarına çözüm bulamayan yasalarda değişiklik olsa anlarım; 2010
yılında siz çıkarmışsınız, 2013 yılında siz çıkarmışsınız. Bu kanunlar
görüşülürken -çok iyi hatırlıyorum- birçok konuda itirazlarımız oldu,
düzeltilmesi konusunda önerilerimiz oldu, hepsini reddettiniz ama tek bir
sebebi vardı, gelen öneriler doğru da olsa, muhalefetten geldiği için
reddedildi. Şimdi bakıyorum, o gün reddettiklerinizi bugün kendiniz
getiriyorsunuz. O zaman bu anlayış, gerçekten çürümüş bir anlayış. Bu anlayış,
sistem yaklaşımıyla konulara bakılmadığının, sadece günlük olaylar ve kişiler
üzerinden AKP siyasetinin yürütüldüğünün bir göstergesi. 
 17, 25 Aralık
tarihlerindeki “asrın yolsuzluğu” olarak bilinen ve bunun faillerinin ortaya
konulmasını amaçlayan yolsuzluk ve rüşvet operasyonu, maalesef, AKP için
yargıda bir milat olmaktadır. 2010 yılında referandum yapacaksınız, Hâkimler
Savcılar Yüksek Kurulunun yapısını değiştiren maddeleri için kamuoyuna “Yeni
bir adalet sistemi getireceğiz, sorunlarınızı hızla çözeceğiz ve ileri
demokrasiye geçişin altyapısını kuracağız.” diyeceksiniz, aradan iki yıl
geçecek, üçüncü yılda “Yanlış yapmışız, biz kendi yargımızı kendimiz bozmuşuz,
şimdi düzelteceğiz.” diyeceksiniz.
Değerli
milletvekilleri, bir gecede bir ülkede 2.200’den fazla hâkim ve savcının yeri
değiştiriliyor, atamasıyla oynanıyorsa -kusura bakmayın- bunun adı hukuk
olamaz, olmamalıdır. İki gün önce çıkan kararnameyle birçok hâkim savcının yeri
değiştirildi, birçoğunun görevinde değişiklik yapıldı, bir yerden alındı başka
bir yere -tabiri caizse- sürüldü. 
Peki,
gönderdiğiniz yer Türkiye Cumhuriyeti devletinin ili, ilçesi ya da başka bir
yerleşim birimi değil mi? Bu hâkim “A” ilinde tehlikeliyse, “A” ilinde paralel
yapının hâkimi olarak görev yaptıysa, gittiği “B” ili Türkiye’nin ili değil
midir? 
O nedenle, bu
düzenlemelerin yargı sorunlarını çözmeyeceğini bir kez daha hatırlatıyor,
hepinize saygılar sunuyorum. (MHP sıralarından alkışlar)
BAŞKAN –
Teşekkür ederim. 
Şahsı adına
ikinci konuşmacı Sayın Mevlüt Akgün, Karaman Milletvekili. (AK PARTİ
sıralarından alkışlar) 
MEVLÜT AKGÜN
(Karaman) – Sayın Başkan, değerli milletvekilleri; görüşülmekte olan 592 sıra
sayılı Türk Ceza Kanunu ile Bazı Kanunlarda Değişiklik Yapılmasına Dair Kanun
Tasarısı’nın dördüncü bölümü üzerinde şahsım adına söz almış bulunmaktayım. Bu
vesileyle yüce heyetinizi saygıyla selamlıyorum. Ben de bu gece idrak ettiğimiz
Berat Kandili’nizi tebrik ediyorum, kandilin İslam âlemine ve milletimize
hayırlar getirmesini temenni ediyorum. 
Değerli
arkadaşlarım, ceza kanunları toplumsal barışı korumak ve suçların işlenmesini
önlemek bakımından önemli bir işleve sahiptir. Bu anlamda ceza hukukunun
evrensel temel ilkeleri ve anayasal kurallara aykırı olmamak kaydıyla, ülkenin
sosyal ve kültürel yapısı, ahlaki değerleri ve ekonomik hayatın gereksinimleri
göz önüne alınarak ceza politikası belirlenmekte ve ceza politikasına uygun
olarak da o ülkede suç siyaseti oluşturulmaktadır. Toplumsal yaşamın
gerektirdiği hâllerde zamanın ruhuna uygun olarak kanunlarda değişiklik yapmak
aynı zamanda hukuk devletinin gerekleri arasındadır. 
Bugün görüşmekte
olduğumuz tasarı, yargı reformu ihtiyacından doğan değişiklikler içermektedir.
Ayrıca, tasarıda yıllardır uygulamaya geçmesini beklediğimiz istinaf
mahkemeleri ile ilgili düzenlemeler de yer almaktadır. Yargı hizmetlerinin
hızlandırılması, etkin ve verimli bir şekilde sunulabilmesi amacıyla istinaf
uygulamasına ülkemizde ihtiyaç vardır. 
Sayın Başkan,
değerli milletvekilleri; tasarının dördüncü bölümü 83’üncü ile 104’üncü
maddeler arasında düzenlenmektedir. Bu bölümde en dikkat çeken düzenleme sulh
ceza mahkemelerinin kaldırılmasına ilişkin düzenlemedir. 83’üncü ve 84’üncü
maddelerde yapılan düzenleme ile sulh ceza mahkemelerinin görev alanına giren
suçların yargılanması asliye ceza mahkemelerine devredilmektedir. Ayrıca,
soruşturma aşamasında hâkim tarafından verilmesi gereken kararları vermek üzere
sulh ceza hâkimlikleri kurulmaktadır. 
Değerli
arkadaşlarım, yargılama faaliyeti yapan ilk derece ceza mahkemeleri arasında
sulh ceza-asliye ceza ayrımı yapılması doğru bir uygulama değildi çünkü aynı
usul kuralları uygulayan iki mahkeme arasında sık sık görev uyuşmazlığı sorunu
gündeme gelmekte idi. Yargılamanın hızlanması bakımından sulh ceza
mahkemelerinin pratikte bir faydası da bulunmamaktaydı. Sulh ceza
mahkemelerinin kaldırılmasıyla yerine kurulan sulh ceza hâkimliği oluşturulması
bir yandan koruma tedbirlerine ilişkin ihtisaslaşma sağlarken diğer yandan da
temel hak ve hürriyetlerin daha etkin bir şekilde güvence altına alınmasının
yolunu açmaktadır. 
Yine bu bölümde,
günümüzde gittikçe artan ve önemli bir toplumsal sorun hâline gelen uyuşturucu
kullanma suçuyla ilgili olarak Türk Ceza Kanunu’nun 191’nci maddesiyle tedavi
tedbirleri ve denetimli serbestlikle ilgili düzenlemeler yer almaktadır. 
Yine tasarının
bu bölümünde, Terörizmin Finansmanının Önlenmesi Hakkında Kanun uygulaması
bakımından hukukumuzda esasen yer almayan “elektronik ortamda tebligat” isimli
yeni bir müessese düzenlemeye girmektedir. 
Tasarının 87’nci
ve 88’inci maddelerindeki hükme göre, Tebligat Kanunu’nun 7/a maddesinde
düzenlenen tebligata ilişkin usullere bağlı olmaksızın elektronik ortamda
tebligat yapılması ve bu tebligatın karşı tarafa ulaştığında tebliğ edilmiş
sayılması kuralı yer almıştır. Tasarıda elektronik tebligata ilişkin
yükümlülükleri yerine getirmediği tespit edilen kişi, kurum veya kurumlara
başkanlık tarafından ağır idari para cezası uygulaması da yer almaktadır. 
Değerli
arkadaşlarım, tasarının dördüncü bölümünde ağırlıklı düzenleme 6087 sayılı
Hâkimler ve Savcılar Yüksek Kurulu Kanunu’yla ilgili değişiklik hükümleridir.
Bilindiği üzere, Anayasa Mahkemesi 10/04/2014 tarihli kararıyla 6087 sayılı
HSYK Kanunu’nun bazı maddelerini iptal etmişti. Bu iptal kararının dışında,
Anayasa hükümlerine ve Anayasa Mahkemesi kararlarına uygun olarak tasarıda
değişiklikler yer almaktadır. 
Hükûmetimiz ülkemizde sağlam bir hukuk devletinin
inşası ve yargı hizmetlerinin hızlı, etkin ve verimli hâle getirilmesi için
çalışmalarına devam etmektedir. 
Bu tasarının yargı reformu düşüncesine ve
stratejisine hizmet edeceğini umuyor, hayırlı olmasını diliyor, hepinize
hayırlı geceler diliyorum. (AK PARTİ sıralarından alkışlar)
BAŞKAN – Teşekkür ederim.
Sayın milletvekilleri, bölüm üzerinde İç Tüzük’ün
72’nci maddesine göre verilmiş bir önerge vardır, önergeyi okutuyorum:
TBMM
Başkanlığına
Bölüm görüşmelerine İçtüzük 72’ye göre devam
edilmesini arz ederim.
Oktay Vural
İzmir
MHP Grup Başkan Vekili
BAŞKAN – Önergeyi oylarınıza sunuyorum…
III.- YOKLAMA

(MHP ve CHP sıralarından bir grup milletvekili
ayağa kalktı)
OKTAY VURAL (İzmir) – Yoklama istiyoruz.
BAŞKAN - Karar yeter sayısı mı?
OKTAY VURAL (İzmir) - Yoklama efendim.
BAŞKAN – Yoklama talebi var.
Sayın Vural, Sayın Korkmaz, Sayın Yılmaz, Sayın
Akar, Sayın Işık, Sayın Öz, Sayın Kalaycı, Sayın Çınar, Sayın Bal, Sayın
Çirkin, Sayın Varlı, Sayın Erdoğan, Sayın Halaman, Sayın Dibek, Sayın
Bayraktutan, Sayın Yılmaz, Sayın Batum, Sayın Aygün, Sayın Köktürk, Sayın
Haberal.
Yoklama için iki dakika süre veriyorum ve süreyi
başlatıyorum.
(Elektronik cihazla yoklamaya başlandı) 
BAŞKAN - Sayın milletvekilleri, şimdi okuyacağım
isimlerin tekrar sisteme girmesini rica ediyorum. Yoklama nedeniyle sıra
karıştı. 
Sayın Genç, Sayın Yılmaz, Sayın Işık, Sayın
Köktürk, Sayın Öz.
Yoklamadan sonra lütfen.
(Elektronik cihazla yoklamaya devam edildi) 
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati:
23.53
ON BİRİNCİ
OTURUM
Açılma Saati:
00.075
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Muhammet Bilal MACİT (İstanbul)
-----0-----
BAŞKAN – Türkiye
Büyük Millet Meclisinin 102’nci Birleşiminin On Birinci Oturumunu açıyorum.
III.- YOKLAMA
BAŞKAN –
Dördüncü bölüm üzerinde İzmir Milletvekili Oktay Vural’ın İç Tüzük’ün 72’nci
maddesi uyarınca vermiş olduğu görüşmelere devam edilmesine ilişkin önergenin
oylanmasından önce yapılan yoklamada toplantı yeter sayısı bulunamamıştı. 
Şimdi yeniden
elektronik cihazla yoklama yapacağız. 
Yoklama için iki
dakika süre veriyorum ve yoklama işlemini başlatıyorum. 
(Elektronik cihazla yoklama yapıldı)
BAŞKAN –
Toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)

BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Kanun
tasarısının görüşmelerine kaldığımız yerden devam edeceğiz. 
Komisyon burada.
Hükûmet burada. 
Şimdi on beş
dakika süreyle soru-cevap işlemini yapacağız. Sisteme giren milletvekillerine
söz vereceğim. 
Sayın Genç,
Sayın Yılmaz, Sayın Işık, Sayın, Köktürk, Sayın Öz, tekrar sisteme girerseniz… 
Buyurun Sayın
Öz. 
ALİ ÖZ (Mersin)
– Teşekkür ediyorum Sayın Başkanım.
Sayın Bakan,
hâkimlerden 2.200, savcılardan 2.200 kadar kişinin yeri değiştirildi basında
yer aldığına göre. Bunların yer değişikliğinin sebepleri nelerdir? Bunların
paralel yapıyla alakalı olanlarını nasıl tespit ettiniz? Bunlar Türkiye’nin
başka yerlerinde görev yaptıklarında, paralel yapının üyesiyse eğer bunlar,
paralel yapının üyesi olmaktan vaz mı geçecekler? Bu tasnifi, bu ayrımı neye
göre yaptınız? Gittikleri yerde benzer örgütün veya benzer bir cemaatin
tekrardan üyesi olmayacaklar mı? Oradaki vatandaşlarımız bu hâkim ve savcıların
karşısına çıktığında nasıl bir muameleye maruz kalacaklar, bunu çok merak ediyorum.
Diğer tasniflerde de, görev yeri değişikliği olanlarda başka değer yargılarınız
da, kıstaslarınız da var mı? Bunları nasıl ayırdınız? Bunları cevaplarsanız
memnun olurum. 
BAŞKAN – Sayın
Yılmaz…
SEYFETTİN YILMAZ
(Adana) – Teşekkür ediyorum Sayın Başkan. 
Sayın Bakan,
Almanya’dan Derya Hanım diye bir anneyle görüştüm. Kendi oğluyla beraber
Hamburg’ta 50’ye yakın Türk vatandaşının çocuğunun Suriye’ye gittiklerini ifade
etti ve altı aydır haber alamadıklarını bildirdiler. Bununla ilgili size
herhangi bir müracaat var mı? Bu konuda bilginiz var mı?
İkinci sorum da,
Sayın Başbakanın temsilcisiyle Oslo’da teröristbaşları görüşürken Kandil’den
özel uçakla oraya teröristler götürüldü mü? Götürüldüyse kim gitti ve ne zaman
gitti?
Teşekkür
ediyorum. 
BAŞKAN – Sayın
Işık…
ALİM IŞIK
(Kütahya) – Teşekkür ediyorum Sayın Başkan. 
Sayın Bakan, Çek
Yasası’nda yapılan en son değişiklikle bilindiği gibi cezalar kaldırıldı, hapis
cezası. Ancak bu değişikliğin ardından çok sayıda çekin karşılıksız çıktığı ve
piyasada ciddi mağduriyetlerin ortaya çıktığı haberleri zaman zaman basında yer
almaktadır. Bu konuda yeni bir düzenleme yapmayı düşünüyor musunuz?
İkincisi, İcra
ve İflas Kanunu’nun 340’ıncı maddesi gereğince zamanında taahhüdünü yerine
getiremeyenlere uygulanan tazyik hapsinin kaldırılması konusunda bir çalışmanız
var mı? Şu anda bu maddeden dolayı kaç kişi mağdur durumda ve takip
aşamasındadır? Bilgi verirseniz sevinirim.
Teşekkür ederim.
BAŞKAN – Sayın
Genç…
KAMER GENÇ
(Tunceli) – Özelleştirme İdaresince özelleştirilip de idari yargı tarafından
iptal edilen kaç tane karar vardır? Hangi kurumların özelleştirilmesiyle ilgili
işlemler iptal edilmiştir? Bunlardan yerine getirilmeyen kararlar hangi
işletmelerle ilgilidir? Bunların tek tek isimlerini istiyorum.
Bir de Okmeydanı’nda
Uğur Kurt isminde bir vatandaşın öldürülmesini sağlayan… Polis olduğu yapılan
tespitlerden anlaşılmıştır. O gün orada bir polis kurşunuyla öldürüldüğü tespit
edilmiştir. Bunun faili bulunmuş mudur, polis yakalanmış mıdır? Bu tahkikat
hangi safhadadır?
Ayrıca, 17, 25
Aralık olayları nedeniyle bir savcı, mahkeme tarafından yapılan dinlemeler
için, “Ben bu dinlemeleri yasal olarak kabul etmiyorum.” diyor ve mahkemenin
dinleme kararını hükümsüz sayıp, takipsizlik kararı veriyor. Bu konuda bilgi
verir misiniz?
BAŞKAN –
Teşekkür ederim.
Sayın Köktürk…
ALİ İHSAN
KÖKTÜRK (Zonguldak) – Sayın Bakan, bu tasarının 71’inci maddesindeki
düzenlemeyle cumhuriyet savcılarının kovuşturmaya yer olmadığına yönelik
kararlarının itirazen inceleme yetkisinin en yakın ağır ceza mahkemesi
heyetinden alınarak cumhuriyet savcısıyla aynı yerde görev yapan sulh ceza
hâkimine verilmesinin 17 Aralık ve 25 Aralık soruşturmalarıyla, yolsuzluk
soruşturmalarıyla bağı nedir? Cumhuriyet savcılarının takipsizlik kararı
vermesine yönelik kararlarındaki denetimi zayıflatmaktan güdülen amaç nedir,
yani hangi amaçlar öngörülmektedir?
BAŞKAN – Sayın
Erdoğan…
MEHMET ERDOĞAN
(Muğla) – Teşekkür ediyorum Sayın Başkan.
Sayın Bakan,
kapatılan adliyelerin açılması konusunda bir çalışmanız var mı? Yine, 21 Mart
2013 tarihinde Diyarbakır’da yapılan kanunsuz mitingle ilgili, bu mitingi
düzenleyenlerle ilgili herhangi bir yasal işlem yapıldı mı? Bu kanunsuzluğa
izin veren kamu görevlileri hakkında yapılan herhangi bir işlem var mıdır? 
17 Aralıktan bu
yana kaç hâkim, savcı tayin ettiniz? Bu tayinler iktidarınızı aklamaya yetecek
mi?
Teşekkür
ediyorum.
BAŞKAN – Sayın
Bayraktutan…
UĞUR BAYRAKTUTAN
(Artvin) – Teşekkür ediyorum Sayın Başkan.
Sayın Bakan,
Türkiye Barolar Birliği bu yeşil pasaporta ilişkin olarak Adalet Bakanlığından
çok kez talepte bulundu. Adalet Bakanlığı, Barolar Birliğindeki avukat sayısını
gerekçe göstererek bu talebi reddetti. Şimdi, Türkiye Noterler Birliğine bağlı
2 bine yakın noter var; bütün Türkiye'de 2 bin rakamı yok, 1.500 veya 1.600
civarında noter var. Türkiye Noterler Birliği de uzun yıllardır yeşil pasaporta
ilişkin talepte bulunuyor. Devlet, hizmetlisine yeşil pasaport veriyor, ne
yazık ki, en çok güvendiği memuru olan notere, devletin mührünü alan notere,
Noterler Birliğine yeşil pasaport vermiyor. Hangi hukuki gerekçeyle bunu
açıklayabilirsiniz? Bu Noterler Birliğinin ciddi -benim eşim de noter- anlamda
talebi var. Adalet Bakanlığı, Dışişleri Bakanlığı bu konuda niye direniyor?
Bakın, devletin en güvendiği memurudur noter, devlet hiçbir memuruna bu şekilde
mührünü vermiyor. Dışişleri Bakanlığını niye ikna edemiyor Adalet Bakanlığı?
Bizler de bu konuda girişimde bulunduk. Noterler Birliğiyle ben de bağlantı
hâlindeyim. Bu konuda bir açıklama yapar mısınız?
BAŞKAN –
Teşekkür ederim. 
Sayın Bakan, söz
sizde, 25 tane sorunuz var.
Buyurun.
ADALET BAKANI
BEKİR BOZDAĞ (Yozgat) – Sayın Öz’ün sorusu son kararnameye dair. Tabii,
bildiğiniz gibi, hâkimler ve savcılarla alakalı atama ve yer değiştirme
kararnameleri HSYK’nın 1. Dairesi tarafından yapılmaktadır. HSYK 1. Dairesi
kendi koyduğu ilkeler çerçevesinde bunu yapmaktadır. Kurul Başkanı olan Adalet
Bakanının 1. Dairenin çalışmalarına katılma hak ve yetkisi olmadığı gibi
herhangi bir oy ve görüş bildirme yetkisi de yok, tamamen kurulun kendi aldığı
kararlar çerçevesinde yapılmaktadır. Esasında yargıdaki en büyük kararname her
zaman yaz kararnamesidir. Bu kararnamedeki sayılar her zaman kabarık olur.
Sanki ilk defa bu kadar yüksek sayıda bir kararname çıkarılıyormuş gibi bir
algı veriliyor.
ALİM IŞIK
(Kütahya) – Ama daha önce hiç böyle olmadı Sayın Bakan.
ADALET BAKANI
BEKİR BOZDAĞ (Yozgat) – Bak, ben rakamlar vereceğim. 2011 yılında adli yargıda
1.976, idari yargıda 254 kişi -haziran kararnamesi- 2012 yılında adli yargıda
2.335 kişi, idari yargıda 184 kişi; 2013 yılında adli yargıda 1.923 kişi, idari
yargıda 148 kişi; 2014, şu anki yaz kararnamesinde adli yargıda 2.224, idari
yargıda 293 kişi. Dikkat ederseniz, rakamlar üç aşağı beş yukarı birbirine denk
rakamlar. Ama tabii, Türkiye’de son zamanlarda yaşanan tartışmalar nedeniyle
herkes “Acaba burada şu var mı, bu var mı, şundan mı yapıldı, bundan mı
yapıldı?” şeklinde değerlendirmeler yapıyor. Bunu çarpıtmak isteyenler de var
ama işin esası, rutin ve normal bir kararnamedir. Sayı iki az, üç fazla
olabilir. Bunun özellikle bilinmesini isterim. 
Sayın Işık, Çek
Yasası’nda değişiklik yapan yasayla bildiğiniz gibi hapis cezası kaldırıldı.
Esasında Anayasa’ya da uygun bir düzenleme yapıldı çünkü Anayasa sözleşmeden
doğan yükümlülüklerin yerine getirilmemesinin hapis cezasıyla
müeyyidelendirilemeyeceğini hüküm altına alıyor. O zaman da çok tartışıldı
fakat daha sonra şöyle bir karar alınmıştı: BDDK bünyesinde Risk
Santralizasyonu Merkezi diye bir merkez kuruldu. Şu anda da faaliyette bu
merkez. Şifreli bu; kişilerin oraya üye olmaları gerekiyor. Oradan o kişinin
bütün faturaları, bütün ödemeleri gözüküyor. Eskiden sadece kontrol etmek
isteyenler negatif olan durumları görebiliyordu ama şimdi, Alim Işık’la ilgili,
eğer bir şirketse veya şahıssa ödediği bütün bonolar, çekler, senetler, Visa
kartı, telefon faturası, ne kadar ödemesi varsa kayıt altında, hepsi o sicilde
gözüküyor. Dolayısıyla çek alan veya çek veren herkes çek aldığı, çek verdiği
kişinin sicilini görerek bunu veriyor. Sonucuna da tabii katlanması gerekiyor.
Ama eskiden böyle bir durum yoktu, yani referanslar oluyordu veya bir şekilde
kendince araştırma yapıyordu. Şimdi daha iyi bir sistem kuruldu. Geçen partinin
Afyon’daki toplantısında bizim milletvekillerimiz de bu konuda epey şikâyet dile
getirdi, Ekonomiden Sorumlu Koordinatör Başbakan Yardımcımız Ali Bey orada
rakamları da açıkladı. Şu anda rakam itibarıyla bu yasanın çıkmasından önce
karşılıksız çıkan, takasa giren çekle şimdiki arasında olumsuz anlamda bir
gelişme yok, aksine, olumlu anlamda bir gelişme var. Burada sorun şu: Bu Risk
Santralizasyonu Merkezinin sunduğu imkânı bizim iş adamlarımız henüz yeteri
kadar öğrenmiş değil. Öğrenmiş olsalar ben eminim ki bu noktada çok
rahatlayacaklar, çekini kabul etmeyecekleri kişilerin çeklerini kabul
etmeyecekler, piyasa kendi içinde bir güven sistemini inşa etmiş olacaktır. 
Hapisle ilgili
“Yeniden getirin.” dendiğinde, tabii, yeniden getirilebilir fakat hapis
cezasıyla bir kişinin karşı karşıya kalabilmesi için –burada pek çok avukat
arkadaş var, bilirler ki- günü gününe davayı takip etse…
ALİM IŞIK
(Kütahya) – Hapis getirilmesi değil efendim, bir fon oluşturulması düşünülmüyor
mu?
ADALET BAKANI
BEKİR BOZDAĞ (Yozgat) – …hiçbir zaman gecikmesi olmasa en erken beş senede
içeri ancak girebiliyor yani bu, alacağın tahsili için fazla bir imkân
sağlamıyor. Ama şimdi şu sistem gerçekten önemli bir sistem. Bu uygulandıkça
çek gerçekten paraya dönecektir, aksi takdirde çek bono vasfını kazanacaktır.
Uygulamayı biraz daha görelim, ondan sonra biz bunu yeniden ele alabiliriz
ihtiyaç varsa.
Yıllara göre
burada rakamlar da var. Vaktinizi almak istemiyorum, arkadaşlar bana şu anda
veriyorlar. 
Tazyik hapsinin
kaldırılmasına ilişkin bir çalışmamız yok, kaldırılmasını da işin doğrusu doğru
görmüyoruz Bakanlık olarak. 
ALİM IŞIK
(Kütahya) – Çekte kalktı, burada duruyor yani hakikaten adaletsizlik.
ADALET BAKANI
BEKİR BOZDAĞ (Yozgat) – Rakamlar şu anda elimizde yok, onu ifade edeyim.
Sayın Köktürk,
tasarının 70’inci maddesindeki sulh ceza mahkemeleriyle ilgili hususu sordu. Bu
son derece önemli bir değişiklik. Esasında, sulh ceza-asliye ceza ayrımının bir
anlamı yok çünkü aynı usule tabiler. Sadece hapis cezasına göre bir görev
sınırı vardı. Bu, iş yükünün adaletsiz dağılımına da yol açıyordu, şimdi
tekleştirdik. Asliye cezaların sayısı artacak bundan sonra, iş yükü adil
dağılacak.
İtirazlarla
ilgili de, sulh ceza hâkimliğine verildi ama bütün sulh ceza hâkimliklerine
verilmedi itiraz, sadece ağır ceza merkezinin bünyesinde olan sulh ceza
hâkimliğine verildi. Örneğin, Ankara’nın ilçelerinde sulh ceza hâkimleri var.
Bir ilçedeki cumhuriyet savcısı takipsizlik kararı verdi Polatlı’da diyelim,
Polatlı’daki sulh ceza hâkimine ağır ceza yoksa itiraz etmiyor. Nereye edecek?
O zaman Ankara ağır ceza nezdindeki sulh ceza hâkimine itiraz edecek. Sadece,
ağır ceza merkezinde bulunan cumhuriyet savcılarından bir tanesi takipsizlik
kararı verdiğinde oradaki sulh cezaya itiraz edecek. Bu bizim sistemimize
yabancı bir şey değil. Şu anda diyelim bir ağır ceza mahkemesinin verdiği karara
itirazı kabilse ne yapıyor? Bir sonraki numaralı ağır cezaya, bir sonraki
numaralı asliye cezaysa asliye cezaya itiraz ediliyor. Şu anda asliye cezalarda
bir savcı dava açıyor, değil mi? Açtığı zaman asliye cezada tek hâkim on yıla
kadar hapis cezası verebiliyor. Biz diyor muyuz savcıyla hâkim anlaşır, on yıla
kadar ceza verir? Onu demiyoruz. Aksine, böyle bir şey düşünmek de doğru değil.
Şu anda savcıların, hâkimlerin birbirlerini tanımadığını… Diyelim ki Yozgat
merkez Çorum’a gidiyor. “Çorum’daki ile Yozgat’taki birbirini tanımıyor,
birbirini bilmez.” dersek kendimizi aldatırız yani herkes birbirini tanıyor,
birbirini biliyor. Burada önemli olan hukukun doğru işlemesi.
Ağır cezayı
yaptığında heyet olduğu için daha güvenceli gözüküyor ama hepimiz çok iyi
biliyoruz ki ağır ceza mahkemeleri bu işi biraz da angarya gibi görüyor, kendi
asli şeyinin dışında görüyor. Reis ne derse diğer üyeler de ona göre bakıyor
veya bir üyeye veriyor “Sen bak.” diyor, onlar imza atıyor ama şimdi sulh ceza
hâkimliği müessesesinde yargılama yapmayacak bunlar, hiçbir dava dosyasına
bakmayacak. Sadece işleri bu olacak, asli işleri bu olacak. Tedbirler hakkında
karar verecek, kabahatlere ilişkin idari yaptırımlar…
(Mikrofon
otomatik cihaz tarafından kapatıldı)
BAŞKAN – Sayın Bakan, cümlenizi bitirin isterseniz,
süreniz doldu. 
KAMER GENÇ
(Tunceli) – Bizim sorular ne oldu? Yazılı mı cevap vereceksiniz?
ADALET BAKANI
BEKİR BOZDAĞ (Yozgat) – Sayın Başkanım, izin verirseniz…
BAŞKAN –
Cümlenizi tamamlayın lütfen.
ADALET BAKANI
BEKİR BOZDAĞ (Yozgat) – Dolayısıyla, bu son derece önemli bir müessese,
ihtisaslaşma olacak. Belki bundan sonra göreceksiniz, bu noktadaki kararlar
daha sıhhatli olacak. Bir de bu hâkimliklere kıdemli olanlar atanacak. 
Sayın
Bayraktutan’ın dediğine aynen katılıyorum. Yani, bu konularda verilmemesini ben
de doğru görmüyorum. Benim Bakan olarak bunun olumlu neticelenmesi için
noterlerimiz bakımından da, avukatlarımız bakımından da çalışacağımı bilmenizi
isterim çünkü bu bizim kanunlardan değil, biraz Pasaport Kanunu’ndan
kaynaklanıyor ama onu ayrı bakanlık takip ediyor. Fakat, ben de Bakan olarak bu
konuda olumlu bir noktaya gitmesi için takip edeceğim. 
Almanya’dan
gelen Suriye’ye geçenlerle ilgili şu anda benim elimde bir bilgi yok, bunu
öğrenerek vermemiz lazım. Onun için onu yazılı olarak bilgi verebilirim.
SEYFETTİN YILMAZ
(Adana) – Telefon numarası var bende, verebilirim.
ADALET BAKANI
BEKİR BOZDAĞ (Yozgat) – Oslo’yla ilgili iddia, soru bir iftiradır yani onun
gerçekle bir alakası yok. 
Özelleştirmeyle
ilgili, nerede iptal edildi, kaç tane dava var, ona dair şu anda benim elimde
bir veri yok. O veriler olduğunda ben size yazılı olarak verebilirim.
OKTAY VURAL
(İzmir) – Oslo’ya yürüyerek mi gitmişler, tarifeli uçakla mı gitmişler(!)
ADALET BAKANI
BEKİR BOZDAĞ (Yozgat) – Okmeydanı’yla ilgili adli ve idari soruşturma
başlatıldı. Silahtan çıkan merminin hangi silahtan çıktığına ilişkin tespitler
yapıldı. Şu anda soruşturma devam ediyor.
KAMER GENÇ
(Tunceli) – Polis dışarıda geziyor.
ADALET BAKANI
BEKİR BOZDAĞ (Yozgat) – Kapalı adliyelerin açılmasına ilişkin şu an bir
çalışmamız yok.
BAŞKAN – Sayın
Bakan, teşekkür ederim.
ADALET BAKANI
BEKİR BOZDAĞ (Yozgat) – Teşekkür ediyorum.
BAŞKAN –
Dördüncü bölüm üzerindeki görüşmeler tamamlanmıştır.
Şimdi, dördüncü
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
83’üncü maddede
üç adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 83 üncü maddesi ile eklenen Ek 1
inci maddenin “b” bendinde yer alan “olanlar” ibaresinden sonra gelmek üzere
“ise” ibaresinin eklenmesini de arz ve teklif ederiz.
 Erol Dora İdris
Baluken Nazmi Gür
 Mardin Bingöl Van
 İbrahim Ayhan Gülser
Yıldırım
 Şanlıurfa Mardin
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının 83. maddesinin madde metninden
çıkarılmasını arz ve teklif ederiz. 
 Ali Rıza Öztürk  Turgut
Dibek  Dilek Akagün Yılmaz
 Mersin Kırklareli Uşak
 Kamer Genç Mehmet
Haberal
 Tunceli Zonguldak
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 83. maddesinin Anayasa’ya aykırı olması
sebebiyle tasarı metninden çıkarılmasını arz ve teklif ederiz. 
 Faruk Bal Ali
Öz Reşat Doğru
 Konya Mersin Tokat
 Yusuf Halaçoğlu Mehmet
Şandır Mustafa Kalaycı
 Kayseri Mersin Konya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MURAT GÖKTÜRK (Nevşehir) - Katılmıyoruz efendim. 
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz. 
OKTAY VURAL
(İzmir) – Sayın Faruk Bal efendim…
BAŞKAN – Önerge
üzerinde Sayın Faruk Bal konuşacak, Konya Milletvekili. 
Buyurun. 
FARUK BAL
(Konya) – Sayın Başkan, değerli milletvekilleri; gecenin bu saatinde ve mübarek
bir gecede yine huzurunuzdayım. Hepinizi saygıyla selamlıyorum. 
Daha önceki
konuşmalarımda ifade ettiğim gibi, Adalet ve Kalkınma Partisinin Türkiye’yi
hallaç pamuğu gibi her alanda dağıttığı bir kanun tasarısıyla yine karşı
karşıya bulunmaktayız. Sulh ceza mahkemeleriyle ilgili biraz önce arz ettiğim
hususu biraz daha genişleterek devam etmeye çalışacağım. 
Değerli arkadaşlarım, Engin Alan Paşa bir tutuklama
kararı talebi ile sevk edildiğinde tutuklanmasına yer olmadığına karar
verilmişti. Daha sonra, Gölcük’te, Donanma Komutanlığında, istihbarat subayının
makam odasında tabanın altında bulunan CD’lerle ilgili olmak üzere tahkikat
genişletildi ve yine bir sulh ceza mahkemesi niteliğindeki özel yetkili ağır
ceza mahkemesi kararıyla tutuklandı. Yapılan yargılamanın neticesinde Engin
Alan Paşa, istihbarat subayının odasının tabanında bulunan 5 no.lu “hard disk”
nedeniyle on sekiz yıl hapis cezasına mahkûm edildi. 
Değerli arkadaşlarım, tutuklamayı reddeden de
hâkimdi, tutuklamaya karar veren de hâkimdi ve devamında da Engin Alan Paşa’yı
mahkûm edenler de hâkimdi. 5 no.lu “hard disk” nedeniyle yapılan yedi ayrı
bilirkişi raporundan beş tanesinin “Bu CD’lerde, bu ‘hard disk’te oynama var.”
demesi, Balyoz darbe planından sonra ortaya çıkan yeni hastanelerin, yeni
sokakların, yeni kapı numaralarının, isimlerin bu “hard disk”te yazılı olması
ve diğer nedenlerle, üzerinde sahtecilik yapıldığı belli olmuştu. 
Şimdi, böylesine vahim bir durumda, Engin Alan Paşa
ve onun gibi -kurunun yanında yaşların da yandığı- onlarca subay ve generalin,
adil yargılanma hakkının ihlal edildiği ve bu kararları veren hâkimlerle de
şimdi paralel yapı diye haklarında istiklal harbi verilecek derecede mücadele
edildiği bir süreçteyiz ve bu kanun da onunla ilgilidir. 
Değerli arkadaşlarım, yedi tane bilirkişi raporunun
içerisinde beş tanesi bununla ilgili olmak üzere sahtecilik iddiasının ortaya
çıkması ve bunun da TÜBİTAK tarafından karar kesinleştikten sonra tekrar dile
getirilmesi üzerine yapılmış olan Ceza Muhakemesi Kanunu gereğince sanık lehine
bozma talebine ilişkin dilekçesi de Yargıtay Başsavcılığı tarafından
reddedilmiştir.
Lütfen hepiniz
dinleyin, reddedilme gerekçesi nedir biliyor musunuz? Reddedilme gerekçesi:
“Evet, ‘hard disk’lerde böyle bir sahtelik vardır ancak bu sahtelikler ‘hard
disk’ yakalanmadan önce yapılmıştır.” Önce veya sonra olmasının ne anlamı var?
Elbette ki Engin Alan’ı oraya tıkan güç öyle bir “hard diski” hazırlamış ve o “hard
disk” orada bulunsun diye oraya yerleştirilmiş. Dolayısıyla, böyle mantıksız,
böyle ölçüsüz, izansız bir gerekçeyle Engin Alan Paşa hâlâ içeridedir. 
Şimdi, bu yasa
ile Engin Alan Paşa gibi kurunun yanında yaşları yaktığınız kişiler 2010
tarihinde Anayasa değişikliği ile ortaya çıkardığınız ve “Yargıyı
bağımsızlaştırıyoruz, vesayetten kurtarıyoruz.” dediğiniz düzenlemenin
ürünüdür. Şimdi yaptığınız değişiklik ile sulh ceza mahkemelerine
yerleştireceğiniz siyasallaştırılmış hâkimler… AKP’de siyasal faaliyette
bulunup, hatta il başkanlığına aday bile olduktan sonra savcı yapıp Soma’da
görevlendirdiğiniz savcılar gibi, Adana’daki AKP’ye övgüler yağdıran hâkim
gibi, “Uzun yaşa uzun adam.” diyen hâkim gibi hâkimleri…
(Mikrofon
otomatik cihaz tarafından kapatıldı) 
FARUK BAL
(Devamla) – …sulh ceza hâkimliklerinde görevlendireceksiniz ve oradan adalet
bekleyeceksiniz. Böyle bir adaletsizlik olmaz arkadaşlar. Dolayısıyla, önergeyi
yüce heyetin takdirine sunuyorum. 
BAŞKAN –
Teşekkür ederim Sayın Bal.
KAMER GENÇ
(Tunceli) – Karar yeter sayısı…
BAŞKAN –
Önergeyi oylarınıza sunacağım ve karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur. 
Birleşime beş
dakika ara veriyorum. 
Kapanma Saati: 00.37
ON İKİNCİ OTURUM
Açılma Saati:
00.46
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Muharrem IŞIK (Erzincan), Bayram ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 102’nci Birleşiminin On İkinci Oturumunu açıyorum. 
83’üncü madde
üzerinde Konya Milletvekili Faruk Bal ve arkadaşlarının önergesinin oylamasında
karar yeter sayısı bulunamamıştı. 
Şimdi, önergeyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, önerge kabul edilmemiştir.
592 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon burada.
Hükûmet burada.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının 83. maddesinin madde metninden
çıkarılmasını arz ve teklif ederiz.
Mehmet Haberal (Zonguldak) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) - Katılmıyoruz Başkanım.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN – Önerge
üzerinde Mersin Milletvekili Ali Rıza Öztürk konuşacak.
Buyurun Sayın
Öztürk.
ALİ RIZA ÖZTÜRK
(Mersin) – Sayın Başkan, değerli milletvekilleri; önerge üzerinde söz aldım.
Hepinizi saygıyla selamlıyorum.
Şimdi, değerli milletvekilleri, 9/2/2011 tarihinde
kabul ettiğimiz Bazı Kanunlarda Değişiklik Yapılmasına Dair Kanun Tasarısı’nın
-kanun burada- 12’nci maddesiyle 2802 sayılı Hâkimler ve Savcılar Kanunu’nun
93’üncü maddesinin (A) fıkrasına bir ekleme yapmışız, 2011 yılında. Orada
diyoruz ki: “Hâkim ve savcıların bir soruşturma, kovuşturma veya davayla ilgili
olarak yaptıkları işlem, yürüttükleri faaliyet ve verdikleri her türlü kararlar
nedeniyle: a) Ancak Devlet aleyhine tazminat davası açılabilir.” Devam
ediyoruz, (b) şıkkında “Kişisel kusur, haksız fiil veya diğer sorumluluk
sebeplerine dayanılarak da olsa hâkim veya savcı aleyhine tazminat davası
açılamaz.” Bu düzenleme, o tarihte, Ergenekon davasına bakan yargıçlara,
savcılara karşı Sayın Haberal’ın Yargıtay 4. Hukuk Dairesinde açtığı, bu keyfî
uygulamalardan dolayı, gerekçesiz kararlardan dolayı açtığı tazminat davası
sonunda o hâkim ve savcıların tazminata mahkûm olmaları ve bu kararın Yargıtay
Hukuk Genel Kurulunda onaylanmasından sonra, Hükûmet tarafından o savcıları, o
hâkimleri kurtarmak için o tarihte getirilmişti. Ondan sonra -bu da arkadaşlar-
21/2/2014’te yani bu yılın şubat ayının 21’inde de, hani şu terörle ilgili
mahkemeler vardı ya, onları kaldırdık, orada da 6526 sayılı Yasa’nın madde
19’unun (a) fıkrasıyla 24/2/1983 tarihli 2802 sayılı Hâkimler ve Savcılar
Kanunu’nun 93/A maddesi yürürlükten kaldırıldı; tamam. Yani, burada koydunuz,
burada kaldırdınız. 
Şimdi,
arkadaşlar, bu kanunla -daha aradan, işte, şubatta kaldırmışız- şimdi, kaldırdığınız
2011’deki kanunu tekrar getiriyorsunuz. Sayın Bakanla deminden bunu konuştum,
tekrar getiriyorsunuz. (1)’inci fıkrada yazılı hâller dışında, yani Anayasa’nın
129’uncu maddesinin ilgili fıkrasında devlet memurlarının kendileri,
gördükleri, yaptıkları hizmet nedeniyle işledikleri kusur ve hatalar değil,
orada devleti sorumlu tutuyorsunuz, rücu var; ilave ediyorsunuz: “Suç
soruşturması veya kovuşturması sırasında kişisel kusur, haksız fiil ve diğer
sorumluluk hâlleri de dâhil olmak üzere hâkimler ve cumhuriyet savcılarının
verdikleri kararlar ve yaptıkları işlemler hakkında tazminat davası ancak
devlete karşı açılır.” 
Arkadaşlar,
böyle olursa, bu hâkimler de savcılar da sizin de tepenize biner, herkesin
tepesine biner, hiç kusura bakmayın, Başbakanın da tepesine biner. Yahu,
kaldırdınız, ne değişti de şimdi buraya getiriyorsunuz? Burada açıkça, hâkim ve
savcıların tazyiki olduğu besbelli. Bu ülkede ameliyat yapan doktora kusurundan
dolayı dava açılıyor, avukat arkadaşlarımız var içinizde, mesleklerini yaparken
sürüm sürüm sürünüyor avukatlar. O hâkimler var ya, o avukatları sürüm sürüm
süründürüyor ama şimdi hâkimler istediği gibi davranacak, gerektiğinde
duruşmada senin anana, avradına küfredecek, sen o hâkime hiçbir şey
yapamayacaksın, devlete dava açacaksın; aynen öyle. Haksız fiil, kişisel kusur,
kast… Böyle bir şey olmaz. Böyle bir hukuk olmaz. Bu düzenleme hukuk devletine
uygun bir düzenleme değil. Deminden Sayın Bakana da söyledim, hukuk devletinde
kimse ama kimse sorumluluk alanının dışına çıkarılamaz arkadaşlar. 
O nedenle, Sayın
Bakana söyledim, en azından bu (2)’nci fıkranın yani kişisel kusur, kast,
haksız fiil, bilmem ne nedeniyle hâkimleri sorumluluk dışına çıkaran
düzenlemenin olmaması lazım hukuk devletinde. Herkes yaptığı işlemi yapacak.
Efendim, hâkim karar vermezmiş. O zaman, doktor da “Ben ameliyat yapmam.” derse
ne olacak? Avukat da “Ben savunma yapmam.” derse ne olacak? Böyle bir şey
olabilir mi? Doktor ameliyata giriyor, avukat da savunmaya giriyor, görevini
yaparken hukuk kurallarına uygun yapacak. 
(Mikrofon
otomatik cihaz tarafından kapatıldı)
ALİ RIZA ÖZTÜRK
(Devamla) - Hâkim ve savcılar da bu hukuku uygularlarken yasalara ve Anayasa’ya
uyacaklar. O takdirde, yani uyarken bile farkında olmadan suç işlerlerse ancak
o takdirde devlet aleyhine dava açılabileceğini düşünüyorum. Bunun düzelmesi
gerektiğini düşünüyorum.
Saygılar
sunuyorum. (CHP sıralarından alkışlar) 
BAŞKAN -
Teşekkür ediyorum Sayın Öztürk.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
 Türkiye
Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 83 üncü maddesi ile eklenen Ek 1
inci maddenin “b” bendinde yer alan “olanlar” ibaresinden sonra gelmek üzere
“ise” ibaresinin eklenmesini de arz ve teklif ederiz. 
İdris Baluken (Bingöl) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) - Katılmıyoruz Sayın Başkan.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Sayın Başkan.
BAŞKAN -
Gerekçeyi okutuyorum:
Gerekçe:
Yapılan değişik
ile anlatımın anlaşılır kılınması amaçlanmıştır.
BAŞKAN -
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
84’üncü maddede
üç adet önerge vardır, okutuyorum:
 Türkiye
Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 84 üncü maddesi ile eklenen
Geçici 6 ncı maddesinin 5 inci fıkrasında yer alan “müktesepleri” ibaresinin
“kazanılmış hakları” şeklinde değiştirilmesini arz ve teklif ederiz.
Erol Dora İdris
Baluken Nazmi Gür
 Mardin Bingöl 
Van
Kemal Aktaş Gülser
Yıldırım
 Van Mardin
 Türkiye
Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının 84. maddesinin madde metninden
çıkarılmasını arz ve teklif ederiz.
Ali Rıza Öztürk Kamer
Genç  Turgut Dibek
 Mersin Tunceli 
Kırklareli
Dilek Akagün
Yılmaz Mehmet Haberal
 Uşak Zonguldak
BAŞKAN - Şimdi
okutacağım önerge Anayasa’ya aykırılık önergesidir, öncelikle işleme alacağım.
 Türkiye
Büyük Millet Meclisi Başkanlığına
Görüşülmekte
olan 592 Sıra Sayılı Kanun Tasarısının 84. maddesinin Anayasa’ya aykırı olması
sebebiyle tasarı metninden çıkarılmasını arz ve teklif ederiz.
Faruk Bal Ali
Öz Mehmet Şandır
 Konya Mersin 
Mersin
Reşat Doğru Yusuf
Halaçoğlu Mustafa Kalaycı
 Tokat Kayseri 
Konya
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) - Katılmıyoruz Sayın Başkan.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Konya Milletvekili Sayın Faruk Bal konuşacak.
FARUK BAL
(Konya) – Sayın Başkan, değerli milletvekilleri; bu kanun tasarısının en önemli
maddelerinden bir tanesi üzerinde önergemizi açıklamak üzere söz aldım. Yüce
heyeti saygıyla tekrar selamlıyorum.
Bu maddeyle sulh
ceza mahkemesi hâkimlikleri kapatılmaktadır, yerine sulh ceza hâkimlikleri
kurulmaktadır, sulh ceza mahkemelerindeki işler asliye ceza mahkemelerine
devredilmektedir, sulh ceza hâkimleri başka mahkemelere görevlendirilmektedir,
yeni belirlenecek sulh ceza hâkimleri de göreve başlayana kadar eski sulh ceza
mahkemesi hâkimleri onların yerine görev ifa edeceklerdir. 
Bu şekilde
sıraladığım maddeler sadece birer cümleden ibaret değildir. Değerli
milletvekilleri, bir sulh ceza mahkemesinin elindeki işe baktığınız zaman,
ortalama bine yakın dava dosyası bulunmaktadır. Onun arşivinde on binlerce,
yirmi binlerce, yüz binlerce dava dosyası bulunmaktadır. Onun elinde müteferrik
işler kabîlinden binlerce dosya bulunmaktadır. Bu dosyaların hangi asliye ceza
mahkemesine gideceği, ne zaman, nasıl gideceği çok ciddi bir sorundur ve bu
sorunu da halletmek üzere iki satırla Hâkimler ve Savcılar Yüksek Kuruluna
görev verilmektedir.
Değerli
arkadaşlarım, bütün bu işler, mevcut sistem içerisinde, sulh ceza
mahkemelerinin yürütmüş olduğu adli hizmetlerin yapılmaması anlamına
gelmektedir, kesintiye uğraması anlamına gelmektedir. Bu kesintiye sebep
olabilecek gerekçe nedir? Makul bir gerekçe bulunmamaktadır. Sadece ve sadece,
sulh ceza hâkimliklerinin sayısını azaltarak onların zülfüyâre dokunmayacak
karar verebilecek nitelikte kişilerden oluşturulmasını sağlamak ve böylece 17,
25 Aralık operasyonlarında olduğu gibi Hükûmetin bakanlarına, bakanların
çocuklarına, AKP'nin bürokratlarına, onların yakınlarına yönelik olarak
yapılacak yolsuzluk operasyonlarında tedbir kararı, gözaltı kararı, arama
kararı verecek olan yargı makamlarının kontrol edilebilmesi amaçlanmaktadır.
Bu, doğrudan peygamber postunda oturması gereken hâkimi AKP koltuğuna oturtmak
demektir. Bu, vicdanına göre karar vermesi gereken hâkimin AKP’den alacağı talimatlara
göre karar vermesi sonucunu doğuracaktır. Böyle bir yargı kestiği parmağı
acıtacak yer bulacaktır, böyle bir yargı mülkün temeli olan adaleti kökünden
sarsacaktır. Mülkün temeli olan adalet kökünden sarsıldığı zaman devletin tüm
sütunları da çökecek ve netice itibarıyla da Türkiye'nin içinde bulunduğu ateş
çemberinde bir de adaletsizliğin doğuracağı sosyal kargaşa Türkiye'nin başına
bela olacaktır. Bu belanın da banisi, müsebbibi sizler olacaksınızdır.
Size
parmaklarınızı akıllarınıza göre hareket ettirmenizi tavsiye ediyor, sizi hiç
olmazsa bu mübarek gecenin yüzü suyu hürmetine bu defa vicdanlarınızın sesini
dinlemeye davet ediyor, hepinize saygılar sunuyorum. (MHP sıralarından
alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı Kanun Tasarısının 84. maddesinin madde metninden
çıkarılmasını arz ve teklif ederiz.
 Turgut Dibek (Kırklareli) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Sayın Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Kim
konuşacak önerge üzerinde?
TURGUT DİBEK
(Kırklareli) – Gerekçe…
BAŞKAN –
Gerekçeyi okutuyorum:
Gerekçe:
Yasanın
sistematiğini bozmaktadır. 
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 84 üncü maddesi ile eklenen
Geçici 6 ncı maddesinin 5 inci fıkrasında yer alan “müktesepleri” ibaresinin
“kazanılmış hakları” şeklinde değiştirilmesini arz ve teklif ederiz.
Erol Dora (Mardin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Sayın Başkan.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN –
Gerekçeyi okutuyorum:
Gerekçe:
Yapılan
değişiklik ile anlatımın anlaşılır kılınması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
85’inci maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 592 sıra sayılı kanun tasarısının çerçeve 85 inci maddesi ile eklenen
Geçici 7 nci maddesinin 3 üncü fıkrasının tasarı metninden çıkarılmasını arz ve
teklif ederiz.
 Erol Dora İdris
Baluken Nazmi Gür
 Mardin Bingöl Van
 İbrahim Binici Gülser
Yıldırım
 Şanlıurfa Mardin
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) - Katılmıyoruz Sayın Başkan.
BAŞKAN –
Hükûmet? 
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN –
Gerekçeyi okutuyorum:
Gerekçe:
Yapılan
değişiklik ile “lehe kanun” uygulamasını kaldıran düzenlemenin tasarıdan
çıkarılması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
86’ncı maddede
dört adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Kanun Tasarısının çerçeve 86 ncı maddesiyle 5320 sayılı Kanuna eklenmesi
öngörülen geçici 8 inci maddede yer alan “tarihte” ibaresinin “tarihten önce”
şeklinde değiştirilmesini arz ve teklif ederiz.
 Mihrimah Belma Satır Mehmet
Doğan Kubat Hacı Bayram Türkoğlu
 İstanbul İstanbul Hatay
 İdris Şahin İsmet
Su Bedrettin Yıldırım
 Çankırı Bursa Bursa
TBMM Başkanlığı’na
Görüşülmekte
olan 592 sıra sayılı Kanun Tasarısının 86. maddesine aşağıdaki fıkranın
eklenmesini arz ve teklif ederiz. 
 Ali Rıza Öztürk Bedii
Süheyl Batum Emine Ülker Tarhan
 Mersin Eskişehir Ankara
 Oğuz Oyan İsa
Gök
 İzmir Mersin
(2) 6352 sayılı
Yasanın Geçici 2. maddesinin 4. fıkrasının yürürlükte olduğu süre içinde
kovuşturması yapılan ve kesin hükümle sonuçlanan veya kovuşturması yapılan ve
halen temyiz incelemesinde bulunan, kovuşturması önceki CMK 250. madde uyarınca
yapılıp, temyiz aşamasında ilgili fıkra gereğince işleme tabi tutulan kararlar
ile, kovuşturması yapılmakta olan davalar, görev ve yetki yönünden hukuka
aykırı bir düzenleme içinde bulunduğundan, verilen hükümler, kararlar ya da
kovuşturması yapılmakta olan davalar, başından itibaren yeniden görülür.
BAŞKAN – Şimdi
okutacağım önergeler aynı mahiyettedir, ayrı ayrı okutup işleme alacağım ve
oylarınıza sunacağım.
Türkiye Büyük Millet Meclisi Başkanlığına
Görüşülmekte
olan 592 S. Kanunun 86. maddesinin Tasarı metninden çıkarılmasını arz ve teklif
ederiz.
 Faruk Bal Ali
Uzunırmak Yusuf Halaçoğlu
 Konya Aydın Kayseri

 Alim Işık Seyfettin
Yılmaz
 Kütahya Adana
Aynı mahiyetteki
diğer önergenin imza sahipleri:
 Erol Dora İdris
Baluken Nazmi Gür
 Mardin Bingöl Van
 Gülser Yıldırım İbrahim
Ayhan
 Mardin Şanlıurfa
BAŞKAN –
Komisyon önergelere katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Başkanım.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz Başkanım.
BAŞKAN –
Önergeler üzerinde Konya Milletvekili Sayın Faruk Bal konuşacak.
Buyurun. 
FARUK BAL
(Konya) – Sayın Başkan, değerli milletvekilleri; hiç olmazsa Allah rızası için
bugün bu konuşmayı dikkatle dinleyin. Yani “mübarek gece” diyoruz…
Şimdi, hâkim,
peygamber postunda oturan kişidir. Kul hakkını kuyumcu terazisi ölçeğinde
tartması gerekir, kul hakkı çiğnememesi gerekir. Eğer peygamber postunda oturan
kişi işi nedeniyle, yaptığı yargı faaliyeti nedeniyle bir insanın hakkını
çiğnerse o 1926 yılından beri Medeni Kanun, Ceza Kanunu’nun yenilenmesiyle
birlikte bunun bedelini açılacak tazminat davasıyla ödemekteydi. Gün geldi,
Adalet ve Kalkınma Partisi iktidara geçti. Tarihlerini size vererek yormak
istemiyorum bu saatte. Bu madde üzerinde üç-beş defa oynama yapıldı. Bu
oynamaların neticesinde, bir Haberal davasında örneğin, haksız tutuklama veya
tutukluluk talebinin gerekçesiz olarak reddedilmesi nedeniyle hâkimler
tazminata mahkûm edildi. Bu tazminat hükmünü bertaraf edebilmek için derhâl bir
kanun değişikliği yapıldı. O kanun değişikliğinden sonra şimdi bir başka kanun
değişikliği daha yapılıyor. Buna göre, hâkimler, savcılar, o peygamber postunda
oturan kişiler yargı görevini yaparken, kul hakkını tartarken, insanlar
hakkında haksız tutukluluk hükümleri verirken kişisel kinleri, garazları,
siyasi ideolojileri ve diğer çıkarları nedeniyle bir haksızlık yapmışlar ise
artık sizin bugün burada kabul ettiğiniz bu yasalar, bu maddeler çerçevesinde
bu hâkimlerin aleyhine kişisel tazminat davası açılamayacak yani onlar ne
yaparsa yapsın onları yargı önüne çekebilecek bir muamele yapılamayacak. Ne
yapılacak yerine? Yerine devlete dava açacaksınız, “Devletin malı deniz,
yemeyen domuz.” misali, hepimizin vergisiyle oluşturulmuş bütçeden hâkimin
yapacağı yanlış işten, kişisel kusurdan, kişisel kasıttan dolayı bizim
vergilerimizle tazminat ödenecek. Sonra? Sonra eğer devlet canı isterse o
hâkime rücu edecek bir yıl içerisinde. 
Değerli
arkadaşlarım, bugünkü görüştüğümüz, benim de söz aldığım maddede ise eğer bu
şekilde yargıda hâkimler hakkında açılmış bir dava var da o davalar
mahkemesinde veya Yargıtayda ise ne olacağına ilişkin hüküm sevk ediliyor. Ne
olacağını da ben size anlatayım: “Bununla ilgili davalar devlet aleyhine
tazminata dönüştürülür, Yargıtay da bu çerçeve içerisinde hüküm verir.” diyor. 
Bugün mübarek
bir gün, Berat Kandili. Günahlardan ve suçlardan kurtulabilmek için dua etmemiz
gereken bir saatte burada bulunuyoruz ve siz günah işlemiş, suç işlemiş
kişilerin yargı önünde hesap vermesine ilişkin bir meselede eğer vicdanınızı,
AKP Genel Merkezinden alacağınız talimatla kullanacaksanız oylarınızı diyeceğim
bir şey yok, Allah taksiratınızı affetsin. Yok eğer bunun bir anlamı varsa bir
anlamının gereğini vereceğiniz oylarla ortaya koyun. 
BAŞKAN –
Teşekkür ederim Sayın Bal. 
Aynı mahiyetteki
diğer önergenin gerekçesini okutuyorum: 
Gerekçe: 
Yapılan
değişiklik ile kişisel kusuru ve haksız fiili ile kişilerin zarara uğramasına
sebep olan hâkim ve cumhuriyet savcılarının bu fiilleri sebebiyle otaya çıkacak
zararın tazmini noktasında devlet ile beraber müteselsil sorumlu olmasının
sağlanması amaçlanmıştır. 
BAŞKAN – Önergeleri
oylarınıza sunuyorum: Kabul edenler… Kabul etmeyenler… Önergeler kabul
edilmemiştir.
Diğer önergeyi
okutuyorum: 
TBMM Başkanlığı’na
Görüşülmekte
olan 592 sıra sayılı Kanun Tasarısının 86. maddesine aşağıdaki fıkranın
eklenmesini arz ve teklif ederiz. 
Ali Rıza Öztürk (Mersin) ve arkadaşları
(2) 6352 sayılı
Yasanın Geçici 2. maddesinin 4. fıkrasının yürürlükte olduğu süre içinde
kovuşturması yapılan ve kesin hükümle sonuçlanan veya kovuşturması yapılan ve
halen temyiz incelemesinde bulunan, kovuşturması önceki CMK 250. madde uyarınca
yapılıp, temyiz aşamasında ilgili fıkra gereğince işleme tabi tutulan kararlar
ile, kovuşturması yapılmakta olan davalar, görev ve yetki yönünden hukuka
aykırı bir düzenleme içinde bulunduğundan, verilen hükümler, kararlar ya da
kovuşturması yapılmakta olan davalar, başından itibaren yeniden görülür.
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılamıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde Sayın Ali Rıza Öztürk konuşacak, Mersin Milletvekili. (CHP
sıralarından alkışlar) 
ALİ RIZA ÖZTÜRK
(Mersin) – Sayın Başkan, değerli milletvekilleri; saygıyla selamlıyorum. 
Hâlbuki ben,
Sayın Bakanımızın ve Komisyonun bu önergeye katılacağını bekliyordum çünkü bu
önerge, Sayın Bakanımızın ve Başbakanın kamuoyuna taahhüt ettiği, taahhüdü
karşılayan bir öneri. Ben kendisinin katılacağını düşünüyordum. 
Şimdi, değerli
arkadaşlar, deminki konuşmamda yani hâkim ve savcıların bu tazminat
sorumluluğunu düzenlerken hani dedim ya hâkim veya savcı ana avrat küfredecek,
bir şey yapmayacaksın… Yanlış anlaşılmayı düzeltiyorum yani şu anda küfrediyor
anlamında söylemiyorum yani sana küfretse bile hiçbir şey yapamayacaksın, o
anlamda söylüyorum, o düzenlemenin o kadar ciddi ve vahim olduğunu söylemek
için yapıyorum. O işte, onları hâkim ve savcı olmaktan çıkaracak, onları
gerçekten, böyle hani kahraman savcılar, kahraman hâkimler oluyor ya…
BAŞKAN –
Teşekkür ederim Sayın Öztürk.
ALİ RIZA ÖZTÜRK
(Devamla) - Ondan sonra bakanın da tepesine binecekler, herkesin tepesine
binecekler. 
RAMAZAN CAN
(Kırıkkale) – Hiç demesen daha iyiydi. 
ALİ RIZA ÖZTÜRK
(Devamla) - Yok, Ramazan, senin de tepene binerler, hiç merak etme. 
Şimdi, değerli
arkadaşlarım, bu verdiğimiz önerge… Evet, yeniden yargılama, Türkiye’nin
gündeminde şimdi böyle bir sorun var. Bu sorunu da bu Parlamento çözmek
zorundadır. Aslında bu yeniden yargılama meselesi, hepimiz biliyoruz ki Yalçın
Akdoğan’ın yani Başbakanın Başdanışmanının kendi ülkesinin millî ordusuna,
millî istihbaratına, millî bankasına kumpas kurulduğu iddiasıyla ortaya çıktı
ve belirli bir süre yaşandı, Türkiye’de bir süreç geçti. Bu süreç içerisinde
insanlar değişik suçlarla damgalandı ve bundan Türk Silahlı Kuvvetleri de
nasibini aldı, bundan bilim adamları da nasibini aldı, gerçekten üniversite
rektörleri de, gazeteciler de nasibini aldı. 
Şimdi, şu konuda
Sayın Başbakan o mahkûm olan insanların gerçekten haksız yere yattığını kabul
etti ve “Yürütmenin başı olarak da biz yeniden yargılamaya sıcak bakıyoruz,
Adalet Bakanına talimat verdim.” dedi. Sayın Adalet Bakanı Bekir Bozdağ da bu
konuda Başbakanın kendisine talimat verdiğini basına açıkladı ve “Bu talimatın
gereği çalışıyoruz.” dedi. Aslında 5 Ocak günü yapılan açıklamada Sayın
Başbakan bu çalışmaların bitmek üzere olduğunu söyledi. Ocak geçti yok, şubat
geçti yok, mart geçti yok, nisan geçti yok, mayıs geçti yok, haziranda Sayın
Bakan dedi ki: “Ya, biz formül bulamadık.” Vallahi, Sayın Bakanım, istesen öyle
bir bulursun ki… Bulursun sen formülü, bulmaz olur musun? Demek ki istemedin. 
Şimdi, o formülü
de biz kendisine verdik; bir kanun teklifi vermiştik, şimdi onu önerge hâline
getirip buraya verdik aslında. O da şu değerli arkadaşlarım: “6352 sayılı
Yasa’nın geçici 2’nci maddesinin (4)’üncü fıkrasının yürürlükte olduğu
zamanda…” Yani burada bir zaman sınırlaması yapmışız. Diyoruz ki: “6352 sayılı
Yasa’nın geçici 2’nci maddesinin yürürlükte olduğu zamanda kovuşturması yapılan
ve kesin hükümle neticelenen veya kovuşturması yapılan ve hâlen temyiz
incelemesinde bulunan, kovuşturması önceki CMK 250’nci madde gereğince yapılıp
temyiz aşamasında ilgili fıkra gereğince -yani geçici 2’nci madde- gereğince
işlemlere tabi tutulan kararlar ile kovuşturması yapılmakta olan davalar görev
ve yetki yönünden hukuka aykırı bir düzenleme içinde bulunduklarından, verilen
hükümler, kararlar ya da kovuşturma safhasında olan davalar başından itibaren
yeniden görülür.” 
Sayın Bakan,
bunun neresinde bir eksiklik var? Bizim önerimiz, formülümüz bu. Bunu
beğenmiyorsanız siz bir formül getirirsiniz. Önemli olan bu meseleyi çözmektir
yani haksız ve günahsız yere yargılanan, içeride yattığı beyan edilen
insanların sorununu çözmektir. Amaç bu ise eğer, bu sorunu çözmek ise bunun formülü
bulunur. Benim bulduğum formül bu. Siz de dersiniz ki: “Kardeşim, o formülün
şurası yanlış.” 
Burada 6352
sayılı Yasa’nın geçici 2’nci maddesinin (4)’üncü fıkrası zaten yürürlükten
kalktığı zaman hem terör mahkemeleri hem de o geçici (2)’nci madde hükmü
gereğince faaliyetleri, yargılaması devam eden mahkemelerin yaptığı işlemler
görev ve yetki yönünden hukuka aykırı hâle gelmiş olacak ve o dosyalar görev ve
yetki yönünden görevli ve yetkili mahkemelere gitmek zorunda kalacak ve
oralarda zaten otomatik olarak yeniden yargılanacak. 
Şimdi, demek ki
mesele siyasi iradenin bunu isteyip istememesidir. Ama değerli arkadaşlarım,
Parlamentonun çözmesi gereken temel sorunlardan bir tanesi budur. Bunu da bu
Parlamentonun çözmesi gerektiğini düşünüyorum. 
Teşekkür ederim.

BAŞKAN –
Teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan Kanun Tasarısının çerçeve 86 ncı maddesiyle 5320 sayılı Kanuna eklenmesi
öngörülen geçici 8 inci maddede yer alan “tarihte” ibaresinin “tarihten önce”
şeklinde değiştirilmesini arz ve teklif ederiz.
Mehmet
Doğan Kubat (İstanbul) ve arkadaşları 
BAŞKAN –
Komisyon önergeye katılıyor mu? 
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Takdire bırakıyoruz Sayın Başkan.
BAŞKAN –
Hükûmet?
ADALET BAKANI
BEKİR BOZDAĞ (Yozgat) – Katılıyoruz.
BAŞKAN –
Gerekçeyi okutuyorum:
Gerekçe:
Uygulamadan
doğabilecek tereddütlerin giderilmesi amacıyla maddedeki düzenlemenin Kanunun
yürürlüğe girdiği tarihten önce açılan davaları kapsaması amacıyla bu önerge
verilmiştir.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Maddeyi
oylarınıza sunuyorum: Kabul edenler… Kabul etmeyenler… Kabul edilen önerge
doğrultusunda madde kabul edilmiştir.
Birleşime beş
dakika ara veriyorum.
Kapanma Saati: 01.16
ON ÜÇÜNCÜ OTURUM
Açılma Saati: 01.17
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Bayram
ÖZÇELİK (Burdur)
-----0-----
BAŞKAN – Türkiye
Büyük Millet Meclisinin 102’nci Birleşiminin On Üçüncü Oturumunu açıyorum. 
592 sıra sayılı
Kanun Tasarısı’nın görüşmelerine kaldığımız yerden devam edeceğiz.
Komisyon? Yok.
Ertelenmiştir.
Alınan karar
gereğince, kanun tasarı ve teklifleriyle komisyonlardan gelen diğer işleri
sırasıyla görüşmek için, 13 Haziran 2014 Cuma günü saat 14.00’te toplanmak
üzere birleşimi kapatıyorum…
OKTAY VURAL
(İzmir) - Bütün çalışanların Berat Kandili’ni kutluyorum.
BAŞKAN - …bütün
milletvekili arkadaşlarıma iyi geceler diliyorum, hayırlı kandiller diliyorum. 
Kapanma Saati: 01.18




(x) 592 S. Sayılı Basmayazı 4/6/2014
tarihli 97’nci Birleşim Tutanağı’na eklidir.





