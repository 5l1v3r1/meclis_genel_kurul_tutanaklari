



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 70’inci
Birleşim
 18
Mart 2020 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Nimetullah Erdoğmuş’un, 18 Mart
Çanakkale Zaferi’nin 105’inci yıl dönümü vesilesiyle Türkler ile Kürtlerin
kardeş halklar olarak Çanakkale ruhuna sadık kalmakla mükellef olduklarını
dünyaya seslenmek istediğine ilişkin konuşması
2.- Oturum Başkanı TBMM Başkan Vekili Nimetullah Erdoğmuş’un, TBMM Genel
Sekreterinden edinilen bilgiye göre coronavirüs pandemisi nedeniyle Sağlık
Bakanlığının belirlediği dezavantajlı gruplara dâhil olanlara 16-27 Mart 2020
tarihleri arasında idari izin verildiğine ve bu grupların dışında olup da izin
talebinde bulunanlara da kolaylık sağlandığına ilişkin açıklaması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Çetin Arık’ın, 14 Mart Tıp Bayramı, sağlık
çalışanlarının sorunları ve coronavirüs salgınına ilişkin gündem dışı konuşması
2.- Hakkâri Milletvekili Sait Dede’nin, sağlık emekçilerinin sorunları
ve coronavirüs salgınına ilişkin gündem dışı konuşması
3.- Ordu Milletvekili Şenel Yediyıldız’ın, 18 Mart Çanakkale Zaferi’nin
105’inci yıl dönümüne ve coronavirüs salgınına ilişkin gündem dışı konuşması



V.- AÇIKLAMALAR
1.- Kocaeli Milletvekili İlyas Şeker’in, 18 Mart Çanakkale Zaferi’nin
105’inci yıl dönümüne ilişkin açıklaması
2.- Mersin Milletvekili Hacı Özkan’ın, 18 Mart Çanakkale Zaferi’nin 105’inci
yıl dönümüne ilişkin açıklaması
3.- Mersin Milletvekili Ali Cumhur Taşkın’ın, 18 Mart Çanakkale
Zaferi’nin 105’inci yıl dönümüne ilişkin açıklaması
4.- Hatay Milletvekili Serkan Topal’ın, coronavirüsle ilgili alınan
önlemler kapsamında okulların tatil edildiğine, on-line eğitim yapılacağı için
öğrencilerin internete yoğun ihtiyaç duyacağına, virüs önlemleri devam ettiği
sürece internetten alınan vergilerin kaldırılması ve tüm erişim ücretlerinin
yüzde 50 oranında indirilmesini millet adına talep ettiğine ilişkin açıklaması
5.- Mersin Milletvekili Olcay Kılavuz’un, 18 Mart Çanakkale Zaferi’nin
105’inci yıl dönümüne ilişkin açıklaması
6.- Kahramanmaraş Milletvekili İmran Kılıç’ın, 18 Mart Şehitleri Anma
Günü ve Çanakkale Zaferi’nin 105’inci yıl dönümüne, tamamlandığında dünyanın en
uzun asma köprüsü unvanını alacak olan 1915 Çanakkale Köprüsü’ne ilişkin
açıklaması
7.- Osmaniye Milletvekili Mücahit Durmuşoğlu’nun, 18 Mart Çanakkale
Zaferi’nin 105’inci yıl dönümüne, 18-24 Mart Yaşlılara Saygı Haftası’na ilişkin
açıklaması
8.- Iğdır Milletvekili Yaşar Karadağ’ın, 18 Mart Çanakkale Zaferi’nin
105’inci yıl dönümüne ilişkin açıklaması
9.- Ankara Milletvekili Ayhan Altıntaş’ın, 18 Mart Çanakkale Zaferi’nin
105’inci yıl dönümüne ilişkin açıklaması
10.- İzmir Milletvekili Murat Çepni’nin, adil yargılanma talebiyle ölüm
orunucunda olan Mustafa Koçak’ın talebinin karşılanması gerektiğine ilişkin
açıklaması
11.- Niğde Milletvekili Selim Gültekin’in, 18 Mart Çanakkale Zaferi’nin
105’inci yıl dönümüne ilişkin açıklaması
12.- Kahramanmaraş Milletvekili Sefer Aycan’ın, 1593 sayılı Umumi
Hıfzıssıhha Kanunu’nun sağlığı koruma yasası olduğuna ve bulaşıcı hastalıklarla
mücadeleyi düzenlediğine, alınan önlemlere uymamanın bireysel hak olarak
görülemeyeceğine, Sağlık Bakanlığının aldığı kararlara uyulduğu takdirde
salgının önlenebileceğine ilişkin açıklaması
13.- Gaziantep Milletvekili Ali Muhittin Taşdoğan’ın, corona virüsünün
aklın, bilimin ve duanın gücüyle yenileceğinden hiç kimsenin şüphesi olmaması
gerektiğine, Sağlık Bakanlığının tavsiyelerine riayet etmenin insan ve toplum
sağlığı açısından mecburiyet olduğuna ilişkin açıklaması
14.- Kırklareli Milletvekili Vecdi Gündoğdu’nun, vatandaşların ekonomik
kaygılarının giderilebilmesi için Ekonomik ve Sosyal Konseyin bir an önce
toplanmasının, tüm kesimleri ekonomik çalkantıdan korumak için aile
sigortasının, İşşizlik Sigortası Fonu’ndan yararlanma şartlarının yeniden
düzenlenmesinin, zora düşecek küçük esnaf ve KOBİ’lere yönelik vergi ve sigorta
primlerinin ertelenmesinin, sicil affı çıkarılmasının düşünülüp düşünülmediğini
öğrenmek istediğine ilişkin açıklaması
15.- Amasya Milletvekili Mustafa Levent Karahocagil’in, 18 Mart
Çanakkale Zaferi’nin 105’inci yıl dönümüne ilişkin açıklaması

16.- İzmir Milletvekili Dursun Müsavat Dervişoğlu’nun, 18 Mart Şehitleri
Anma Günü ve Çanakkale Zaferi’nin 105’inci yıl dönümüne, Çanakkale ruhuyla
ülkeyi muasır medeniyetler seviyesine çıkarma ve milletin birlik, bütünlüğünü
sağlama hedefinin İYİ PARTİ’nin ülküsü olduğuna, coronavirüs salgınıyla ilgili
sürecin sağlıklı yürütülebilmesi için görev ve sorumluluklarını ciddiyetle
yerine getirdiklerine, İYİ PARTİ Genel Başkanı Meral Akşener’in tavsiyeleriyle
izleme komitesi oluşturulduğuna, tetkik kitlerinin yeterli sayıda bulunmadığına
ve tetkiklerden sonuçları alma hızının da yeterli olmadığına, Sağlık Bakanlığının
süreç yönetimini kıymetli bulduklarına, devletin zirvesinin Çankaya Köşkü’nde
toplantı hâlinde olmasını anlamlı bir tevafuk olarak değerlendirdiklerine ve
devletin, milletin karşı karşıya bulunduğu tehditlerle ilgili kararların
geçmişte olduğu gibi Çankaya Köşkü’nde alınmaya devam etmesini dilediklerine,
coronavirüs salgınının farklı boyutlarıyla ele alınabilmesi için Hazine ve
Maliye Bakanı, İçişleri Bakanı, Dışişleri Bakanı ve Cumhurbaşkanı Yardımcısının
bizzat gelerek Türkiye Büyük Millet Meclisine bilgi vermesi gerektiğine ilişkin
açıklaması
17.- Sakarya Milletvekili Muhammed Levent Bülbül’ün, 18 Mart Çanakkale
Zaferi’nin 105’inci yıl dönümüne, coronavirüs önlemlerinin üst seviyede ve büyük
bir hassasiyetle uygulanmaya çalışıldığına, sorunun küresel mücadelenin ulusal
olduğuna, Fransa’nın Paris kentinden İstanbul Havalanı’na gelen ve karantinaya
alınmak üzere otobüse bindirilen bir yolcunun kolluk kuvvetlerince otobüsten
indirilerek özel bir arabaya bindirilmesine ilişkin sosyal medyaya yansıyan
görüntülere, devletin almış olduğu tedbirlere karşı vatandaşların dikkatini ve
bağlılığını zedeleyecek nitelikte hadiselerin yaşanmaması gerektiğine, hukuka
aykırı faaliyette bulunanlara ilişkin cumhuriyet savcılıkları tarafından
soruşturma başlatılmasını da memnuniyetle karşıladıklarına, karantina
tedbirlerinde yaşanabilecek sapmaların bedelinin herkes için ağır olabileceğine
ilişkin açıklaması
18.- Batman Milletvekili Mehmet Ruştu Tiryaki’nin, 18 Mart Şehitleri
Anma Günü ve Çanakkale Zaferi’nin 105’inci yıl dönümünde bu topraklara, bu
coğrafyaya barış gelmesini canıgönülden dilediklerine, uzunca bir süre daha
coronavirüsle yaşanmaya çalışılacağına, Sağlık Bakanlığının süreci kötü
yönettiğini düşünmediklerine ve sağlık emekçilerinin canla başla çalıştığına
ama Türkiye’nin böyle bir salgınla mücadeleye hazır olmadığına, kişiler
arasındaki mesafeyi korumanın coronavirüsle mücadele açısından son derece
önemli olmasına karşı ülkelerin yakınlaşması, dayanışma içerisinde olması
gerektiğine, pandemi ilan edilen salgınla ilgili bir Meclis araştırması
komisyonu kurulamadığına, Türkiye Büyük Millet Meclisinin şeklen çalıştığına,
ortak akla ihtiyaç olduğuna çünkü bu ortak aklın aynı zamanda herkesi
mücadelenin parçası hâline getireceğine, Hükûmetin yatırımın merkezine insan
sağlığı ve eğitimi koyması hâlinde tedirginliğin bu kadar yaşanmayacağı,
kamusal kaynaklarla ihtiyaçların karşılanabileceğine ilişkin açıklaması
19.- Manisa Milletvekili Özgür Özel’in, 18 Mart Şehitleri Anma Günü ve
Çanakkale Zaferi’nin 105’inci yıl dönümüne, kamu yönetiminin kronik hastalığı
olanlarla ilgili tedbir almasını doğru bulduklarına fakat TBMM’de ve bazı
kurumlarda kronik hastalığı bulunan personelin rapor almaya zorlanmalarını üzüntüyle
karşıladıklarına, Oturum Başkanı TBMM Başkan Vekili Nimetullah Erdoğmuş’tan
konuyu Başkanlık Divanı olarak takip ederek açıklama yapmasını beklediklerine,
coronavirüs nedeniyle hayatını kaybeden vatandaşa Allah’tan rahmet dilediğine,
virüs salgınında en büyük risk grubunu oluşturanların sağlık çalışanları
olduğuna, sağlıkçıların ortak talebi olan sağlık çalışanlarına yönelik şiddetin
önlenmesi yasa teklifinin Meclisten geçirilmesi gerektiğine, Fransa’nın Paris
kentinden İstanbul Havalanı’na gelen ve karantinaya alınmak üzere otobüse
bindirilen bir yolcunun kolluk kuvvetlerince otobüsten indirilerek özel bir
arabaya bindirilmesine ilişkin sosyal medyaya yansıyan görüntülerin buz dağının
görünen yüzü olduğuna, bu tip uygulamaların olmaması ve özellikle güvenlik
güçlerinin buna alet edilmemesi için gerekli tedbirlerin alınması konusunda
İçişleri Bakanını uyardıklarına, Çankaya Köşkü’nde gerçekleştirilecek olan
toplantıda gerekli tedbirlerin alındığını ümit ettiğine, kategorik ayrışmayı
reddettiklerine, kutuplaşmaların aşılması gerektiğine aksi taktirde 83 milyonun
korunulamayacağına, Türk Tabipleri Birliğinin “Bu krizi birlikte yönetelim.”
teklifinin geri çevrilmesinin büyük mesuliyetler yaratacağına ilişkin
açıklaması
20.- Denizli Milletvekili Cahit Özkan’ın, 18 Mart Şehitleri Anma Günü ve
Çanakkale Zaferi’nin 105’inci yıl dönümüne, tarihte nasıl birlik ve
beraberlikle başarıya ulaşıldıysa devletin mücadelesi, milletin dikkati ve
alınan kararlara uyulmasıyla coronavirüs salgınının da en kısa sürede ortadan kalkacağına,
AK PARTİ hükûmetleri döneminde gerçekleştirilen şehir hastaneleri ve sağlık
altyapısıyla coronavirüs vakasının görülmesinden çok daha önce mücadelenin
başlatıldığına ve en az vaka sayısıyla karşılaşılan ülkeler arasında ilk 10’un
içerisinde yer alındığına, başta İtalya olmak üzere Avrupa’nın karşı karşıya
kaldığı sorunun altyapı eksikliği olduğuna, Bilim Kurulunun direktiflerine
harfiyen riayet edilmesi gerektiğine, Cumhurbaşkanlığı hükûmet sisteminin
Anayasa değişikliğiyle gerçekleştirildiğine ve milletin karar verdiği bu
anayasal düzene milletvekillerinin bağlılık yemini ettiğine ilişkin açıklaması
21.- Manisa Milletvekili Özgür Özel’in, Denizli Milletvekili Cahit
Özkan’ın yaptığı açıklamalarındaki bazı ifadelerine ilişkin açıklaması
22.- Denizli Milletvekili Cahit Özkan’ın, Malatya Milletvekili Veli
Ağbaba’nın HDP grup önerisi üzerinde CHP Grubu adına yaptığı konuşmasındaki
bazı ifadelerine ilişkin açıklaması
23.- Batman Milletvekili Mehmet Ruştu Tiryaki’nin, Denizli Milletvekili
Cahit Özkan’ın yaptığı açıklamasındaki bazı ifadelerine ilişkin açıklaması

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Grup Başkan Vekili İzmir Milletvekili Dursun
Müsavat Dervişoğlu tarafından, vatandaşların fırsatçı bir grup ticari lobi
tarafından hakkaniyetsiz uygulamalara maruz bırakılmasının önlenmesi, salgın
sürecinde ihtiyaç duyulan başta gıda ve sağlık ürünleri olmak üzere tüm mal ve
ürünlerin toplumun her kesimi tarafından ulaşılabilir hâle getirilmesi amacıyla
18/3/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 18 Mart 2020
Çarşamba günkü birleşiminde yapılmasına ilişkin önerisi
2.- HDP Grubunun, Batman Milletvekili Mehmet Ruştu Tiryaki ve
arkadaşları tarafından, coronavirüs salgınının cezaevlerinde yaratacağı
sorunların araştırılması amacıyla 16/3/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 18 Mart 2020 Çarşamba günkü birleşiminde
yapılmasına ilişkin önerisi
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
ülkedeki salgın hastalık risklerinin ve sebeplerinin tespit edilerek alınması
gereken önlemlerin belirlenmesi amacıyla verilmiş olan (10/2618) esas numaralı
Meclis Araştırması Önergesi’nin ön görüşmelerinin, Genel Kurulun 18 Mart 2020
Çarşamba günkü birleşiminde yapılmasına ilişkin önerisi
4.- AK PARTİ Grubunun, Gündem’in “Kanun Teklifleri ile Komisyonlardan
Gelen Diğer İşler” kısmında bulunan 197, 139 ve 174 sıra sayılı Kanun
Tekliflerinin aynı kısmın sırasıyla 2’nci, 3’üncü ve 4’üncü sıralarına
alınmasına ve diğer işlerin sırasının buna göre teselsül ettirilmesine; Genel
Kurulun, 19 Mart 2020 Perşembe günkü birleşiminde 174 sıra sayılı Kanun
Teklifi’ne kadar olan işlerin görüşmelerinin tamamlanmasına kadar çalışmalarını
sürdürmesine ilişkin önerisi


B) Danışma Kurulu Önerileri
1.- Danışma Kurulunun, Genel Kurulun 19 Mart 2020 Perşembe günkü
birleşiminde İç Tüzük’ün 59’uncu maddesinin ikinci fıkrası uyarınca yürütme
tarafından yapılacak gündem dışı konuşmayı takip eden konuşmalarda siyasi parti
gruplarına on beşer dakika süreyle söz verilmesine ilişkin önerisi

VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi (2/2633) ile Plan ve Bütçe
Komisyonu Raporu (S. Sayısı: 196) 
2.- Tekirdağ Milletvekili Mustafa Şentop ve 1 Milletvekilinin Afrika
Kalkınma Bankası Kuruluş Anlaşmasına Katılmamızın Uygun Bulunduğuna Dair
Kanunun Değiştirilmesi Hakkında Kanun Teklifi (2/2691) ve Dışişleri Komisyonu
Raporu (S. Sayısı: 197)
3.- Tekirdağ Milletvekili Mustafa Şentop’un Türkiye Cumhuriyeti Hükümeti
ile Karadağ Hükümeti Arasında Savunma Sanayi İş Birliği Anlaşmasının Notalarla
Birlikte Onaylanmasının Uygun Bulunduğuna Dair Kanun Teklifi (2/2273) ve
Dışişleri Komisyonu Raporu (S. Sayısı: 139)

VIII.- YAZILI SORULAR VE CEVAPLARI
1.- Kırklareli Milletvekili Türabi Kayan’ın, Bakanlığın esnafların
ekonomik sorunlarına yönelik eylem planına ilişkin sorusu ve Ticaret Bakanı
Ruhsar Pekcan’ın cevabı (7/25482)
2.- Ordu Milletvekili Mustafa Adıgüzel’in, 27’nci Yasama Dönemi’nde TBMM
Başkanlığına gelen yasama dokunulmazlığının kaldırılması istemlerine ilişkin
sorusu ve Türkiye Büyük Millet Meclisi Başkan Vekili Süreyya Sadi Bilgiç’in
cevabı (7/26332)
18 Mart 2020 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN – Türkiye
Büyük Millet Meclisinin 70’inci Birleşimini açıyorum.
Toplantı yeter
sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Nimetullah Erdoğmuş’un, 18 Mart
Çanakkale Zaferi’nin 105’inci yıl dönümü vesilesiyle Türkler ile Kürtlerin
kardeş halklar olarak Çanakkale ruhuna sadık kalmakla mükellef olduklarını
dünyaya seslenmek istediğine ilişkin konuşması
BAŞKAN
– Değerli arkadaşlar, 18 Mart Çanakkale Zaferi ve Şehitleri Anma Günü’nün
105’inci yıl dönümü münasebetiyle sizlerle görüşlerimizi paylaşmak istiyorum.
Önemli gün ve önemli geceleri, önemli tarihî olayları anmak, aslında, temelde,
karanlıkta bir fanus yakmak gibidir. Çünkü bu tür tarihî dönemeçlerde bu
anmaların o karanlıkları aydınlatma noktasında çok önemli etkileri vardır.
Fakat anmayla yetinmeyerek anlamaya yani içeriği esas alma gayesine matuf bir
duruş esastır. 
Bakınız,
Çanakkale şehitlerini anmak ve anlamak bizce Çanakkale ruhunu çok iyi bir
şekilde canlı tutmakla mümkündür. Hiç şüphesiz halkların kardeşliğinin o
birleşiminden, o kaynaşmasından hatta yan yana değil de iç içe ebedî
istirahatgâhlarında bulunmalarından açığa çıkan Çanakkale ruhu, hepimizi
bağımsızlık konusunda aynı paydada birleştirmektedir. Kardeşlik, “Niyet ettim
kardeş olmaya.” demekle olmuyor. Kardeşlik, öylesine nihai ve uzak bir hedeftir
ki o hedefe ulaşmak birçok gayret ve bedelle ancak mümkündür. İşte, Çanakkale
ruhunun aslında bize sağladığı ve miras olarak bıraktığı o hedef âdeta bu
coğrafyanın, bu toprakların bir Simurg’udur. Hadsizlik yapmak istemiyorum ama
sizler de çok iyi bilirsiniz ki Simurg’da nasıl bencillikten benlik şuuruna bir
geçiş varsa âdeta Çanakkale de bizim bu coğrafyaların halklarının ortaklaşa
bencillikten benlik şuuruna ulaştıkları bir nihai mesafedir. 
Ben
bu kürsüden -izninizle- Türkiye’ye seslenmek istiyorum, hatta bütün dünyaya
seslenmek istiyorum ve diyorum ki: Türkler de Kürtler de kardeş halklardır ve
Çanakkale ruhuna sadık kalmakla mükelleftirler. Sonuç olarak diyorum ki: Ey
şehadetleriyle hakikate şahitlik yapan şüheda, ölümsüzlük size ne kadar çok
yakışıyor. 
Bu
duygu ve düşüncelerle ruhları şad olsun diyorum ve bundan sonraki süreçte,
önümüzdeki günlerde bağımsızlık adına her birimizin hassasiyet göstereceğine
olan inancımı da ifade etmek istiyorum. (HDP, AK PARTİ ve CHP sıralarından
alkışlar)
Değerli
arkadaşlar, gündeme geçmeden önce 3 sayın milletvekiline gündem dışı söz
vereceğim. 
Gündem
dışı ilk söz, 14 Mart Tıp Bayramı, sağlık çalışanlarının sorunları ve
coronavirüs hakkında söz isteyen Kayseri Milletvekili Çetin Arık’a aittir.
Buyurun
Sayın Arık. (CHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili Çetin Arık’ın, 14 Mart Tıp Bayramı, sağlık
çalışanlarının sorunları ve coronavirüs salgınına ilişkin gündem dışı konuşması
ÇETİN
ARIK (Kayseri) – Teşekkür ediyorum Sayın Başkan.
Kurtuluş
Savaşı’nda, 15 Temmuz’da ve bugün dünyayı kasıp kavuran corona salgınına karşı
Meclis çalışmalarına ara vermeden devam eden Gazi Meclisi saygıyla
selamlıyorum. 
Bugün
18 Mart, “Yârdan geçilir, serden geçilir, Çanakkale geçilmez.” diyerek tarihî
bir destan yazan Ulu Önder’imiz Gazi Mustafa Kemal Atatürk başta olmak üzere
tüm şehitlerimizi rahmet ve minnetle anıyorum.
Sayın
milletvekilleri, coronavirüs salgını bize iki şeyi net olarak gösterdi:
Birincisi, koruyucu sağlık hizmetinin ne kadar önemli olduğunu. Takdir
edersiniz ki devletin asli görevi vatandaşını hastalandırmamaktır ama biz
yıllardır çok hasta, çok tetkik, çok ameliyat, çok para dedik. Şehir
hastanelerine yüzde 80 doluluk sözü verdik. İkincisi de “doktor efendi” dönemi
bitti. “Doktor efendi ‘money’ peşinde.” diye hedef gösterilen, sürekli
horlanan, aşağılanan, şiddete uğrayan bir meslek grubunun aslında ne kadar ulvi
bir görev yaptığını bir kez daha gördük. Okullar kapandı, iş yerleri kapandı,
alışveriş merkezleri boşaltıldı, toplantılar iptal oldu, uçuşlar geri çevrildi,
uluslararası sınırlar kapatıldı; kısacası hayat durdu, insanlar birbirine
bakmaya, dokunmaya korkar oldu ama hastaneler açık, doktorlar hasta bakıyor.
“Öksürüğüm var, ateşim var.” diyenlere üç metre geriden bakmıyor, nabız ölçüyor,
akciğerlerini dinliyor. Bu meslek grubunun bir mensubu olmaktan bir kez daha
gurur duydum. Bu zor dönemde görev yapan tüm sağlık çalışanlarının bir kez daha
14 Mart Tıp Bayramı’nı kutluyorum.
Sayın
milletvekilleri, Sağlık Bakanlığının, dünyayı kasıp kavuran coronavirüs salgını
konusunda tedbirler almasını, Bilim Kurulunu kurmasını, halkı bilgilendirmesini
olumlu buluyoruz ve destekliyoruz. Ancak, bu salgının ülkemizdeki yaygınlığının
belirlenmesi için yapılan test sayıları çok yetersiz. Bakanlığın, uygulanan
test sayısı ile pozitif ve negatif çıkan test sonuçlarını günlük olarak
kamuoyuyla paylaşması gerekir. Bu sayılar gerçekten çok önemli, çünkü kaç
kişiye bulaştığını net olarak tespit edemezseniz karantina önleminizin hiçbir
anlamı kalmayacaktır. Bir başka problem de testlerin sınırlı sayıdaki
merkezlerde yapılıyor olması. Test merkezlerinin hızla artırılması
gerekmektedir.
Sayın
milletvekilleri, umreden ve yurt dışından gelen vatandaşlar ve onların temas
ettiği kişilerin tespiti konusunda ciddi eksikliklerin olduğunu üzülerek
görüyoruz. Bu salgın yeni değil aralık ayında ortaya çıktı. Peki niçin binlerce
insanın umreye gitmesine izin verdiniz? Hadi izin verildi, geri dönüş tarihleri
belliydi, niçin hepsini karantinaya almak için bir planlama yapılmadı? 
Bakınız,
ilim Kayseri’de 5 Mart tarihinde umreden gelen 250 kişilik kafileden sadece 1
kişi yüksek ateş nedeniyle gözlem altına alındı oysaki aynı uçakta geldiler.
Yapılması gereken 250 kişinin de gözlem altına alınmasıydı. Maalesef geri kalan
249 kişi evlerine gönderildi; kimlerle temas ettiler, ne hâldeler bilmiyoruz.
Diyanet İşleri Başkanı “Umreden gelen bir kişide virüs tespit edilince
karantina önlemleri başladı.” diyor. Demek ki umreden gelen vatandaşlar için
daha önceden bir planlama yapılmamış. Eğer ki planlama yapılmış olsaydı gece
yarısı apar topar çocuklarımız yurtlarından çıkartılıp umreden gelen
yurttaşlarımız yerleştirilmek zorunda kalmazdı.
Değerli
milletvekilleri, her gün televizyonlarda kamu spotuyla corona karşısında
almamız gereken 14 tedbir sıralanıyor ki bunlar harfiyen uygulanması gereken
tedbirler. Ancak vaka sayısına baktığımızda logaritmik olarak artıyor. 1 kişi
hayatını kaybetti, Allah rahmet eylesin. Yapılması gereken acilen, şehir
hastaneleri açılırken kapatılan eğitim araştırma hastaneleri derhâl açılıp
yoğun bakım üniteleri kurulmalı ve yeterince solunum cihazı temin edilmelidir.
Toplu taşıma araçları tıklım tıklım dolu. Toplu taşıma en büyük risk, derhâl
iptal edilmelidir. Hekimlerin ve sağlık çalışanlarının korunması için tedbir
alınmalıdır, hekimleri ve sağlık çalışanlarını korumadan toplumu
koruyamazsınız. 
Bakınız,
sayın milletvekilleri, Urfa’da sağlık çalışanlarına sadece iki saat koruma
özelliği olan tek maske verilmiş. Peki iki saat sonra ne olacak? Bakınız, yine
Fransa’da sağlık çalışanlarının çocukları için “Siz bize bakıyorsunuz, biz de
size bakacağız.” denilerek kreşler açılmış.
(Mikrofon
otomatik cihaz tarafından kapatıldı)
BAŞKAN
– Buyurun efendim.
ÇETİN
ARIK (Devamla) – Teşekkür ediyorum Sayın Başkan.
Ayrıca
taksi ve dinlenmek için görev yerlerine yakın otelleri de bedava yapmışlar.
Benzer düzenlemeler sağlık çalışanlarımız için de ivedilikle yapılmalıdır ve
atama bekleyen 620 bin sağlıkçı da derhâl atanmalıdır. 
Sayın
milletvekilleri, bu hastalığın ilacı yok, aşısı yok. Coronavirüs salgınından
korunmanın yolu da aşının bir an önce üretilmesinden geçiyor. Peki, biz Türkiye
olarak bu aşıyı üretebilir miyiz? Maalesef ki hayır. Çünkü yerli ve millî
aşımızı üreten, viral enfeksiyonların tanı ve tedavisinde büyük başarılara imza
atan, cumhuriyetle yaşıt olan Doktor Refik Saydam Hıfzıssıhha Enstitüsünü
kapattınız, yerli aşı üretimini bitirdiniz. Şimdi avuç dolusu parayı ödeyerek
aldığımız grip aşısı, yakın geçmişte yurdumuzda üretilmekteydi. Neticede
Türkiye’de aşı üretimini sıfırladınız. 1940’larda Orta Doğu ülkelerine tifüs
aşısı satan Türkiye, şimdilerde maalesef ki ele muhtaç. Bugün, Türkiye’de en
fazla AR-GE harcaması yapan ilk 15 şirket arasında bir tane dahi ilaç şirketi
yok. 
(Mikrofon
otomatik cihaz tarafından kapatıldı)
BAŞKAN
– Toparlayalım efendim.
ÇETİN
ARIK (Devamla) – Teşekkür ediyorum Sayın Başkan.
Diyanet
İşleri Başkanlığına ayrılan bütçe, TÜBİTAK’a ayrılan bütçenin tam 5 katı. Eğer
ki cumhuriyetin ilk yıllarında ve devamında sürdürülen aşı politikası desteklenseydi,
millî endüstri korunup kollansaydı, bugün yabancı ülkelerden “virüs aşısı
üretilse de satın alsak” diye beklemezdik. Türkiye’nin geleceğinin
değiştirilmesi için önce önceliklerin değiştirilmesi, iktidarın zihniyetinin
dezenfekte edilmesi gerekiyor. 
Sağlıklı
günler diliyorum, saygıyla selamlıyorum. (CHP sıralarından alkışlar)
BAŞKAN
– Gündem dışı ikinci söz, sağlık emekçilerinin sorunları hakkında söz isteyen
Hakkâri Milletvekili Sait Dede’ye aittir. (HDP sıralarından alkışlar)
Buyurun
Sayın Dede.
2.- Hakkâri Milletvekili Sait Dede’nin, sağlık emekçilerinin sorunları
ve coronavirüs salgınına ilişkin gündem dışı konuşması
SAİT
DEDE (Hakkâri) – Sayın Başkan, değerli milletvekilleri; coronavirüs salgınından
kaynaklı bir yurttaşımızın yaşamını kaybetmesinden dolayı derin üzüntü
içerisindeyiz. Kendisine Allah’tan rahmet, yakınlarına sabırlar diliyorum.
Dün,
burada anlaşılması zor, izahı mümkün olmayan bir siyaset yaklaşımına şahit
olduk. Dün, başta Halkların Demokratik Partisi olarak bizler, Cumhuriyet Halk
Partisi ve İYİ PARTİ temel derdi coronavirüs salgını ve alınacak tedbirler olan
araştırma önergelerini acil bir şekilde araştırma komisyonları kurulması
amacıyla Genel Kurulun gündemine getirdik. Beklendiği şekilde AKP öncülüğünde,
MHP milletvekillerinin de desteğiyle söz konusu öneriler reddedildi. Buradan
bütün yurttaşlar adına, kamuoyu adına tekrar sormak istiyorum: Neden
reddediyorsunuz? Bakınız, vaka sayıları her geçen gün artmaktadır. Bugün
Çin’den sonra coronavirüs salgınından en çok etkilenen ülke İtalya’dır.
Türkiye’de 11 Mart 2020 tarihinden bu yana salgının süreci periyodik olarak
İtalya’yla benzerdir. Bugün İtalya’da vaka sayıları ve ölüm sayıları binlerle
ifade edilmekteyken Türkiye’de birikimsel olarak rakamlar vahim sonuçlara yol
açacak seviyelere doğru yükselmektedir. Hastalığın diğer ülkelerdeki yayılma
hızına bakıldığında önümüzdeki bir iki haftanın çok kritik olduğu
anlaşılmaktadır. Hasta sayısının hızla artabileceğini öngörerek planlamaları
ivedilikle yapmak ve gerekli önlemleri zamanında alarak uygulamak yaşamsal
önemdedir. Sağlık örgütlerinin de ısrarla dile getirdikleri gibi hastalık
şüphesi taşıyanlara yeterince test yapılarak hastaları ve temas ettiklerini
saptayıp izole etmek gerekmektedir. Yeteri kadar yapılan test sayesinde hastalığın
toplum içinde yaygınlık derecesini doğru olarak belirleyerek uygun zamanlarda
sosyal mesafeyi artıran önlemler almak suretiyle bulaşma hızını da azaltmak
gerekmektedir. Sağlık sistemini hızla artan hasta sayılarına yanıt verecek
biçimde organize edebilmek salgın ve mücadele için büyük önem taşımaktadır. 
Değerli
milletvekilleri konuya dair öncelikle tedbirlerin alınması, sağlık emekçilerine
yönelik fiziki ve psikolojik desteklerin maksimum seviyeye çıkarılması
gerektiğini dün burada belirttik. Birçok arkadaşımız konuyu bütünüyle ele
alarak yapılması gerekenleri ifade etti. Ancak görünen, pratikte
karşılaştığımız, önerdiğimiz hemen hiçbir durumun dikkate alınmadığıdır. Sağlık
Bakanı başta olmak üzere herkese öncelikle kamuoyuna karşı şeffaf ve açık bir
yaklaşımda bulunması önerisinde bulunuyoruz. Şeffaf ve açık bir yaklaşımın
hayata geçirilmesi için öncelikle Sağlık Bakanından vakaların hangi şehirlerde
meydana geldiğini, vakaların cinsiyet, yaş, etki alanlarının bir an önce
kamuoyuyla paylaşılması gerektiğini ifade etmek istiyorum. Âdeta bir gece
programı hâline getirilen, gece yarısına yakın bir vakitte yapılan basın
açıklamalarını gayriciddi bulduğumuzu belirtmek istiyorum. Her gece yalnızca
vaka sayısındaki değişim yahut ölümle sonuçlanıp sonuçlanmadığına dair bir
bilgi paylaşımı “pandemi” olarak ilan edilen bir virüs salgını göz önüne
alındığında maalesef yüzeysel ve yetersiz kalmaktadır. Bilgi edinmek, bilgi
almak anayasal bir haktır ancak bilgiyi tam ve eksiksiz almak, politik
manevralara bulandırılmamış bir şekilde almak bizlerin ve her yurttaşın en
temel arzusudur.
Bir
diğer önemli konu da Türk Tabipleri Birliği ve Sağlık Emekçileri Sendikası gibi
önemli sivil toplum kuruluşlarının uyarıları ve önerilerini dikkate almama
konusudur. Sağlık Bakanlığı ve ilgili sorumlu kurumlar sivil toplum
kuruluşlarıyla ortak hareket etmelidirler. Türk Tabipleri Birliği ve Sağlık
Emekçileri Sendikasının açıklamalarıyla coronavirüs salgınının diğer
ülkelerdeki yayılma hızı göz önüne alındığında önümüzdeki bir iki haftalık
sürecin kritik olduğu belirtilmektedir. Hiçbirimizin felaket tellallığı yapmak
gibi bir niyeti elbette yok, ancak bilimsel veriler hasta sayısının artacağı
yönünde emareler göstermektedir. Bu sebeple bugüne kadar alınan tedbirlerin
kademeli olarak artırılması ve bu süreçte yurttaşlarımız mağdur edilmeden
sosyal mesafelerin artırılması gerekmektedir. 
Değerli
arkadaşlar, kritik bir döneme girdiğimizin farkında olacak şekilde, son olarak
özellikle hastane envanterlerinin yetersiz olduğu şehirlerle ilgili acil eylem
planları geliştirilmesi zorunludur. Test yapılabilecek merkez sayısı
artırılmalı, bütün yurttaşların güncel ve doğru bilgiye ulaşması için her
şehirde kriz masaları kurulmalıdır. Sınır kapılarından giriş çıkışların nasıl
yapıldığı, önlemlerin hangi seviyede alındığı bilinmemektedir. Dolayısıyla
yurttaşların kolay bir şekilde doğruluğu teyit edilmemiş bilgiler aracılığıyla
paniğe sürüklenmesi olağanlaşmaktadır. 
Değerli
milletvekilleri, hastaların yüzde 20’sine varan bölümünün hastaneye yatışının
gerektiği, yüzde 5’ine varan bölümünün yoğun bakım gerektirdiği bilinmektedir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım.
SAİT
DEDE (Devamla) – Tamamlıyorum Başkanım. 
Bu
bakımdan, hastane acillerindeki hekimler ve sağlık çalışanları ile corona
hastalığı tanı ve tedavi sürecinde aktif rolü olan poliklinik, laboratuvar,
radyoloji bölümü hekim ve sağlık çalışanlarının her türlü korunma
gereksiniminin sağlanması, başta maske olmak üzere tüm koruyucu ekipman
ihtiyaçlarının eksiksiz olarak giderilmesi, çalışma saat ve koşullarının
kendileri ve yakınlarının sağlığını da dikkate alacak biçimde düzenlenmesi
gerekmektedir. Unutulmamalıdır ki salgında en fazla risk altında olan grup
sağlık çalışanlarıdır. Sağlık emekçilerinin hastalıktan korunması için gereken
önlemler bir an önce alınmalıdır.
Tekrar
üzülerek belirtmek istiyorum ki, önlemlerin zamanında alınmaması durumunda
salgının yaratacağı sağlık bilançosunun katlanarak büyüyeceği unutulmamalıdır
ve bu pandemiyi en az kayıpla atlatmanın yolu, sağlık emekçilerinin güvenliğine
öncelikle dikkat edilmesi gerektiğidir.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Gündem dışı üçüncü söz, coronavirüs salgını ve Çanakkale Zaferi’nin 105’inci
yıl dönümü münasebetiyle söz isteyen Ordu Milletvekili Şenel Yediyıldız’a
aittir.
Buyurun
Sayın Yediyıldız. (AK PARTİ sıralarından alkışlar)
3.- Ordu Milletvekili Şenel Yediyıldız’ın, 18 Mart Çanakkale Zaferi’nin
105’inci yıl dönümüne ve coronavirüs salgınına ilişkin gündem dışı konuşması
ŞENEL
YEDİYILDIZ (Ordu) – Teşekkür ederim Sayın Başkan.
Sayın
milletvekilleri, evet, bugün Çanakkale savaşının 105’inci yılındayız. Çanakkale
savaşına itilaf devletleri Şubat 1915’te deniz savaşlarıyla başlamışlardır, 18
Mart 1915’te deniz yoluyla geçemeyeceklerini anlayınca geri çekilmişler ve
karadan saldırmışlardır. Bu geri çekiliş, o zaman Çanakkale Boğazı’nda bulunan
Nusret mayın gemisinin her şeye rağmen boğazı mayınlaması, Seyit Ali Çabuk
(Seyit Onbaşı) gibi Anadolu kahramanlarının kaldırdığı 250 kilogramlık merminin
itilaf devletlerinin amiral gemisini batırması ve Ezineli Yahya Çavuş’un,
komutasındaki 67 kişiyle İngiliz kuvvetlerini sahilde durdurmasıyla olmuştur ve
dünya tarihinin zirve sayfalarına “Çanakkale geçilmez!” ifadesini bir daha
silinmemek üzere yazdırmıştır. Çanakkale’de gerçekleşen bu eşsiz destan hem
istikbal hem istiklal mücadelemiz olmuş, Anadolu halkına verdiği azim, umut ve
kararlılıkla Kurtuluş Savaşı’nın meşalesini de ateşlemiştir. 
Çanakkale,
15 Temmuz hain darbe girişiminde olduğu gibi Türk milletinin, bağımsızlık ve
özgürlük söz konusu olduğunda ne denli kararlı ve kahraman olduğunu sonsuza
kadar anlatacak bir anticephedir. 
Çanakkale
savaşında Türk askeri, Suriye’de, Bosna’da ve diğer bulunduğu ülkelerde olduğu
gibi insanlığını göstermiş; Türk milletinin savaşta bile insanlığını
yitirmediğini, düşmanına bile merhamet gösterebileceğini göstermiştir. Bu
düşüncelerle, bir kez daha 18 Mart Şehitleri Anma Günü ve Çanakkale Deniz
Zaferi’nin 105’inci yıl dönümünde, bu toprakları bize vatan kılan başta Gazi
Mustafa Kemal olmak üzere ecdadımızı, şehitlerimizi rahmetle ve minnetle yâd
ediyorum.
Değerli
milletvekilleri, maalesef dünyada “pandemi” olarak etrafa sarılan coronavirüs
(Covid-19)’un ilk kurbanını dün gece verdik. Ben vefat eden 89 yaşındaki
büyüğümüze rahmet diliyorum, geride kalanlarına da sabır diliyorum.
Coronavirüs,
MERS ve SARS virüslerinin mutasyonudur. Yani bu virüs dünyaya yeni çıkan bir
virüs değildir, eskiden beri gelen MERS ve SARS virüslerinin mutasyona uğramış
şeklidir. Solunum yoluyla bulaşır, solunum yolları hastalıkları yapar. Solunum
yollarında, akciğerde “pnömoni” dediğimiz ileri pnömoni hastalıklarını yapar,
insanların çoğu da bu hastalığı hafif geçirir. Hastalık önce Çin’de başlamış,
bütün dünyaya yayılarak pandemi yapmıştır. Hastalığı daha çok ileri yaşta
olanlar, altında bir hastalığı olanlar yani sigara içenler, bir akciğer
hastalığı olanlar veya karaciğer, böbrek, kalp yetmezliği veya hipertansiyonu
olanlar daha ağır geçirirler ve ölümcül seyreder onlarda. Bugün bu hastalık
Çin’de belli bir seviyeye inmiş ama Avrupa’yı merkez kılmıştır; Avrupa’nın
birçok ülkesinde, İtalya’da, İspanya’da, Almanya’da, Belçika’da yaygın hâle
gelmiş ve ileri ölümlere sebep olmaya başlamıştır. Türkiye ise, bu virüs salgını
Çin’de başladığından beri bu tedbirleri en iyi alan ülke olmuştur. Allah’a
hamdolsun, doksan gündür bu virüsten bu toplumu korumuşuz ve inşallah bundan
sonra da bu virüsü, bu salgını en az zararla atlatacağımıza inanıyorum. 
Türkiye
Cumhuriyeti Cumhurbaşkanımız Sayın Recep Tayyip Erdoğan’ın liderliğinde bütün
Kabine üyeleri, özellikle Sağlık Bakanımız gerçekten bu virüsle savaş için çok
büyük mücadele vermiş ve gayret göstermiştir. 31 Aralıkta Çin’de başlayan bu
ölümler için 1-2 Şubatta Sağlık Bakanımız devreye girmiş ve Çin’le olan
ilişkilerini kesmiş; daha sonra İran’da olmaya başlamış, İran’la olan
ilişkilerini kesmiş; daha sonra Avrupa’yla olan bütün girişleri kontrol altına
almışız. Ve bugün her şeye rağmen pandemi yapan bir virüsün neticede Türkiye’ye
buluşmaması gibi bir şey mümkün değil ama buna rağmen Türkiye’de şu anda
girişlerin hepsi kontroldedir, vakaların hepsi kontroldedir. İnşallah
Türkiye’de bu virüs daha ileriye gitmeden, nihayette daha güzel bir şekilde
neticeye ulaşacaktır.
Şimdi,
Türkiye -Allah göstermesin- herhangi bir hastalık yaygın olduğunda
hastaneleriyle, çalışanlarıyla, sağlık çalışanlarıyla ve hastanelerdeki
ekipmanlarıyla bu savaşa, bu mücadeleye hazırdır. Bizim yatak sayısı olarak da
yoğun bakım ve alet sayısı olarak da -Allah’a hamdolsun- şu anda her şeyimiz
yerindedir.
(Mikrofon
otomatik cihaz tarafından kapatıldı) 
BAŞKAN
– Buyurun tamamlayın Sayın Yediyıldız.
ŞENEL
YEDİYILDIZ (Devamla) – İnşallah, ihtiyaç duymadan ama tedbirli olarak, her
türlü tedbiri alarak bu mücadeleyi sürdüreceğiz.
ALİ
ŞEKER (İstanbul) – “İnşallah” demek yetmez.
ŞENEL
YEDİYILDIZ (Devamla) – İnşallah, yarın, Sayın Bakanım da Sayın Meclisi bu
konuda bilgilendirecektir, daha önce de Komisyonumuzu bilgilendirmişti, yarın
da inşallah bu virüsle, hastalıkla, mücadeleyle ilgili Meclisimizi de
bilgilendirecektir.
Ben
kısa bir iki şey daha söylemek istiyorum: Devlet, Bakanlık bu konuda yapacağı
her şeyi yapmıştır ve yapmaktadır, sorumluluk fertlere düşmektedir. Biz
kendimizi korursak, basit şeylerle kendimizi korursak emin olun ki bu virüsten
en ucuz şekilde kurtulacağız. Şu unutulmamalıdır ki bu virüs elle bulaşan bir
virüstür. Onun için el temizliğimize de sonsuz dikkat etmek gerekiyor. 
ALİ
ŞEKER (İstanbul) – Solunumla da bulaşıyor. Havadan da bulaşıyor, yapmayın
gözünüzü seveyim ya. Ağız yolu enfeksiyonuyla da bulaşıyor.
ŞENEL
YEDİYILDIZ (Devamla) – Solunum yoluyla da bulaşır ama o solunum yoluna da elle
göndeririz. Havadan bulaşan bir virüs değildir. Elimizi ağzımıza, gözümüze,
burnumuza sürdüğümüzde virüsü bulaştırmış oluruz. Onun için, elimize dikkat
edeceğiz.
(Mikrofon
otomatik cihaz tarafından kapatıldı)
BAŞKAN
– Tamamlayalım efendim.
ŞENEL
YEDİYILDIZ (Devamla) – Tokalaşma, sarılma ve yakın temastan kaçınacağız;
ellerimizi, gözlerimizi ve burnumuzu koruyacağız.
ALİ
ŞEKER (İstanbul) – Havadan da bulaşıyor.
ŞENEL
YEDİYILDIZ (Devamla) – Ben bu mücadelede gecesini gündüzüne katarak gayretini
hiç esirgemeyen sağlık çalışanlarımıza, doktorlarımıza, bütün hemşirelerimize
ve diğer sağlık çalışanlarımıza sonsuz teşekkür ediyorum. Sorun küresel,
mücadele ulusaldır. Corona virüsü, alacağımız tedbirlerden daha güçlü değildir
diyor, hepinizi hürmetle selamlıyorum. (AK PARTİ sıralarından alkışlar)
BAŞKAN
– Sayın milletvekilleri, şimdi sisteme giren ilk 15 milletvekiline yerlerinden
birer dakika süreyle söz vereceğim. 
Buyurun
Sayın Şeker.
V.- AÇIKLAMALAR
1.- Kocaeli Milletvekili İlyas Şeker’in, 18 Mart Çanakkale Zaferi’nin
105’inci yıl dönümüne ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkan.
Değerli
milletvekilleri, Millî Mücadele ruhunun ve Türk askerî gücünün kanıtlandığı 18
Mart Çanakkale Zaferi’nin 105’inci yıl dönümündeyiz. Çanakkale’de büyük bir
zafer kazanan kahraman ordumuzun Anadolu halkına verdiği azim, umut ve
kararlılık Kurtuluş Savaşı’nın meşalesini de ateşlemiştir. Tarihe altın
harflerle kahramanlık destanlarını yazan ve bu toprakları bize vatan kılan,
şehitler tepesini boş bırakmayan şehitlerimizi ve başta Gazi Mustafa Kemal
Atatürk olmak üzere tüm gazilerimizi rahmetle, minnetle anıyor, şükranlarımı
sunuyorum. 
Millî
şairimizin dediği gibi:
“Bastığın
yerleri ‘toprak’ diyerek geçme, tanı,
Düşün
altındaki binlerce kefensiz yatanı.
Sen
şehit oğlusun, incitme, yazıktır atanı,
Verme,
dünyaları alsan da bu cennet vatanı.”
18
Mart Şehitler Günü vesilesiyle tüm şehitlerimize şükranlarımı sunuyor, Genel
Kurulu saygıyla selamlıyorum.
BAŞKAN
– Sayın Özkan…
2.- Mersin Milletvekili Hacı Özkan’ın, 18 Mart Çanakkale Zaferi’nin
105’inci yıl dönümüne ilişkin açıklaması
HACI
ÖZKAN (Mersin) – Teşekkürler Sayın Başkan.
Çanakkale,
yedi düvele meydan okuyan, dönemin en modern ordularını dize getiren, tarihin
akışını değiştiren, ecdadımızın yazdığı şanlı bir destandır. Çanakkale, tarihi
şanlı zaferlerle dolu bir milletin asırlık uykusundan uyandığı, küllerinden
yeniden doğduğu, birlik ve beraberliğin ruhunu abideleştirdiği topraktır.
Çanakkale, millet olarak vatanımıza, hürriyetimize, bizi biz kılan mukaddes
değerlere bağlılığımızın da timsalidir. Büyük bir gurur ve heyecanla idrak
ettiğimiz Çanakkale Zaferi’mizin 105’inci yıl dönümünde Gazi Mustafa Kemal
Atatürk başta olmak üzere Çanakkale destanının tüm kahramanlarını ve aziz
şehitlerimizi bir kez daha rahmetle ve minnetle, gazilerimizi şükranla anıyor,
Genel Kurulu saygıyla selamlıyorum.
BAŞKAN
– Sayın Taşkın…
3.- Mersin Milletvekili Ali Cumhur Taşkın’ın, 18 Mart Çanakkale
Zaferi’nin 105’inci yıl dönümüne ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Çanakkale
Zaferi’nin en büyük adsız kahramanları, evlatlarını kınalayıp cepheye gönderen
asil ruhlu annelerdir. O anneleri, sonsuz minnet ve şükranla yâd ediyoruz.
Batı, bugün İslamofobi hastalığıyla İslam’ın kadını tahkir ettiği nevalarını
tekrarlaya dursun, onların bu hezeyanlarına en muhteşem cevabı veren,
evlatlarını din, iman, ezan, vatan, bayrak, mukaddesat sevgisiyle yetiştirip
sonra da âdeta düğüne gönderir gibi cepheye yollayan, sinesi iman dolu o
mübarek analardır. Dolayısıyla genç nesillerin gönülleri, millî ve manevi
değerlerine bağlı, salih ve salih evlatlar yetiştirmenin heyecanıyla dolu
olmalıdır. Zira milletlerin bekası, seviye kazanmış bir kalbe sahip olan
fedakâr nesil yetiştirmekle mümkündür. Çocuklarını Çanakkale destanıyla büyüten
nesil, dinine, bayrağına, toprağına, tarihine, bütün maddi, manevi değerlerine
sahip çıkacaktır. 18 Mart Şehitler Günü’nde, bu toprakları bize emanet eden tüm
kahraman şehitlerimizi rahmet, minnet ve şükranla anıyor, Genel Kurulu saygıyla
selamlıyorum.
BAŞKAN
– Sayın Topal…
4.- Hatay Milletvekili Serkan Topal’ın, coronavirüsle ilgili alınan
önlemler kapsamında okulların tatil edildiğine, on-line eğitim yapılacağı için
öğrencilerin internete yoğun ihtiyaç duyacağına, virüs önlemleri devam ettiği
sürece internetten alınan vergilerin kaldırılması ve tüm erişim ücretlerinin
yüzde 50 oranında indirilmesini millet adına talep ettiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Coronavirüsle
ilgili alınan önlemler kapsamında Türkiye âdeta eve kapandı, okullar tatil
edildi, önümüzdeki hafta on-line eğitim başlayacak. Birçok kuruluş,
çalışanlarına evden çalışma olanağı tanıdı. İnsanlar yüz yüze görüşmek yerine
internet aracılığıyla görüşür hâle geldi. Bu bağlamda, internet kullanımı temel
ihtiyaç hâline geldi. Önümüzdeki süreçte özellikle öğrencilerimiz internete
yoğun ihtiyaç duyacaklar. Şimdiden birçok insan kotasını doldurdu, erişimde
sıkıntı yaşıyor. Buradan Hükûmete ve internet sağlayıcı şirketlere çağrı
yapıyorum: Virüs önlemleri devam ettiği sürece internetten alınan vergiler
kaldırılsın, şirketler bu geçiş sürecinde eğitim yayınlarına özel kota versin,
tüm erişim ücretleri yüzde 50 indirilsin. Bunu bir sosyal dayanışma örneği
olarak milletimiz adına talep ediyorum. Şimdi herkesin elini taşın altına koyma
zamanı. 
Teşekkür
ediyorum. 
BAŞKAN
– Sayın Kılavuz…
5.- Mersin Milletvekili Olcay Kılavuz’un, 18 Mart Çanakkale Zaferi’nin
105’inci yıl dönümüne ilişkin açıklaması
OLCAY
KILAVUZ (Mersin) – Teşekkür ediyorum Sayın Başkan. 
Çanakkale,
imanın ve inancın zaferi, namusunu çiğnetmeyen Asım’ın neslinin ölümsüz
eseridir. Çanakkale, Bedr’in aslanları gibi çarpışan şanlı ecdadın mucizesi,
bir hilal uğruna şehadete yürüyenlerin tarihe sığmayan ayak izidir. Çanakkale,
aşılmaz sur, yıkılmaz iman, sarsılmaz cesarettir; vatandır, bayraktır,
destandır; onurdur, gururdur, fedakârlıktır; şehittir, kahramanlıktır; Türk’ün
eğilmez başı, ayağa kalkışı, yedi düveli dize getirdiğidir. 57’nci Alayın
adanmışlığı, asaleti, inanmışlığı, vazgeçişi, karşılıksız vatan aşkı, millet
sevdası ve iman kalesidir; Seyit Onbaşı’nın, Mehmet Çavuş’un, Nezahat
Onbaşı’nın iman dolu yüreği; “Ben size taarruzu emretmiyorum, ölmeyi
emrediyorum.” diyen Gazi Mustafa Kemal Atatürk’ün ta kendisidir. Çanakkale
geçilmezdir. 
Şehitlerimizi
rahmet, minnet ve iftiharla yâd ediyorum. 
Dur
yolcu! Bilmeden gelip bastığın bu toprak bir devrin battığı yerdir.
BAŞKAN
– Sayın Kılıç…
6.- Kahramanmaraş Milletvekili İmran Kılıç’ın, 18 Mart Şehitleri Anma
Günü ve Çanakkale Zaferi’nin 105’inci yıl dönümüne, tamamlandığında dünyanın en
uzun asma köprüsü unvanını alacak olan 1915 Çanakkale Köprüsü’ne ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkanım. 
Bugün
Çanakkale Zaferi’mizin 105’inci yıl dönümü, aynı zamanda Şehitleri Anma
Günü’dür; kutlu olsun. 
Kahraman
ecdadımız Rumeli’ye ilk olarak 1352 yılında birinde 40, diğerinde 39 bahadır
bulunan 2 salla, toplam 79 kişiyle geçip Gelibolu Yarımadası’ndaki Çimpe
Kalesi’ni fethetti. 18 Mart 1915 tarihinde yedi düvele karşı verilen tarihî
muharebede “Çanakkale geçilmez.” dedirttiler. 
Şimdi
de Çanakkale 1915 Köprüsü’yle boğazı 2.023 metre orta açıklıkla geçeceğiz.
Proje, toplam uzunluğu 3.623 metre olan asma köprü şeklinde planlandı. Köprü,
dünyanın en uzun asma köprüsü olacak. Köprü üzerinde hem lastik tekerlekli
araçlar hem de demiryolu geçecek ve inşallah cumhuriyetin 100’üncü yılı olan
2023 yılında açılacaktır. Tarihimizdeki ve günümüzdeki bu başarılar
hepimizindir ve bunu birlik ve gayretimizle başardık.
BAŞKAN
– Sayın Durmuşoğlu…
7.- Osmaniye Milletvekili Mücahit Durmuşoğlu’nun, 18 Mart Çanakkale
Zaferi’nin 105’inci yıl dönümüne, 18-24 Mart Yaşlılara Saygı Haftası’na ilişkin
açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Bugün
18 Mart Çanakkale Zaferi’mizin yıl dönümü. Yüz beş yıl önce ecdadımız
“Çanakkale geçilmez.” diyerek tarihi yeniden şekillendirmiştir. Vatanımızın ve
milletimizin bekası için canını feda eden tüm şehitlerimizi rahmetle ve
minnetle yâd ediyorum. 
Ömrünün
büyük bir kısmında topluma ve ülkesine hizmet vermiş, bugünle gelecek arasında
kurulacak köprünün yapı taşlarını oluşturan yaşlılarımızın 18-24 Mart Yaşlılara
Saygı Haftası’nı kutluyorum. Toplumsal yaşamın temel kuralı karşılıklı sevgi ve
saygıdır. Türk toplumu bu temel kural doğrultusunda toplumsal dayanışmayı
yaşamın her evresinde ilke edinmiştir. Yaşlılara bugün gösterilecek sevgi ve
saygı gelecek kaygılarımızı azaltacak, hangi yaşta olursa olsun tüm bireylerin
yaşama güvenle bakmalarını sağlayacaktır. Unutmayalım ki hepimiz yarının
yaşlılarıyız. Cumhurbaşkanımız Sayın Recep Tayyip Erdoğan önderliğinde
yaşlılarımızın karşılaştıkları sorunların en aza indirilmesi ve bunların çözüme
kavuşturulması anlamında birçok proje hayata geçirdik ve geçirmeye devam
ediyoruz. Yaşlılarımız…
(Mikrofon
otomatik cihaz tarafından kapatıldı) 
BAŞKAN
– Sayın Karadağ…
8.- Iğdır Milletvekili Yaşar Karadağ’ın, 18 Mart Çanakkale Zaferi’nin
105’inci yıl dönümüne ilişkin açıklaması
YAŞAR
KARADAĞ (Iğdır) – Teşekkür ederim Sayın Başkan.
Tarih
boyunca hiçbir millete nasip olmayan ve yüce Türk milletinin kahraman
evlatlarınca verilen bir büyük mücadelenin adıdır Çanakkale. Şairin ifadesiyle,
Bedr’in aslanlarının kükrediği ateşten bir imtihandır Çanakkale. Kınalı
kuzuların gül bahçesine girercesine şehadete atıldığı bir yerdir Çanakkale.
Çanakkale öyle bir mücadeledir ki asırlardır yorgun düşmüş bir milletin
varlığını, bağımsızlığını devam ettirme savaşıdır. Çanakkale Zaferi, zor
şartlar altında binlerce şehit verilerek kazanılmış mukaddes bir zafer olarak
tarihteki yerini almıştır. Bizlere böyle bir zaferin gururunu yaşatan başta
Gazi Mustafa Kemal Atatürk olmak üzere vatanı geçilmez kılan kahramanlarımızı
saygı, minnet ve rahmetle anıyor, Çanakkale Zaferimizin 105’inci yılını
kutluyorum. 
BAŞKAN
– Sayın Altıntaş…
9.- Ankara Milletvekili Ayhan Altıntaş’ın, 18 Mart Çanakkale Zaferi’nin
105’inci yıl dönümüne ilişkin açıklaması
AYHAN
ALTINTAŞ (Ankara) – Teşekkür ederim Sayın Başkan.
Bundan
yüz beş yıl önce, 18 Mart 1915 tarihinde Çanakkale Deniz Savaşı zaferimizle
sonuçlanmıştır. İngiltere Bahriye Bakanı Winston Churchill’in planıyla
“yenilmez armada” olarak bilinen, 12 gemiden oluşan İngiliz-Fransız ortak
donanması, Amiral Robeck komutasında, 19 Şubattan itibaren Çanakkale Boğazı’nın
iki kıyısındaki Türk mevzilerini yoğun biçimde bombardıman ettikten sonra 18
Martta boğazdan geçme girişiminde bulunmuş ancak Türk topçusunun isabetli
atışları ve Nusret gemisinin mayınları sayesinde 7 gemisini kaybederek geri
çekilmek zorunda kalmıştır. Düşman, daha sonra 25 Nisanda Anzak kuvvetleriyle
karadan çıkarma harekâtını denemiş ancak kahramanca geri püskürtülmüştür. 
Rahmetli
dedem Osman Altıntaş’ın da yer aldığı bu büyük zaferimizi kutluyor, başta
Mustafa Kemal Atatürk olmak üzere tüm şehit ve gazilerimizi saygı ve rahmetle
anıyorum.
BAŞKAN
– Sayın Çepni…
10.- İzmir Milletvekili Murat Çepni’nin, adil yargılanma talebiyle ölüm
orunucunda olan Mustafa Koçak’ın talebinin karşılanması gerektiğine ilişkin
açıklaması
MURAT
ÇEPNİ (İzmir) – Teşekkürler Başkan.
Mustafa
Koçak, cezaevinde 260 gündür adil yargılanma talebiyle ölüm orucunda. Sadece
adil yargılanma talebiyle ölüme yatmak zorunda kalınan bir ülkedeyiz. Koçak,
bir hafta önce bulunduğu Şakran Cezaevinden zorla darp edilerek hastaneye
kaldırıldı ve burada zorla insülin verilmeye çalışıldı. Bunu reddeden Mustafa
Koçak’a beş gün boyunca cinsel taciz dâhil ağır işkenceler yapıldı. 30 kiloya
düşmüş bir insana insülin yüklemek sakatlıkla sonuçlanacaktır yani cinayet
demektir. İktidar, işkenceye derhâl son vermeli, Mustafa Koçak’ın adil
yargılanma talebini karşılamalıdır. 
BAŞKAN
– Sayın Gültekin…
11.- Niğde Milletvekili Selim Gültekin’in, 18 Mart Çanakkale Zaferi’nin
105’inci yıl dönümüne ilişkin açıklaması
SELİM
GÜLTEKİN (Niğde) – Teşekkürler Sayın Başkan. 
İstiklal
ve hürriyetiyle manevi değerlere yürekten bağlı olan ecdadımızın tarihe
kazıdığı kahramanlık destanlarından Çanakkale Deniz Zaferi’mizin 105’inci
yılını kutluyor olmamızın onurunu ve gururunu bugün aziz Türk milleti olarak
hep birlikte yaşıyoruz. Çanakkale, tarihi şanlı zaferlerle dolu bir milletin
asırlık uykusundan uyandığı, küllerinden yeniden doğduğu yedi düvele meydan
okuduğu eşsiz bir zaferdir, destandır. 
Tüm
olumsuz koşullara rağmen, iman, azim ve vatan sevgisiyle kazanılan Çanakkale
Zaferi’mizin 105’inci yıldönümünü kutluyor, “Çanakkale geçilmez” sözünü tarihe
yazan başta Gazi Mustafa Kemal Atatürk olmak üzere vatanını canından aziz bilen
tüm şehitlerimizi ve kahraman gazilerimizi rahmetle ve şükranla anıyorum. 
Çanakkale
şehitlerimizin torunları olarak Cumhurbaşkanımız Sayın Recep Tayyip Erdoğan
liderliğinde istiklalimizden, istikbalimizden ve özgürlüğümüzden hiçbir şekilde
taviz vermeyeceğimizi, her daim ülkemizi muasır medeniyetler seviyesinin üstüne
yükseltme gayreti içinde olacağımızı ifade ederek Gazi Meclisimizi ve Genel
Kurulu saygıyla selamlıyorum.
BAŞKAN
– Sayın Aycan…
12.- Kahramanmaraş Milletvekili Sefer Aycan’ın, 1593 sayılı Umumi
Hıfzıssıhha Kanunu’nun sağlığı koruma yasası olduğuna ve bulaşıcı hastalıklarla
mücadeleyi düzenlediğine, alınan önlemlere uymamanın bireysel hak olarak
görülemeyeceğine, Sağlık Bakanlığının aldığı kararlara uyulduğu takdirde
salgının önlenebileceğine ilişkin açıklaması
SEFER
AYCAN (Kahramanmaraş) – Sayın Başkan, coronavirüs pandemisi yaşadığımız
bugünlerde 1930 yılında kabul edilen 1593 sayılı Umumi Hıfzıssıhha Kanunu’nu
hatırlatmak isterim. Umumi Hıfzıssıhha Kanunu, genel olarak sağlığı koruma
yasasıdır. İkinci bölümde bulaşıcı hastalıklarla mücadeleyi düzenler. Kanuna
göre, bulaşıcı hastalıklar halk sağlığı sorunudur. Salgınla mücadele etmek için
her türlü önlem almaya Sağlık Bakanlığı yetkilidir. Alınan kararlar tüm birimlerin
ve tüm vatandaşların uymasını gerektirir; uymayanlar yasaya karşı gelmiş ve
halkın sağılığını tehdit etmiş olacağından suç işlemiş olur. Alınan önlemlere
uymamak bireysel hak olarak görülemez. Tatile çıkmadık, salgınla mücadele
ediyoruz. Bu nedenle herkesi Sağlık Bakanlığının aldığı kararlara uymaya davet
ediyorum. Herkes bu kararlara uyduğu zaman anlamlı olacak ve salgını
önleyeceğiz diye düşünüyorum. 
Teşekkür
ederim.
BAŞKAN
– Sayın Taşdoğan…
13.- Gaziantep Milletvekili Ali Muhittin Taşdoğan’ın, corona virüsünün
aklın, bilimin ve duanın gücüyle yenileceğinden hiç kimsenin şüphesi olmaması
gerektiğine, Sağlık Bakanlığının tavsiyelerine riayet etmenin insan ve toplum
sağlığı açısından mecburiyet olduğuna ilişkin açıklaması
ALİ
MUHİTTİN TAŞDOĞAN (Gaziantep) – Sayın Başkan, Sayın milletvekilleri; zor
günlerin içinden geçtiğimiz aşikârdır. Corona musibetini aklın, bilimin ve
duanın gücüyle yeneceğimizden hiç kimsenin şüphesi olmamalıdır. Geçmişte daha
müşkül anlarda bile yeise ve yılgınlığa kapılmayan Türk milletinin bu virüs
kuşatmasını da yaracağına inanıyorum. Mikrobun kırılması için Sağlık
Bakanlığının tavsiye ve tembihlerine aynen riayet etmek, insan ve toplum
sağlığı açısından mecburiyettir. Birbirimize kenetlenerek, kurallara harfiyen
uyarak, dayanışma ve yardımlaşma vakarını harekete geçirerek melanet virüse
karşı aşılmaz bir cephe oluşturmamız başlıca dileğimdir. Telaşa gerek yoktur,
korkuya lüzum yoktur, nitekim “Allah bes baki heves”tir. Hayrın da şerrin de
Allah’tan geldiğine inanan bir milletin virüse boyun eğmesi, paniğe kapılması
akla ve tarihî gerçeklere tamamıyla aykırıdır. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Gündoğdu.
14.- Kırklareli Milletvekili Vecdi Gündoğdu’nun, vatandaşların ekonomik
kaygılarının giderilebilmesi için Ekonomik ve Sosyal Konseyin bir an önce
toplanmasının, tüm kesimleri ekonomik çalkantıdan korumak için aile
sigortasının, İşşizlik Sigortası Fonu’ndan yararlanma şartlarının yeniden
düzenlenmesinin, zora düşecek küçük esnaf ve KOBİ’lere yönelik vergi ve sigorta
primlerinin ertelenmesinin, sicil affı çıkarılmasının düşünülüp düşünülmediğini
öğrenmek istediğine ilişkin açıklaması
VECDİ
GÜNDOĞDU (Kırklareli) – Sorum Hazine ve Maliye Bakanına. Dünya çapında ve
ülkemizde yaşadığımız virüs salgınında öncelikle yaşamsal tedbirler alınmalı ve
alınmaya da devam edilmelidir. Virüsten bireysel korunma yollarının dışında
vatandaşlarımızın mutlaka vücut direncinin kuvvetli olması da gerekmektedir.
Direncin en önemli düşmanının stres ve kaygı olduğunda tüm uzmanlar
hemfikirdir. Bu doğrultuda vatandaşların ekonomik kaygılarını biraz olsun
giderebilmek için on bir yıldır toplanamayan Ekonomik ve Sosyal Konseyin bir an
önce toplanmasını, tüm kesimleri ekonomik çalkantıdan korumak ve vatandaşların
yaşamsal tedbirlere uyum maliyetini azaltmak için bir aile sigortası düşünüyor
musunuz? Olağanüstü koşullarda kullanılmak üzere İşşizlik Sigortası Fonu’ndan
yararlanma şartlarının yeniden düzenlenmesi, zora düşecek küçük esnaf ve
KOBİ’lere yönelik vergi ve sigorta prim ödemelerinin ertelenmesi, sicil affı
çıkarılması düşünülüyor mu? 
Teşekkür
ediyorum Sayın Başkan.
BAŞKAN
– Buyurun Sayın Karahocagil.
15.- Amasya Milletvekili Mustafa Levent Karahocagil’in, 18 Mart
Çanakkale Zaferi’nin 105’inci yıl dönümüne ilişkin açıklaması
MUSTAFA
LEVENT KARAHOCAGİL (Amasya) – 
“Burası
Çanakkale 
Rabb’im
nasip eyledi bir mübarek gününde
Dönüp
kendime dedim o şehitlik önünde…

Ey
gafil, dur ve düşün, burası Çanakkale
Dünyanın
bir eşini görmediği yer bura...
Doğru
olsun duruşun, burası Çanakkale
Ecdadımın
abdestsiz girmediği yer bura…

Her
köşeden bir şehit burada vatanı bekler
Bu
manzara önünde titremez mi yürekler?
Lüzumsuz
gösterişi, nutukları bırakın
Huşu
ile yaklaşın, feraset ile bakın….

Irkı,
rengi fark etmez, din dedin mi orada dur
Bu
mekânın taşı nur, toprağı nur, suyu nur
Vatan,
millet uğruna şehit olmuş bir ordu
Arşı
titreten sesle sanki şöyle diyordu….

‘Yeni
baştan devleti iman ile kurdum ben
Bölünmez,
parçalanmaz bir mübarek yurdum ben
Laz,
Çerkez, Boşnak, Arap, Arnavut’u gördüm ben
Her
ne kadar Türk isem, bir o kadar Kürdüm ben’”
Şair
Seyfeddin Karahocagil.
BAŞKAN
– Şimdi, Sayın Grup Başkan Vekillerinin söz taleplerini karşılayacağım. 
İYİ
PARTİ Grup Başkan Vekili Sayın Dervişoğlu, buyurun.
16.- İzmir Milletvekili Dursun Müsavat Dervişoğlu’nun, 18 Mart Şehitleri
Anma Günü ve Çanakkale Zaferi’nin 105’inci yıl dönümüne, Çanakkale ruhuyla
ülkeyi muasır medeniyetler seviyesine çıkarma ve milletin birlik, bütünlüğünü
sağlama hedefinin İYİ PARTİ’nin ülküsü olduğuna, coronavirüs salgınıyla ilgili
sürecin sağlıklı yürütülebilmesi için görev ve sorumluluklarını ciddiyetle
yerine getirdiklerine, İYİ PARTİ Genel Başkanı Meral Akşener’in tavsiyeleriyle
izleme komitesi oluşturulduğuna, tetkik kitlerinin yeterli sayıda bulunmadığına
ve tetkiklerden sonuçları alma hızının da yeterli olmadığına, Sağlık
Bakanlığının süreç yönetimini kıymetli bulduklarına, devletin zirvesinin
Çankaya Köşkü’nde toplantı hâlinde olmasını anlamlı bir tevafuk olarak
değerlendirdiklerine ve devletin, milletin karşı karşıya bulunduğu tehditlerle
ilgili kararların geçmişte olduğu gibi Çankaya Köşkü’nde alınmaya devam
etmesini dilediklerine, coronavirüs salgınının farklı boyutlarıyla ele
alınabilmesi için Hazine ve Maliye Bakanı, İçişleri Bakanı, Dışişleri Bakanı ve
Cumhurbaşkanı Yardımcısının bizzat gelerek Türkiye Büyük Millet Meclisine bilgi
vermesi gerektiğine ilişkin açıklaması
DURSUN
MÜSAVAT DERVİŞOĞLU (İzmir) – Teşekkür ederim Sayın Başkanım. Genel Kurulu
saygılarımla selamlıyorum. 
18
Mart Şehitleri Anma Günü ve Çanakkale Deniz Zaferi’mizin 105’inci yıl dönümünü
ben de yürekten kutluyorum. Ayrıca, milletvekillerimizin bu konuyla ilgili
görüş ve düşüncelerine, temenni ve duygularına aynen katıldığımı ifade etmek
istiyorum. Başta Gazi Mustafa Kemal Atatürk olmak üzere, büyük kahramanlık
gösteren ve isimleri ölümsüzleşen yüz binlerce şehit ve gazimizi bir kere daha
minnetle, rahmetle, şükranla anıyorum; ruhları şad, mekânları cennet olsun. 
Çanakkale’de
yaşanan büyük mücadele ruhu, Türk milletinin kanında bugün hâlen aynı azim ve
kararlılıkla devam etmektedir. Çanakkale ruhuyla ülkemizi muasır medeniyetler
seviyesine çıkarma ve milletimizin birlik, bütünlüğünü sağlama hedefi, bugün
İYİ PARTİ olarak bizim bayraklaştırdığımız ülkümüzdür. Bu gayemize ilelebet
sahip çıkarak gelecek nesillerimize de aktaracağız. 
Ülke
gündeminin tamamını meşgul eden coronavirüs salgını hakkında, İYİ PARTİ olarak,
bizler de iç tedbirlerimizi almaya devam ediyoruz, siyasi çalışmalarımızı
erteledik. Bu sürecin mümkün mertebe sağlıklı yürütülebilmesi için İYİ PARTİ
olarak üzerimize düşen bütün görev ve sorumlulukları ciddiyetle yerine
getireceğiz. Sayın Genel Başkanımızın tavsiyeleriyle bir izleme komitesi
oluşturuldu ve salgın nedeniyle yaşanan süreci yakinen takip ediyoruz. 
Türkiye’de
tetkik sayılarının yeterli olmadığını, yeterli tetkik kitinin elimizde
bulunmadığını, tetkiklerden sonuçları alma hızımızın da yeterli olmadığını
gözlemliyoruz. Henüz kendisine tetkik yapılmamış olanların içerisinde,
maalesef, taşıyıcı olma ihtimalî olan vatandaşlarımız da bulunabilir. 
(Mikrofon
otomatik cihaz tarafından kapatıldı) 
BAŞKAN
– Buyurun efendim. 
DURSUN
MÜSAVAT DERVİŞOĞLU (İzmir) – Bu durumun önüne geçmek adına atılması icap eden
adımlar bir an önce yerine getirilmelidir. 
Sağlık
Bakanlığımızın şu ana kadarki süreç yönetimini ve verdiği mücadeleyi pek
tabiidir ki kıymetli buluyoruz. Bundan sonra yaşanabilecek olumsuzlukların
önüne geçmek adına uyarılarımızın dikkate alınacağını temenni ediyoruz. 
Yarın
Sağlık Bakanımız Sayın Fahrettin Koca’nın yüce Meclisimizi bilgilendirecek
olmasını İYİ PARTİ olarak yerinde ve olumlu bir karar olarak karşılıyoruz ancak
sadece Sağlık Bakanının Meclisi bilgilendirmesinin yeterli olmadığı
kanaatindeyiz. Şu anda devletin zirvesi kalabalık bir heyetle Çankaya Köşkü’nde
toplantı hâlinde, bu toplantı basına kapalı olarak sürdürülüyor. Ayrıca bu
toplantının özellikle güvenlik gerekçesiyle Çankaya Köşkü’nde yapılıyor
olmasını sıradan bir tesadüf değil, anlamlı bir tevafuk olarak
değerlendiriyoruz.
(Mikrofon
otomatik cihaz tarafından kapatıldı)
BAŞKAN
– Buyurun efendim.
DURSUN
MÜSAVAT DERVİŞOĞLU (İzmir) – Diler ve umarım ki devletin ve milletin karşı
karşıya bulunduğu tehlike ve tehditlerle ilgili karar, geçmişte olduğu gibi
Çankaya Köşkü’nde alınmaya devam eder.
Toplantıyı
başında izleyebilme imkânımız oldu, katılımcılar birer metre arayla oturuyor;
biz de Türkiye Büyük Millet Meclisinde omuz omuza çalışıyoruz, kanun çıkarma
yarışı içine giriyoruz. Adalet ve Kalkınma Partisinin Meclisin çalışma saatleri
ve metotlarıyla ilgili bir önergesi var, bu hususun önemle ve özenle ele
alınarak Türkiye Büyük Millet Meclisinin karar vermesi gerekiyor. Çankaya
Köşkü’ndeki toplantıdan çıkacak kararları da merakla bekliyoruz. Sağlık
Bakanının buraya gelmesi ve Meclisi bilgilendirmesi elbette ki çok önemlidir
ama heyete baktığımızda hem Bakanlar Kurulunun tamamının orada olduğunu, hemde
sivil toplumu temsilen temsilcilerin bulunduğunu görüyoruz; heyet oldukça
kalabalık.
(Mikrofon
otomatik cihaz tarafından kapatıldı)
DURSUN
MÜSAVAT DERVİŞOĞLU (İzmir) – Bitiriyorum efendim.
BAŞKAN
– Tamamlayın efendim.
DURSUN
MÜSAVAT DERVİŞOĞLU (İzmir) – Türkiye Büyük Millet Meclisinin de
bilgilendirilmesi hususunda sadece Sağlık Bakanının bize bilgi vermesi yeterli
olmaz, konunun farklı boyutlarıyla ele alınması lazım. Özellikle Hazine ve
Maliye Bakanının, İçişleri Bakanının, Dışişleri Bakanının ve bugünkü
toplantıyla ilgili Cumhurbaşkanı Yardımcısının bizzat gelerek Türkiye Büyük
Millet Meclisimizi aydınlatması ve buradan çıkan mesajın milletimizle
paylaşılması icap ediyor. 
Bu
sorumluluğun yerine getirileceği umuduyla çok teşekkür ediyor, Genel Kurulu
saygıyla selamlıyorum efendim.
BAŞKAN
– Milliyetçi Hareket Partisi Grup Başkan Vekili Muhammed Levent Bülbül… 
Buyurun
Sayın Bülbül.
17.- Sakarya Milletvekili Muhammed Levent Bülbül’ün, 18 Mart Çanakkale
Zaferi’nin 105’inci yıl dönümüne, coronavirüs önlemlerinin üst seviyede ve
büyük bir hassasiyetle uygulanmaya çalışıldığına, sorunun küresel mücadelenin
ulusal olduğuna, Fransa’nın Paris kentinden İstanbul Havalanı’na gelen ve
karantinaya alınmak üzere otobüse bindirilen bir yolcunun kolluk kuvvetlerince
otobüsten indirilerek özel bir arabaya bindirilmesine ilişkin sosyal medyaya
yansıyan görüntülere, devletin almış olduğu tedbirlere karşı vatandaşların
dikkatini ve bağlılığını zedeleyecek nitelikte hadiselerin yaşanmaması
gerektiğine, hukuka aykırı faaliyette bulunanlara ilişkin cumhuriyet
savcılıkları tarafından soruşturma başlatılmasını da memnuniyetle
karşıladıklarına, karantina tedbirlerinde yaşanabilecek sapmaların bedelinin
herkes için ağır olabileceğine ilişkin açıklaması
MUHAMMED
LEVENT BÜLBÜL (Sakarya) – Değerli Milletvekilleri, dünyada tüm gemilerde
“jurnal” adı verilen bir seyir defteri bulunmaktadır. Bu defter, gerek geminin
limandayken gerekse seyir hâlindeyken yaşanan bütün gelişmelerinin kayda
düşüldüğü; geminin rotasının, hızının, bu bilgilerin dercedildiği bir
defterdir. Özellikle sığ sulardan ve su yollarından geçilirken bu deftere not
düşülür. Örneğin “Cebelitarık Boğazı’na şu saatte girildi.” diye not düşülür, “Cebelitarık
Boğazı’ndan şu saatte çıkıldı” diye tekrar not düşülür. Dünyada bunun bir tek
istisnası var, o da Çanakkale Boğazı’dır. Çanakkale Boğazı’na girildiği zaman
herhangi bir not düşülmezken, çıkıldığı zaman “Çanakkale Boğazı’ndan şu saatte
çıkıldı.” ifadesi yer almaktadır. Bunun nedeni tabii ki Çanakkale’nin geçilmez
olduğu gerçeğidir. Bize Çanakkale’yi -bundan yüz beş yıl önce- geçilmez kılan
büyük ecdadımıza bugün rahmet ve minnet duygularımızı buradan dile getirmek
istiyoruz. Allah onlardan razı olsun. Millî Mücadele’mizin de mukaddimesi
olarak değerlendirilebilecek olan bu büyük zaferi bize bahşeden şanlı
ecdadımızı, geçmişimizde birçok kahramanlığa, birçok başarıya imza atmış olan
büyük ecdadımızı buradan tekrar rahmetle ve minnetle andığımızı ifade etmek
istiyoruz.
Sayın
Başkan, tabii coronavirüs önlemleri, tedbirleri son derece üst seviyede ve
büyük bir hassasiyetle ülkemizde uygulanmaya çalışılıyor. 
(Mikrofon
otomatik cihaz tarafından kapatıldı) 
BAŞKAN
– Buyurun efendim. 
MUHAMMED
LEVENT BÜLBÜL (Sakarya) – Burada dün de ifade etmiştik, “Tabii ki sorun küresel
ama mücadele ulusal.” demiştik. Kişisel olarak herkesin bu mücadelede
disiplinli bir şekilde bu tedbirleri almasının önemine değinmiştik. Devletimiz
de büyük bir hassasiyetle karantina tedbirlerini uygulamaya çalışıyor. Bu
noktada, bütün kamu mensuplarımıza, hizmet eden Sağlık Bakanlığı personelimize
Allah kolaylık versin diyoruz, onları bugüne kadar yaptıkları mücadeleden
dolayı tebrik ediyoruz. Fakat dün akşam sosyal medyada gördüğümüz bir video
hepimizin canını sıktı. Şimdi, bu video çok manidardır. Bu, bize şöyle bir ders
de vermektedir aynı zamanda: Bu mesele de özelinde veya genelde, hiçbir
hadiseyi mevzi bir mesele olarak, münferit hadise olarak değerlendirmememiz
gerçeğini bize öğütlemiştir, ortaya koymuştur 
(Mikrofon
otomatik cihaz tarafından kapatıldı)
BAŞKAN
- Devam edin efendim.
MUHAMMED
LEVENT BÜLBÜL (Sakarya) – Şimdi, o videoda Fransa’dan İstanbul’a gelen uçaktan
karantina alanına otobüsle vatandaşlarımız taşınırken otobüs durduruluyor, bir
hanımefendi bu otobüsten tek başına indiriliyor ve bir polis aracına
bindirildiği görülüyor ve oradaki bütün yolcuların büyük bir panik hâlinde,
büyük bir kızgınlıkla arkasından söylemedikleri laf kalmıyor. Fakat herkesin
gözü önünde cereyan eden bu hadise çok kısa bir sürede bütün Türkiye’de de
gündem hâline geliyor. Arkasından Hükûmetimiz de hemen bu konuya müdahil
oluyor. İçişleri Bakanı açıklama yapıyor: “Hadise soruşturuluyor. Sorumlular
için gereği yapılıyor.” diyor ve arkasından bu hanımefendinin karantinaya
alındığı bilgisi de kamuoyuyla paylaşılıyor. Tabii, bu hadiseler olduktan sonra
tedbirlerin alınması güzel, bunun takip edilmesi güzel; bu noktada teşekkür
ediyoruz. Ancak bu hadiseler, yaşanmaması gereken hadiseler. Toplumca tam
manasıyla motive olduğumuz, tam manasıyla konsantre olduğumuz bir anda,
devletimizin de çok büyük bir seferberlik hâlinde büyük bir mücadele verdiği…
(Mikrofon
otomatik cihaz tarafından kapatıldı) 
BAŞKAN
- Tamamlayalım efendim.
MUHAMMED
LEVENT BÜLBÜL (Sakarya) - Sağlık Bakanımızı her akşam görüyoruz, gördüğümüz
zaman üzülüyoruz, gözleri kan çanağına dönmüş; herhâlde uyku noktasında gözüne
uyku girecek bir durum yok. Meselelerin takibinden dolayı böyle bir mücadele
içerisinde. Diğer bakanlarımız da aynı şekilde. Şimdi, bu kadar emek verilirken
bir kişinin vermiş olduğu, bir hadsizin vermiş olduğu kanuna aykırı emir
sebebiyle, oradaki bir uygulama nedeniyle bütün Türkiye’nin motivasyonunun
kırılması, bu noktada devletimizin almış olduğu tedbirlere karşı vatandaşımızın,
milletimizin dikkatini ve bu noktadaki bağlılığını zedeleyecek nitelikte bu tür
gelişmelerin yaşanması bizleri çok derinden sarsmakta ve üzmektedir. Bunlar
yaşanmaması gereken hadiselerdir. Bu noktada, karantina tedbirlerinin dışında,
hukuka aykırı olarak faaliyette bulunanlara ilişkin cumhuriyet savcılıkları
tarafından soruşturma başlatıldığını da öğrenmiş bulunuyoruz, bunu da
memnuniyetle karşılıyoruz.
(Mikrofon
otomatik cihaz tarafından kapatıldı)
BAŞKAN
– Buyurun efendim.
MUHAMMED
LEVENT BÜLBÜL (Sakarya) – Ama bu emekler zayi edilecek türden emekler değildir,
bu karantina tedbirlerinde yaşanabilecek sapmaların bedeli hepimiz için çok
ağır olabilir. Bu noktada, hassaten bu tedbiri almak noktasında devletimiz bu
kadar mücadele verirken, bunu kıran, bu karantina tedbirleri dışında hareket
edilmesine sebep olan talimatı veren kimse bunun bedelini ödemek zorundadır. Bu
noktada, milletimizin güvenini sarsmaya kimsenin hakkı yoktur. 
Bu
arada, otobüsten inerken arkasından “Lanet olası Türk polisi.” diyen o küstaha,
o hadsize de gereken neyse onun da yapılması gerektiğini ifade ediyor, saygılar
sunuyorum.
BAŞKAN
– Halkların Demokratik Partisi Grubunu temsilen Sayın Mehmet Ruştu Tiryaki,
buyurun.
18.- Batman Milletvekili Mehmet Ruştu Tiryaki’nin, 18 Mart Şehitleri
Anma Günü ve Çanakkale Zaferi’nin 105’inci yıl dönümünde bu topraklara, bu
coğrafyaya barış gelmesini canıgönülden dilediklerine, uzunca bir süre daha
coronavirüsle yaşanmaya çalışılacağına, Sağlık Bakanlığının süreci kötü
yönettiğini düşünmediklerine ve sağlık emekçilerinin canla başla çalıştığına
ama Türkiye’nin böyle bir salgınla mücadeleye hazır olmadığına, kişiler
arasındaki mesafeyi korumanın coronavirüsle mücadele açısından son derece
önemli olmasına karşı ülkelerin yakınlaşması, dayanışma içerisinde olması
gerektiğine, pandemi ilan edilen salgınla ilgili bir Meclis araştırması
komisyonu kurulamadığına, Türkiye Büyük Millet Meclisinin şeklen çalıştığına,
ortak akla ihtiyaç olduğuna çünkü bu ortak aklın aynı zamanda herkesi
mücadelenin parçası hâline getireceğine, Hükûmetin yatırımın merkezine insan
sağlığı ve eğitimi koyması hâlinde tedirginliğin bu kadar yaşanmayacağı,
kamusal kaynaklarla ihtiyaçların karşılanabileceğine ilişkin açıklaması
MEHMET
RUŞTU TİRYAKİ (Batman) – Teşekkür ediyorum Sayın Başkan.
Ben
de konuşmamın başında Çanakkale savaşlarında yaşamını yitirenleri rahmet ve
minnetle anıyorum. Birinci paylaşım savaşına girmemiz doğru muydu, değil miydi;
kuşkusuz bu bambaşka bir tartışma konusu ama bugünden geriye baktığımızda
sanırım en önemlisi şu: Çanakkale Şehitliği’nde atalarımız, dedelerimiz yan
yana yatıyor. Haleplisi de, Kerküklüsü de, Diyarbakırlısı da, Şırnaklısı da,
Hakkârilisi de, Erzurumlusu da, Artvinlisi de, Adanalısı da, Mersinlisi de,
Samsunlusu da, Ordulusu da, Kayserilisi de, Ankaralısı da, İzmirlisi de,
Afyonlusu da; Arnavut’u da, Boşnak’ı da, Arap’ı da, Kürt’ü de, Türk’ü de,
Ermeni’si de o şehitlikte yan yana yatıyor. Ama gelin görün ki torunları bütün
bunları unutmuş gibi birbirini yemekle ve yok etmekle meşgul. 18 Martın yıl
dönümünde bu topraklara, bu coğrafyaya barış gelmesini canı gönülden umuyor,
diliyoruz. 
Anlaşılan
uzunca bir süre daha coronavirüsle yaşamaya çalışacağız. Yaşamaya çalışacağız
diyorum çünkü ilk ölüm vakası da görüldü. Hasta sayısının geometrik olarak
arttığını görüyoruz, bir haftada hasta sayısı 1’den 98’e çıktı. Böyle devam
ederse birkaç hafta içerisinde hasta sayısının binleri bulabileceği
öngörülüyor. Bunu bir Bilim Kurulu üyesi söylüyor. Sağlık Bakanlığının süreci
kötü yönettiğini düşünmüyoruz, sağlık emekçileri de canla başla çalışıyorlar
ama sorun şu ki Türkiye böyle bir salgınla mücadeleye hazır mıydı? Bizce hazır
değildi. Çok açık söyleyelim, uzunca bir süredir Hükûmetin sağlık politikaları
özelleştirme ve şehir hastaneleri üzerine kurulu. Allah’tan eski hastaneleri
henüz yıkmamıştınız, Zekai Tahir Burak kapattığınız bu hastanelerden biriydi ve
karantina için kullanabildiniz. Ankara için söylüyorum, elimizde Numune
Hastanesi var, Sami Ulus Çocuk Hastalıkları Hastanesi var, Yüksek İhtisas
Hastanesi var. Bunları hemen organize ederek gelecek için hazırlayabilirsiniz.
(Mikrofon
otomatik cihaz tarafından kapatıldı) 
BAŞKAN
– Buyurun efendim.
MEHMET
RUŞTU TİRYAKİ (Batman) – Evet, en önemli önlemlerden birisi, kuşkusuz kişiler
arasında mesafeyi korumak coronavirüsle mücadele açısından son derece önemli.
Ama buna karşı ülkeler yakınlaşmalı ve dayanışma içerisinde olmalıdır. Evet,
dünya 5’ten büyük, yalnız 5 ülke dünyayla ilgili her kararı vermemelidir ama
Türkiye de 1’den büyük. Her nedense bir kişi ve onun çevresindeki bir parti
temsilcileri muhalefet yokmuş gibi davranarak kararlar alıyor. Türkiye Büyük
Millet Meclisinin şeklen çalıştığını söylemek abartı olmayacaktır, pandemi ilan
edilen bir salgınla ilgili bir araştırma inceleme komisyonu kuramadık.
Coronavirüs
nedeniyle alınması gereken önlemlerin başında kuşkusuz, ekonomik, sosyal
önlemler geliyor. Plan ve Bütçe Komisyonu üyelerimiz Komisyonun toplanması için
çağrıda bulundular fakat Plan ve Bütçe Komisyonu toplanamadı. Meclisin bir
ihtisas komisyonu var, Sağlık, Aile, Çalışma ve Sosyal İşler Komisyonu. Ancak
bu Komisyon coronavirüs gündemiyle toplanmadı, sorumluluk üstlenmedi, Mecliste
grubu bulunsun bulunmasın siyasi partilerin görüşünü almadı.
(Mikrofon
otomatik cihaz tarafından kapatıldı) 
BAŞKAN
– Devam edelim.
MEHMET
RUŞTU TİRYAKİ (Batman) – Sendikaları, odaları, dernekleri, demokratik kitle
örgütlerini dinlemedi tıpkı hükûmet gibi. Bir ortak akla ihtiyacımız var. Bu
ortak akıl, aynı zamanda, herkesi bu mücadelenin parçası hâline getirecektir.
Kimse kendisini dev aynasında görmesin. Evet, altmış yıl önce bu ülke aşı
üretiyordu -bu Hükûmetin kapattığı Hıfzıssıhhada yapılıyordu bu, üstelik viral
aşılar- ama şimdi, kimse Türkiye'nin coronavirüse karşı aşı bulmasını
beklemiyor, kimse Türkiye'nin coronavirüsün tedavisini bulmasını beklemiyor.
Ama bırakın, sağlıklı bir karantina ortamı kurulmasını bekleyelim, haftada 2
bin kişiye uygulanabilen test sayısının artırılmasını bekleyelim. Emin olun,
Hükûmet, güvenlikçi politikaları her şeyin merkezine koymasaydı, S-400’lere
milyarlarca dolar harcamasaydı, yatırımın merkezinde insan sağlığı ve eğitim
olsaydı, şimdi, bugün bu kadar tedirginlik yaşamayacaktık. Tanesi 10 kuruş olan
maskeler 8 TL’ye, 5 TL’lik kolonya 40 TL’ye satılmayacak, kamusal kaynaklarla
bu ihtiyaçlar karşılanabilecekti diyorum, Meclisi saygıyla selamlıyorum. (HDP
sıralarından alkışlar)
BAŞKAN
– Cumhuriyet Halk Partisi Grup Başkan Vekili Özgür Özel.
Buyurun
Sayın Özel. 
19.- Manisa Milletvekili Özgür Özel’in, 18 Mart Şehitleri Anma Günü ve
Çanakkale Zaferi’nin 105’inci yıl dönümüne, kamu yönetiminin kronik hastalığı
olanlarla ilgili tedbir almasını doğru bulduklarına fakat TBMM’de ve bazı
kurumlarda kronik hastalığı bulunan personelin rapor almaya zorlanmalarını
üzüntüyle karşıladıklarına, Oturum Başkanı TBMM Başkan Vekili Nimetullah
Erdoğmuş’tan konuyu Başkanlık Divanı olarak takip ederek açıklama yapmasını
beklediklerine, coronavirüs nedeniyle hayatını kaybeden vatandaşa Allah’tan
rahmet dilediğine, virüs salgınında en büyük risk grubunu oluşturanların sağlık
çalışanları olduğuna, sağlıkçıların ortak talebi olan sağlık çalışanlarına
yönelik şiddetin önlenmesi yasa teklifinin Meclisten geçirilmesi gerektiğine,
Fransa’nın Paris kentinden İstanbul Havalanı’na gelen ve karantinaya alınmak üzere
otobüse bindirilen bir yolcunun kolluk kuvvetlerince otobüsten indirilerek özel
bir arabaya bindirilmesine ilişkin sosyal medyaya yansıyan görüntülerin buz
dağının görünen yüzü olduğuna, bu tip uygulamaların olmaması ve özellikle
güvenlik güçlerinin buna alet edilmemesi için gerekli tedbirlerin alınması
konusunda İçişleri Bakanını uyardıklarına, Çankaya Köşkü’nde gerçekleştirilecek
olan toplantıda gerekli tedbirlerin alındığını ümit ettiğine, kategorik
ayrışmayı reddettiklerine, kutuplaşmaların aşılması gerektiğine aksi taktirde
83 milyonun korunulamayacağına, Türk Tabipleri Birliğinin “Bu krizi birlikte
yönetelim.” teklifinin geri çevrilmesinin büyük mesuliyetler yaratacağına
ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan.
Bugün
18 Mart Çanakkale Zaferi ve Çanakkale Şehitlerini Anma Günü, ülkemizin ve dünya
tarihinin akışını değiştiren Çanakkale Zaferi’nin 105’inci yıl dönümü. Anadolu
halkının, topuyla tüfeğiyle, kanıyla canıyla verdiği bu büyük mücadele, Ulu
Önder Mustafa Kemal Atatürk’ün tarih sahnesine büyük bir askerî deha, çok güçlü
bir devlet adamı olarak çıkışını müjdeleyen en önemli olaylardan, en önemli
zaferlerden bir tanesi. 
Türkiye
Cumhuriyeti’nin kuruluşuna giden süreçte bir dönüm noktası olarak
değerlendirdiğimiz Çanakkale Zaferi, aynı zamanda Birinci Dünya Savaşı’nın
seyrini değiştirerek tarihe “Çanakkale geçilmez.” sözüyle yazılmış bir destan.
Bu destanın ardından, Mustafa Kemal Atatürk’ün rehberliğinde, emperyalizme
karşı kurtuluş mücadelesini başlatan ve bağımsız bir devlet kurmayı başarmış
olan halkımız, tüm dünyanın ezilen mazlum ve mağdur halklarına örnek olmuştur.
Bugün bir kez daha, tarihin akışını değiştiren Çanakkale Zaferi’nde Anadolu
halkının verdiği onurlu mücadeleyi saygıyla hatırlıyor, 18 Mart Çanakkale Zaferi’nin
105’inci yıl dönümü ve Şehitleri Anma Günü’nde, vatan topraklarımızın
kurtarılmasında canlarını feda eden şehitlerimizi rahmet, minnet ve saygıyla
anıyorum. 
Sayın
Başkan, kronik hastalığı olanlarla ilgili, kamu yönetimi birtakım tedbirler
aldı, doğru bulduğumuz bazı tedbirler. Cumhurbaşkanlığı İdari İşler
Başkanlığının 13 Mart 2020 tarihli Genelgesi; hamilelerin, yasal süt iznini
kullananların, engelli çalışanların, yönetici pozisyonundakiler hariç 60 yaş ve
üzerinde olan personelin, Sağlık Bakanlığının belirlediği dezavantajlı
grupların -ki bu gruplar bağışıklık sorunu olanlar, kanser hastaları, kronik
solunum yolu hastaları, obezite, diyabet, kalp damar hastaları, organ nakli
olanlar ve diğer kronik hastalıklar olarak tarif edildi- 16 Mart tarihinden
itibaren on iki gün süreyle idari izinli sayılmasını öngörüyor. 
(Mikrofon
otomatik cihaz tarafından kapatıldı) 
BAŞKAN
– Buyurun efendim.
ÖZGÜR
ÖZEL (Manisa) – Bu genelgenin ardından bazı kurumlardan sorunlar
bildiriliyordu. Türkiye Büyük Millet Meclisini de insanlar çözüm noktası,
seslerini duyuracakları nokta olarak arıyorlar ama bugün biz Türkiye Büyük
Millet Meclisinde de bu sorunun yaşandığını duyduk ve bunu kabul edilemez
buluyoruz. Kronik hastalığı bulunan personelin çağrıldığı, tekrar rapor almaya
zorlandıkları, bu sürenin yıllık izinden düşüleceği konusunda kendilerine
birtakım doğru olmayan hatırlatmalar yapıldığı, hatta 2021 yılı izinlerinden
mahsup edileceğine yönelik birtakım ifadelerin kullanıldığını üzüntüyle takip
ettik. Sizin, bu konuyu Başkanlık Divanı olarak takip etmenizi, ilgili
personeli bu konuda rahatlatacak bir açıklama yapmanızı ve bu haksız uygulamayı
yapan personelin de uyarılmasını sağlayacağınızı ümit ediyorum Sayın Başkan.
(Mikrofon
otomatik cihaz tarafından kapatıldı)
BAŞKAN
– Buyurun.
ÖZGÜR
ÖZEL (Manisa) – Coronavirüs salgınını, bir yandan Dünya Sağlık Örgütünü bir
yandan Sağlık Bakanlığını takip ederek yüreğimiz ağzımızda izlerken ilk kayıp
haberi dün geldi ve hayatını kaybeden ilk vatandaşımız bir meslektaşım, meslek büyüğümüz.
Kendisini buradan rahmetle anıyorum; hem bütün eczacılık camiasının, sağlık
camiasının başı sağ olsun hem de ailesine bir kez daha buradan taziye
dileklerimizi iletmek istiyorum. 
Sayın
Başkanım, bugün Dünya Sağlık Örgütünün, Genel Merkezimizde, sağlıkçı
arkadaşlarımız ve Merkez Yönetim Kurulumuzla birlikte bir sunumunu izledik ve
karşılıklı görüş alışverişinde bulunduk. Onlar da bütün dünyada olduğu gibi,
Türkiye’de de en büyük risk grubu olarak sağlık çalışanlarını betimlediler. Bu
konuda önlemlerin alınması gerekiyor ama şu da bir kesin ki hepimiz mağdur
olacağız, en çok sağlıkçılar mağdur olacak. 
(Mikrofon
otomatik cihaz tarafından kapatıldı) 
BAŞKAN
– Devam edin efendim.
ÖZGÜR
ÖZEL (Manisa) – Ümit ederiz ki sayı artmasın ama ölüm sayıları arttıkça öyle
görünüyor ki en çok, burada, yine sağlıkçılar yer alacak. Bu konuda Meclisimiz
çalışıyor. Dün yaptığımız bir çağrıyı tekrar etmek isteriz. Bütün sağlıkçıların
ortak bir talebi vardı ve geçen pazar günü mitinglerini coronayla mücadele için
iptal ettiler; bu hafta Meclise geleceklerdi, taleplerini haykıracaklardı.
“Sağlıkta şiddet” diye kabul edilemez bir olguyu engellemek üzere, tüm sağlık
çalışanlarının, 14 meslek örgütünün ortak talepleri var. Bunlar ilgili
komisyonlarda bekliyor, bu konuda yasa teklifleri verildi, tüm partilerin
sağlıkçı milletvekilleri tarafından. Meclisimizin açık olduğu bugünlerde,
mutlaka, sağlık çalışanlarının bu beklentilerini cevaplayacak bir jesti, onlara
duyduğumuz sevgiyi saygıyı, arkalarında durduğumuzu gösteren bu yasanın
geçirilmesini bir kez daha buradan teklif ediyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun efendim. 
ÖZGÜR
ÖZEL (Manisa) – Sayın Başkanım, ayrıca, birkaç konu birbiriyle bağlantılı
olarak son derece rahatsızlık veriyor, farklı partilerden Grup Başkan
Vekillerimiz de ifade ettiler. Özellikle, dün bir vatandaş tarafından kayda
alınan görüntüde, Türk polisinin hukuksuz bir şekilde, kanunsuz bir emirle alet
edildiği ve daha sonra birtakım haksız eleştirilere de uğradığı, bir imtiyaz
sahibi kişinin bir şekilde karantina şartlarından alınıp karantinaya gitmeden
önce ayrıcalıklı bir işleme tabi tutulduğunu gördük. Vatandaş bu videoyu çekti,
bu video şunu gösteriyor maalesef: Buz dağının görünen yüzü bu. İçişleri
Bakanını bu konuda bir kez daha uyarıyoruz. Bu tip uygulamaların olmaması, kamu
personelinin, özellikle güvenlik güçlerimizin buna alet edilmemesi için gerekli
tedbirlerin alınması lazım. Bu, ayrıca, vatandaşa “Ya, bize veriyorlar talkını,
kendileri yutuyorlar salkımı.” “Eğer paran varsa karantina yok.” gibi karantina
tedbirini işlevsiz gösteren çok tehlikeli bir noktaya bunu götürür. 
(Mikrofon
otomatik cihaz tarafından kapatıldı)
BAŞKAN
– Son söz diyemiyorum size Sayın Özel.
ÖZGÜR
ÖZEL (Manisa) – Ağzınızdan yel alsın diyeyim o zaman tekrar Sayın Başkan.
Sayın
Başkanım, şunu söyleyeyim: Ayrıca, bugün bütün Türkiye’nin gözünü diktiği bir
toplantı yapılıyor Çankaya Köşkü’nde. Şimdi, o toplantıya katılan bakanlar,
İletişim Başkanı Fahrettin Altun, o toplantıyı izleyen gazeteciler ve Adalet ve
Kalkınma Partisinin Genel Başkanı Sayın Recep Tayyip Erdoğan -karantina
uygulanacak günler içindeler- Brüksel’den hep beraber yeni geldiler. Şimdi,
vatandaşa on dört gün önemli. Ümit ediyorum, ümit ediyorum ki bu toplantıda, bu
kişilerin birbirleriyle ve diğer kişilerle temas etmeyeceği camdan bölmeler
falan bekliyorum ben, inşallah böyle bir şey vardır. Yoksa Brüksel’den gelip de
bugün Çankaya’da insanları toplayıp da… Fahrettin Altun, bakanlar,
Cumhurbaşkanı, Cumhurbaşkanlığını takip eden gazeteciler; onlara on dört gün
kuralı yok, vatandaşa var. Bu, çökertir, her şeyi çökertir. Ümit ederim, farklı
farklı odalarda farklı farklı kameralar, cam bölmeler, temas kesen tedbirler
olur. Bunu, bu bilgileri ben alternatif kanallardan da ulaştırmaya çalıştım. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Allah hepimize bol bol konuşacak yarınlar nasip etsin Sayın
Başkan.
Son
sözüm de son yaklaşımımız da şu: Bir yandan, Burhan Kuzu, Zindaşti için “Ben
telkin telefonu açtım, mağduriyetine inandım. Ben böyle şeyleri yaparım, çok
yaptım.” diyor. Kimlere yaptı Allah bilir ama buz dağının görünen yüzünde
Zindaşti için verdiği ifade korkunç. Öbür tarafta -her yerden söylentiler
geliyor, videoyla kaydedildi- ayrıcalıklı, VIP, CIP uygulaması yapılan ve
karantina tedbirlerini çökertmeye çalışan uygulamalar ve bir yandan şu: Biz,
rejime kasteden Anayasa değişikliğiyle ortaya çıkmış bir yapının bakanına
-bugün tedbirleri yönetiyor- sonuna kadar sahip çıkıyoruz. Biz parti olarak AK
PARTİ’li bir bakanın çektiği videoları milyonlarca kullanıcımızla paylaşıyoruz.
Biz kategorik ayrışmayı reddediyoruz, diyoruz ki: Bu işte ayrılıkları,
kutuplaşmaları aşmamız lazım, aşamazsak 83 milyonu koruyamayız. Bir taraftan,
Türk Tabipleri Birliği gibi, bütün doktorların seçtiği temsilciler kategorik
olarak itilip, onların önerileri reddedilip elleri havada bırakılıyor; bu
olmaz. Biz Sağlık Bakanını itmiyorsak Sağlık Bakanı da sağlık meslek
örgütlerinin seçilmiş yöneticilerini itmeyecekler, itilmeyecekler. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Son sözüm Sayın Başkanım. 
BAŞKAN
– Buyurun efendim.
ÖZGÜR
ÖZEL (Manisa) – Geçmişteki ayrılıkları alıp da ne eczacının temsilcisini ne
doktorun temsilcisini ne diş hekiminin ne sağlık emekçilerinin ne hemşirelerin
temsilcilerini -hepsi seçilmiş insanlar- bunları itmek kakmak olmaz. “Geçmişte
şuraya imza atmıştı.” Yahu, kardeşim, coronavirüsten konuşuyoruz, sen geçmişte
nelere imza attın; biz şimdi diyoruz ki onları konuşma zamanı bu değil. O yüzden,
kimse kimseyi itmesin, kimse kimseyi kakmasın, kategorik olarak ayrıştırmasın.
Dünya görüşüne göre, ortaya koyduğu pozisyona göre değil, Çanakkale’de omuz
omuza yatanların torunları bugün omuz omuza durmak zorunda. Kimse kimseyi
kategorik olarak reddetmeye, efendim, Türk Tabipleri Birliği böyle bir soru
soruyor, o soruyu cevaplamamaya, randevu vermemeye, eli havada bırakmaya… Ben
duydum, diyorlar ki: “Bu krizi birlikte yönetelim.” Bu teklifin geri çevrilmesi
yarın büyük mesuliyet yaratır. 
Hepimize
sağlıklı günler, ülkemize de bu konuda bir daha ölüm haberi almayacağımız
yarınlar diliyor, teşekkür ediyorum Başkanım. 
BAŞKAN
– Adalet ve Kalkınma Partisi Grup Başkan Vekili Cahit Özkan. 
Buyurun
Sayın Özkan.
20.- Denizli Milletvekili Cahit Özkan’ın, 18 Mart Şehitleri Anma Günü ve
Çanakkale Zaferi’nin 105’inci yıl dönümüne, tarihte nasıl birlik ve
beraberlikle başarıya ulaşıldıysa devletin mücadelesi, milletin dikkati ve
alınan kararlara uyulmasıyla coronavirüs salgınının da en kısa sürede ortadan
kalkacağına, AK PARTİ hükûmetleri döneminde gerçekleştirilen şehir hastaneleri
ve sağlık altyapısıyla coronavirüs vakasının görülmesinden çok daha önce
mücadelenin başlatıldığına ve en az vaka sayısıyla karşılaşılan ülkeler
arasında ilk 10’un içerisinde yer alındığına, başta İtalya olmak üzere
Avrupa’nın karşı karşıya kaldığı sorunun altyapı eksikliği olduğuna, Bilim
Kurulunun direktiflerine harfiyen riayet edilmesi gerektiğine, Cumhurbaşkanlığı
hükûmet sisteminin Anayasa değişikliğiyle gerçekleştirildiğine ve milletin
karar verdiği bu anayasal düzene milletvekillerinin bağlılık yemini ettiğine
ilişkin açıklaması
CAHİT
ÖZKAN (Denizli) – Teşekkürler Sayın Başkan. 
18
Mart 1915 Çanakkale Zaferi ve Şehitleri Anma Günü; bu topraklardan şanlı
ecdadımızı, aziz milletimizi sürüp çıkarmak isteyen emperyalistlere karşı bu
aziz milletin verdiği kutlu mücadelenin adıdır, zaferidir. Zaferimiz kutlu
olsun, şehitlerimizin ruhu şad olsun. Tabii, Çanakkale, bu kutlu, aziz milletin
tarih boyunca verdiği o şanlı destanların âdeta abideleşmiş hâlidir. Çünkü yedi
düvele karşı, bu topraklara saldıran emperyalistlere karşı, bu milletin, bütün
farklılıklarını bir kenara bırakarak yekvücut olup Kürt’üyle, Türk’üyle,
Laz’ıyla, Çerkez’iyle, Alevi’siyle, Sünni’siyle millet olma şuurunu ortaya koyduğu
ve yetmiş iki düvele karşı o kutlu mücadeleyi verdiği şanlı zaferin adıdır.
İstiklal Marşı’na ilham kaynağı olan; mesele mukaddesatımız, vatanımız,
milletimiz, bayrağımız ve devletimiz olduğu zaman bütün farklılıklarıyla fevç
fevç, akın akın şehitler tepesine koşan bu aziz milletin zaferinin adıdır. Onun
için bu kutlu zaferin 105’inci yılında, bu vatanı bizlere emanet eden şanlı
ecdadımızı, şühedamızı, başta Gazi Mustafa Kemal Atatürk ve silah
arkadaşlarını, şehitlerimizi rahmetle, minnetle, şükranla yâd ediyorum; ruhları
şad olsun, mekânları cennet olsun. 
Evet,
yeniden ülkemizin vermiş olduğu farklı bir mücadelede, yine milletin
kürsüsünde, Gazi Meclisimizde farklı konuları konuşuyoruz. Onun için bu
konuları, tarihimizde olduğu gibi nasıl birlik ve beraberlikle masaya yatırıp
konuştuysak, üzerinde fikir yürüttüysek ve hedefe yürüdüysek, başarıya
ulaştıysak bunda da başarıya ulaşacağımıza olan inancımız tamdır. Hiç kimsenin
şüphesi olmasın.
(Mikrofon
otomatik cihaz tarafından kapatıldı) 
BAŞKAN
– Devam edin lütfen.
CAHİT
ÖZKAN (Denizli) – Bu konuda, Allah’ın izniyle, en az hasarla, hasarsız bir
şekilde süreci atlatma konusunda azim ve kararlılığımız ortadadır.
Vatandaşlarımız rahat ve huzur içerisinde olsun. Devletimizin mücadelesiyle,
milletimizin dikkatiyle, alınan kararlara, atılan adımlara, ortaya konulan
direktiflere uyulduğu takdirde, milletimizle dayanışma içerisinde, inşallah, bu
coronavirüs belasını da en kısa zamanda ortadan kaldıracağız. 
Her
şeyden önce, coronavirüsle Hükûmetimizin mücadelesi dün, bugün değil, çok
önceden başladı çünkü coronavirüs vakası aralık ayında Wuhan kentinde başlayan
bir salgın olarak görülmüş olabilir ancak orada değil, dünden bugüne cumhuriyet
hükûmetlerimizle ve AK PARTİ hükûmetleri döneminde ortaya koyduğumuz şehir
hastaneleriyle ve sağlık altyapısıyla bu mücadele çok önce başlatıldı. Yoksa
bugün, bu mücadeleye coronavirüs vakası görüldüğü anda başlayarak başarıya
ulaşmak zaten mümkün değil. Başta İtalya olmak üzere, maalesef, yaşlı
Avrupa’nın içerisinde bulunduğu, karşı karşıya kaldığı sorun tam da budur yani
altyapı eksikliğidir. 
(Mikrofon
otomatik cihaz tarafından kapatıldı)
BAŞKAN
– Buyurun efendim.
CAHİT
ÖZKAN (Denizli) – Bu anlamda, kişi başına düşen yatak sayısı itibarıyla
Avrupa’nın ve dünyanın en iyi ülkeleri arasındayız, aynı şekilde, teknik
altyapısıyla beraber. İnşallah, bu mücadelede sağlık sorunu yaşamadan bu süreci
gerekli sağlık çalışanlarımızın müdahalesiyle atlatacağız.
Tabii,
Bilim Kurulunun çalışmaları dün, bugün değil… Dün de bir vesileyle ifade etmeye
gayret etmiştik. Bakınız, aralık ayında Wuhan’da başlayan bu salgın pandemiye
dönüştükten sonra Dünya Sağlık Örgütünün izleme almasıyla beraber, Türkiye de
eş zamanlı, çok önceden adımlarını atmaya başlamışken kararlarını da 22 Ocakta
almaya başladı. Özellikle, sorunlu bölgelere uçuş sınırlamaları getirilmek
suretiyle sınırların ve kapıların kapatılmasıyla beraber başlayan çalışma 22
Ocakta Çin’le başlamış, arkasından 23 Şubatta İran’la, 29 Şubatta Avrupa
ülkeleriyle devam etmiş ve hamdolsun, bugün, en az vaka sayısıyla karşılaşılan
ülkeler içerisinde, 120 dünya ülkesinde ilk 10’un içerisinde yer alan ülkeyiz.
(Mikrofon
otomatik cihaz tarafından kapatıldı) 
BAŞKAN
– Buyurun efendim.
CAHİT
ÖZKAN (Denizli) - Bu noktada, sosyal medya üzerinden fırsatçıların, “Acaba
buradan da bir siyasi menfaat, rant devşirebilir miyim?” kaygısı içerisinde
olanların o karanlık hayallerine meydan vermeden tüm siyasi parti grupları
olarak milletçe birlik ve beraberlik içerisinde yapmamız gereken tek bir şey
var; o da Bilim Kurulunun direktiflerine, kararlarına harfiyen riayet etmek.
Öncelikle, bu kararları alan gerek hükûmetimizin, bakanlarımızın ve idari
teşkilatımızın gerekse bu yasal düzenlemeyi bir bütün hâlinde ortaya koyan
Parlamentomuzun bu hassasiyetine dikkat etmek suretiyle, inşallah, ülkemizin
-Edirne’den Kars’a- dört bir köşesinde en başarılı sonuçlarla hedefimize
yürüyeceğiz. Tabii, bu noktada, vatandaşlarımızı rahatlatacak birkaç
istatistiği de milletimizle buradan paylaşmak istiyorum. 
(Mikrofon
otomatik cihaz tarafından kapatıldı) 
BAŞKAN
– Devam edin efendim.
CAHİT
ÖZKAN (Denizli) – Bakınız, dünyada, corona virüsüyle mücadele eden ülkelerin
gerek altyapı eksiklikleri gerek insan yaşamından ziyade ekonomik kaygıları
olunca farklı farklı sonuçlar alan ülkeler oldu. Bir kısmı insan yaşamını
öteledi, ekonomiyi önceledi, İtalya’nın içerisine düştüğü durumla karşı karşıya
kaldı; biri altyapı eksikliğinden dolayı, mücadele etmek yerine, bu noktada
sürü bağışıklığı sistemini uygulamaya çalıştı. Bakınız, bizler, disiplinli bir
şekilde, Bilim Kurulunun almış olduğu kararlara harfiyen riayet etmek suretiyle
hedefimize ulaşabileceğimize inanıyoruz. Bu istatistikler önemli: Çin’de 81 bin
vaka görülmüşken sadece 3.200 ölüm olmuş ve 70 bin kişi yani yüzde 80 vaka
tedavi edilmiş. İtalya’da 24 bin vaka görülmüşken 1.800 ölüm olmuş ve 2.335
kişi tedavi edilmiş yani yüzde 6 civarında ölümle maalesef karşı karşıya
kalmışlar. Ülkemizde, inşallah -bu oranın âdeta sıfır noktasına yakın bir
şekilde- disiplinli, kontrollü bu mücadelemizi 82 milyonun dayanışması
içerisinde, birlik beraberlik ruhu içerisinde takip ettiğimiz takdirde başarıya
ulaşacağımıza inanıyoruz.
(Mikrofon
otomatik cihaz tarafından kapatıldı) 
BAŞKAN
– Buyurun efendim.
CAHİT
ÖZKAN (Denizli) - Son olarak, tabii, buradan, Cumhurbaşkanlığı hükûmet
sistemiyle ilgili, millete ve millî iradeye “rejime kasteden” ifadesini biz çok
doğru bulmuyoruz çünkü demokrasiye inanacağız. Demokrasi, Meclis duvarımızda
yazdığı gibi egemenliği millete dayandıran, milletin çizdiği rotada, gösterdiği
istikamette yol alan rejimin adıdır. Bu noktada, Cumhurbaşkanlığı hükûmet
sistemi Anayasa değişikliğiyle olmuştur, buna millet karar vermiştir ve
milletin vermiş olduğu bu karara, bu anayasal düzene bizler de milletvekilleri
olarak bağlılık yemini etmiş bulunmaktayız.
(Mikrofon
otomatik cihaz tarafından kapatıldı) 
CAHİT
ÖZKAN (Denizli) – Evet, bitiriyorum.
BAŞKAN
– Buyurun.
CAHİT
ÖZKAN (Denizli) – Bu noktada, bizi, coronavirüsle mücadelede birlik ve
beraberlik çatısı altında tutan bayrağımız, vatanımız, milletimiz, devletimiz
neyse Anayasa’mız da odur, bunun değiştirilme usulleri de Anayasa’da
yazmaktadır. Bu noktada, coronavirüsle mücadelede birlik ve beraberlik
içerisinde olmamız gerektiğine inanıyorum. Farklılıklarımızı, aynen Çanakkale
ruhunda olduğu gibi, 82 milyon, bir kenara bırakarak... O gün, Çanakkale’de
Mehmetçik’imiz, ecdadımız ne yapmıştı? Siyasi görüşünü, farklılıklarını; din,
mezhep, etnik köken, yaşlı genç, her türlü ayrımını bir kenara bırakmak
suretiyle, hatta evladının üzerindeki battaniyeyi alarak cephaneyi örten ve
millî birlik ruhuyla cephede düşmana yürüyen Şerife Bacı’nın yaptığı gibi,
şanlı tarihimize uygun bir şekilde mücadele ettiğimiz takdirde hedefe
ulaşacağımıza inanıyorum. 
Hayırlı,
başarılı bir çalışma diliyor ve Genel Kurulu saygıyla selamlıyorum. (AK PARTİ
sıralarından alkışlar) 
ÖZGÜR
ÖZEL (Manisa) – Bir dakikaya ihtiyacım var efendim.
BAŞKAN
– Bir dakika süre istediniz, buyurun efendim.
21.- Manisa Milletvekili Özgür Özel’in, Denizli Milletvekili Cahit
Özkan’ın yaptığı açıklamalarındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, bir polemik için değil ama tabii, bazı rakamlar
falan verilince biz de meslek icabı bunu cevapsız veya itirazsız bıraktığımızda
yanlış anlaşılabilir. Şimdi, Türkiye 2,8’le OECD ülkeleri arasında sondan
9’uncu yani bizden kötü 8 ülke var sadece. Örneğin, Japonya’da 1.000 kişiye
düşen yatak sayısı 17, Kore’de 14 iken, bizde 2,8 ve en kötüler içindeyiz yani
bundan bir umut, bir başarı, işte şeydi falan… Öyle değil, başaranlarda yatak
sayısı çok yukarıda. İkincisi, Allah korusun ama şöyle bir zafiyet yaratmamak
lazım, bir sağlıkçı duyarlılığıyla ve tedbirliliğiyle söylemek durumundayım:
“İtalya’da ilk gün 3 vaka vardı, Türkiye’de 1; İtalya’da 3’üncü gün 3 vaka
vardı, Türkiye’de 5 oldu; 5’inci gün İtalya’da 21’di, bizde 18 oldu; 6’ncı gün
İtalya’da 21’di, bizde 47 oldu; 7’nci günde İtalya’da 28’di, bizde 96 oldu ve
şu anda, İtalya’da 30’uncu günde vaka sayısı 30 bin.” 
(Mikrofon
otomatik cihaz tarafından kapatıldı)
BAŞKAN
– Devam edelim lütfen.
ÖZGÜR
ÖZEL (Manisa) – O yüzden, bu rakamlardan “İtalya çok kötü durumda, biz çok
iyiyiz.” falan demek yerine, tedbiri en üst düzeye çıkarmak lazım. Bizim
logaritmik artışımız İtalya’nın logaritmik artışıyla çok benziyor. Bugün Bilim
Kurulundan çok saygın bir hoca “Güney Kore olamadık ama İtalya olmamak için
çalışalım.” diye açıklama yaptı. Bu konuda ne tedbir alınacaksa alınsın,
hepimize ne düşüyorsa yapılsın ama iyimser bir tablo çizmek ve verilen
kararlara uymayı zayıflatacak bir iyimserliğe kapılmak için çok erken. Ümit
ediyoruz tek ölümde kalalım, ümit ediyoruz vaka burada kalsın ama eğrinin
gidişatı öyle değil. Dikkatli olalım, daha çok tedbir alalım. Ne tedbir
alınacaksa İtalya’nın o gününe varmadan o tedbiri almış olmamız lazım.
Teşekkür
ederim Başkanım.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Nimetullah Erdoğmuş’un, TBMM Genel
Sekreterinden edinilen bilgiye göre coronavirüs pandemisi nedeniyle Sağlık
Bakanlığının belirlediği dezavantajlı gruplara dâhil olanlara 16-27 Mart 2020
tarihleri arasında idari izin verildiğine ve bu grupların dışında olup da izin
talebinde bulunanlara da kolaylık sağlandığına ilişkin açıklaması
BAŞKAN
– Sayın milletvekilleri, az önce, Sayın Özel, Meclis çalışanlarının durumuyla
ilgili bazı haklı endişelerini dile getirdi. Konuya ilişkin olarak Türkiye
Büyük Millet Meclisi Genel Sekreterimizden aldığımız bilgiyi sizlere arz
ediyorum: 
“Meclis
Başkanlığının 13 Mart 2020 tarihli Olur’larıyla, yeni tip coronavirüs pandemisi
nedeniyle, Sağlık Bakanlığının belirlediği; bağışıklık sorunu olanlar, kanser
hastaları, kronik solunum yolu hastaları, obezite ve diyabet hastaları, kalp
damar hastaları, organ nakli yapılmış olanlar ve kronik hastalar şeklindeki
dezavantajlı gruplara dâhil olanların 16 Mart 2020-27 Mart 2020 tarihleri
arasında on iki gün süreyle idari izinli sayılmaları öngörülmüş ve bu husus
aynı tarihli Genel Sekreterlik duyurusuyla personele ilan edilmiştir. Bu
çerçevede, Sağlık Bakanlığının belirlediği dezavantajlı gruplara, bağışıklık
sorunu olan hastalara, kanser hastalarına, kronik solunum yolu hastalarına,
obezite ve diyabet hastalarına, kalp damar hastalarına, organ nakli yapılmış
hasta ve kronik hastalığı olanlara idari izin verilmektedir. Bu grupların dışında
olup da izin talebinde bulunanlara da izin hususunda kolaylık sağlanmaktadır.”
Genel
Kurulun bilgisine arz olunur.
Şimdi
gündeme geçiyoruz. 
Başkanlığın
Genel Kurula sunuşları vardır.
İYİ
PARTİ Grubunun İç Tüzük'ün 19'uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Grup Başkan Vekili İzmir Milletvekili Dursun
Müsavat Dervişoğlu tarafından, vatandaşların fırsatçı bir grup ticari lobi
tarafından hakkaniyetsiz uygulamalara maruz bırakılmasının önlenmesi, salgın
sürecinde ihtiyaç duyulan başta gıda ve sağlık ürünleri olmak üzere tüm mal ve
ürünlerin toplumun her kesimi tarafından ulaşılabilir hâle getirilmesi amacıyla
18/3/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 18 Mart 2020
Çarşamba günkü birleşiminde yapılmasına ilişkin önerisi
18/3/2020
Türkiye Büyük Millet Meclisi Başkanlığına
Danışma
Kurulu 18/3/2020 Çarşamba günü (bugün) toplanamadığından, grubumuzun aşağıdaki
önerisinin İç Tüzük'ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:
İzmir
Milletvekili ve Grup Başkan Vekili Dursun Müsavat Dervişoğlu tarafından,
“Coronavirüs salgınının ortaya çıkmasıyla birlikte ortaya çıkan olağanüstü
şartlar toplum nezdinde gıda ve sağlık ürünlerine olan talebi artırmıştır.
Toplumsal krizi fırsata çevirmeye çalışan bazı kişiler, belirli ürün gruplarına
haksız ve adaletsiz zamlar yaparak vatandaşlarımızı mağdur etmekte ve toplum
vicdanını yaralamaktadır. Vatandaşlarımızın, fırsatçı bir grup ticari lobi
tarafından hakkaniyetsiz uygulamalara maruz bırakılmasının önlenmesi, salgın
sürecinde ihtiyaç duyulan, başta gıda ve sağlık ürünleri olmak üzere tüm mal ve
ürünlerin toplumun her kesimi tarafından ulaşılabilir hâle getirilmesi”
amacıyla 18/3/2020 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin diğer önergelerin önüne alınarak
görüşmelerin 18/3/2020 Çarşamba günkü birleşimde yapılması önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına İstanbul
Milletvekili Abdul Ahat Andican.
Buyurun
Sayın Andican. (İYİ PARTİ sıralarından alkışlar)
İYİ
PARTİ GRUBU ADINA ABDUL AHAT ANDİCAN (İstanbul) – Sayın Başkan, değerli
milletvekilleri; Çanakkale Zaferi’nin 105’inci yılını ben de kutluyorum ve
başta Gazi Mustafa Kemal Atatürk olmak üzere bütün şehitlerimize rahmet ve
minnet duygularımı iletiyorum.
Corona
salgını ülkemizde giderek de büyüyor. Sağlık Bakanının dün akşam verdiği
bilgileri hepimiz biliyoruz. Hasta sayısı 98 ve 1 hastayı da -1 vatandaşımızı-
kaybettik. Bu rakamlar hastalığın gerçek durumunu gösteriyor mu? Soru bu.
Göstermiyor çünkü bu rakamlar hastalığın kesin olarak ortaya çıktığı insan
sayısıdır. Buna karşın, hastalığın ortaya çıkmadığı ya da virüsü taşıyan
hastalar açısından ve dolayısıyla hastalığın yayılımı konusunda, gerçek
yayılımı konusunda kimsenin bir bilgisi yok. Daha bugün Bilimsel Komitenin bir
üyesi, hastaların ancak yüzde 20’sinin sağlık merkezlerine müracaat ettiğini
söylüyordu. Bu, şu demektir: Yüzde 80 hasta dışarıda bulaştırmaya devam ediyor.
Geçen
akşam, Dünya Sağlık Örgütünün Başkanı, hastalığın gerçek boyutlarını anlamanın
ve yayılımı önlemenin yolunu 3 kelimeyle tarif etti arkadaşlar: “Test, test,
test.” Bir diğer deyişle, tanısını koyamadığınız sürece tedavi etmek ya da
önlemek imkânına sahip değilsiniz. Tanı için iki yöntem var, kaç gündür burada
konuşuluyor fakat meselenin bu boyutuna kimse değinmedi. İki yöntem var. PCR
denilen Polimeraz Zincir Reaksiyonu testi çok doğru sonuçlar veriyor fakat
sıkıntı şu: Deneyimli bir personele ihtiyaç var, laboratuvara, altyapıya ihtiyaç
var ve zaman istiyor. 
Ne
yazık ki Türkiye Cumhuriyeti Sağlık Bakanlığı olayın başladığından bu yana bu
konuda başarılı bir sınav veremedi arkadaşlar. Bütün üniversite
laboratuvarlarını bu test için yetkilendirmesi gerekirken Ankara’da sadece 1
merkezi görevlendirdi. Yani hasta müracaat ettiği zaman ondan materyal
alınacak, Ankara’ya gönderilecek, Ankara’dan tanı konularak gelecek, bu arada
hasta dışarıda, İzmir’den ya da başka bir şehirden yaymaya devam edecek.
Böylece, olayın önlenemeyeceğini, daha vahim bir durum alacağını anlayınca bu
kez karar değiştirdi Bakanlık, bunu 6 merkeze çıkardı, bunun da yetmediğini
görünce -iki gün önce hatırlayacaksınız- 16 merkeze çıkardı fakat bu merkezler
daha çalışır hâlde değildir. 
2’nci
test yöntemi ise hızlı test kiti. Çinlilerin getirdiği nokta itibarıyla
söylemek gerekirse bu on beş dakika sonra bile sonuç verebiliyor. Ama salgın
başlamadan önce Batı dünyasında yaklaşık üç saatte bu testle sonuç
alınabiliyordu; Güney Kore’de başarıyla uygulanılıyor. Bu konuda da Bakanlık
maalesef sınavı veremedi, sınıfta kaldı. Nasıl? Olay başlar başlamaz bu hızlı
tanı testinin ithal edilerek -kendimiz üretemediğimize göre- depolanması
lazımdı, bu gerçekleştirilemedi. 
Beş
dakika değil miydi süre Sayın Başkan? 
BAŞKAN
– Efendim, siz devam edin. 
ABDUL
AHAT ANDİCAN (Devamla) - 11 Şubat itibarıyla Bakanlık, bu testin imal
edildiğini söyledi. İmal ettiklerini söyledi fakat dün aldığım bir bilgi, hızlı
tanı kiti konusunda Bakanlık iddialarının doğru olmadığını gösteriyor.
Hastanelere beşer kit verilmiş ve hastalarda ancak tanı konduktan sonra bu
kitle test yapılıyor. Tabii Türkiye’nin tek aşı ve serum üreten merkezi Refik
Saydam Hıfzıssıhha Enstitüsünün 2011 yılında “İthal aşı daha ucuzdur.” diye
kapatıldığını hatırlayacak olursanız, bu anlayışın virüs salgınları için bir
test üretim merkezine yatırım yapmasını da bekleyemezsiniz.
Şimdi,
değerli arkadaşlar, “Süreci iyi yönetti.” deniyor. 
(Mikrofon
otomatik cihaz tarafından kapatıldı)
BAŞKAN
– Buyurun.
ABDUL
AHAT ANDİCAN (Devamla) - Yani iyi yönettiği propagandası yapılan hükûmetin,
neredeyse 27 Şubata kadar yani Suudi Arabistan engelleyinceye kadar, umreyi
devam ettirdiğini hatırlamamız lazım. Başlangıçta umreden dönenleri, bütün
ülkeye, hiçbir denetim yapmadan gönderdiğini hatırlamamız gerekiyor ve yapılan
özellikle sosyal medyadaki eleştiriler üzerine son gruplar sözde karantina
altına alınmış durumda.
Bütün
bu gelişmelerin bize gösterdiği bir gerçek daha var arkadaşlar. Salgın
hastalıklarla kamu mücadele eder, özel sektör değil; bunun altını çizmek
istiyorum. İki gün önce İspanya, salgınla mücadele edebilmek için bütün
hastaneleri kamulaştırdı. Dolayısıyla, çağın projeleri olarak lanse edilen
şehir hastaneleri, bu işte herhangi bir fonksiyon göremediler.
Son
olarak, Meclis çalışmalarıyla ilgili gündeme getirmek istediğim bir konu var
arkadaşlar. Dün Hürriyet gazetesinde bir haber vardı, Sayın Cumhurbaşkanının
bütün çevresi coronavirüs testinden geçirilmiş ve geçirilmeye devam ediliyor;
normal.
(Mikrofon
otomatik cihaz tarafından kapatıldı)
BAŞKAN
– Buyurun.
ABDUL
AHAT ANDİCAN (Devamla) – Ayrıca, Cumhurbaşkanına yaklaşanların termal
kameralarla izlendiğini de biliyoruz. 
Şimdi,
önümüzdeki iki hafta, yayılmanın en pik yapacağı iki haftadır arkadaşlar. Böyle
bir dönemde Meclisi çalıştıracaksak eğer, ülkenin her tarafından gelen
seçmenlerle bire bir temas kuran ve uçaklarla havaalanlarında yolculuk yapan
milletvekillerinin de böylesi bir periyodik teste tabi tutulmasının gerekli
olduğunu düşünüyorum arkadaşlar. (İYİ PARTİ sıralarından alkışlar) Aksi
takdirde iktidarın Meclise dikte ettirdiği torba yasaları çıkarabilmek için
böylesine riskli bir dönemde ve ortamda Meclis çalışmalarını devam ettirmenin
ne vatanperverlikle ne de kahramanlıkla bir ilgisi yoktur arkadaşlar. 
Meclis
Başkanlığı Sağlık Bakanlığıyla görüşerek test uygulaması konusundaki çalışmayı
yani milletvekillerine yönelik test uygulaması yönündeki çalışmayı hemen bugün
başlatmalıdır diyorum ve saygılar sunuyorum. (İYİ PARTİ sıralarından alkışlar)
BAŞKAN
– İkinci konuşmacımız Halkların Demokratik Partisi Grubu adına Murat Çepni,
İzmir Milletvekilimiz. 
Sayın
Çepni, buyurun. (HDP sıralarından alkışlar) 
HDP
GRUBU ADINA MURAT ÇEPNİ (İzmir) – Teşekkürler Başkan. 
Genel
Kurul ve değerli halkımız; evet, çok kritik bir dönemdeyiz ve çok alışık olmadığımız,
hazırlıklı olmadığımız bir virüs salgınıyla baş etmeye çalışıyoruz. Elbette bu
süreç, aslında bu mücadele süreci, hangi hattan, hangi yol ve yöntemlerle bu
sürece yaklaşacağımızın da turnusol kâğıdı niteliğinde. Tam da bu saatlerde
Cumhurbaşkanı, AKP Genel Başkanı Erdoğan açıklamalar yapıyor, tamamını henüz
dinleyemedik ama birkaç başlığı sizlere okumak isterim: “Ekonomiyi canlı tutma
hedefimiz var. İşlerin yoluna girmeye başladığı bir dönemde ipin ucunu asla
bırakmayacağız. Sağ salim süreçten çıkarsak fırsatlar bizi bekliyor. Sabır ve
duayla bu süreci aşacağız.” 
İşte,
tüm dünyanın başına bela olmuş ve çok büyük insan kayıplarına sebep olan bir
virüsle mücadeleyi tartıştığımız, Türkiye’de de virüsün hızla yaygınlaştığı bu
günlerde ülkenin Cumhurbaşkanının, konuşmasında, ekonomiyi canlı tutmayı,
süreçten dua ve sabırla çıkmayı ve büyük fırsatların açığa çıktığını, büyük
fırsatların önümüzde durduğunu belirttiği günlerdeyiz. İşte, tam da bu süreç
halkın en temel ihtiyaçlara yani hijyen ihtiyaçlarına, sağlık ihtiyaçlarına çok
fazlasıyla ihtiyaç duyduğu bir dönem aynı zamanda. Çünkü bir kaos süreci var,
insanların sokağa çıkması riski var, insanlara sokağa çıkmama çağrısı
yapılırken insanların, evlerinde sağlıklı barınma, sağlıklı beslenme, hijyen kurallarına
sağlıklı biçimde ulaşma sorunlarıyla karşı karşıyayız. İşte bu süreçte meseleye
rant gözüyle mi bakacağız, ekonomik kalkınma gözüyle mi bakacağız yoksa halkın
sağlığı gözüyle mi bakacağız? İşte tam da burada Cumhurbaşkanının yaklaşımı
bizi tümüyle kaosa sürükleyen açıklamalardır.
3
liraya elde edilen bir ürünün 15 liraya, 20 liraya çıktığı günlerdeyiz; 5
liralık bir hijyen ürününün 40 liraya, 50 liraya, 60 liraya satıldığı
günlerdeyiz. Dolayısıyla, iktidarın, devletin bu rantçı, bu fırsatçı eğilimler
karşısında çok ciddi önlemler alması gerekir. Tabii, bunun başında da iktidarın
kendisinin bu meselelere rantçı, fırsatçı yaklaşmaması gerekir. Burada, şunu
söyleyerek bitirmek istiyorum: Bugün virüsle uğraştığımız, virüsle başa çıkmaya
çalıştığımız koşullarda iktidar, örneğin, diyelim ki Salda Gölü’nde inşaata
başlamayı başarabiliyor, böyle bir fırsatçılığı ortaya koyabiliyor;
dolayısıyla, iktidar aslında -daha önce de söylemiştik, bir halk sağlığı
sorunuyla karşı karşıyayız- bunların başında geliyor. 
(Mikrofon
otomatik cihaz tarafından kapatıldı)
MURAT
ÇEPNİ (Devamla) – Toparlıyorum.
BAŞKAN
– Buyurun.
MURAT
ÇEPNİ (Devamla) – Dolayısıyla, buradan tüm halkımıza kendi önlemlerini
almalarını, başta bilim insanlarının, Türk Tabipleri Birliğinin çağrılarına
uymalarını ve dikkate almalarını öneriyoruz.
Teşekkür
ederim. (HDP sıralarından alkışlar)
BAŞKAN
– Cumhuriyet Halk Partisi Grubu adına Balıkesir Milletvekili Fikret Şahin.
Buyurun
Sayın Şahin. (CHP sıralarından alkışlar)
CHP
GRUBU ADINA FİKRET ŞAHİN (Balıkesir) – Sayın Başkan, değerli milletvekilleri;
yüce heyetinizi saygıyla selamlıyorum.
Bugün
18 Mart. Çanakkale Zaferi’mizin 105’inci yıl dönümünde başta Mustafa Kemal
Atatürk, silah arkadaşları, aziz şehitlerimiz ve gazilerimiz olmak üzere,
hepsini saygı ve minnetle anarak konuşmama başlamak istiyorum.
Evet,
konumuz, elbette ki yaşadığımız coronavirüs salgını. Birtakım tedbirler
alıyoruz ama sahadan gelen, meslektaşlarımızdan aldığım birtakım duyumları ve
gereken tedbirleri de burada sizlerle paylaşmak istiyorum. Şimdi, dün Sağlık
Bakanlığı elektif operasyonların ve poliklinik muayenelerin ertelenmesi
hakkında bir genelge yayınladı ama hâlen normal vakaların, aciliyet
gerektirmeyen vakaların hastanelere başvurduklarına, arkadaşların yoğun şekilde
poliklinik yapmak durumunda kaldıklarına, alt katta poliklinik yaparken üst
katta da coronavirüslü hastaların yoğun bakımda tedavi olduklarına dair sahadan
gelen duyumlar var yani bunlar kesin bilgiler açıkçası duyum da değil. Bunun
için vatandaşlarımızın aciliyet gerekmedikçe polikliniklere başvurmamaları
konusunda gerekli tedbirlerin alınmasını buradan yine duyurmak istiyorum.
Diğer
bir konu, coronavirüs dışında elbette kronik hastalıkları olan vatandaşlarımız
var. Bunların da aciliyet gerektiren tedavileri olabilir. Bunlar için de bir
planlama yapılmalı, böyle hastaların ilde hangi hastaneye gideceği şimdiden
tespit edilmeli ve “Kronik hastalıkları sebebiyle acil tedaviyi gerektirecek
vatandaşların ilde falanca hastaneye başvurması gereklidir.” diye şimdiden duyurulmalıdır
diye düşünüyorum.
Yine,
corona salgınına bağlı vaka sayılarının artması ve acil servislere başvurunun
artması düşünülerek şimdiden bir acil eylem planı yapılmasında fayda var.
Özellikle de sağlık çalışanlarının çalışma koşullarının planlanması konusunda
çünkü bundan sonraki aşamada vaka sayısı katlanarak artacak öyle görülüyor,
tedavi aşamasına geçiyoruz artık ve sağlık çalışanlarının şimdiden
dinlendirilmesi gerekir. Gerekirse vardiya usulüne geçilerek, sağlık
çalışanları ileride daha yoğun çalışma günlerine hazırlanmalıdır.
Çin’de
3 bin sağlık çalışanı bu hastalığa yakalanmış ve 22’si de kaybedilmiştir
maalesef. Yine en riskli grup şu anda sağlık çalışanlarıdır ve bu sağlık
çalışanlarımızın da ihtiyaçları şu andan itibaren karşılanmalıdır. Bunu da
sizinle burada paylaşmak istiyorum. 
Hekim
arkadaşlarımız -yoğun bakımdaki hekim arkadaşlarımız başta olmak üzere- maskeye
ihtiyaçlarının olduğunu; N5, N99 maskeye, bunun yanında, yine, cerrahi
maskelere ihtiyaçlarının olduğunu; astronot tulumu, koruyucu gözlük, yüz
siperliği, eldiven, alkol, el dezenfektanları, kâğıt havlu gibi ihtiyaçların şu
anda var olduğunu söylüyorlar ama ilerleyen durumda daha artacağını göz önünde
bulundurursak, bu malzemelerin şimdiden stoklanmasında büyük fayda var;
yetkilileri buradan uyarmak istiyorum.
(Mikrofon
otomatik cihaz tarafından kapatıldı) 
FİKRET
ŞAHİN (Devamla) – Bir dakika rica edeceğim.
BAŞKAN
– Buyurun efendim.
FİKRET
ŞAHİN (Devamla) – Ayrıca, yoğun bakımda özellikle ventilasyon yani solunum
destek cihazı sayımız bir hayli az. Diğer ülkeler de, bu açık olduğu zaman,
farklı firmalara solunum cihazı üretimi konusunda birtakım tavsiyelerde
bulundu; ben de buradan hatırlatmak isterim. Yine, yoğun bakımda kullanılacak
ilaçların da bugünden itibaren stoklanmasında büyük fayda olduğunu ifade etmek
istiyorum. 
Toplumdaki
panik atmosferinin kaybolması ve yaşanılan salgına daha soğukkanlı yaklaşılması
açısından toplumun doğru bilgilendirilmesi gerekir; bu nedenle, Sağlık Bakanına
tekrar buradan tavsiyede bulunuyorum: Vakaları, tıpkı Dünya Sağlık Örgütünde
olduğu gibi, günlük şekilde raporlasınlar lütfen; doğru bir şekilde
raporlasınlar, vatandaşımız da görsün. Yine, ayrıca, bilimsel zeminden uzak
yayın yapan, vatandaşları paniğe sevk eden yayınlardan uzak durulmalı. Bu
dönemde medyadan da sorumlu bir yayıncılık anlayışı bekliyoruz. Yine,
fırsatçılara da göz açtırılmamalı, gerekirse cezalar bu dönemde artırılmalı
diyorum, hepinize sağlıklı günler diliyorum.
Teşekkür
ederim Sayın Başkan. (CHP ve İYİ PARTİ sıralarından alkışlar) 
BAŞKAN
– Adalet ve Kalkınma Partisi Grubu adına Konya Milletvekili Halil Etyemez… 
Buyurun
Sayın Etyemez. (AK PARTİ sıralarından alkışlar)
AK
PARTİ GRUBU ADINA HALİL ETYEMEZ (Konya) – Sayın Başkan, çok değerli
milletvekilleri; İYİ PARTİ grup önerisi üzerine söz almış bulunmaktayım,
hepinizi saygıyla selamlıyorum. 
Sözlerime
başlarken önce, vatanımızın ve milletimizin bekası için başta Çanakkale’de
olmak üzere gözlerini kırpmadan şehadet şerbeti içen aziz şehitlerimizi 18 Mart
Şehitler Günü’nde rahmet ve saygıyla anıyorum, Çanakkale Zaferi’nin 105’inci
yıl dönümünü de kutluyorum. 
Değerli
milletvekilleri, Çin’in Wuhan kentinde aralık ayının ikinci haftasında ortaya
çıkan ve Covid-19 adı verilen hastalığa yol açan yeni coronavirüs, maalesef,
günümüzde 125 ülkeye sirayet etmiş bulunmaktadır. Dünya genelinde yaklaşık 200
bin kişide virüs teşhis edilmiş olup yaklaşık 8 bin kişi hayatını kaybetmiş, 83
bin kişi ise tedavi sonucunda iyileşmiştir.
Değerli
milletvekilleri, devlet olarak virüsün ülkemize sirayetini en az düzeyde tutmak
için çalışmalar gece gündüz sürdürülmektedir, bu kapsamda her türlü fikir ve
öneriler değerlendirilmektedir. Alınan tedbirlerle çözüm odaklı yaklaşımlar
benimseniyor ve hayata geçiriliyor. Dünyayı kasıp kavuran bu virüsün ortaya
çıkmasının ilk anından itibaren Cumhurbaşkanımız Sayın Recep Tayyip Erdoğan’ın
liderliğinde, başta Sağlık Bakanımız olmak üzere, Hükûmetimiz gerekli
tedbirleri almış, virüsün doksan gün boyunca ülkemize girişi engellenmeye
çalışılmıştır. İlk andan itibaren Sağlık Bilim Kurulu oluşturulmuş, virüsle
ilgili gerekli tedbirler ve dünyadaki tüm gelişmeler yakından takip edilmiştir.
Çin, İran gibi ülkelere ivedilikle uçuş yasağı konulmuş ve bugün itibarıyla 20
ülkeye uygulanmaktadır. Umreden dönen ve yurt dışından ülkemize getirilen
vatandaşlarımız milletimizin sağlığı için “on dört gün kuralı” çerçevesinde
yurtlarımızda misafir edilmektedir. 
Değerli
milletvekilleri, biraz önceki konuşmacılardan bir arkadaşımızın ifade ettiği
test merkeziyle ilgili olarak da düne kadar 5 merkezde test merkezi uygulaması
devam ederken dün itibarıyla alınan kararla bu sayıya 12 ilimiz de, 12 merkez
de katılmıştır ve bugün hizmete sunulmuştur. İstanbul’da 7, Erzurum, İzmir,
Ankara, Adana, Samsun, Antalya, Bolu, Kütahya, Çorum, Kayseri, Sivas şehirlerimizde
bu test merkezleri milletimizin hizmetine sunulmuştur. Hükûmetimiz ve Ticaret
Bakanlığımız bu süreç içerisinde diğer bakanlıklarla koordineli olarak Bilim
Kurulunun aldığı karar çerçevesinde çalışmalarını özenle yürütmektedir. Son
dönemde maske ve eldiven başta olmak üzere sıhhi malzemelerde ve gıda
fiyatlarında yaşanan gelişmelerle ilgili Bakanlığımız gerekli önlemleri
almıştır. Fırsatçılara göz açtırmayan Bakanlığımız, her gün gerekli denetimleri
yaparak tespit edilen usulsüzlüklere her türlü cezai müeyyideyi de
uygulamaktadır. Tarım Bakanlığımızın almış olduğu tedbirler çerçevesinde temel
gıda ürünlerinin üretim, stok ve tedarik zincirlerinde sıkıntı bulunmamakta
önümüzdeki dönemde de beklenmemektedir. 
(Mikrofon
otomatik cihaz tarafından kapatıldı) 
BAŞKAN
– Tamamlayın.
HALİL
ETYEMEZ (Devamla) – Toprak Mahsulleri Ofisi stoklarında besici, yetiştirici,
sanayici ve tüketicinin ihtiyaçlarını karşılayacak yeterli miktarda da ürün
bulunmaktadır. 
Diğer
yandan yeni coronavirüse karşı topyekûn teyakkuz söz konusu iken aziz
milletimizi telaşa sürüklemeye çalışan, provokasyon yapan ve yalan bilgi içeren
paylaşımlarla ilgili de Adalet Bakanlığımız mücadelesini yasal çerçevede
sürdürmektedir.
Şu
bilinmelidir ki, tüm kurumlarımız dünyada alınan önlemleri takip ettiği gibi
ortaya konulacak öngörüleri de analiz ederek olası senaryolara karşı kendi yol
haritasını hazırlamış ve gerekli tedbirleri de almıştır.
Değerli
milletvekilleri, devlet ve millet olarak yeni coronavirüsle mücadele son derece
şeffaf, kararlı ve akılcı bir şekilde devam etmektedir. Vatandaşlarımızın
mücadelenin her safhasında gösterdiği hassasiyet bizleri mücadelemizde
cesaretlendirmektedir. Aldığımız tedbirler, yeni coronavirüsten daha büyüktür.
Halkımızdan istirhamım, Hükûmetimizin ve Sağlık Bakanlığımızın yaptığı
açıklamalara hassasiyetle uymaları ve başka açıklamalara itibar etmemeleridir. 
Yüce
Meclisimizi saygıyla selamlıyorum. (AK PARTİ sıralarından alkışlar) 
BAŞKAN
– İYİ PARTİ Grubunun önerisini oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım:
2.- HDP Grubunun, Batman Milletvekili Mehmet Ruştu Tiryaki ve arkadaşları
tarafından, coronavirüs salgınının cezaevlerinde yaratacağı sorunların
araştırılması amacıyla 16/3/2020 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 18 Mart 2020 Çarşamba günkü birleşiminde yapılmasına ilişkin
önerisi
18/3/2020
Türkiye Büyük Millet Meclisi Başkanlığına
Danışma
Kurulu 18/3/2020 Çarşamba günü (bugün) toplanamadığından, grubumuzun aşağıdaki
önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Meral
Danış Beştaş
 Siirt

 Grup
Başkan Vekili
Öneri:
16
Mart 2020 tarihinde, Batman Milletvekili Mehmet Ruştu Tiryaki ve arkadaşları
tarafından verilen 5863 sıra numaralı, coronavirüs salgınının cezaevlerinde
yaratacağı sorunları araştırılması amacıyla Türkiye Büyük Millet Meclisine
verilmiş olan Meclis araştırma önergesinin diğer önergelerin önüne alınarak,
görüşmelerin 18/3/2020 Çarşamba günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, Halkların Demokratik Partisi Grubu
adına Ağrı Milletvekili Abdullah Koç. (HDP sıralarından alkışlar)
Buyurun
Sayın Koç.
HDP
GRUBU ADINA ABDULLAH KOÇ (Ağrı) – Sayın Başkan, değerli milletvekilleri; aralık
ayında Çin’in Wuhan kentinde ortaya çıkan ve 170’in üzerinde ülkeye yayılan
coronavirüsün tespit edildiği kişi sayısı 190.152, virüsün yol açtığı ölenlerin
sayısının da 7.954 kişi olduğu ve günbegün arttığı ne yazık ki ortadadır.
Türkiye’de ise tespit edilen vaka sayısının 98 olduğu, ne yazık ki 1 kişinin de
yaşamını yitirdiği bilgimiz dâhilindedir. Ulaşılan vaka sayısının gerçekten,
tam olarak gerçekleri yansıtmadığı kaygısını da ne yazık ki taşımaktayız. 
Adalet
Bakanlığının 2020 verilerine göre, 355 hapishanede toplam 280.703 mahpusla
cezaevlerindeki doluluk oranı tarihte hiç görülmediği kadar yüksek bir noktaya
ulaşmıştır. Koğuşlardaki kişi sayısı kapasitenin çok çok üstündedir.
Hapishanelerde koşullar olağanüstü durumdadır. Yetersiz beslenme, ısıtılmayan
ve havalandırılmayan koğuşlar, gün ışığından faydalanmama, yeteri miktarda
sağlık personeli ve hekimi bulundurmama, muayene ve set sürelerinin uzun
tutulması, hijyen ürünlerinin parayla satılması, temiz ve sıcak suya erişememe,
düzenli ve etkin bir sağlık hizmetinden faydalanmama nedeniyle hastalık üreten
cezaevleri salgın hastalıklar bakımından da son derece tehlikelidir. 
2016
yılının Mart ayında Diyarbakır’da bir firar gerçeği gösterilerek “Güvenlik
Önlemlerinin Araştırılması ve Firar Olaylarına Karşı Alınacak Önlemler”
başlıklı genel bir yazıyla, yazı gerekçe gösterilerek çekpas saplarının
kısaltılmasına, kova, çöp sepeti, leğen gibi temizlik eşyalarının
toplatılmasına, dolayısıyla da hijyen ve bu anlamda sağlık hakkıyla doğrudan
ilgili olan bu eşyaların hücre ve koğuşlarda bulundurulmamasına yönelik
sınırlama getirilmesi mahpusları bu salgın karşısında daha da korunmasız hâle
getirmektedir. 
İnsan
Hakları Derneğinin 2019 Raporu’na göre Türkiye'de ceza ve infaz kurumlarında
458’i ağır olmak üzere 1.334 hasta mahpus bulunmaktadır. 2019 yılında 50, son
on yedi yılda en az 3.502 hasta mahpus ağırlaşan durumlardan kaynaklı tahliye
edilmediklerinden dolayı yaşamlarını yitirmişlerdir. 65 yaş üstü mahpuslar,
hamile mahpuslar, anneleriyle birlikte cezaevlerinde kalmak zorunda olan 850
çocuk, toplamda 300 bine yakın mahpusun yaşamı tehlike altındadır. 
Covid-19
riskine karşılık acil bir şekilde hastaneye erişmek gerekirken cezaevlerinde bu
koşulların nasıl sağlanacağına, olası acil bir müdahalenin nasıl yapılacağına
ilişkin planlama bulunmadığı bir gerçektir. Mayıs 2019’da hapishanelerde açlık
grevi eylemini sonlandıran mahpusların hastaneye sevki ve ayrıca tedavilerinin
yapılmamasının aylarca sürmesi, hastalığın yaşanması durumunda ölümler ve
İtalya’da olduğu gibi, cezaevleri isyanları da kaçınılmaz olacaktır. Açlık
grevleri nedeniyle, uzun süre grevlerde kalmaları sebebiyle mahpusların
dirençleri düşmüş ve açık bir riskle karşı karşıya kalmışlardır.
Sayın
milletvekilleri, devletin yaşatma yükümlülüğü çerçevesinde tutuklu hasta
mahpuslar ile 65 yaş üstü mahpusların, hamile ya da çocuklarıyla birlikte kalan
annelerin, siyasi tutsakların ve gazetecilerin duruşma günü ya da tutukluluk
değerlendirme günleri beklenmeksizin derhâl tahliye edilmesi, hükümlü olanların
infazının durdurulması ve tahliye edilmesi ile diğer mahpuslar için ise hem
genel sağlık muayenesinin hem de coronavirüsle ilgili sağlık taramalarının
cezaevlerinde sıklıkla ve uluslararası standartlara göre yapılması elzemdir ve
bir zorunluluktur. Mahpusların ıslahında temel ilkeler yani Mandela Kuralları,
tıbbi etik ilkeler, Avrupa Konseyi Bakanlar Komitesinin Avrupa Cezaevi
Kuralları Hakkında 2 no.lu Tavsiye Kararı uyarınca yasal statülerine
bakılmaksızın aynı kalitede ve standartta, ülke genelinde mevcut kapatılmamış
olan kişilere sağlanan tıbbi bakıma eşit erişim hakkına ulaşılabilmesi için
Meclis araştırma önerimiz doğrultusunda da bir Meclis araştırma komisyonunun
kurulması yönünde karar verilmesini biz talep ediyoruz. Bu sebeple Meclis
araştırma önergemize destek verilmesi ve daha vahim ortamların önüne geçilmesi
gerektiğini düşünüyor, Genel Kurulu saygıyla selamlıyorum.
Teşekkür
ediyorum. (HDP sıralarından alkışlar)
BAŞKAN
– İYİ PARTİ Grubu adına Aksaray Milletvekili Ayhan Erel...
Buyurun,
Sayın Erel.
İYİ
PARTİ GRUBU ADINA AYHAN EREL (Aksaray) – Sayın Başkan, değerli milletvekilleri,
yüce Türk milleti; Çanakkale, Conkbayırı’dır, Anafartalar’dır, 57’nci Alaydır,
şehit 15’lilerdir, Gelibolu’dur, havada çarpışan mermilerdir, metrekareye düşen
6 bin mermidir, geri dönmeyi düşünmemektir. Çanakkale’de yaşanmış binlerce
gerçek hikâye var, bunlardan birini burada sizinle paylaşmak istiyorum:
Çanakkale Savaşı’nda, siperlerin gerisinde yaralı askerlerin en çok ihtiyaç
duyduğu şey morfindi. Doktorlar askerlere ağrı kesici bulmakta zorlanıyordu, bu
yüzden nöbet tutuyorlardı. Hastaların ameliyatı için hazırlanan çadırın önünde
bir masa kurulmuştu. Doktor ilk muayeneyi yapıyor, yaşama olasılığı olan,
ameliyat edilmesi hâlinde yaşayacağına inandığı askerlerimize morfin yapıyordu,
yaşama ihtimali olmayanlara ise morfin vermiyordu. Doktor duygusal karar
vermemek için hastaların yüzüne bakmıyor, sadece yarasına bakarak karar
veriyordu, iyileşme şansı yüksek olan yaralı askerlerimize ağrı kesici
yapıyordu. O sırada bir asker gelmiş ve doktor askerin iyileşemeyeceği
kanaatiyle ağrı kesici morfin yapmamıştı. O sırada acılar içinde kıvranan,
kanlar içerisindeki o askerden bir inilti duyulur “baba” “baba” diye ve
herkesin gözü doktora çevrilir, yaralar içinde kıvranan asker, doktorun öz
oğludur. Buna rağmen doktor yine de ağrı kesiciyi oğluna yapmaz ve birkaç saat
sonra bu asker şehit olur. Doktor, şehit olan oğlunun cansız bedenine sarılır
“Affet oğlum, o morfin senin hakkın değildi.” der. 
İşte,
bu topraklar hakkı olmadığı için tek bir ağrı kesiciyi bile oğlundan esirgeyen
o güzel insanlar tarafından vatan yapılmıştır. 18 Mart Çanakkale Zaferi’nin
105’nci yıl dönümünü kutluyor, bu mukaddes toprakları bizlere vatan kılan başta
Gazi Mustafa Kemal Atatürk olmak üzere tüm gazilerimizi, şehitlerimizi
rahmetle, şükranla anıyorum.
Sayın
Başkan, dünyayı etkisi altına alan corona virüsünü şiddetli bir boraya,
rüzgâra, fırtınaya benzetirsek ne kadar saklanırsak saklanalım bundan
etkilenmemek mümkün değil. Dolayısıyla, cezaevlerinde tutuklu bulunan
vatandaşlarımızın da bundan etkilenmesi büyük bir ihtimal dâhilinde. Bu
bağlamda panik yapmadan, ilgili makam ve kişilerin uyarıları dikkate alınarak
sağduyulu ve soğukkanlılıkla hareket etmek gerekir ve gerek Sağlık Bakanının
gerekse Adalet Bakanının bu konudaki yaklaşımlarını ve çalışmalarını takip
ediyoruz. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen. 
AYHAN
EREL (Devamla) - Diliyorum ve umuyorum ki ileride yaşanacak bu sorunu çözmede
yetkili ve ilgili makamlar buradaki görüşleri dikkate alarak hareket ederler. 
Bu
sorunun çözümünde buradaki görüşlerin önemli katma değer sağlayacağı inancıyla
hepinize saygılar sunuyorum. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Malatya Milletvekili Veli Ağbaba.
Buyurun
Sayın Ağbaba. (CHP sıralarından alkışlar) 
Süreniz
üç dakikadır Sayın Ağbaba. 
CHP
GRUBU ADINA VELİ AĞBABA (Malatya) – Sayın Başkan, değerli milletvekilleri;
hepinizi saygıyla selamlıyorum. 
Değerli
arkadaşlar, konuya geçmeden önce, İzmir Şakran Cezaevinde ölüm orucunda bulunan
Mustafa Koçak’la ilgili, avukatlarının ve ailesinin dile getirmiş olduğu
iddiaları Meclisin dikkatine sunmak istiyorum. Adil yargılama hakkı olmadığı
iddiasıyla ölüm orucuna başlayan Mustafa Koçak’a ağır işkenceler yapıldığıyla
ilgili çok ciddi iddialar var. Bu dönemde böyle bir iddianın gündeme gelmesi
bile Türkiye açısından utanç vericidir. İnsan Hakları Komisyonunun cezaevi alt
komisyonu bu cezaevinde inceleme yaparak mutlaka bu olayları araştırmalıdır;
bu, cezaevi komisyonunun en önemli görevidir şu anda. Cezaevi komisyonu,
maalesef, geçmişte olduğu gibi zaman zaman sadece siyasi iktidarın talimatıyla
hareket etmektedir. 
Değerli
arkadaşlar, tabii, kibir veya ukalalık olarak anlamayın ama bu Mecliste, yüce
Mecliste, cezaevini bilen birkaç kişi sayılacaksa onlardan birinin kendim
olduğunu söylemek isterim. Şimdi, Cumhuriyet Halk Partisi cezaevi komisyonu
olarak yaklaşık 250 cezaevi gezdik ve herhâlde Mecliste ilk kez hasta
mahpuslarla ilgili bir rapor yazdık. Hasta mahpusların hiç diline, dinine,
ırkına, siyasi görüşüne bakmadan, şu anki Grup Başkan Vekilimiz sevgili Özgür
Özel ve Muğla Milletvekilimiz Nurettin Demir’le birlikte bir hasta mahpus
raporu hazırladık ve bunu kamuoyunun dikkatine sunduk.
Değerli
arkadaşlar, cezaevi psikolojisi en ağır yerdir. Hasta mahpus, hasta insanın da
psikolojisi daha ağırdır. Hem cezaevi hem hastalık bir araya gelince de
psikolojinin ne kadar ağır olacağını sizlerin takdirine bırakırız. Şimdi,
Türkiye’de 355 cezaevi var, 282 bin mahkûm var, bunlar mahkeme yoluyla girmiş.
Bir de sınavla giren mahkûmlar var yani infaz koruma memurları ve çalışanlar,
onların da sayısı 70 bin. Şu anda İnsan Hakları Derneğinin açıklamalarına göre
1.333 hasta mahpus var, 459’u ağır hasta. Annesinin cezası nedeniyle bine yakın
çocuk cezaevinde bulunmakta.
Değerli
arkadaşlar, özellikle bir konuyu daha dikkatinize sunmak istiyorum: Cezaevinde
bulunan mahpusların tamamı… AKP’nin gündeme getirdiği, söylediği ama maalesef
bir türlü Meclise getirmediği bir şey var, infaz düzenlemesi ya da ceza
indirimi denen bir şey gündeme geldi. Binlerce mahkûmun, onların ailesinin
duygusuyla oynanıyor. Buradan açık çağrı yapıyoruz: Getirecekseniz bir an önce
getirin bu Meclisin gündemine; gelin, burada tartışalım diyoruz değerli
arkadaşlar. Lütfen, mahpusların ve ailelerin duygularıyla oynamayın. 
Yine,
değerli arkadaşlar, cezaevinde çok çeşitli problemler var. Cezaevlerinde bir
yoğunluk var ki âdeta insanlar nöbetleşe yatmakta, hatta nöbetleşe nefes
almaktadır. 20 kişilik koğuşlarda 30, 40, 50 kişinin, hatta 80 kişinin
yattığına gözlerimizle şahit olduk. 
(Mikrofon
otomatik cihaz tarafından kapatıldı) 
VELİ
AĞBABA (Devamla) – Başkanım, hemen tamamlıyorum.
BAŞKAN
– Buyurun.
VELİ
AĞBABA (Devamla) – Yine, değerli arkadaşlar, öyle hijyen sorunları var ki akıl almaz.
Değerli arkadaşlar, bugün hepimizin sıkça kullandığı kolonya ve mikrop öldüren
alkol maalesef cezaevlerinde yasak. Cezaevlerine kolonya sokamıyorsunuz. Bu
insanlar nasıl ellerini temizleyecekler, nasıl hijyen içerisinde yaşayacaklar,
bunu da sizin takdirinize bırakmak istiyorum. Şimdi, 50-60 kişinin yattığı
yerde 2 tane tuvalet var değerli arkadaşlar, burada su sınırlı, sıcak su ve
soğuk su sınırlı. Dolayısıyla bunun da bir an önce çözülmesi gerekiyor. 
Açık
cezaevleri farklı mı? Açık cezaevleri kapalı cezaevlerinden daha beter durumda.
Oradaki insanlar da üst üste yatmakta. Zaman zaman çeşitli hastalıkların
gerçekleştiğini görüyoruz. Bakın, doktor da yeterli değil. Ne yapılmalı değerli
arkadaşlar? Hasta mahpuslar bir an önce tahliye edilmeli. Hani, Sivas katilini
bir raporla tahliye ettiniz ya; bilime inanarak, bilime güvenerek, bilimin
“Tahliye edilmesi gerekir.” dediği mahkûmlar mutlaka tahliye edilmesi
gerekiyor. Çocuğuyla beraber kalan annelerin cezaları ertelenmeli, yaşlı ya da
başkasının bakımına muhtaç olanlar da -ki başkasının bakımına muhtaç olan
birçok mahkûm da var- mutlaka tahliye edilmeli.
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
VELİ
AĞBABA (Devamla) – Bu araştırma komisyonunun kurulması gerektiği düşüncesine
katılıyoruz, mutlaka cezaevleriyle ilgili bir araştırma komisyonu kurulmalı.
Maalesef, AKP döneminde tutuklama âdeta bir cezalandırmaya dönüştü. Hepimiz
biliyoruz, daha geçtiğimiz günlerde -üç yıl daha önce hiç tutuklanmazken- Oda
TV, Yeniçağ’daki ve Yeni Yaşam’daki gazeteci arkadaşlarımız tutuklandı.
Özellikle tutuklu mahkûmların da cezalarını sonuç alınıncaya kadar, mahkûm
oluncaya kadar dışarıda çekmeleri gerektiği düşünüyor, bu araştırma
komisyonunun kurulmasını destekliyor, hepinizi saygıyla selamlıyorum. (CHP ve
HDP sıralarından alkışlar)
BAŞKAN
– Adalet ve Kalkınma Partisi Grubu adına Hatay Milletvekili Hacı Bayram
Türkoğlu.
Buyurun
Sayın Türkoğlu. (AK PARTİ sıralarından alkışlar)
AK
PARTİ GRUBU ADINA HACI BAYRAM TÜRKOĞLU (Hatay) – Sayın Başkan, değerli
milletvekilleri; Halkların Demokratik Partisi grup önerisi üzerine söz almış
bulunuyorum, yüce heyetinizi saygıyla selamlıyorum.
Çanakkale
Zaferi’nin 105’inci yıl dönümünde, Türk tarihinin altın sayfalarına Çanakkale
destanını mübarek kanlarıyla yazan aziz şehitlerimizi, başta Gazi Mustafa Kemal
Atatürk ve silah arkadaşları olmak üzere kahraman gazilerimizi rahmet ve
minnetle anıyor, ruhları şad olsun diyorum.
Dünya
Sağlık Örgütü coronavirüsü “Covid-19” diye adlandırıyor, şu anda küresel
ölçekte görülmeyen ülke yok. Tedbir çok, farkındalık var. Türkiye Cumhuriyeti
devleti olarak Cumhurbaşkanımızın riyasetinde başta Sağlık Bakanlığımız ve
Bilim Kurulumuz olmak üzere tüm bakanlıklarımız, kurum ve kuruluşlarımız çok
ciddi halk sağlığı koruma tedbirleri almıştır. Erken mücadele ve tedbirin
önemli sonuçları yansımaktadır. 
Son
açıklamalarla, 89 yaşlarında bir vatandaşımız vefat etmiştir, Allah’tan rahmet
diliyorum. 98 hastamızın da test sonucu pozitif çıkmıştır, bu hastalarımıza da
Allah’tan acil şifa diliyorum. İnşallah -milletçe Sağlık Bakanlığımızın
tavsiyelerine ve koruma tedbirlerine de uyarak- coronavirüs daha fazla
yaygınlaşmaz, tedbir her zaman corona virüsünden daha güçlüdür; bunları da
unutmayalım.
Grup
önerisine esas coronavirüsle ilgili, ceza infaz kurumlarında alınan ciddi
tedbirlerimiz vardır. Coronavirüs, Aralık 2019’da ilk olarak Çin’in Wuhan
kentinde ortaya çıkmıştır, dünyada hızla yayılarak çoğu ülkelerde ölümlere
neden olmuştur. Coronavirüsün ülkemizde de görülüp vaka sayısının artması üzerine
ceza infaz kurumlarında bulaşıcılığın önlenmesi açısından tedbirler alınması
yönünde tüm cumhuriyet başsavcılıklarına talimatlar verilmiş, vakit
kaybetmeksizin uygulanmaya başlanmıştır. Sağlık Bakanlığı Bilim Kurulunun
kararları da göz önüne alınarak ceza infaz kurumlarında hijyen ve
dezenfeksiyonun yanı sıra, kurumlara giriş yapan tüm personel, ziyaretçi ve
hükümlü tutukluların da coronavirüs açısından hastalık bulgularının olup
olmadığına dair gerekli kontroller yapılmaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim.
HACI
BAYRAM TÜRKOĞLU (Devamla) – Gerekli tedbirlerin en üst seviyede alınmasını
sağlamak amacıyla ceza infaz kurumlarındaki tüm taşıtların, araç gereçlerin,
koğuşların, koridorların, yemekhanelerin, mahkûm kabul birimlerinin, ziyaretçi
mahallerinin, tuvalet ve banyoların, telefon kulübelerinin, ahizelerin, kapı
kollarının, turnike ve x-ray geçişlerinin, diğer tüm ortak kullanım alanlarının
dezenfeksiyonunun sağlanması, kapalı ortamların sık sık havalandırılması
talimatı verilerek işlemlerin takibi yapılmaktadır. Tüm koğuşlarda çamaşır suyu
ve kişisel temizlik malzemesi bulundurulması, ceza infaz kurumları
personellerinin üst aramaları, kısmi ve gerekli aramalarda mutlak surette
eldiven ve maske kullanılması; kurum personelinin, hükümlü ve tutukluların
coronavirüsle ilgili bilinçlendirilmesi ve gerekli tedbirler hakkında ilgili
il/ilçe sağlık müdürlükleriyle koordineli olarak eğitime tabi tutulması yönünde
talimatlar verilmiş, on dört gün içinde herhangi bir vaka görüldüğü zaman
izolasyonun yapılması ve karantinaya alınması konusunda gerekli bilgilendirme
işlemleri de yapılmıştır. Hükümlü ve tutukluların ziyaret edilmeleri, hakları
saklı kalmak kaydıyla iki hafta ertelenmiştir. 
(Mikrofon
otomatik cihaz tarafından kapatıldı) 
HACI
BAYRAM TÜRKOĞLU (Devamla) – Önemli olduğu için Başkanım, tamamlayayım. 
BAŞKAN
– Evet, tamamlayın efendim. 
HACI
BAYRAM TÜRKOĞLU (Devamla) – Yine, açık ve kapalı cezaevlerindeki ziyaretlerin
yanı sıra, hükümlü ve tutukluların nakillerinde de on beş günlük bir ara
verilmesi söz konusudur. Bu arada, çok özel durumlarda cumhuriyet
başsavcılıklarımızın yazılı izniyle görüşler mümkün olabilecektir. 
Yine,
5275 sayılı Ceza ve Güvenlik Tedbirlerinin İnfazı Hakkında Kanun’un 95’inci
maddesinde düzenlenen hükümlülere verilecek özel izinler izin hakları saklı
kalmak üzere iki hafta süreyle ertelenmiştir. Hükümlü ve tutukluların hastalık
ve güvenlik dışındaki nakilleri iki hafta süreyle yine ertelenmiştir. Ceza
infaz kurumlarında bulunan tüm hükümlü ve tutuklular ile personelin
coronavirüsten korunması, bulaştırıcılığın ortadan kaldırılması amacıyla en üst
seviyede tedbirler alınmıştır.
Durumu,
yüce Meclisimizin ve aziz milletimizin bilgilerine arz eder, coronavirüs
illetinden tez günde kurtulmak arzusuyla sağlıklı günler diler, selam ve
saygılar sunarım. (AK PARTİ sıralarından alkışlar) 
BAŞKAN
– Halkların Demokratik Partisi Grubunun önerisini oylarınıza sunuyorum: Kabul
edenler... Kabul etmeyenler... Kabul edilmemiştir. 
CAHİT
ÖZKAN (Denizli) – Sayın Başkan, bir bilgi paylaşmak istiyorum. 
BAŞKAN
– Buyurun Sayın Özkan. 
V.- AÇIKLAMALAR (Devam)
22.- Denizli Milletvekili Cahit Özkan’ın, Malatya Milletvekili Veli
Ağbaba’nın HDP grup önerisi üzerinde CHP Grubu adına yaptığı konuşmasındaki
bazı ifadelerine ilişkin açıklaması
CAHİT
ÖZKAN (Denizli) – Sayın Başkan, biraz önce, ceza alıp cezası Yargıtay
aşamasında, temyizde bulunan Mustafa Koçak isimli tutuklu şahsın ölüm orucuna
girdiği ve cezaevi şartlarının incelenmesi konusunda beyanlarda bulunulmuştu.
Bu çerçevede, Ceza ve Tevkifevleri Genel Müdürlüğümüzden almış olduğumuz
bilgiyi Genel Kurulun bilgisine sunmak için söz aldım.
Mustafa
Koçak isimli şahıs, İstanbul Cumhuriyet Savcılığı yaparken şehit edilen, DHKP-C
tarafından şehit edilen Mehmet Selim Kiraz’ın -şehit savcımızın- öldürülmesi
davasında silah temin etmekten hüküm almıştır ve ağırlaştırılmış müebbet hapis
cezasıyla cezalandırılmıştır.
(Mikrofon
otomatik cihaz tarafından kapatıldı)
BAŞKAN
– Buyurun.
CAHİT
ÖZKAN (Denizli) – Anayasal düzeni ortadan kaldırmaya teşebbüs suçundan
ağırlaştırılmış müebbet hapis cezası almış ve tutuklu olarak cezaevinde
bulunmaktadır, temyiz değerlendirmesi yapılmaktadır. İlgili şahsın cezaevi
standartları Avrupa Konseyinin belirlemiş olduğu ve anayasal hukuk düzenimizin
belirlemiş olduğu standartlara uygundur. Ancak şahıs ölüm orucuna yattığı için
yine uluslararası sözleşmeler çerçevesinde müdahale zorunluluğu olduğundan
hastanede müdahalede bulunulmuştur ve şahsın durumu şu an itibarıyla stabildir.
Teşekkür
ediyorum.
BAŞKAN
– Buyurun Sayın Tiryaki.
23.- Batman Milletvekili Mehmet Ruştu Tiryaki’nin, Denizli Milletvekili
Cahit Özkan’ın yaptığı açıklamasındaki bazı ifadelerine ilişkin açıklaması
MEHMET
RUŞTU TİRYAKİ (Batman) – Mustafa Koçak’la ilgili bir şey söylemek istiyorum. 
Şimdi,
Sayın Başkan, Mustafa Koçak sadece bir itirafçının beyanıyla mahkûm edilmiş bir
kişidir. Aslında Mustafa Koçak’ın çığlığı hepimiz için bir çığlıktır. İtirafçı
beyanları esas alınarak insanların mahkûm edilmesi -başkaca hiçbir delil olmadığı
hâlde sadece itirafçı beyanlarıyla insanların mahkûm edilmesi- büyük bir
haksızlık, büyük bir hukuksuzluk. Çığlığı bunadır, yoksa istediği başka hiçbir
şey yok. Adil yargılanmak isteyen bir kişi. Ölüm orucunun tek gerekçesi bu.
Şimdi, eğer sadece itirafçı beyanlarını esas alırsak bütün dünyanın, hepimizin;
Adalet ve Kalkınma Partisini, Hükûmetini, iktidarını IŞİD’e, üyelerine,
yöneticilerine doğrudan destek veren bir parti olarak kabul etmemiz gerekir.
(Mikrofon
otomatik cihaz tarafından kapatıldı)
BAŞKAN
– Tamamlayın efendim.
MEHMET
RUŞTU TİRYAKİ (Batman) – Çünkü bu konuda tutuklu İŞİD üyelerinin beyanı vardır.
Dolayısıyla bir kişiyi, bir partiyi, bir grubu sadece bir itirafçı beyanı esas
alınarak mahkûm etmemeliyiz, başka şeylere de bakmalıyız. Mustafa Koçak’ın bu
çığlığını duymamız, adil yargılanması için hep beraber bir çağrıda bulunmamız
gerekir. 
Son
olarak, ayrıca, şunu da belirtmek isterim: Hastaneye götürülüp getirilirken
işkenceye yönelik beyanları var ve ağza alınmayacak, burada söylemekten çekindiğim
beyanları var; bunlar ailesinin, avukatlarının kamuoyuyla paylaştığı beyanlar.
Lütfen bu çığlığa sessiz kalmayalım; tutuksuz yargılanma çağrısı ve adil
yargılanma çağrısına sessiz kalmayalım diyorum.
Saygılar
sunuyorum. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi Gündemi’nin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
ülkedeki salgın hastalık risklerinin ve sebeplerinin tespit edilerek alınması
gereken önlemlerin belirlenmesi amacıyla verilmiş olan (10/2618) esas numaralı
Meclis Araştırması Önergesi’nin ön görüşmelerinin, Genel Kurulun 18 Mart 2020
Çarşamba günkü birleşiminde yapılmasına ilişkin önerisi
BAŞKAN
– Sayın milletvekilleri, Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
18/3/2020
Türkiye Büyük Millet Meclisi Başkanlığına 
Danışma
Kurulu 18/3/2020 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Özgür
Özel
 Manisa
 Grup
Başkan Vekili
Öneri:

Türkiye
Büyük Millet Meclisi Gündemi’nin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, ülkemizdeki salgın hastalık
risklerinin ve sebeplerinin tespit edilerek alınması gereken önlemlerin
belirlenmesi amacıyla verilmiş olan (10/2618) esas numaralı Meclis Araştırma
Önergesi’nin görüşmesinin Genel Kurulun 18/3/2020 Çarşamba günkü (bugün)
birleşiminde yapılması önerilmiştir.
BAŞKAN
– Önerinin gerekçesini açıklamak üzere Cumhuriyet Halk Partisi Grubu adına
İstanbul Milletvekili Ali Şeker. 
Buyurun
Sayın Şeker. (CHP sıralarından alkışlar)
CHP
GRUBU ADINA ALİ ŞEKER (İstanbul) - Sayın Başkan, göreviniz hayırlı olsun. 
Konuşmama
başlamadan önce, bugünün tarihî önemine değinmek istiyorum: 18 Mart…
Çanakkale’deki büyük direnişin, bağımsız Türkiye'nin temellerinin atıldığı bir
gündür bugün. Çanakkale Zaferi’nin 105’inci yılında şehitlerimizi minnetle
anıyor, onların ruhuna saygı gereği, Türkiye'nin gerçek sorunlarını çözme
konusunda bu kadar ayrışmamalıyız diyorum. 
Dün
gece itibarıyla, maalesef, coronavirüs nedeniyle ilk kaybımızı verdik. Umut
ediyorum artmaz ancak dünyada yaşananlar bize gösteriyor ki bu ciddi bir sorun,
bununla mutlaka mücadele etmemiz gerekiyor. 
Dün
hayatını kaybeden büyüğümüzü rahmetle anarken önünde saygıyla eğiliyor, Allah’tan
rahmet diliyorum, yakınlarına da sabır diliyorum. 
Coronavirüs,
Covid-19, SARS-2 hastalığı dediğimiz bir hastalık yapıyor. Nedir bu? İleri
derecede solunum sıkıntısı; akciğerleri tutuyor ve bu hastalıkla ilgili şu
anda, dünya üzerinde 203.672 -200 bini aştı- hasta sayısı, sabah bu kadar
değildi ama maalesef şimdi 200 bini aştı, 203.672 hasta var. 8.258’de hayatını
kaybeden kişi var bu hastalıktan. Bu hastalık hızla artıyor ve çok ciddi bir
sorun. Bu sorunu çözme konusunda Çin, önemli bir başarı elde etti. Artık Çin’de
yeni vaka görülmezken, çok az görülürken ve hastalar hızla iyileşirken
Avrupa’daki görülen vakaların sayısı Çin’i hızla katbekat aştı ve ölü sayısı da
maalesef Avrupa’da Çin’i aştı, daha da aşacağa benziyor. 
Biz
bu konuyla ilgili olarak 27 Şubat 2020 tarihinde Sağlık, Aile, Çalışma ve
Sosyal İşler Komisyonuna komisyon üyesi muhalefet milletvekilleri olarak
olağanüstü toplantı talebinde bulunduk. Maalesef, Komisyon Başkanı Şenel
Yediyıldız, 2 Mart tarihinde bizim bu talebimizi reddetti. “Böyle bir görevi
yok.” dedi, Meclis Sağlık Komisyonu’nun ama bizim bu konudaki ısrarlarımız
sonucunda on gün sonra ancak bir toplantı yaptı. Bu olağanüstü toplantı
talebindeki gecikme ciddi bir gecikmedir. Bu işin şakası yok, saatler
içerisinde binlerle hastalar ve ölümler artabiliyor. 
Bu
konuda, özellikle basının aldığı tutum çok ciddi sıkıntılı. Yok, işte, Güney
Kore’de ağzına tuzlu su sıkalım diye spreyle sıkarlar kilisede, 46 kişi
hastalanır. Birisi çıkar der ki: ” Kelle paça yiyelim.” Birisi der ki… Ki maalesef,
Sağlık Komisyonu Başkanımız “Dut pekmezi yersek hiçbir şey olmaz.” diye Anadolu
Ajansına, resmi ajansa talihsiz bir açıklama yaptı. Bunu, buradan bir kez daha
protesto ediyorum. Bir başka, kendini bir konuda uzman diye tanımlayan birisi
“Virüse karşı patlıcan yememiz lazım.” diyor. Bu akıl ve bilim dışı tutumların
milletin gözü önünde sergilenmesi Türkiye adına utançtır. Roosevelt şöyle
diyor: “Başkanlarının hatalarından ders alın, insan bütün hataları kendisi
yapacak kadar uzun yaşamıyor.” Biz de diyoruz ki: Bu coronavirüs hastalığıyla
ilgili olarak dünyada yaşanan tecrübeler var, bu tecrübelerden bizim
yararlanmamız gerekiyor; Çin’den, Singapur’dan, Güney Kore’den yararlanmamız
gerekiyor ki hastalığın hızla artmasını önleyelim ve İtalya gibi, İran gibi,
Fransa gibi hızla artan bir ülke olmasın. Bizim amacımız, bu belanın ne kadar
ciddi bir sorun olduğunu ortaya koyup bununla ilgili topyekûn bir mücadele ve
iş birliği içerisinde ancak bunun çözüleceğini, bugünlerin siyaset günü
olmadığını ama siyasete de bu işin alet edilmemesi gerekirken ayrışmanın da
kesinlikle olmaması gerektiğini düşünüyoruz. 
Bilimin
ışığında bu mücadeleyi vermemiz gerekiyor. Bilim Kurulunun önerilerine mutlaka
ve mutlaka uymamız gerekiyor. Mücadele kapasitemizi artırmamız gerekiyor. 
Bizim
yoğun bakım yatağı sayımız 38 bin gözüküyor ama bunun sadece 24 bini erişkin
yoğun bakımı arkadaşlar ve bu yoğun bakım yataklarının hepsinin de ventilatörü
yok yani solunum desteği gereken hastalara ventilatör cihazı yeteri kadar yok.
Bu eksikliklerin hızla giderilmesi, kapasitenin hızla artırılması gerekiyor
çünkü hastalık hızla bulaşıyor, hızla artıyor ve hızla artan bu sağlık
ihtiyacına cevap verecek bir kapasitemiz yok. Az önce Özgür Başkan da söyledi,
OECD’de sondan 9’uncu sıradayız; bin kişiye 2,8 hasta yatağımız var. Çok iyi
durumda değiliz.
(Mikrofon
otomatik cihaz tarafından kapatıldı) 
BAŞKAN
– Devam edelim efendim.
ALİ
ŞEKER (Devamla) – Çok iyiyiz diyerek gerçeği gizlemeyelim zaten gerçekle
maalesef yüzleşeceğiz. Bu gerçeklerin daha kötü bir sonuca yol açmaması için
biz hazırlığımızı yapalım, biz bütün tedbirleri alalım diyoruz. 
Sağlık
çalışanlarıyla ilgili çok ciddi bir sorun var, en çok bulaşmanın olduğu
alanlardan biri sağlık çalışanları. Sağlık çalışanları sağlıklı kalmalı ki
halka sağlık dağıtabilsin. Bu konuda da düzenlemeler gerekiyor. Çalışma
düzenleri olsun, hastalık bulaşma ve bulaştırmamayla ilgili olarak bu,
kalacakları yerlerin ayarlanması olsun; izolasyon, karantina hastanelerinin
ayarlanması olsun, bunlara dikkat etmek gerekiyor ve ben buradan şunu söylemek
istiyorum: Sağlıkta şiddet yasasını da -artık yeter- çıkaralım, bir moral
desteği verelim sağlık emekçilerine diyorum. Bu araştırma önergesinin de kabul
edilmesini talep ediyorum. 
Dün
3 grubun ayrı ayrı verdiği coronavirüsle ilgili alınacak tedbirler konusundaki
araştırma önergeleri reddedildi. Bugün artık siyaset yapmayın, gereğini yapın
diyorum. 
Hepinize
saygılarımı sunuyorum. (CHP ve İYİ PARTİ sıralarından alkışlar) 
BAŞKAN
– İYİ PARTİ Grubu adına Isparta Milletvekili Aylin Cesur.
Buyurun
Sayın Cesur. (İYİ PARTİ sıralarından alkışlar) 
AYLİN
CESUR (Isparta) – Hayırlı olsun Başkanım.
BAŞKAN
– Sağ olun efendim.
İYİ
PARTİ GRUBU ADINA AYLİN CESUR (Isparta) – Sayın Başkan, değerli
milletvekilleri; Genel Kurulu saygıyla selamlıyorum. 
İnsanlık
çok zorlu bir süreçten geçiyor. Dünya Sağlık Örgütü adına “pandemi” dedi. Ben
“dünyada yüzyılın kâbusu” diyeceğim müsaadenizle coronaya. Corana 1920’li
yıllardan beri var. Bu formu, Covid-19 farklı bir form. Bu, yüzeylere
yapışıyor. Birtakım yayınlara göre farklılık olsa da ortalama dokuz gün
civarında mikrop yapışık kalıyor. Bu yüzden el dezenfeksiyonu ve diğer önlemler
tavsiye ediliyor. Irk, dil, din, kıta fark etmeden, belli yaşların üzerindeki
kişilerde daha fazla olmak üzere ölümle sonuçlanan ağır sonuçlar maalesef bu
virüsle insanlarda karşımıza çıkıyor. 
Yeni
tanıyor dünya. Aslında asıl sorunumuz da bu. Yetmiş bir gün oldu bu kâbusla
dünya karşılaşalı ve şimdi elimizde belli bilenenler var, o bilinenler
üzerinden hareket etmek zorundayız. Birinci bilenen, çok kayıp var. Buna göre
önlemler almamız gerekiyor. “Önlemler yeterliydi, değildi” tartışması şu anda
çok gereksiz. Muhalefet milletvekili olarak ben bunu yapmayacağım, bir doktor
olarak da yapmayacağım. Ama bir doktor ve milleti temsil eden bir milletvekili
olarak eksiklikleri ve önerilerimizi en net ve kararlı şekilde söylemek
zorundayız. “Rakamlar ortada. En az kayıp Türkiye’de.” gibi söylemlerle siyasi
rant için harcanacak vakit kesinlikle yok. Hiç açmadığımız kadar kulaklarımızı
açıp hep beraber çözüm üretmek zorundayız. Türkiye Büyük Millet Meclisi siyaset
değil çözüm üretecek önlemler almalı. Maalesef logaritma aynı gidiyor ve
dünyadaki birtakım istatistiklere baktığımız zaman Türkiye’de de aynı oranların
gittiğini hep beraber görmek mümkün. Elimizde ilaç yok, aşı yok. 300 milyonun
üzerinde aşı olabilmesi lazım ki bu da en iyi ihtimalle sonbaharda mümkün gibi
görünüyor. O zaman elimizdeki verilerle tedbir alacağız değerli
milletvekilleri. 
Yeterli
mi tedbirler? Değil. Yanlış var mı? Evet, yanlışlar var. Ama umrecilerdi, şöyle
yapıldı, yabancılardı gibi tartışmalara hiç zaman yok, bunları konuşmamak bile
lazım. Olduğu yerde durdurup elimizde olanla mevcut vaka sayısını durdurup,
onların tedavisine yoğunlaşmamız gerekiyor. Ve testlerimiz yeterli değil. Bunun
en büyük örneği İtalya. En az test, yaşlı hastalar, çok ölüm; tersi Güney Kore,
çok ve erken test, genç hastalar, az ölüm. Yaygın test yapıp erken dönemde
sayıların farkına varıp, vakalar yüksek risk grubunu vurmadan, yani bir pik
yapmadan, gerekli önlemleri almak ve ölümleri ve yayılım hızını azaltmak
zorundayız. Amerika geç kaldı. Türkiye de bugün hemen bunu yapmaya eğer
başlamazsa aynı duruma düşecek. 
Dünya
Sağlık Örgütünün bugünkü mesajını bir de size sunmak istiyorum, diyor ki, bir
kez daha tekrar: “Test, test, test…Geç kalmadan.” Evet, anahtarımız bu. Daha
çok kişiye test.
(Mikrofon
otomatik cihaz tarafından kapatıldı) 
AYLİN
CESUR (Devamla) – Sayın Başkan…
BAŞKAN
– Devam edelim.
AYLİN
CESUR (Devamla) – Süreci hâlen tam olarak doğru yönetemiyoruz. Hem hastalığın
yayılmasını önlemek hem de hızlı izolasyon için hızlı tanı şart değerli
arkadaşlar. Mevcut altyapıyla halk sağlığı laboratuvarlarının bu yükün altından
kalkamayacağı, kaldıramayacağı ortada. 
Akredite
merkez sayısını iki gün önce artırdı Bakanlık ve Bilim Kurulu ancak henüz
başlamadı çalışmaya ve diğer illere de yayılmalı. 
Üniversiteler
çalışmak istiyor, hekimler hastaya müdahale etmek istiyor ama izin verilmediği
için hasta covid mi, değil mi test edemiyor ve bilemiyorlar. Derhâl bunun
uygulanması lazım. 
Bir
üniversite hastanesinde, maalesef -biraz önce aldığım bir teyit edilmiş bilgi-
dört gündür yatan, acilde bekletilen bir hasta da pozitif çıktı. Dört gündür
neler oldu, Allah vermeye… 
Şunu
söylemek istiyorum: Bilim Kurulu test tanımlamasını, test yapma tanımlamasını
derhâl değiştirmeli, genişletmeli ve daha çok akredite merkezle her yerde test
yapılabilir hâle gelmeli, Bakanlığın kontrolünde elbette olmalı.
Vaka
artışı bütün ülkelerde aynı demiştim. Ani bir vaka artışı eğer olacak olursa
bizim bunu kaldırma imkânımız yok; yoğun bakım yatağı, mekanik ventilatör
sayısı ve en önemlisi yoğun bakım hastası ve ventilatör yönetebilen özel
donanımlı sağlık personeli sayısı yeterli olamaz.
(Mikrofon
otomatik cihaz tarafından kapatıldı)
BAŞKAN
– Tamamlayın efendim.
AYLİN
CESUR (Devamla) – Teşekkür ederim Başkan.
Neden
olamaz? Çünkü bütün dünyada olamaz, bütün dünya ülkelerini bekleyen bir sonuç
bu; pandemi, adı üzerinde. O yüzden bunlar üzerinden bir savunma yapmaya geçmek
tamamen vakit kaybı. Tek çaremiz var ve en basit kural şu: Aslında bu çareleri
belirlerken, ülkelerin kendi stratejilerini belirlerken dünyanın önerdiği
veriler ışığında kendi sosyal şartlarına göre de belirlemek gerekiyor. Bizim şu
anda tek çaremiz… “Evde Kal” sloganı da çıktı ancak evde kalan da var kalmayan
da çok. Salgının anormal seviyeye ulaşmaması için, geciktirmemek için sosyal
izolasyon şart. Siz buna karantina deyin, ben sosyal izolasyon diyeyim ama
bugün bunu uygulamamız gerekiyor, burada da uygulamıyoruz.
Semptomsuz
birinin ortalama beş-altı gün habersiz, bulaştırıcı olarak dolaştığı ve testi
pozitif bir hastanın yirmi gün bulaştırıcı olduğu, bir kişinin ortalama 4
kişiye bulaştırdığı bir pandemiyle karşı karşıyayız. İnsanlar, evlerinde kalmak,
devlete ve yöneticilere yardım etmek ve onların önerdiklerini tam olarak
uygulamak zorundalar; buradan milletimize bunu söylemek istiyorum. Onun
dışındaki tüm siyasi söylemler ve spekülasyonlar için…
(Mikrofon
otomatik cihaz tarafından kapatıldı)
AYLİN
CESUR (Devamla) – Bir cümle… Çok özür dilerim Başkanım.
BAŞKAN
– Tamamlayın.
AYLİN
CESUR (Devamla) – Çok teşekkür ederim müsamahanız için. Önemli bir konu, çok
teşekkür ediyorum.
“Bir
pandemi öncesinde yapılan her şey ‘panik’ ve ‘alarmist’ olarak algılanır.
Pandemi sonrasında ise yapılan her şey yetersiz görülür.” diyor bir sağlık
bakanı, 2007’de söylemiş.
Ben
hepinize sevgi ve saygılarımı sunarken bu konuda milletimizi, herkesi iş
birliği içerisinde ve coronayla mücadele konusunda söylenenlere tam olarak uymaya
davet ediyorum. En önemli kural: Eller. Ellerinizi çok sık ve hijyen
çerçevesinde dezenfekte etme kurallarına uymanızı istiyoruz. Mümkün olan
herkesin evde kalması lazım, devletin mümkün olabildiği ölçüde insanların evde
kalabilmelerini sağlamaları gerekiyor. Burada, aslında Meclisin de çalışıyor
olmasını sakıncalı bulduğumu… Meclis elbette açık olmalı ama -torba kanunu erteleyebiliriz, on beş gün
erteleyebiliriz- eğer çalışacaksak sadece bunu konuşalım değerli arkadaşlar,
çok acil başka meseleleri konuşalım, sağlık çalışanlarına yapılması gereken
kanunun geçmesi gibi. 
Saygılar
sunuyorum. (İYİ PARTİ ve CHP sıralarından alkışlar) 
BAŞKAN
– Halkların Demokratik Partisi Grubu adına Antalya Milletvekili Kemal Bülbül…
Buyurun
Sayın Bülbül. (HDP sıralarından alkışlar)
Süreniz
üç dakikadır Sayın Bülbül. 
HDP
GRUBU ADINA KEMAL BÜLBÜL (Antalya) – Sayın Başkan, öncelikle, görevinizde
başarılar diliyorum; rehberiniz Hak olsun, yardımcınız halk olsun. 
"Dur
yolcu! Bilmeden gelip bastığın/ Bu toprak, bir devrin battığı yerdir/ Eğil de
kulak ver, bu sessiz yığın/ Bir vatan kalbinin attığı yerdir." diye şairin
tasvir ettiği hakikatlere elbette ki saygı duymak, onları sevgiyle hürmetle
anmak gibi bir görevimiz var ki o, şiire, kitaba sığmayacak kadar hakikat içeren
bir şeydi. Bu anlamda, Çanakkale’de hak için Hakk’a yürüyenleri aşk ve hürmetle
andığımızı ifade etmek isterim. (HDP, AK PARTİ, CHP ve İYİ PARTİ sıralarından
alkışlar) 
Çanakkale
ruhunun Çanakkale’de kalacak nostaljik bir şey olmayıp tüm Türkiye’ye, giderek
Orta Doğu’ya, giderek dünya insanlığına teşmil edilecek; birliği, beraberliği,
adaleti, kimlikleri, inançları, insana dair ne var ise hepsini esas alan,
yaşamayı ve yaşatmayı sağlamaya çalışan bir girişim olduğunu ama ne yazık ki
bir hoş seda olarak Çanakkale’de kaldığını ve şimdi de bizim sadece nostaljik
olarak andığımızı, Çanakkale hakikatini unuttuğumuzu ifade etmek isterim. 
Cumhuriyet
Halk Partisinin önergesi hiç kuşkusuz desteklenmeli, kabul edilmeli, sahada
uygulanmalıdır. Önergede zikredilen konuların tamamı halk sağlığı, toplum
sağlığı, bizlerin sağlığı, ülkemizin sağlığı açısından son derece önemlidir. Bu
anlamda, Türk Tabipleri Birliğinin, SES’in, Türk Eczacıları Birliğinin, Türk
Dişhekimleri Birliğinin ve sağlık alanında
örgütlü tüm meslek gruplarının öneri ve görüşleri dikkate alınmalı; buradan
hareketle, bir millî birlik ve beraberlikten söz ediliyor ise eğer, muhalefetin
tüm talep, istem ve eleştirileri kesinlikle dikkate alınmalı; kendi
söylediğiniz uygulamadayken birlik… Ama, muhalefetin söylediğini itmekle birlik
olmaz. İşte, hasta mahpusların taleplerinin reddedilmesi, birliğe vurulmuş bir
darbedir. Bu anlamda adalet talebinde, demokrasi talebinde, özgürlük, eşitlik,
eşit yurttaşlık talebinde birlik sağlamayıp da sadece iktidarın talepleri konusunda
sağlanan bir şeye millî birlik deyip buradan bir siyaset devşirmek de doğrusu
siyasi kurnazlık oluyor. 
Ben,
diyorum ki millî birlik istiyorsanız, birlik istiyorsanız, tevhit istiyorsanız,
varlık, dirlik istiyorsanız şair demiş ki: “Elin yu teslim kıl kendi kanından
câmi/ Çağırırsan tarîki vahdete budur âyîn ü erkânı.”
Saygılar
sunuyorum. (HDP sıralarından alkışlar)
BAŞKAN
– Sürenizi çok dikkatli kullandınız Sayın Bülbül, teşekkür ediyoruz.
Şimdi,
Adalet ve Kalkınma Partisi Grubu adına Ankara Milletvekili Arife Polat Düzgün.
Buyurunuz
Sayın Polat Düzgün. (AK PARTİ sıralarından alkışlar)
AK
PARTİ GRUBU ADINA ARİFE POLAT DÜZGÜN (Ankara) – Sayın Başkan, değerli
milletvekilleri; gündemimiz coronavirüs olsa da Çanakkale’yi geçilmez yapan
kahramanlarımızı, şehitlerimizi rahmet ve minnetle yâd ediyorum.
Sayın
Başkan, değerli milletvekilleri; ticaret, turizm gibi sebeplerle gerek ülke
içinde gerek ülkelerarası seyahatlerin artması nedeniyle bulaşıcı hastalıkların
ilk ortaya çıktığı bölge veya ülkeyle sınırlı kalmayıp kolaylıkla ve hızlı bir
şekilde yayıldığını, şu anda hepimiz canlı olarak yaşıyoruz.
Şimdi,
CHP’nin verdiği öneride bazı salgın hastalıklardan ve sorunlardan bahsediliyor.
Onunla ilgili şunu söylemek istiyorum: Örneğin, bir tanesinde “scabies” dediğimiz
uyuz hastalığıyla ilgili bir ilacın bulunmadığı ifade ediliyor -kendileri
bugünkü konuşmasında yer vermedi- ama -ben daha önceki konuşmalarımda da
bahsetmiştim- İlaç Takip Sistemi’miz üzerinden, bu eksik, yeterli olmadığını
belirttikleri ilacın güncel stok durumunu kontrol ettirdiğimizde şu anda
İstanbul ve ülkemiz için ilaç stok durumunda herhangi bir problem yoktur.
Örneğin, sadece İstanbul’da 80 binin üzerinde kutu ve losyon olarak bu ilaç
bulunmaktadır.
Şimdi,
salgın hastalıklarda ülkemiz neler yapıyor? Bunu bütün vatandaşlarımızla hep
birlikte yaşıyoruz. Dünya Sağlık Örgütünden aldığımız her haber Sağlık
Bakanlığımız tarafından değerlendiriliyor ve dünyada olan hataların ülkemizde
yapılmaması için, Bilim Kuruluyla, vatandaşlarımızla el birliğiyle, hep
birlikte sorunlarımızı çözmek için çalışıyoruz. 
Yayılım
hızı çok yüksek olan bu virüsün etkilerinin en aza indirilmesinde bizlerle
beraber tüm vatandaşlarımıza büyük sorumluluklar düşmektedir. İlk olarak
yapmamız gereken, panik yapmadan, yetkili kurumların ve onların
yetkilendirdiği, alanında uzman kişilerin görüş ve tavsiyelerine uymamız
gerekmekte; sosyal medya ve benzeri mecralarda dolaşan asılsız bilgilere itibar
etmemeliyiz. Milletimizle el ele, iş birliği sayesinde, inşallah, en az hasarla
atlatacağımıza inanıyorum. 
Başta
Sayın Cumhurbaşkanımız ve Sağlık Bakanımız olmak üzere, kendi ailesini ve
çocuklarını bırakarak gece gündüz, özveriyle görev yapan sağlık çalışanlarına
şükranlarımı sunuyor; müsaade ederseniz, yanlarında olduğumuzu göstermek için,
onlar için kuvvetli bir alkış istiyorum. (AK PARTİ ve MHP sıralarından
alkışlar) 
Şimdi,
Dünya Sağlık Örgütünden gelen veriler ile Halk Sağlığı Genel Müdürlüğü
tarafından her gün bu hastalıkla ilgili detaylar, rehberler, tüm sağlık
çalışanlarıyla birlikte takip edilmektedir. Ayrıca, öneride diğer bulaşıcı
hastalıklardan bahsedilmekteydi, göç idaresiyle ilgili bazı problemlerden
bahsedilmekteydi ama şu anda gündemimiz corona virüsü olduğu için ben de hep
birlikte bu savaş için bir arada olacağımızı söyleyerek elimizden geleni yapmak
üzere…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
ARİFE
POLAT DÜZGÜN (Devamla) – Teşekkür ediyorum. (AK PARTİ sıralarından alkışlar) 
BAŞKAN
– Cumhuriyet Halk Partisi Grubunun önerisini oylarınıza sunuyorum: Kabul
edenler… Kabul etmeyenler… Kabul edilmemiştir. 
Şimdi,
Adalet ve Kalkınma Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım. 
4.- AK PARTİ Grubunun, Gündem’in “Kanun Teklifleri ile Komisyonlardan
Gelen Diğer İşler” kısmında bulunan 197, 139 ve 174 sıra sayılı Kanun
Tekliflerinin aynı kısmın sırasıyla 2’nci, 3’üncü ve 4’üncü sıralarına
alınmasına ve diğer işlerin sırasının buna göre teselsül ettirilmesine; Genel
Kurulun, 19 Mart 2020 Perşembe günkü birleşiminde 174 sıra sayılı Kanun
Teklifi’ne kadar olan işlerin görüşmelerinin tamamlanmasına kadar çalışmalarını
sürdürmesine ilişkin önerisi
Türkiye Büyük Millet Meclisi Başkanlığına
Danışma
Kurulu 18/3/2020 Çarşamba günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Cahit
Özkan
 Denizli AK
PARTİ Grubu Başkan Vekili
Öneri:

Gündemin
“Kanun Teklifleri ile Komisyonlardan Gelen Diğer İşler” kısmında bulunan 197,
139 ve 174 sıra sayılı Kanun Tekliflerinin aynı kısmın sırasıyla 2’nci, 3’üncü
ve 4’üncü sıralarına alınması ve diğer işlerin sırasının buna göre teselsül
ettirilmesi, 
Genel
Kurulun, 19 Mart 2020 Perşembe günkü birleşiminde 174 sıra sayılı Kanun
Teklifi’ne kadar olan işlerin görüşmelerinin tamamlanmasına kadar çalışmalarını
sürdürmesi,
Önerilmiştir.
BAŞKAN
– Önerinin gerekçesini açıklamak üzere Adalet ve Kalkınma Partisi Grubu adına
Bursa Milletvekili Ahmet Kılıç.
Buyursunlar
Sayın Kılıç. (AK PARTİ sıralarından alkışlar)
AK
PARTİ GRUBU ADINA AHMET KILIÇ (Bursa) – Sayın Başkan, çok değerli
milletvekilleri; AK PARTİ grup önerimizle ilgili söz almış bulunmaktayım.
Hepinizi saygıyla selamlıyorum.
Bugün
18 Mart Çanakkale Zaferi’mizin yıl dönümü. Bu vesileyle Çanakkale’yi geçilmez
yapan başta Gazi Mustafa Kemal Atatürk ve tüm kahraman şehitlerimizi saygıyla,
rahmetle anıyorum.
Değerli
milletvekilleri, yarın Sağlık Bakanımızın Meclisimize coronavirüsle ilgili bir
sunumu olacak. Sağlık Bakanımız başta olmak üzere milletimizin sıhhati için
fedakârca görevlerini yerine getiren tüm sağlık çalışanlarımıza bir kez daha
şükranlarımı sunmak istiyorum. 
Malumunuz,
görüştüğümüz 196 sıra sayılı Kanun Teklifi’ni yarın bitirmeyi planlıyoruz.
Ayrıca 2 sözleşmeyi de gündemin 2’nci ve 3’üncü sırasına almak istiyoruz. Bu
sözleşmeler, 197 sıra sayılı Afrika Kalkınma Bankası Kuruluş Anlaşmasına
Katılmamızın Uygun Bulunduğuna Dair Kanun Teklifi’nin değiştirilmesiyle alakalı
bir teklif, diğeri ise 139 sıra sayılı Türkiye Cumhuriyeti Hükümeti ile Karadağ
Hükümeti Arasında Savunma Sanayi İş Birliği Anlaşmasının Notalarla Birlikte
Onaylanmasının Uygun Bulunduğuna Dair Kanun Teklifi ve bir de 174 sıra sayılı
Çarşı ve Mahalle Bekçileri Kanunu Teklifi’ni, inşallah, görüşmeyi planlıyoruz. 
Grup
önerimize desteklerinizi bekliyor, Genel Kurulu saygıyla selamlıyorum. (AK
PARTİ sıralarından alkışlar)
BAŞKAN
– Cumhuriyet Halk Partisi Grubu adına, Ankara Milletvekili Tekin Bingöl.
Buyurun
Sayın Bingöl. (CHP sıralarından alkışlar) 
CHP
GRUBU ADINA TEKİN BİNGÖL (Ankara) – Sayın Başkan, öncelikle yeni görevinizde
başarılar diliyorum.
Değerli
milletvekilleri, tüm dünya bu hastalığa kilitlenmiş vaziyette. Hayatın hemen
her alanında, büyük bir kaygı ve endişeyle süreç izleniyor. Zaman zaman çok
dramatik sonuçlarla karşılaşıyoruz, zaman zaman da akıl almaz, inanılır gibi
olmayan olaylarla karşı karşıya geliyoruz. 
Bu
olay patladığı andan itibaren Cumhuriyet Halk Partisi olarak olaya asla siyasi
bir bakış açısıyla yaklaşmadık. Çünkü bu hepimizin sorunu, bu sorun ortak bir
anlayışla üstesinden gelinecek bir sorun; bakış açımız bu, asla siyaseten
bakmadık. Önerilerimiz oldu, uyarılarımız oldu; ciddi eksiklikler var ama gün
bugün değil, o eksiklikleri ve yanlışlıkları konuşmanın günü değil. Öneri
yapıyoruz, uyarılarda bulunuyoruz. Sayın Genel Başkanımız dün -çok detaylı bir
şekilde- konuyla ilgili önemli uyarılarda bulundu, önerilerde bulundu; kimin
umurunda? Dün Grup Başkan Vekilimiz Sayın Özgür Özel çok detaylı bir basın açıklamasıyla
yine partimizin öneri ve uyarılarını dile getirdi; kimin umurunda? Ve yine, dün
HDP ile Cumhuriyet Halk Partisinin grup önerileri vardı. Bugün bu konu
konuşulmayacak da ne zaman konuşulacak? Yani bugün konuşulacak uluslararası
anlaşmalar mı önemli, yoksa bu belanın, insanlığın başına bela olan bu konunun
Parlamento çatısı altında daha detaylı, daha geniş kapsamlı konuşulması mı daha
elzem, daha önemli; önce bunu ayırt etmek lazım. Ama maalesef Adalet ve
Kalkınma Partisinin o eski alışkanlığı sürüyor, siyasi bir bakış açısıyla
olaylara yaklaşılıyor ve dünkü öneriler reddediliyor. 
İtalya
kan ağlıyor, her gün onlarca insan hayatını kaybediyor, çaresizlik içinde
kıvranıyor, Avrupa ülkelerine yardım talebinde bulunuyor; duvar. Bir ülke,
ilişkileri çok da iyi olmayan bir ülke, Çin, bir uçak dolusu tıbbi cihaz ile
personel, yetişmiş, deneyimli personel gönderiyor İtalya’ya; insanlık dersi.
İngiltere’ye ait bir yolcu gemisi okyanusun ortasında, binlerle ifade edilecek
yolcu var, içinde de kesin tanı konmuş, coronavirüse yakalanmış yolcu var;
ülkeler kabul etmiyor. 
(Mikrofon
otomatik cihaz tarafından kapatıldı) 
BAŞKAN
– Buyursunlar Sayın Bingöl.
TEKİN
BİNGÖL (Devamla) – Bir ülke insanlık dersi veriyor ve o geminin limanına
yanaşmasını sağlıyor “Tedaviyi üstleneceğim.” diyor; o da Küba.
İşte,
insanlığın başına bela olan böyle bir sorunu birlikte atlatmamız gerekirken
maalesef muhalefet partilerinin önerileri ve uyarıları asla dikkate alınmıyor.
Umut ediyorum ki bugünler geçtikten sonra, ah ile vah ile keşkelerle dönüp
geriye bakmayalım. Umut ediyorum ki bizim haklı ve yerinde önerilerimiz
bugünden sonra dikkate alınır. 100 binin üzerinde üyesi olan, 65 yerleşim
biriminde şubesi olan bir Türk Tabipleri Birliği, Türk Eczacıları Birliği ve
uzmanlık dernekleri nedense sürecin dışında bırakılıyor. Herkes ittifakla
testten bahsediyor. 81 ilde bu testin yapılması gerekirken sınırlı sayıda test
yapılıyor. Kitlerin akıbeti belli değil.
(Mikrofon
otomatik cihaz tarafından kapatıldı)
BAŞKAN
– Tamamlayalım.
TEKİN
BİNGÖL (Devamla) – Dolayısıyla, öncelikle, Bakanlık şeffaf bir şekilde bütün
gelişmeleri kamuoyuyla paylaşacak. Eğer, şeffaflık bu saatten sonra hâkim
olmazsa, başlangıçta yapıldığı gibi gizleyerek, saklayarak, örterek süreci
götürüp bir başarı hikâyesi yazmaya odaklanılıyorsa bu son derece yanlış ve
bunu kabul etmek asla mümkün değil. Şeffaf olunacak, kamuoyuyla her şey
paylaşılacak. Bu, vatandaşların yaşadığı ilçe ve ilde böyle bir vaka varsa
tedbir almalarının önünü açacak, dikkate davet edilmiş olunacak ama gizleyerek,
saklayarak olmaz.
Bir
şeye dikkatinizi çekip konuşmamı tamamlamak istiyorum. Bu Parlamento çözüm
üreten mekândır. Çözümü saraylarda, başka yerlerde, sadece bir bakanlığın
kapalı odasında aramak bu ülkeye yapılacak en büyük kötülüktür diyorum.
Saygılar
sunuyorum. (CHP ve HDP sıralarından alkışlar)
BAŞKAN
– Adalet ve Kalkınma Partisi Grubunun önerisini oylarınıza sunuyorum: Kabul
edenler… Kabul etmeyenler… Kabul edilmiştir.
Birleşime
on dakika ara veriyorum.
Kapanma Saati: 16.46
İKİNCİ OTURUM
Açılma Saati: 17.07
BAŞKAN: Başkan Vekili Nimetullah ERDOĞMUŞ 
KÂTİP ÜYELER: Mustafa AÇIKGÖZ (Nevşehir), Rümeysa KADAK (İstanbul) 
-----0-----
BAŞKAN
– Sayın milletvekilleri, Türkiye Büyük Millet Meclisinin 70’inci Birleşiminin
İkinci Oturumunu açıyorum. 
Alınan
karar gereğince gündemin "Kanun Teklifleri ile KomisyonlardanGelen
Diğer İşler" kısmına geçiyoruz.
1'inci
sırada yer alan Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi ile Plan ve Bütçe Komisyonu
Raporu'nun görüşmelerine başlayacağız.
VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi (2/2633) ile Plan ve Bütçe
Komisyonu Raporu (S. Sayısı: 196) (X)
BAŞKAN
- Komisyon? Yerinde.
Dünkü
birleşimde İç Tüzük'ün 91'inci maddesine göre temel kanun olarak görüşülen 196
sıra sayılı Kanun Teklifi'nin birinci bölümünde yer alan 14’üncü madde kabul
edilmişti.
Şimdi
15’inci maddenin önerge işlemini yapacağım.
15’inci
madde üzerinde üç önerge vardır. Önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 15’inci maddesinin kanun teklifi
metninden çıkarılmasını arz ve teklif ederiz.
 Züleyha
Gülüm Mahmut Celadet Gaydalı Kemal Bülbül
 İstanbul Bitlis Antalya
 Erdal
Aydemir Murat Çepni Abdullah Koç
 Bingöl
 İzmir Ağrı
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Şimdi önerge hakkında konuşmak üzere İzmir Milletvekili Murat Çepni.
Buyurun
Sayın Çepni. (HDP sıralarından alkışlar)
MURAT
ÇEPNİ (İzmir) – Teşekkürler Başkan.
Genel
Kurul ve değerli halkımız; Coronavirüs bir fıtrat değil, coronavirüs bir kader
değil, coronavirüs tanımlanamayan, açıklanamayan merkezlerden icat edilmiş bir
salgın değil, coronavirüs doğrudan çürüyen kapitalizmin bir sonucudur. Evet,
çürüyen kapitalizm insanlığı, doğayı, doğal yaşamı çürüttükçe kâr uğruna, rant
uğruna çürüttükçe bu tip sonuçlarla pekâlâ karşı karşıya kalabiliyoruz. Daha
başka nelerle karşı karşıya kalacağımızı ise zaman içerisinde kuşkusuz
göreceğiz. Daha geçtiğimiz yıl, 2019 senesinde, çok yoğun bir biçimde iklim
krizini tartıştık. Yine, özellikle Türkiye’de çok yoğun bir biçimde deprem ve
depremin sonuçlarını tartıştık. Hatırlarsanız ekolojik kriz kapsamı altında
küresel ısınmayı biz kapitalizmin bir krizi olarak ele aldık. Çünkü dünya 1
derece daha ısınırsa yaşanmaz bir hâle gelecek ve yaşam tümden ortadan kalkma
riskiyle karşı karşıya. Bu küresel ısınmanın temel sebebi ise bizim tek tek
evlerde kullandığımız su ya da yaptığımız bir dizi hatadan kaynaklı değil,
doğrudan şirketlerin fosil yakıtlar üzerinden gerçekleştirdiği üretim sonucunda
gerçekleşiyordu yani fosil yakıtların yarattığı sonuç küresel ısınmaya sebep
oluyordu. 
Şimdi,
küresel ısınmanın sonuçları bugünden çok ağır yaşanıyor olmasına rağmen önlem
açısından tartıştığımız şey ormanların korunması, tarım alanlarının korunması,
yaşam alanlarının korunması, rant ve kâr uğruna üretimden vazgeçilmemesi idi
fakat neyi tartıştık biz 2019 senesinde? Bunun karşısında tüm dünyada
kapitalist devletlerde, bırakın sınırlandırmayı, fosil yakıtların kullanılmasında
artışların olduğunu gördük, Türkiyede bunlardan bir tanesi. Daha bugün, yine,
Türkiye’nin maden yatırımlarına ağırlık verdiğini, maden sahalarını açmaya
devam ettiğini biliyoruz. Yine, deprem sonuçlarını tartıştığımızda, depremin
sonuçlarının öldürmediğini, önlemsizliğin öldürdüğünü tartıştık. Deprem
toplanma alanlarının yok edilmesini, toplanan deprem vergilerinin çalındığını
tartıştık. Dolayısıyla, coronavirüs de tam olarak bu kapsamda kapitalizmin
yarattığı çürümenin bir sonucu olarak ele alınmalı. Dolayısıyla dünyada 3
milyar insanın açlık sınırında yaşadığı, 3 milyar insanın sağlıklı suya,
barınmaya ve beslenme olanaklarına sahip olmadığı koşullarda corona virüsü
tartışıyoruz. 
Evet,
tarımı zehirlediniz, endüstriyel tarımla tarım alanları zehirlendi, zehirli
ürünler yiyoruz. Su, sermaye şirketlerinin talanına peşkeş çekildi. Tarım,
yanlış tohum politikasıyla, hibrit tohum politikasıyla zehirlendi. Yerel tohum
yok edildi ve zehirli tohumlarla yaşamaya mecbur bırakıldık. İşte, tarımın,
ormanların yok edildiği, suların yok edildiği koşullarda, yaşam alanlarının
inşaat alanlarına, betonlara dönüştürüldüğü koşullarda, ne yediğimizin ne
içtiğimizin belli olmadığı koşullarda işte bu zehirlerle karşı karşıya
kalıyoruz. Yani bu felaketleri yaratan bizler değiliz, bu felaketleri yaratan
bizzat şirketler ve onların hükûmetleridir. Tıpkı Türkiye’de olduğu gibi, yüzde
1’in iktidarı olan AKP Hükûmetinin yürüttüğü rant politikalarıdır. Peki, ne
yapmak gerekir? Biz buradan şunu söylüyoruz: En mağdur olanlar işçiler ve emekçilerdir.
Bugün, çalışmak zorunda olan, toplu taşımalara binmek zorunda olan, hâlihazırda
sokağa çıkma yasağının konuşulduğu koşullarda, fabrikaların açık olduğu
koşullarda en çok mağdur olacak olanlar işçi sınıfıdır. Çünkü, bırakın evde
durmayı, yiyecek ekmek bulamayan insanları eve kapatmanın… Bırakın hijyen
malzemelerine ulaşmayı, hijyen malzemelerini elde edecek ekonomik gelire sahip
olmayanlardır, yoksullardır. Aynı zamanda, bırakın sağlıklı suyu, el yıkamayı,
vesaireyi, içecek su bulamayan insanlardan bahsediyoruz. Dolayısıyla, bu
krizin, bu virüsün yarattığı kaosun en temel mağdurları işçilerdir,
emekçilerdir. Peki, dünyada kapitalist ülkeler ne yapıyor, Türkiye de bunların
içerisinde?
(Mikrofon
otomatik cihaz tarafından kapatıldı)
BAŞKAN
– Tamamlayın efendim.
MURAT
ÇEPNİ (Devamla) – Teşekkür ederim.
Bakın,
Almanya şirketleri kurtarmaya çalışıyor, İtalya, Fransa, Türkiye’de de TÜSİAD
yine bunun derdinde. Bakın, HDP olarak şunların yapılmasını öneriyoruz: Tüm
sağlık hizmetleri ücretsiz sağlanmalıdır. Karaborsacılığa karşı temel gıda
malzemeleri kamu tarafından ücretsiz karşılanmalıdır. Tüm işçilere ücretli izin
verilmelidir. Kayıplar, kamu tarafından değil sermaye tarafından
karşılanmalıdır. Bu sürecin tüm yükü sarayın kasalarından karşılanmalıdır, şirket
kasalarından karşılanmalıdır, şirket depolarından karşılanmalıdır. Kapitalizm
kader değil, tüm halklarımızı, tüm dünya işçi sınıfını ve emekçilerini
kapitalizme karşı mücadeleyi yükselterek bu zulüm ve çürümüş kapitalizmden
kurtulmaya çağırıyorum. 
Teşekkür
ediyorum. (HDP sıralarından alkışlar)
BAŞKAN
– Önergeyi oylarınıza sunuyorum. Kabul edenler… Kabul etmeyenler… Önerge kabul
edilmemiştir. 
Şimdi
diğer önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifinin 15’inci maddesinin aşağıdaki şekilde değiştirilmesini arz ve teklif
ederiz.
Saygılarımızla.

MADDE
15-4/6/1985 tarihli ve 3213 sayılı Maden Kanununa aşağıdaki ek madde ilave
edilmiştir.
"EK MADDE 19- Mücbir sebeplerden herhangi birinin
bulunması halinde Bakanlık tarafından Hazine ve Maliye Bakanlığının görüşü
alınarak bu Kanun kapsamındaki mali yükümlülüklerin ve/veya beyanların
ertelenmesi ile mali yükümlülüklerin taksitlendirilmesine karar verilebilir. Bu
takdirde mali yükümlülüklere ilişkin zamanaşımı durur ve hak düşürücü süreler
erteleme süresince işlemez.
Birinci fıkranın uygulanması için mücbir sebebin malum
olması veya ilgililer tarafından ispat veya tevsik edilmesi gerekir.
Bakanlık,
mücbir sebep sayılan haller nedeniyle; bölge, il, ilçe, mahal veya afete maruz
kalanlar itibarıyla mücbir sebep hali ilan etmeye ve bu sürede bu Kanunda
belirlenen mali yükümlülüklerden yerine getirilemeyecek olanları tespit etmeye
yetkilidir.”

 Gamze
Taşcıer Müzeyyen Şevkin Emine Gülizar Emecan Ankara Adana İstanbul Cavit
Arı Saliha Sera Kadıgil Sütlü Suat Özcan Antalya İstanbul Muğla

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Şimdi, önerge hakkında konuşmak üzere Muğla Milletvekili Suat Özcan.
Buyurun
Sayın Özcan. (CHP sıralarından alkışlar)
SUAT
ÖZCAN (Muğla) – Sayın Başkan, değerli milletvekilleri; görüşülmekte olan torba
yasanın 15’inci maddesi hakkında söz almış bulunuyorum. 18 Mart Çanakkale
Zaferi’nin 105’inci yıl dönümünde Çanakkale’yi geçilmez yapan başta Mustafa
Kemal Atatürk ve tüm şehitlerimizi saygı ve minnetle anarak sözlerime
başlıyorum. 
Teklifin
15’inci maddesi 4/6/1985 tarihli ve 3213 sayılı Maden Kanunu’na eklenen
maddeyle, “Mücbir sebeplerden herhangi birinin bulunması hâlinde, Bakanlık
tarafından, Hazine ve Maliye Bakanlığının görüşü alınarak, bu kanun
kapsamındaki mali yükümlülüklerin ve/veya beyanların ertelenmesi ile mali
yükümlülüklerinin taksitlendirilmesine karar verilebilir. Bu takdirde, mali
yükümlülüklere ilişkin zaman aşımı durur, hak düşürücü süreler erteleme
süresince işlemez. 1’inci fıkranın uygulanması için mücbir sebebin malum olması
ve ilgililer tarafından ispat veya tevsik edilmesi gerekir. Bakanlık, mücbir
sebep sayılan hâller nedeniyle bölge, il, ilçe, mahal ve afete maruz kalanlar
itibarıyla mücbir sebep hâli ilan etmeye ve bu sürede kanunla belirlenen mali
yükümlülüklerinden yerine getirilemeyecek olanları tespit etmeye yetkilidir.”
denmekte. Bu konu, maddede yer alan düzenleme ile mücbir sebeplerden herhangi
birinin bulunması hâlinde Enerji ve Tabii Kaynaklar Bakanlığına, Hazine ve
Maliye Bakanlığının görüşü alınarak Maden Kanunu kapsamındaki mali
yükümlülüklerinin veya beyanlarının ertelenmesi ile mali yükümlülüklerinin
taksitlendirilmesinin karar verilebilme yetkisinin tanınması konusunda
düzenlemeler yapılmaktadır.
Komisyondaki
görüşmeler sırasında, maden ruhsatı sahiplerinin her yıl ödenmesi gereken
devlet hakkı ve ruhsat bedellerinin Maden Kanunu’nda belli bir süre içerisinde
ödenmemesi hâlinde ruhsatlarının iptal edilmesinin söz konusu olduğu
belirtilerek, mücbir sebeplerden dolayı ödeme zorluğuna düşmüş olan ruhsat
sahiplerinin iptalle karşı karşıya kalmaları sonucu söz konusu düzenlemenin
yapıldığı ifade olunmuştur.
Çin’de
yaşanan salgın hastalık nedeniyle, Çin’e yapılacak ihracatın, mermercilik
sektörü için de uygulanıp uygulanmayacağı konusunda sorularımıza tatminkâr
cevaplar verilmemiştir. Ayrıca, gecikme zammının yüksekliği gibi mücbir
sebepler, mücbir sebep hâli ilan etme vesaire kavramlar açısından maddenin,
yeniden düzenlemeye tabi tutulması yönündeki önerimiz de kabul görmemiştir. Söz
konusu düzenlemenin Sanayi, Ticaret, Enerji, Tabii Kaynaklar, Bilgi ve Teknoloji
Komisyonunda ilgili tarafların görüşleri de dikkate alınarak, görüşülüp
değerlendirilmeden aceleyle yasalaştırma gayretlerini doğru bulmuyoruz. 
Evet,
Elâzığ depremi, Van çığ felaketi, İdlib harekâtının ülkece yaraları
sarılmamışken küresel corona virüsü salgınıyla karşı karşıya kaldık. On sekiz
yıldır yönetilemeyen, temel sorunların çözülemediği ülkemizde aylardır
“Geliyorum.” diyen coronavirüs krizinde de aynı yönetilememezlik söz konusu,
yine ortak akıl eksikliği. Çünkü ülkemizde ilk resmî corona virüsü vakası
saptandığında, toplam test sayısı 2 bin civarında olduğu görülüyor.
Yurttaşlarımız, zamanında bilinçlendirilmedi; yurttaşlarımızın corona virüsüyle
ilgili nasıl bir tehlikeyle karşı karşıya kaldıklarını, olduklarını
bilemediler. Hâlbuki şeffaflıkla, açıklıkla, alınacak tedbirlere katkıda
bulunabilirdi, hâlâ da bulunabilir. Salgın sürecinde Çin’de 3 binden fazla
sağlık çalışanının virüse yakalandığı söyleniyor. Biz bundan ders çıkararak,
sağlık çalışanlarımızı eğitimden geçirerek gerekli tedbirleri aldık mı?
Özveriyle görev yapan tüm sağlık çalışanlarımıza teşekkür ediyorum. 
Eğitime
bakacak olursak, öğrenciler ve öğretmenler mağdur durumda. Uzaktan eğitimde yıl
sonu yapılacak sınavlarda bu öğretim yılı için öğrencilerin, sene sonunda
yapılacak sınav soruları coronavirüs salgınıyla ara verildiği tarihe kadar
işlenen ders konularını kapsamalıdır. Ücretli öğretmenler girdikleri dersin
ücretlerini alırlar ancak eğitime ara verilmesi nedeniyle derslere
giremeyecekler, dolayısıyla ücret de alamayacaklar. Bu sebeple, Millî Eğitim
Bakanlığı ücretli öğretmenlerin mağduriyetini gidermelidir. 
KOBİ
ve esnaf borçlarının ertelenmesi için ivedilikle sicil affı getirilmelidir. 
Turizm
bölgeleri, havaalanları, denize kıyısı olan yerleşim yerlerinin dış ülkelerden
gelecek coronavirüs riskine açık olması sebebiyle gerekli tedbirlerin yerel
yönetimler ve bakanlıkların iş birliğiyle alınmasını bekliyoruz. 
Kamu,
özel sektör ve sivil toplum örgütlerinin iş birliğiyle, üretim ve tüketim
konusunda krizlerde neler yapabileceği konusunda -Bilim Kurulunun da önerileri
doğrultusunda- modern bir sistem geliştirebildik mi?
(Mikrofon
otomatik cihaz tarafından kapatıldı) 
BAŞKAN
- Tamamlayalım efendim.
SUAT
ÖZCAN (Devamla) – Geç kaldık mı? Biraz, evet. Ancak, bu krizi siyasi fırsatçılığa
değil, bu sefer birlikteliğin, ortak aklın, güvenin, iş birliğinin çok önemli
örneğini verebiliriz. Özetle, tek parti aklından vazgeçip, ortak aklı ve devlet
aklını bir an önce uygulamak ve bu salgın sürecini en az zararla tamamlamak
temennisiyle ülkemize ve tüm insanlığa en kısa zamanda coronasız bir yaşam ve
sağlıklı günler diliyorum. 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Diğer
önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 15’inci maddesinin (1)’inci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.

 Ayhan
Erel Hayrettin Nuhoğlu Ayhan Altıntaş
 Aksaray İstanbul Ankara
 İmam
Hüseyin Filiz İsmail Tatlıoğlu
 Gaziantep Bursa

BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan. 
BAŞKAN
– Şimdi önerge hakkında konuşmak üzere Ankara Milletvekili Ayhan Altıntaş…
Buyurun
Sayın Altıntaş. (İYİ PARTİ sıralarından alkışlar) 
AYHAN
ALTINTAŞ (Ankara) – Sayın Başkan, yeni görevinizde başarılar diliyorum. 
Sayın
Başkan, değerli milletvekilleri; İYİ PARTİ Grubu adına 196 sıra sayılı Kanun
Teklifi’nin 15’inci maddesi üzerine söz almış bulunuyorum. Genel Kurulu
saygıyla selamlıyorum. 
Değerli
milletvekilleri, ilgili madde depremde mağdur olanlara kolaylık sağlamak
amacıyla konmuş gözüküyor, bu açıdan problem yok gibi duruyor. Ancak konu
depremden açılmışken bahsetmeden geçemeyeceğim. Bırakın devletin destek
vermesini vatandaşlardan depremzedeler için toplanan bağışları da hazineye aktarıp
başka işlere harcamaya ortam hazırlayan bir yönetimle karşı karşıyayız.
Muhalefet üzerine gitmese bu bağışlar zaten bütçede eritilmişti. Devlet,
vatandaşına dürüst olmalıdır, adil olmalıdır. Bağışlanan paraları
depremzedelere harcamak yerine hazineye aktarmak dürüst ve adil devlete
yakışmaz. Vatandaşın devlete olan güvenini yok edersiniz. Biliyoruz, devletin
bütçesi çok sıkıntılı, her kuruşa ihtiyacı var ama o zaman ilk yapılacak iş,
israf ve savurganlığa son vermektir. Maalesef, “İtibardan tasarruf olmaz.”
denilerek devlette müthiş savurganlıklar yapılıyor. Avrupa’nın hiçbir ülkesinde
olmayan makam arabaları saltanatı var. En çok da üzüldüğümüz konu bunların
hepsinin gelecek nesillere, çocuklarımıza, torunlarımıza bıraktığımız borçlarla
alınmış olması. 
Ankara’yı
yıllarca idare eden bir belediye başkanı, Ankara’da imarla oynayarak büyük rant
yarattı, villa parsellerine 30 kat izin verdi, oluşan rant nereye gitti,
hesabını bilemiyoruz. En azından ANKAPARK gibi bir ucubeye 750 milyon dolar
harcadığını biliyoruz. Bugünün parasıyla 4 milyar TL’den fazla para çöp oldu.
Tabii, Ankara yerel yönetimi israfta bunları yaparken, merkezî yönetimimiz de
altında kalmıyor, onlar da başka savurganlıklarla rekorlar kırmaya devam
ediyor. Fizibilitesiz şehir hastaneleri, pahalı elektrik santralleri, nükleer
santraller, abartılı fiyatlarla yapılan köprüler, yollar, en sonda Kanal
İstanbul’la gelecek nesillere ödeyemeyeceği borçlar çıkarılıyor. 
Maalesef,
bu Hükûmet “fizibilite” ve “planlama” kelimelerini unutturdu. Bence Rusya’dan
aldığımız S-400’ler de ANKAPARK gibi büyük israfa aday olarak önümüzde duruyor.
“Tehdidi bilmeden hava savunma silahı alınmaz, amacınız nedir?” diye bu
kürsüden sorduk. Sayın Genel Başkanımız Meral Akşener bir grup konuşmasında
ikaz etti “Uçakları NATO’dan, hava savunmayı rakip ülke olan Rusya’dan almak
abestir.” dedi, dinlemediniz, “Ne S-400 alalım ne de Patriot alalım, kendi
mühendislerimizle, kendi firmalarımızla, ASELSAN’la, ROKETSAN’la, TAİ’yle
geliştirelim.” dedik, yandaş gazetelerde, savunmasız Türkiye istediğimizi iddia
ettiniz. Öyle görünüyor ki tam 2,5 milyar doları heba ettiniz. “Savurganlıkta
da en büyüğünü biz yaparız.” diye övünebilirsiniz. 
“Bütçede
para yok.” diye polislere, öğretmenlere, imamlara ve hemşirelere söz verdiğiniz
3600 ek göstergeyi vermediniz ama 4 milyar lirayı ANKAPARK’a vermekte hiç
tereddüt etmediniz. “EYT’lilere para yok.” diyorsunuz, 15 milyarı Ruslara hemen
verdiniz hatta 25 milyar lirayı da Amerika’dan Patriot almak için vermeye hazır
görünüyorsunuz. Kendi mühendisimizle yerli ve millî yapabileceğimiz projeleri
yabancılara yaptırmayalım, kendi mühendislerimiz işsiz gezerken Rus
mühendislere, Amerikalı mühendislere iş vermeyelim. 
Şimdi,
coronavirüs belası başımıza geldi. Her ülke mali ve finansal tedbirler
açıklıyor, bugün de Cumhurbaşkanımız açıklama yapacak. Ekonomik hayat durdu,
turizm bitti, esnafın dükkânı kapalı, çalışanlar işsiz; tarım ve imalatı zaten
bitirdiniz, yurt dışına bağımlı hâle getirdiniz. Bütçe açığını kapatmak için
bedelli askerlik, imar affı getirerek, mera arazileri gibi değerleri satarak
biraz daha idare ettiniz. Onlar da yetmedi, Merkez Bankasının ihtiyat akçesini
de son kuruşuna kadar alıp harcadınız. Umarım bu ortamda İşsizlik Fonu’na
dokunmazsınız çünkü önümüzdeki dönem, işsizlik açısından, bu Fon’a ihtiyaç
duyulacak bir dönem gibi görünüyor.
Hastanelerde
temizlik ürünleri, tuvalet kâğıdı, kâğıt havlu yok; sağlık personeline
verilecek maske, eldiven gibi en temel ihtiyaçlar piyasada bulunmuyor; hastalar
gelse solunum destek cihazımız yetersiz. Sayın Bakan bu konularda hiç şeffaf
değil, açıklamaları panik önlemeye yönelik; Diyanete söz geçiremedi, çaresiz,
günü kurtarmaya çalışıyor.
Bu
durumda, Allah sonumuzu hayır etsin diyor, Genel Kurulu saygıyla selamlıyorum.
(İYİ PARTİ ve CHP sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
15’inci
maddeyi oylarınıza sunuyorum : Kabul edenler… Kabul etmeyenler…Kabul
edilmiştir. 
16’ncı
maddenin önerge işlemini yapacağım. 16’ncı madde üzerinde 3 adet önerge vardır,
önergeleri aykırılık sırasına göre işleme alacağım.
Türkiye Büyük Millet Meclisi
Başkanlığına 
Görüşülmekte
olan 196 sıra sayılı Kanun Teklifi’nin 16’ncı maddesinin kanun teklifi
metninden çıkarılmasını arz ve teklif ederiz.
 Züleyha
Gülüm Mahmut Celadet Gaydalı Kemal Bülbül
 İstanbul Bitlis Antalya
 Erdal
Aydemir Abdullah Koç Nuran İmir
 Bingöl Ağrı Şırnak
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Şimdi, önerge hakkında Şırnak Milletvekilimiz Nuran İmir konuşacaktır. 
Buyurun
Sayın İmir. (HDP sıralarından alkışlar)
NURAN
İMİR (Şırnak) – Teşekkür ediyorum Sayın Başkanım.
Genel
Kurulu saygıyla selamlıyorum.
Değerli
arkadaşlar, partim adına 16’ncı madde üzerinde söz almış bulunmaktayım. Ancak
maddeye geçmeden önce, önemli bir hususu huzurunuzda kamuoyuyla paylaşmak
istiyoruz. Cizre Belediye Eş Başkanımız Berivan Kutlu, bundan altı gün önce,
keyfî ve asılsız iddialarla gözaltına alındı. Cizre’den Urfa’ya götürüldü ve
altı gündür Urfa İl Jandarmada tutulmaktadır. Cizre halkının yüzde 77 oy
oranıyla seçilen Eş Başkanımızın evi yüzü maskeli kişiler tarafından basılıyor
ve ne yazık ki eli ters kelepçelenerek götürülüyor. Bunu kabul edebilecek
durumda değiliz, böylesi bir muameleyi asla kabul edemeyiz. Bu yaklaşım aslında
ahlaken de siyaseten de çürümüşlüğün, tükenmişliğin bir ifadesi, bir o kadar da
tahammülsüzlüktür. Kadın iradesinden elinizi çekin diyoruz ve Eş Başkanımız
Berivan Kutlu’yu derhâl serbest bırakın diyorum.
Şimdi,
maddeye yönelik, AKP iktidarı 2010’dan beri torba yasa sistemini bir alışkanlık
hâline getirdi. Torba yasa, iktidarın kamuoyuna yansıttığı üzere, Parlamentonun
bir zaman yönetimi biçimi değil; aksine, milyonların hakkı hukuku torba yasaya
sıkıştırılarak, kişilerin ve kurumların hakkı gasbedilerek Anayasa yok
sayılmaktadır. O yüzden torba yasalara karşı partimizin tavrı her zaman çok
açık, net olmuştur. Torba yasalarla hem Anayasa ve uluslararası hukuku ihlal
ediyorsunuz hem de halkı kandırıyorsunuz.
Cumhurbaşkanlığı
hükûmet sistemine geçişle birlikte ülkenin bütün hukuk sistemi rafa kaldırıldı.
2010’dan beri torba yasa sistemiyle çalışan bu Hükûmet, her torba yasada
onlarca farklı kanun değişikliği yapmaktadır. Bu kanun değişiklikleri
insanların ekonomik, sosyal, siyasal haklarını kısıtlamakta, özgürlük
alanlarını daraltmaktadır. İnsanların her türlü ekonomik gelirleri, örgütlenme
faaliyetleri iktidar tekeline tabi tutulmaktadır. 
16’ncı
maddeyle, ekonomik kriz, işsizlik ve işsizliğe bağlı intiharların sıkça
konuşulduğu günümüzde, İşsizlik Fonu’nun amacı dışında kullanılması makul bir
uygulama değildir. İşsizler için kullanılması gereken Fon, yapılan
düzenlemelerle, işverenlere prim desteği sunan bir kaynak olarak kullanılmaya
başlanmıştır. İktidarın, Fon’u kullanmak söz konusu olduğunda da para aktarmayı
tercih ettiği kesim yine, genelde sermaye grupları olmaktadır. Ayrıca, Mesleki
Yeterlilik Belgesi’nin, devletin bu konuda yetkin birçok kurumu olmasına
rağmen, özel firmalarca verilmesi de uygun bir düzenleme değildir. Yetki
belgesinin devlete bağlı kurumlar tarafından verilmesi daha makul bir düzenleme
olacaktır. Mesleki Yeterlilik Belgesi için şu ana kadar 776 bin kişiye Fon’dan
672 milyon TL ödeme yapılmıştır. 2021 yılı sonuna kadar 450 bin kişinin bu
belgeyi alması öngörülmekte ve bunun için Fon’dan 382 milyon 500 bin TL daha
ödeme yapılması öngörülmektedir. Mesleki Yeterlilik Belgesi için gerekli
paranın, İşsizlik Fonu kanununa aykırı bir şekilde Fon’dan karşılanması yerine,
işçi niteliğinin artmasından fayda sağlayan işveren tarafından karşılanması
gerekmektedir.
Değerli
milletvekilleri, dünyada birçok ülkede halkın sağlığını tehlikeye atan, toplumu
etkileyen ve ölümlere sebebiyet veren böylesi ölümcül bir salgına karşı, sağlık
tedbirlerinin ve ekonomik tedbirlerin yanı sıra diğer her türlü tedbir
alınmalıdır. Corona felaketi karşısında Hükûmet, halktan daha fazla duyarlı
olmak durumundadır. Örneğin, İran, corona felaketi nedeniyle 85 bin tutuklu ve
hükümlüyü serbest bırakmıştır. Türkiye’de cezaevlerinde kapasitenin çok
üzerinde tutuklu ve hükümlünün bulunduğu ortada ve hijyen sorunlarından
kaynaklı salgın hastalığın her an vuku bulacağı bir gerçektir. Bütün bunlar göz
önüne alınarak, başta hasta tutsaklar, risk grubunda olanlar ve kadınlar derhâl
serbest bırakılmalıdır. Onları ölüme mahkûm edecek bir anlayışı biz kabul
edemeyiz. Kritik süreçler, kritik ve bir o kadar radikal kararlar almayı da
beraberinde getirir. Bu koşulda öncelenen insan ve toplum sağlığı olmalıdır. Şimdi,
gerçekliğimizle buluşma zamanı. 
(Mikrofon
otomatik cihaz tarafından kapatıldı)
BAŞKAN
– Tamamlayın efendim.
NURAN
İMİR (Devamla) - İnsanı öncelemeyen hiçbir politikanın, hiçbir projenin
başarılı olamayacağına tüm dünyada ve ülkemizde tanıklık ediyoruz. Bu zor
zamanlarda, ancak, halk sağlığını önceleyen bir anlayış ve dayanışmayla
başarılı olabiliriz. Sağlık ve ekonomiyle ilgili tedbirler ortak bir akılla
devreye girmeli, hastaları ve yoksulları ölüme mahkûm etmeyecek önlemler
alınmalıdır.
Teşekkür
ediyorum. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer
önergeyi okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 16’ncı maddesinin aşağıdaki şekilde değiştirilmesini arz ve teklif
ederiz.
Saygılarımızla.
MADDE
16- 25/8/1999 tarihli ve 4447 sayılı İşsizlik Sigortası Kanununun ek 3 üncü
maddesinin birinci fıkrasında bulunan “31/12/2019” ifadesi “31/12/2021”
şeklinde değiştirilmiştir.
 Gamze
Taşcıer Müzeyyen Şevkin Emine Gülizar Emecan
 Ankara Adana İstanbul
 Cavit
Arı Saliha Sera Kadıgil Sütlü Süleyman Girgin
 Antalya İstanbul Muğla
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Şimdi, önerge hakkında konuşmak üzere, Muğla Milletvekili Süleyman Girgin’e
söz veriyorum.
Buyurunuz
Sayın Girgin. (CHP sıralarından alkışlar)
SÜLEYMAN
GİRGİN (Muğla) – Sayın Başkan, değerli milletvekilleri; hepinizi saygıyla
selamlıyorum.
Hem
dünya hem Türkiye coronavirüs salgınıyla mücadelede önemli bir sınav veriyor
arkadaşlar. Bu sınavda, paniğe değil, tedbire ihtiyacımız var. Coronavirüs,
diğer taraftan, bir kez daha sosyal devletin yaşamsal önemini gözler önüne
sermiştir. Sağlık, eğitim ve sosyal güvenlikte yaşanan özelleştirmelerin ne
kadar tehlikeli olabileceğini ortaya koymuştur. 
Şeker
fabrikalarının satışına stratejik olduğu gerekçesiyle karşı çıkmıştık, şimdi
dezenfektanın ham maddesi şekere hiç olmadığı kadar ihtiyacımız var. Şimdi
anlaşılacak şeker fabrikaları stratejik mi, değil mi? 
Diğer
yandan, “kefen parası” dediğimiz ihtiyat akçesi de bugünler içindi, onu da
hazineye aktardınız, ne ak gün ne kara gün paramız yok. 
Bu
salgını elbette atlatacağız ancak kamucu bir anlayışla büyüyen, betonla değil
bilimle gelişen ülke hedefimiz olmalıdır. Coronavirüs salgınıyla mücadelede
ekonomik ve sosyal tedbirler, tıpkı diğer mücadelelerde olduğu gibi, ekonomik
mücadelenin de bir tamamlayıcısıdır. Bu nedenle Ekonomik ve Sosyal Konsey
acilen toplanmalıdır.
Değerli
arkadaşlar, elimizdeki kanun teklifinin 16’ncı maddesinde, Mesleki Yeterlilik
Belgesi’ne ilişkin sınav ve belge ücretlerinin İşsizlik Sigortası Fonu’ndan
karşılanmasına yönelik uygulamanın bir yıl uzatılması öngörülüyor. Söz konusu
bedellerin İşsizlik Sigortası Fonu’ndan karşılanmasını doğru bulmuyoruz. Ne
sermayeye ne Kredi Garanti Fonu’na; İşsizlik Fonu, işçiye verilmelidir. Böyle
bir dönemde sanayiciler, esnaflar, çiftçiler, serbest meslek erbabı, Türk
Tabipleri Birliği, doktorlar, sağlık çalışanları, sendikalar, bütün bunlar bir
araya gelmelidir.
Diğer
yandan sicil affı bir an önce çıkarılmalı. Bu süreç pek çok kişinin işsiz
kalmasına yol açabilir, İşsizlik Sigortası Fonu’nun bu çerçevede kullanılması
lazım. Yaşanan büyük sağlık krizinin aşılması için paraya ihtiyaç var. Peki,
parayı kimden alacağız arkadaşlar? Bugün yapılması gereken şudur: Kamu-özel iş
birliğiyle yapılan ve garanti verilen ödemeler bir yıl için, sadece bir yıl
için ertelenmelidir. Sağlık Bakanlığının 2020 yılı bütçesi 58 milyardır;
2020’de şehir hastaneleri için garanti ödemesi 10,4 milyardır yani Sağlık
Bakanlığı bütçesinin yüzde 20’si kadardır. Devletten en büyük geliri elde edenler,
bu dönemde fedakârlığı en fazla yapması gerekenlerdir. Memurun, işçinin,
emeklinin, işsizin fedakârlık yapacak hâli kalmadı.
Değerli
arkadaşlar, emekçi halkımızın yaşamını altüst eden derin bir ekonomik kriz
yaşanıyor. Salgınla birlikte bu kriz daha da büyüyecek. İşsizlik yüzde 13,7’ye
yükseldi, geniş tanımlı işsiz sayımız 8 milyonu aştı, 4 gencimizden 1’i işsiz,
2019 yılında 115 bin küçük esnaf kepenk kapattı, çiftçi traktörünün kontağını
kapatıyor; bu sürecin başka adı yok, bunun adı kriz. İstihdam yaratmadan, balon
büyüme rakamlarının reklamlarını yaparak bunun üstünü örtmeye çalışsanız da
olmuyor. Sayın Erdoğan on sekiz yıl önce “Millet meydanlarda ‘Açız.’ diye
bağırıyor.” diyordu. Artık sayenizde halk, bırakın meydanları, Mecliste, hatta
kendi parti grubunuzda “Ben açım, çocuğum aç.” diye bağırıyor. Şairin dediği
gibi “Eti geçti, duydun mu, bıçak kemikte.”
Değerli
arkadaşlar, iktidar, torbalara doluşturarak yaptığı yasama faaliyetleriyle
krize cevap üretmeye çalışıyor. Nasıl mı? Baskıcı bir rejim kurarak. Bu torba
yasa teklifiyle Dernekler Kanunu’nda getirilen düzenlemede de bu anlayış
görülmektedir. Yaşamın bütün alanlarının tek bir merkezden sevk ve idare
edildiği bir kontrol mekanizması bu yasayla da güçleniyor. Çünkü iktidar,
üzerinde yükseldiği zeminin kaydığını görmekte ve bunu çaresizce engellemeye
çalışmaktadır.
Değerli
arkadaşlar, dernekler konusunu örgütlenme özgürlüğü bağlamında ele almamız
gerekiyor. Bu noktada, karşımızda iki soru var: İlki, örgütlenme özgürlüğünü
“Herkes, önceden izin almaksızın dernek kurma ve bunlara üye olma ya da
üyelikten çıkma hürriyetine sahiptir.” diyen Anayasa’mıza göre mi ele alacağız,
yoksa her türlü örgütlenmeyi bir güvenlik sorunu olarak mı göreceğiz? Bu soruyu
teknik anlamda değil, sendikal örgütlenme mücadelesi vermiş eski bir maden
işçisi olarak yanıtlamak istiyorum. 
(Mikrofon
otomatik cihaz tarafından kapatıldı) 
BAŞKAN
– Tamamlayın efendim. 
SÜLEYMAN
GİRGİN (Devamla) – Teşekkür ediyorum Başkanım. 
Değerli
arkadaşlar, bir örgütlenmeye dâhil olmak, yurttaşlık bağını güçlendiren bir
olgudur. Bunu son zamanlarda artan intiharlar üzerinden ele alabiliriz.
Memleketin farklı köşelerinde “Geçinemiyoruz.” diyen yurttaşlarımızın
intiharları ne yazık ki arttı. Bu intiharlarda ekonomik sıkıntılar önemli bir
etken, bu kesin fakat intiharları sadece ekonomik problemlere bağlamak
yanıltıcı olur; daha temelde, bu intiharların, yurttaşlık bağını kaybetmemizle
ilgili olduğunu düşünüyorum. Ekonomik kriz hep vardı ama insanlar dayanışmanın
yollarını buluyordu. İşte bu yollar, bu toplumu ayakta tutan örgütlenmelerdir.
Yurttaşlarımızı, derneklerden fişlenme korkusuyla uzaklaştırmaya değil, tam
tersine, derneklere üye olmaya teşvik etmeliyiz. Hatırlatmak isterim ki
istediğiniz engelleri, istediğiniz yasakları koyup istediğiniz kadar yargı
eliyle korku salın, bu demokrasi denen su mutlaka kendine akacak bir yol
bulacaktır diyorum.
Hepinizi
saygıyla selamlıyorum. (CHP sıralarından alkışlar)
BAŞKAN
– Şimdi önergeyi oylarınıza sunuyorum: Kabul edenler… Kabul etmeyenler… Önerge
kabul edilmemiştir.
Diğer
önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte olan 196 sıra sayılı Bazı Kanunlarda
Değişiklik Yapılmasına Dair Kanun Teklifi’nin 16’ncı maddesinde yer alan
“değiştirilmiştir” ibaresinin “yeniden düzenlenmiştir” ibaresiyle
değiştirilmesini arz ve teklif ederiz.
 Ayhan
Erel Hayrettin Nuhoğlu Fahrettin Yokuş
 Aksaray İstanbul Konya

 Aydın
Adnan Sezgin İsmail Tatlıoğlu İmam Hüseyin Filiz
 Aydın Bursa Gaziantep
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Önerge hakkında konuşmak üzere, Aydın Milletvekili Aydın Adnan Sezgin.
Buyurun
Sayın Sezgin. (İYİ PARTİ sıralarından alkışlar)
AYDIN
ADNAN SEZGİN (Aydın) – Sayın Başkan, sayın milletvekilleri; öncelikle,
Çanakkale Zaferi’nin 105’inci yıl dönümünü kutluyorum.
Evet,
coronavirüs salgını -çok söz ettik- küresel sistemin kırılganlığını çok net bir
şekilde ortaya koyan, yaygın bir felaket hâlinde. İnsanlığı tehdit eden ve
şimdilik maalesef tedavisi henüz bulunamamış olan salgın nedeniyle dünya
çapında yüz binlerce kişi tedavi görüyor. Milyonlarca insanın yaşadığı kentler,
hatta ülkeler karantina altına alınmış ve sayısı on binlere varan ölüm vakaları
yaşanıyor, yaşanmaya da devam edecek. Salgın bu nitelikleri nedeniyle sadece
sıhhi ya da insani bir mesele değil, aynı zamanda uluslararası ilişkilerin de
bir konusu hâline gelmiştir. 
Ülkemizde
krizin yönetiminde tespit ettiğimiz yanlışlara ve eksiklere ilişkin görüşlerimiz
saklı kalmak kaydıyla, meselenin uluslararası ilişkiler boyutuna değinmek
istiyorum. 
Çin
merkezli bu salgın, üç ay gibi bir sürede hemen her ülkeye yayılmıştır.
Salgınla mücadele için ülkelerin münferit kapasite ve becerileri yetersiz
kalmış, küresel çapta topyekûn bir iş birliği zorunlu hâle gelmiştir. Ülkelerin
kendi içlerindeki salgınla mücadele esnasında elde ettiği birikimleri
birbirleriyle paylaşması sayesinde, salgının denetimi yolunda ilerleme sağlamak
kolaylaşmaktadır. Dünyanın çeşitli ülkelerinde bulunan araştırma merkezlerinde
bilim insanları, salgınla mücadele edebilecek önleyici ve tedavi edici ilaç
terkipleri üzerinde çalışmayı sürdürmektedirler.
Gelinen
noktada, uluslararası ilişkiler sisteminin, husumete dayalı bir çatışma zemini
değil, iş birliğine istinat eden bir arada yaşama zemini olarak görülmesi
gerektiği gerçeği de bir kez daha önümüze çıkmıştır. Bugün iyi ki Birleşmiş
Milletler sistemi ve Dünya Sağlık Örgütü var diyoruz. Birbirinden çok farklı
siyasi ve ekonomik sistemlere sahip Çin, İran, İtalya gibi ülkeler salgınla
mücadelede ortak zeminde bir araya gelmek zorunda kalmışlardır; bu da bize,
özellikle son dönemde izlediğimiz dış politika yaklaşımının, dünyada da ortaya
çıkan bazı hatalı yaklaşımların ne kadar sakıncalı olduğunu bir kere daha
göstermektedir. Uluslararası ilişkileri bir husumet ortamı değil, bir iş
birliği ortamı olarak görmek küresel sistemin kırılganlıklarıyla mücadele
edebilmenin ön koşullarından biridir. 
Türkiye
de uluslararası toplumla birlikte coronavirüs salgınıyla mücadele çalışmalarına
mümkün olan en katılımcı yaklaşımla dâhil olmalıdır. Her şeyden önce, bu
salgının yurt dışı kaynaklı olduğu ve ülkemizdeki vakaların büyük oranda yurt
dışı temaslı kişilerde görülmeye başlandığı anlaşılmıştır. Bu noktada, salgınla
mücadelede, Sağlık Bakanlığının yanı sıra Dışişleri Bakanlığına da büyük
sorumluluk düşmektedir. Dışişleri Bakanlığı şu ana kadar önemli gayretler sarf
etmiş, özellikle salgının patlak verdiği sırada geçici olarak yurt dışında
bulunan vatandaşlarımızın ülkemize dönüşleri için önemli adımlar atmıştır. Dün
gece itibarıyla geri dönüş operasyonlarının sona erdiği açıklanmıştır ancak bu
operasyonlar yeterli olmuş mudur, tahliye işlemi bütünüyle tamamlanabilmiş
midir, bu soruların yanıtlanması toplumdaki kaygıların giderilmesi açısından
önemlidir.
Yurt
dışında yaşayan vatandaşlarımızın bilgilendirilmesinde de Dışişleri Bakanlığı
vazifesini yapmıştır. Dış misyonlarımız şu ana kadar görevlerini yaptı, bundan
sonrası için de hazırlıklı olmalılar; ne yapacakları net şekilde planlanmalı ve
geçtiğimiz pazar günü gerçekleştirildiği şekilde açıklanmalıdır. Ayrıca, dış
misyonlarımız bundan sonra salgının kuvvetli seyrettiği ülkelerde kaydedilen
gelişmeleri, alınan tedbirleri yakından izlemeli, bunlar periyodik raporlar
hâlinde kamuoyuyla paylaşılmalıdır.
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim. 
AYDIN
ADNAN SEZGİN (Devamla) – Ülkeler arasındaki sınırların kapatıldığı mevcut
ortamda uluslar, virüse karşı deneyimlerini bir araya getirebilmelidirler.
Kriz, yeni bir dayanışma ve ortak kader bilincinin inşası için bir fırsat
oluşturabilir; uluslararası camia bu fırsatı en iyi şekilde kullanmalıdır.
Türkiye, pozitif bir gündem anlayışıyla, bu konuda öncü rol oynayabilir. 
Son
olarak, ülkemizde her türlü ayrılık bir yana bırakılarak krizin birlikte
yönetilmesinin önemine vurgu yapmak istiyorum. Türkiye Büyük Millet Meclisinin
bu kriz süresince çok önemli bir misyonu, işlevi olduğu aşikârdır.
Parlamentomuzun, gerekli korunma tedbirleri alınarak, bu misyon ve işlevi
üzerinde yoğunlaşması elzemdir.
(Mikrofon
otomatik cihaz tarafından kapatıldı)
AYDIN
ADNAN SEZGİN (Devamla) - Bir nezaket cümlesine müsaade edin efendim. 
BAŞKAN
– Estağfurullah, tamamlayın.
AYDIN
ADNAN SEZGİN (Devamla) – İktidar bu bilinci yakalamalıdır, bu istisnai dönemde
şuurunu toparlamalıdır.
Tüm
özverili sağlık görevlilerimizi selamlıyor, Genel Kurula saygılarımı sunuyorum.
(İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler… Kabul
edilmemiştir.
16’ncı
maddeyi oylarınıza sunuyorum: Kabul edenler... Kabul etmeyenler… Kabul
edilmiştir.
Sayın
milletvekilleri, 17’nci madde üzerinde 3 önerge vardır. Önergeleri aykırılık
sırasına göre işleme alacağım. 
İlk
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 17’nci maddesinin kanun teklifi
metninden çıkarılmasını arz ve teklif ederiz.
 Erdal
Aydemir Murat Çepni  Sait Dede
 Bingöl İzmir
 Hakkâri
 Şevin
Coşkun Abdullah Koç
 Muş Ağrı
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) - Katılamıyoruz Sayın Başkan.
BAŞKAN
– Önerge hakkında konuşmak üzere Ağrı Milletvekili Abdullah Koç.
Buyurunuz
Sayın Koç. (HDP sıralarından alkışlar)
ABDULLAH
KOÇ (Ağrı) – Sayın Başkan, sayın milletvekilleri; corona virüsü tehlikesi
kapıdayken, yani komşumuz olan İran’da yayılma süreci gösterdiği süreçte biz,
21 Şubatta Bakanlığa bir soru önergesi verdik ve Bakanlığı uyardık. Defalarca
Mecliste basın açıklaması yaptık, alınması gereken önlemlere ilişkin uyarılarda
bulunduk. Maalesef, uyarılarımıza kulak asılmadı ve geç kalındı bu mesele
bakımından.
Bakın,
dün ve bugün, coronavirüsle mücadele konusunda muhalefet partilerinin vermiş
olduğu önergelerin tamamı AKP ve MHP oylarıyla reddedildi, çok önemsenmediği
bir kez daha ortaya çıktı. Önemli olan bir husus daha var değerli
milletvekilleri; biz bu meseleyi Mecliste sadece konuşuyoruz, Meclis bir kez
daha bu konuda baypas edildi. Karar sadece bir kişiye bırakılmış, sadece bir
kişi bu konuda karar veriyor. 
Değerli
arkadaşlar, önlemler alınıyor ama yeterli değil. Virüs nedeniyle iş yerleri
kapatıldı ama olan, yine yoksul halka oluyor; olan, emekçiye oluyor. Tedbirleri
almak kolaydır ama evlerine bir ekmek dahi götüremeyen milyonlar var maalesef.
Son verilere göre, Türkiye’de 11 milyon işsiz var, 11 milyon. Tabii, bu son
uygulamalarla kapatılan iş yerlerinde çalışan insanlar da eklendiği zaman bu,
20 milyona yaklaşıyor ne yazık ki. Bu insanlara ücretsiz izin veriliyor,
çalışma hayatları tehlikede, maaşları ne yazık ki ödenmiyor. 
Bakın
“Alo 184” diye bir hat kuruldu. Bana dün -en yakın- bir şikâyet geldi, telefon
ediyor, tam sekiz saat sonra kendisine dönüş yapılıyor. Milyonlar, elektrik,
su, doğal gaz faturalarını karşılayamaz, evinin kirasını ödeyemez durumdadır.
“Evlere gıda maddesi stok ediliyor.” diyorsunuz ama kimler stok yapamıyor?
Tabii ki yoksullar, tabii ki işsizler; bunlar maalesef stok yapamıyorlar. 
Bakın,
siz yerel yönetimlerin tamamının yetkilerini kısmaya çalıştınız,
çalışıyorsunuz; yerel yönetimlere el koydunuz. Milyonlarca insanın ihtiyacını
karşılayabilecek olan belediyeler şu anda kayyumların elinde ve bir kişinin
emrini bekliyor. İnsanlar şu anda sokakta ve evlerinde, bu anlamda talepleri karşılanmıyor.
Tek adam bu kadar soruna ne kadar yetecek, hepinizin ve halkın takdirine
sunuyorum. 
Özellikle
elektrik ve doğal gaz şirketleri bu halkın âdeta kanını emdi, kanını. Şimdi
sıra, aldıklarını bu halka vermektedir. Aldıklarını bu halka vermek zorundadırlar;
aldıklarını, vakıflara değil, halka harcamak zorundadırlar. 
Değerli
arkadaşlar, 2020 yılı bütçesinde, Cumhurbaşkanının harcamasına ayrılmak üzere,
örtülü ödeneğe 5 milyar 410 milyon TL ayrılmış durumdadır. Bu paranın kime ve
nereye harcandığı belli değildir. Anayasa, bunun sorgulanmasını engeller
niteliktedir ne yazık ki. Tam da bu noktada biz buradan sesleniyoruz: Bu para
bu halka harcanmalı, bu virüs nedeniyle yoksul halka dağıtılmalıdır ve halkın
ihtiyaçları bu paradan karşılanmalıdır çünkü bu para halkın parasıdır. Küçük
esnaf şu anda sıkıntıdadır çünkü market zincirleri desteklendi, küçük esnaf da
desteklenmelidir. Vergi affı çok acilen getirilmelidir, SGK borçları
silinmelidir, banka kredi kartlarını ihtiyaçları nedeniyle kullanan halkın bu borçları
devlet tarafından karşılanmalıdır. Tüm gıda maddeleri devlet tarafından
karşılanmalıdır. Acilen halk lehine kamulaştırma yapılmalıdır; tabii, elektrik,
doğal gaz ve özelleştirilen o şirketlere verilen mallara yeniden kamu adına el
konulmalıdır. 
Değerli
arkadaşlar -çok önemli- EYT sorununa derhâl el atılmalıdır. Bu yönde bir yasal
değişiklik ve yasa muhakkak ki bu Meclisin gündemine getirilmelidir.
Bir
diğer can yakıcı mesele, şu anda milyonlarca üniversite mezunu var, hepsi
işsiz, hepsi tehlikede. Bu üniversite mezunlarına derhâl asgari ücret oranında
maaş bağlanmalıdır. Biz, bu önlemlerin alınması için, sadece bu salgına ilişkin
bir çalışma yapılması gerektiğini düşünüyoruz. Bu Meclis sadece torba yasaları
gündeme almamalı; şu anda can yakıcı olan bu meseleye biraz odaklanmalı ve bu
yönde bir çalışma sergilemelidir. 
Bakın,
yine, AKP’nin biraz evvel verilen önerisiyle, bekçilerle ilgili yasa teklifi ve
torba yasa teklifleri gündeme alınacak, bu yasa teklifleri görüşmeye alınacak. 
(Mikrofon
otomatik cihaz tarafından kapatıldı)
BAŞKAN
– Tamamlayalım.
ABDULLAH
KOÇ (Devamla) - Biz bunu kesinlikle kabul etmiyoruz. Bizim burada halkımıza
seslendiğimiz nokta şudur; biz halkımıza, tüm halklarımıza sesleniyoruz: Kimin
nerede, neye ihtiyacı varsa biz Halkların Demokratik Partisi olarak koşmaya
hazırız, yollarda olmaya hazırız.
Hepinizi
saygıyla selamlıyorum, teşekkür ediyorum. (HDP sıralarından alkışlar)
BAŞKAN
– Önergeyi oylarınıza sunuyorum. Kabul edenler… Kabul etmeyenler… Önerge kabul
edilmemiştir.
Şimdi
okutacağım 2 önerge aynı mahiyettedir.
1’inci
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 17’nci maddesinin (1)’inci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.
 Ayhan
Erel  Hayrettin Nuhoğlu  Zeki Hakan Sıdalı 
 Aksaray
 İstanbul Mersin
 Fahrettin
Yokuş İmam Hüseyin Filiz  İsmail Tatlıoğlu
 Konya Gaziantep Bursa

Aynı
mahiyetteki diğer önergenin imza sahipleri:
 Orhan
Sümer Hüseyin Yıldız Fikret Şahin
 Adana Aydın Balıkesir
 Serkan
Topal Ali Keven  Faruk Sarıaslan
 Hatay Yozgat
 Nevşehir
 Özgür
Ceylan
 Çanakkale
BAŞKAN
– Komisyon aynı mahiyetteki önergelere katılıyor mu?
PLAN
ve BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Önergeler üzerinde söz isteyen, Mersin Milletvekili Zeki Hakan Sıdalı. 
Buyurunuz
Sayın Sıdalı. (İYİ PARTİ sıralarından alkışlar) 
ZEKİ
HAKAN SIDALI (Mersin) - Sayın Başkan, değerli milletvekilleri; başarılarla dolu
tarihimizin en gurur verici ve en parlak sayfalarından birisi olan Çanakkale
Zaferi’mizin 105’inci yıl dönümünü kutluyor, bizlere bu güzel vatanı bağımsız
ve hür bir şekilde bırakmak için mücadele etmiş, başta Gazi Mustafa Kemal
Atatürk olmak üzere, tüm şehit ve gazilerimizi rahmet ve saygıyla anıyorum. 
Değerli
milletvekilleri, coronavirüse ilk kaybımızı ne yazık ki dün gece verdik. İsmini
bilmediğimiz değerli vatandaşımıza Allah’tan rahmet diliyorum. Sağlık Bakanının
yine dün gece yaptığı açıklamaya göre, o an itibarıyla 98 vatandaşımıza da
coronavirüs teşhisi konulmuş durumda. Bir an önce sağlıklarına kavuşmalarını
temenni ediyor, bu süreçte gece gündüz demeden, canla başla çalışan tüm sağlık
personelimize kolaylıklar diliyorum. 
Virüsün
ülkemize girişini geciktirdik ancak bu süreyi nasıl değerlendirdik? Vaka
sayılarının gittikçe arttığı şu günlerde artık konuşmamız gereken, yeni süreç
için hangi yöntemi kullanacağımız olmalı. Hollanda, İngiltere, Almanya, Fransa,
İtalya, hepsi kendine göre farklı yöntemler uyguluyor. Hangisi doğru? Elimizde
onların başarı sonuçlarına göre yeterli veri yok. Biz hangisini uygulayacağız,
karar verdik mi? Şeffaflığını ve Bilim Kurulunu övdüğümüz Sağlık Bakanı,
stresli bir dönemde bu şeffaflığı korumaya devam edebilecek mi? Bu konudaki
yöntemini merak ediyoruz. Yarın Mecliste yapacağı açıklamayı çok yapıcı
bulduğumuzun altını çizerken, yarın burada yapılacak açıklamaların, medyada
okuduklarımızın ötesinde, bilgilendirici olmasını da umut ediyoruz. Ne yazık ki
daha önceki dönemde diğer bakanlarımız tarafından yapılan açıklamalar beklenen
mahiyette olmamıştı. Bu dönemin hassasiyeti göz önüne alınarak ve
kararlarımızdan toplumun hepsinin bir şekilde doğrudan veya dolaylı olarak etkileneceğini
düşünürsek Mecliste yapılan açıklamalar ilave önem arz ediyor. Bunun dışında,
tek ses olmamızı kolaylaştırırken ülkede şikâyet edilen sosyal medya
kirliliğine de bir ön almış olacağız.
Değerli
milletvekilleri, elimizde Avrupa’daki yöntemlerin başarısıyla ilgili
kanıtlanmış bir durum yok ama Çin’le ilgili var çünkü Çin, ilk karşılaşan ülke
olmasına rağmen, bu belayı başından savmış görünüyor. Peki, bunu nasıl
başarmış? Çin Hükûmeti iki temel hedef belirlemiş: Can kaybını durdurmak,
ekonomik çöküşü önlemek. Biz de can kaybını önlemek için acil olarak mücadele
yöntemimizi belirlemeliyiz. Hangi yöntemi tercih ederek mücadeleye
başlayacağımızı şeffaf yönetiminiz hemen paylaşmalı, hareket planlarını
açıklıkla sunmalıdır zira bu virüse bir canımızı daha feda etmeyi hiçbirimiz
istemiyoruz. 
Tabii,
olayın bir de ekonomik boyutu var. Devletin en temel görevi, halkının refah ve
huzur içerisinde sağlıklı bir hayat sürmesidir. Dolayısıyla ekonomimizin, tüm
dünyayı saran böyle bir kriz sırasında ve sonrasında tüm tehditleri bertaraf
ederek ayakta kalması çok önemli. Hem bu kriz esnasında hem de kriz sonrasında
normale dönecek hayatlarımızda güçlü bir ekonomiye, kararlı ve yeterli bir
ekonomi yönetimine ihtiyacımız var. Bu kürsüden sıklıkla, ekonomik
bağımsızlığın siyasi bağımsızlık kadar önemli olduğunu, biri olmadan diğerinin
tam bağımsızlık için yeterli olamayacağını vurguladık ve uygulamadaki
yanlışlıkları hep eleştirdik; tarımın, üreterek kendine yetmenin önemini
vurguladık. Şimdi, yine ekonomik önlemlerde yavaş davranılıyor olmasından
endişe ediyoruz. Çünkü coronanın ekonomik alanda yarattığı pandemi birkaç
haftadır ülkemizi zaten vurmuş durumda ama özellikle son hafta durum çok daha
vahim bir boyut aldı. 
Şu
anda, görevimiz gereği üzerinde konuştuğumuz madde, 2017 yılında alınan Esnaf
Ahilik Sandığı kurulması kararının 2021 yılına ertelenmesi üzerine yani kanun
senede bir erteleniyor, üstelik esnafları da hiç tatmin etmiyor, taleplerini
karşılamıyor, sadece Hükûmete ilave kaynak yaratıyor. Hâlbuki şu anda, esnafımızın
kaynağa ihtiyacı var. 
(Mikrofon
otomatik cihaz tarafından kapatıldı)
ZEKİ
HAKAN SIDALI (Devamla) – Tamamlayayım Başkanım.
BAŞKAN
– Tamamlayalım efendim.
ZEKİ
HAKAN SIDALI (Devamla) – Şimdi, bu tip uygulamaları görünce coronaya karşı
alınacak tedbirlerin hızından, etkinliğinden, mağdurların ihtiyacını karşılama
konusundaki kapsayıcılığından endişe etmemek de mümkün değil. Umarım, ekonomi
paketiniz mağdurlara kaynak yaratır, senelerdir tıkanmış olan ve coronayla bu
tıkanıklığı ciğerlerine inmiş olan ekonomimizi de bu hastalığın pençesinden
kurtarır.
Yüce
Meclisimizi saygıyla selamlıyorum. (İYİ PARTİ sıralarından alkışlar)
BAŞKAN
– Aynı mahiyetteki önergeler üzerinde söz sırası, Aydın Milletvekili Hüseyin
Yıldız’a ait. 
Buyurun
Sayın Yıldız. (CHP sıralarından alkışlar)
HÜSEYİN
YILDIZ (Aydın) – Sayın Başkanım, değerli milletvekillerim; hepinizi saygıyla
selamlıyorum.
Sayın
Başkanım, yeni görevinizde başarılar diliyorum.
Değerli
arkadaşlar, Kurtuluş Savaşı’mızın ön sözü olan Çanakkale Zaferi’nin 105’inci yılında
başta Gazi Mustafa Kemal Atatürk olmak üzere bütün şehitleri rahmetle anıyorum,
saygılar sunuyorum.
Değerli
arkadaşlar, corona virüsü geldiğinden beri, Türkiye’de 83 milyonun bununla
ilgilendiğini hepimiz biliyoruz, biz de aşağı yukarı on günden beri takip
ediyoruz. Özellikle, Cumhuriyet Halk Partisi Grubu adına sağlık çalışanlarına
burada çok teşekkür ediyoruz, gece gündüz çalışıyorlar, hiçbir kuşkumuz yok. 
Bu
coronavirüsün dışında, aynı zamanda da Ekonomi Bakanından bir açıklama
bekliyorduk. Corona virüsünden en fazla etkilenen alan turizm. Yani Turizm
Bakanının gelip burada… 35 milyar dolar gelir elde ettiğimiz sektör turizm
sektörüdür. 
Değerli
arkadaşlar, turizm sektöründe 1,5 milyon insan çalışıyor, 1,5 milyon. Artı, yan
kollarla beraber 20 milyon insan Türkiye’de geçim kaynağını turizm
gelirlerinden sağlıyor yani otelde yatan bir müşteri sadece orada yatıp
gitmiyor; tarıma katkısı oluyor, eğlence sektörüne katkısı oluyor, restoranlara
katkısı oluyor, hediyelik eşyacılara katkısı oluyor ve 20 milyon insan geçim
kaynağını turizmden sağlıyor. On gün geçmesine rağmen, Sayın Turizm Bakanımız
herhangi bir açıklama yapmadı, bir acil eylem planı da yapmadı, Turizm
Komisyonunu da toplamadı. Merak ediyorum, ne zaman olacak bu?
Değerli
arkadaşlar, mart ve nisan aylarında turizm bölgelerindeki otellerin bakımı,
açılması ve personel alımı başlıyor. Şu an, Antalya başta olmak üzere Bodrum,
Kuşadası, Didim, Çeşme’deki turizmcilerle konuştuğumuzda, herhangi bir açıklama
gelmediğini, aldıkları personeli tekrar evlerine gönderdiklerini söylüyorlar.
Şimdi ne yapmamız gerekir? 
Değerli
arkadaşlar, turizm bölgelerinde olan bütün otelcilerin kredi borçlarını bir yıl
boyunca ertelememiz lazım. Bu sene yani bu dönemde çalışacak personelin
SSK’sinin devlet tarafından karşılanması gerekiyor. Acil sicil affını
getirmemiz gerekiyor arkadaşlar. Bu sicil affını getirmediğimiz sürece, oradaki
yatırımcıların, turizmcilerin kredi çekme imkânı yok değerli arkadaşlar. Biz,
Cumhuriyet Halk Partisi olarak bu sicil affı konusunun acilen Meclise
getirilmesi gerektiğini düşünüyoruz. 
Yap-işlet-devret
modeliyle yılda 20 milyar garanti verdiğiniz projelere bir yıl boyunca ödemeyi
kesin; kesmek zorundasınız, zaten onların ihtiyaçları yok. 
Yine,
Türkiye’de 25 milyon yoksul insan var yani evlerine bir kuruş dahi para
girmiyor. Aile sigortasını bu dönemde acilen gerçekleştirmemiz gerekiyor
değerli arkadaşlar. Bunu yapmadığımız takdirde, bu corona virüsünden sonra
inanın ki ekonomik corona virüsü çıkacak ve binlerce insan, binlerce şirket
iflas edecek ve intiharlar olmaya başlayacak. 
Değerli
arkadaşlar, bu arada, siz, ekonomi ve turizm teşvikleri ilan etmediğiniz
takdirde -şuraya yazıyorum- önümüzdeki dönem, bir yıl sonra vergi verecek esnaf
bulamayacaksınız, işletmeyi açacak yatırımcı bulamayacaksınız. Bu konuda
özellikle AKP’den rica ediyorum: Sicil affını ve aile sigortasını bu hafta
içinde getirmeniz gerekiyor değerli arkadaşlar. Ayrıca, turizm bölgesindeki
esnafa -ticaret odası vesilesiyle- en az 500 bin TL kredi vermeniz gerekiyor.
Bu kredinin altı ay ödemesiz olması gerekiyor, altı ay sonra da uzun vadeli bir
kredi sağlamanız gerekiyor. Aksi takdirde, önümüzdeki yaz sezonunda bunları
gerçekleştirmeniz mümkün değil, icralar üst üste gelecek. 
Değerli
arkadaşlar, ben şunu söylüyorum: Tabii ki bu virüs sadece Türkiye’de değil,
dünyanın her tarafında var ama ben inanıyorum ki -Çin başarılı oldu bu corona
virüsünde- inşallah, Türkiye de kısa sürede bu virüste başarılı olacak,
önümüzdeki dönemde ekonomimizi düzelterek yolumuza devam edeceğiz. Ama sizler,
bu kanunları getirip Türkiye Büyük Millet Meclisinden geçirmediğiniz takdirde
Türkiye'nin önünü kapatmış olursunuz ve geç kalınmış olur. 
(Mikrofon
otomatik cihaz tarafından kapatıldı) 
HÜSEYİN
YILDIZ (Devamla) – Başkanım, bir dakika daha rica edeyim. 
40
milyar dolar beklediğiniz turizm gelirleri, maalesef, 5-6 milyar dolara düşer.
Önümüzdeki dönemde Türkiye’de ekonomik krizin nasıl olacağını bilmenizi
istiyorum. Özellikle Antalya, Bodrum, Muğla, Aydın, o bölgelerdeki turizm
yatırımcıları gerçekten geceleri uyuyamıyor, ne yapacaklarını bilmiyor. 
Ben
özellikle Turizm Bakanına seslenmek istiyorum: Bir an önce Turizm Komisyonunu
toplayın, bu konuları değerlendirelim, acil eylem planınızı açıklayın. 
Bu
vesileyle Genel Kurulu saygıyla selamlıyorum. (CHP sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
17'nci
maddeyioylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, 18'inci madde üzerinde 4 önerge vardır, önergeleri aykırılık
sırasına göre işleme alacağım.
İlk
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 18’inci maddesinin kanun teklifi
metninden çıkarılmasını arz ve teklif ederiz.
 Züleyha
Gülüm Mahmut Celadet Gaydalı Kemal Bülbül
 İstanbul Bitlis Antalya
 Erdal
Aydemir Abdullah Koç
 Bingöl Ağrı
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge üzerinde söz isteyen, Antalya Milletvekili Kemal Bülbül. 
Buyurunuz
Sayın Bülbül. (HDP sıralarından alkışlar)
KEMAL
BÜLBÜL (Antalya) – Teşekkür ediyorum Sayın Başkan, Genel Kurulu saygıyla
selamlıyorum.
Tabii,
birçok konuşmacı arkadaşın çok ciddi, ehemmiyetli ve mesnedi olan bir kaygıyla,
şu torba yasa mıdır, çuval yasa mıdır, poşet yasa mıdır, bunu bir yana bırakıp
da sahiden halk sağlığını, dünya sağlığını, insanlık sağlığını cidden tehdit
eden bu tehlikeyi enine boyuna, tüm verileriyle konuşup tüm tedbirleri almamız
gerekirken bu torba yasayı konuşuyor olmamız bir vahamettir.
Şu
anda, elbette ki devlet olmanın gereği, bakanlık olmanın gereği, kurum olmanın
gereği birtakım önlemler alınmıştır ve alınacaktır da lakin ortada çok ciddi
bir kaygı, kuşku vardır. Şeffaf, yerinde, zamanında, yeterli, doyurucu ve ikna
edici bilgilendirme ne yazık ki yoktur. Hâlâ Türkiye genelinde birçok hastanede
bu hastalığın mikrobunu, bu hastalığın virüsünü tespit edecek tıbbi donanım ne
yazık ki yoktur ve bu son derece üzücü ve kaygı verici bir şeydir. Konuyu bilen
TTB yetkililerinin ve aramızda bulunan meslek uzmanı vekil arkadaşların da
ifade ettiği gibi, aramızda dolaşma ihtimali olan virüsü haiz olmuş kişilerin
tespit edilmesi durumu da ne yazık ki savsaklanmaktadır. Bunun yaratmış olduğu
ekonomik ortam, psikolojik ortam, sosyal ortam bir bütün olarak berhava
durumdadır ve bununla ilgili, bir an önce Meclis düzeyinde önlem alınmalı,
Meclisimiz bütün gündemleri iptal ederek sadece ve sadece bunun üzerinde
konuşan, tartışan, karar alan ve uygulama basireti gösteren bir yapıya
bürünmelidir. 
Biraz
önce, hasta tutsaklar hakkındaki önerge reddedildi ve Şırnak vekilimizin ifade
ettiği, kadın bir belediye başkanı arkadaşımızın gözaltına alınıp altı gündür gözaltında
tutulması da bir vahamettir. Bir yanda, başka ülkelerde tutuklular, hükümlüler
bırakılırken burada yeni tutuklular alınıyor, yeni gözaltılar var; her gün
insan avına çıkılıyor. Şu cadı avını, şu insan avını bir yana bırakın. Bununla
ilgili, hukukçular, yargıçlar, hâkimler suç işlemekteler; suç unsuru üretmeyen
şeylere dair yeni suçlar yaratarak suç işlemekteler. 
Ve
yine, esnafın, işçinin, emekçinin ekonomik olarak zor durumda bulunduğu bir
süreçte buna kalıcı tanımlı, anlaşılır ve uygulanabilir bir çözüm bulunması
gerekirken ne yazık ki buna dair de bir tutarsızlık var. 
Bütün
bu süreç içerisinde, üç gün sonra, Türkiye’de “Nevroz” kutlanacak. Bundan bin
doksan sekiz yıl önce, Nihavend’de Karmatî daisi mihmanlarıyla yürüyen Hallacı
Mansur’a, yanındakiler sormuş, demişlerdi ki: “Ya Mansur, insanlardaki bu coşku
nedir? Nedir bugünkü coşku, bu renklilik, bu kıyafetler?” Mansur demişti ki:
“‘Nevroz’u kutluyorlar.” Mansur’a dediler ki: “Sen niye katılmıyorsun?” Mansur
dedi ki: “Bizim ‘Nevroz’umuz dar’da olacak.” ve tıpkı onun dediği gibi, ondan
bin yıl sonra 12 Eylül vahşetinde Diyarbakır zindanını 3 kibritle nurlandıran
mazlumlara da selam olsun, Sultan Nevruz’a da selam olsun, “Nevroz” “…”(x) “Nevroz” kutlu olsun ve
kim “Nevroz”a ne anlam yüklüyorsa ve bu anlam hiç kuşkusuz eşitlik, özgürlük,
adalet, coşku, varlık, birlikle alakalıysa ona kutlu olsun, ona hoş olsun. 
Biz
Aleviler, Sultan Nevruz Cemi yaparız: Kürt halkı da “Nevroz”u eşitlik,
özgürlük, adalet bayramı olarak kutlar; Orta Doğu halkları da buna çok çeşitli
anlamlar yükleyerek “Nevroz”u kutlarlar. Ne yazık ki bu coronavirüsün yaratmış
olduğu psikolojik ortamda “Nevroz”a gitmek kaygı verici, kitlesel kutlamayı,
coşkuyu engelleyici olsa da biz biliyoruz ki evinden, balkonundan, sokağından,
caddesinden herkes bu coşkuya katılacak ve bu “Nevroz” coşkusu da coronavirüsün
yaratmış olduğu bu panik ve telaş ortamına psikolojik bir terapi gibi gelecek
diye düşünüyorum ve özellikle sevgili öğrencilere şunu hatırlatmak istiyorum:
Sevgili öğrenciler, biliyorsunuz bu bir tatil değil, bu bir koruma önlemi.
Türkiye halkları, Türkiye’deki sevgili yurttaşlarımız bu bir tatil değil, bu
bir koruma önlemi.
(Mikrofon
otomatik cihaz tarafından kapatıldı)
BAŞKAN
– Tamamlayınız efendim.
KEMAL
BÜLBÜL (Devamla) – Teşekkür ediyorum.
“Türkiye
evde kal.” sloganını güncelleyerek, evimizde kalarak, günlük ilişkilerimizde,
davranışlarımızda buna dikkat ederek bundan, bu salgından kurtulmanın
olanaklarını sağlayabiliriz. Öbür türlü, ilgili tüm kurum ve kuruluşlar, Sağlık
Bakanlığı, Sağlık Bakanlığına bağlı kurumlar, sivil toplum örgütlerinin öneri
ve istemlerini de dikkate alarak bu süreci karşılamak gibi sosyal bir
yükümlülükle karşı karşıyayız. 
Ben
bir kere daha “Nevroz”u kutluyorum. “Nevroz” “…”(x)
26 Mart 922, aynı zamanda Hallacı Mansur’un dar’da sır olduğu, Babut-Tak’ta
katledildiği gündür, sekiz gün sonra da onun yıl dönümüdür. Dünya insanlığına
hakkı, adaleti ve hakikati anlatan bu insanı da sevgi ve saygıyla anıyorum,
saygılar sunuyorum. (HDP ve CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 18’inci maddesinde yer alan “Türkiye’de kanuni yerleşim yeri
bulunmayan” ibaresinin “Türkiye içinde ikametgâhı ve iş yeri bulunmayan”
şeklinde değiştirilmesini arz ve teklif ederiz. 
 Halil
Öztürk Mehmet Taytak Cemal Çetin
 Kırıkkale Afyonkarahisar İstanbul
 Ayşe
Sibel Ersoy Ali Muhittin Taşdoğan
 Adana Gaziantep

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge hakkında konuşmak üzere, Afyon Milletvekili Mehmet Taytak. 
Buyurun
Sayın Taytak. (MHP sıralarından alkışlar)
MEHMET
TAYTAK (Afyonkarahisar) – Değerli Başkanım, öncelikle, hayırlı ve uğurlu olsun
yeni göreviniz, başarılar diliyorum. 
Değerli
milletvekilleri, 18 Mart, Çanakkale Zaferi’nin yıl dönümü, bu münasebetle söz
almış bulunmaktayım. Gazi Meclisi ve yüce Türk milletini sevgi ve saygıyla
selamlıyorum. 
Bugün,
zaferlerin en büyüğü, günlerin en anlamlısı Çanakkale Zaferi ve Şehitleri Anma
Günü’nü eda etmekteyiz. Çanakkale Zaferi, Türk milletinin kaderini, dünya
tarihinin akışını değiştiren, bağımsızlık uğruna can vermekten çekinmeyen
kahramanlık destanıdır. Çanakkale Zaferi, Türk milletinin bekası için canlarını
feda ederek benliklerinden vazgeçmiş yüz binlerin ilahi bir mücadeleyle kahraman
milletini yüceltme ülküsünün mukaddes bir hatırasıdır; yalnızca askerî bir
başarı değil, işgal edilip haysiyeti ve şerefiyle oynanmak istenen büyük Türk
milletinin topyekûn ayağa kalktığı, diriliş ve yükselişin belgesidir. Bizden
olmayanların mucize dediği, Türk milleti için inanmışlığın özüydü Çanakkale.
Gazi Mustafa Kemal Çanakkale ruhunu şöyle ifade ediyordu: “Karşı siperler arası
8 metre, şehadet muhakkaktı, şehit olan kardeşlerini görenler onların yerine
koşuyor, şehit olacaklarını bile bile en ufak bir tereddüt göstermiyor,
kelimeişehadetle şehadete koşuyorlardı.” İşte, Çanakkale Zaferi’ni kazandıran
ruh, budur. Kundaktaki çocuğunu, ailesini ardında bırakarak savaşmaya giden,
ana kucağından yeni kopmuş, düşmana kafa tutan yiğitler, boyundan büyük silahlarla
vatanı kurtarmaya giden mertler, tek koluyla savaşan Mehmet Çavuş, erkek
kılığına girerek savaşan Halime Çavuş, tamamı şehit olan 57’nci Alay,
İngilizlere esir düşen 10 yaşındaki Mehmetçik, evladının saçlarını kınalayarak
vatana kurban olsun diye Çanakkale’ye gönderen analar ve daha nice isimsiz
yiğitler “Şehitler tepesi boş kalmasın, ezanımız semadan eksik olmasın.”
diyerek yedi düvele Çanakkale’nin geçilmez olduğunu göstermişlerdir. Dönmeyi
hiç düşünmediler, bir hilal uğruna gözlerini bile kırpmadan canlarını verdiler
“Sana dar gelmeyecek makberi kimler kazsın/ ‘Gömelim gel seni tarihe’ desem,
sığmazsın/ Ey şehîd oğlu şehîd, isteme benden makber/ Sana âğûşunu açmış
duruyor Peygamber.” Şehitler tepesi boş kalmamış, ebediyen boş kalmayacaktır
çünkü Yüce Yaradan, Kur'an’da “Şehitler ölmez.” buyurmuştur. Milletimiz, bu
müjde şuuru içerisinde, tarihte olduğu gibi, bugün olduğu gibi sonsuza kadar
batıla karşı mücadelesini sürdürecektir. Türk milleti, geçmişten bugüne,
içeriden ve dışarıdan gelen tüm saldırılara karşı her zaman bir ve beraber
olmuştur. Milletimiz, mukaddes vatanımızın korunması için canlarını veren
şehitlerini ve gazilerini hiçbir zaman unutmamış, unutturmamış ve
unutmayacaktır, onların bıraktıkları kutsal mirasa, vatanımıza ve bayrağımıza
onurla sahip çıkacaktır. 
Türk
savaş tarihine altın harflerle yazılan Çanakkale Zaferi’nin 105’inci yıl
dönümünü kutluyor, başta Gazi Mustafa Kemal olmak üzere kahraman şehitlerimizi
ve ebediyete göç etmiş tüm gazilerimizi şükran ve rahmetle anıyorum. (MHP, AK
PARTİ ve İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi
okutacağım 2 önerge aynı mahiyettedir. Önergeleri okutup birlikte işleme
alacağım.
Türkiye Büyük Millet Meclisi
Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 18’inci maddesinin birinci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.

 Ayhan
Erel Hayrettin Nuhoğlu İmam Hüseyin Filiz
 Aksaray İstanbul Gaziantep
 Fahrettin
Yokuş Behiç Çelik İsmail Tatlıoğlu
 Konya Mersin Bursa

Aynı mahiyetteki diğer önergenin imza sahipleri:
 Gamze
Taşçıer Müzeyyen Şevkin Emine Gülizar Emecan
 Ankara Adana İstanbul
 Cavit
Arı Saliha Sera Kadıgil Sütlü Servet Ünsal
 Antalya İstanbul Ankara
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önergeler üzerinde ilk söz, Mersin Milletvekili Behiç Çelik’e aittir.
Buyurun
Sayın Çelik. (İYİ PARTİ sıralarından alkışlar)
BEHİÇ
ÇELİK (Mersin) – Sayın Başkan, değerli milletvekilleri; görüşmekte olduğumuz
196 sıra sayılı Kanun Teklifi’nin 18’inci maddesi için vermiş olduğumuz
değişiklik önergesi üzerine söz aldım. Genel Kurulu saygıyla selamlıyorum.
Değerli
milletvekilleri, maalesef, torba kanun uygulamasının birine daha tanıklık
etmekteyiz. Türk demokrasisinin irtifa kaybettiğinin en önemli göstergesi olan
torba kanun uygulamasını bıkmadan, usanmadan eleştirmeye devam edeceğiz. Her
boyutta Türk milletinin üstün çıkarları için muhalefet yapmak da boynumuzun
borcu olsun.
Değerli
arkadaşlar, biz Türkler, insanlık tarihine yön ve şekil vermiş, çağ açıp çağ
kapatmışız. İlk Çağ’ın sonunu getiren Batı Hun Kağanı Attila, Orta Çağ’ın
sonunu getiren Fatih Sultan Mehmet’tir. Şimdi, 105’inci yılını andığımız ve
kutladığımız Çanakkale Zaferi de aynen, insanlığı yeni bir menzile sokarak
tarihin seyrini değiştirmiştir: Rus Çarlığı çökmüştür, 1917 Sosyalist Ekim
Devrimi’yle Lenin, Sovyet Sosyalist Cumhuriyetler Birliği’ni kurmuştur.
Bütünüyle emperyalizm mağlup olmuş, sömürgeciliğe şamar atılmıştır, haçlı ruhu
ezilmiştir. Türkiye Cumhuriyeti’nin kuruluşuna giden yolun güzergâhı daha belirgin
hâle gelmiştir. Kurucu ve kurtarıcı liderimiz Gazi Mustafa Kemal Atatürk ilk
defa Anafartalar ve Arıburnu’yla parlamış ve milletin umudu olmuştur. Evet, yüz
yıla yakındır bağımsız ve egemen yaşıyorsak bu, Ulu Önder ve ecdadın fedakâr ve
cefakâr mücadelelerinin eseridir. Bu vesileyle 18 Mart’ın 105’inci yıl
dönümünde ebediyete giden tüm şehit ve gazilerimizi rahmet, minnet ve şükranla
anıyorum.
Değerli
milletvekilleri, Covid-19 salgını nedeniyle tüm insanlık büyük bir bela ve
büyük bir sınavla karşı karşıyadır. İnsanlığın bu saldırıyı defedeceğine
inancım tamdır. Sağlık Bakanı Sayın Koca’nın dünkü açıklamalarına göre,
ülkemizde 98 vakanın olduğunu ve 1 kişinin hayatını kaybettiğini öğrenmiş
bulunuyoruz. O şahsa, yurttaşımıza Allah’tan rahmet diliyorum. Ümit ediyorum ki
bu salgını en hafifiyle atlatırız. Ancak 2002 yılından beri, son on sekiz yılda
sağlık teşkilatı darmadağın edilmiştir, Hıfzıssıhha Enstitüsü yok edilmiştir,
bünyesinden bağımsız kurullar çıkartılarak sağlık hizmetleri kontrol dışına çıkartılmıştır;
“şehir hastaneleri” adıyla yolsuzluklar oldukça artmıştır; sağlık özele ve
yandaşa emanet edilmiştir. Tıpkı kuş gribinde olduğu gibi, tüm kanatlılar ülke
çapında imha ettirilirken Manisa Tavuk Hastalıkları Araştırma ve Aşı Üretim
Enstitüsünün bu imhadan önce güya tasarruf nedeniyle kapatılması gibi
Hıfzıssıhha Enstitüsünün de kapatıldığını görüyoruz ve mevcut uzmanlar da
dağıtılmış oluyor. Ben merak ediyorum, Hıfzıssıhhayı, Manisa Enstitüsünü hangi
güç iktidara kapattırdı? Bugüne dönersek: Aynı kuş gribinde olduğu gibi,
coronada da âciz bir Sağlık Bakanlığı ve âciz bir Hükûmet istemiyoruz. 1593
sayılı Umumi Hıfzıssıhha Kanunu’nun gerekleri yerine getirilsin, yeter.
Hıfzıssıhha meclisleri aktif olarak çalıştırılsın, yine yeter. 
Değerli
milletvekilleri, bahse konu 18’inci madde, 4632 sayılı Bireysel Emeklilik
Tasarruf ve Yatırım Sistemi Kanunu’nun 5’inci maddesine bir ekleme yapmaktadır.
Buna göre, Türkiye’de yerleşim yeri bulunmayan vatandaşlarımızın ya da izinle
Türkiye Cumhuriyeti vatandaşlığından çıkmış olan yurttaşlarımızın da kapsam
içerisine alınması öngörülmektedir. Katkı payları üzerinde, Cumhurbaşkanının
yüzde 10 düzeyinde devlet katkı payı koyabileceği hüküm altına alınmaktadır.
Dolayısıyla kronik kriz sürecinin içinde yüzen ülkemizin makro ekonomik
dengelerini, akılcı para ve maliye politikalarıyla, üretim ekonomisine geçerek
kurmanın zorunlu olduğunu yüce heyetinize hatırlatmak istiyorum. 
(Mikrofon
otomatik cihaz tarafından kapatıldı)
BAŞKAN
– Tamamlayalım lütfen.
BEHİÇ
ÇELİK (Devamla) – Ancak bu sayede BES sistemi sürdürülebilir hâle gelir. Yoksa
Allah korusun, ekonomi çoklu organ yetmezliği gibi bir kadere savrulabilir.
Sayın
Başkan, değerli milletvekilleri; önergemizin kabulünü diler, hepinize saygılar
sunarım. (İYİ Parti sıralarından alkışlar)
BAŞKAN
– Aynı mahiyetteki önergeyle ilgili söz sırası Ankara Milletvekili Servet
Ünsal.
Buyurunuz
Sayın Ünsal. (CHP sıralarından alkışlar)
SERVET
ÜNSAL (Ankara) – Değerli Başkan, yeni görevinizde üstün başarılar diliyorum.
Sayın
Başkan, değerli milletvekili arkadaşlarım; Genel Kurulu saygıyla selamlıyorum. 
Bir
hekim olarak, hepimizi tedirgin eden, korku yaratan salgına karşı, bazı
hatırlatmalar, bazı uyarılar, hayati önerilerde bulunacağım sizlere arkadaşlar.
Her gün televizyonlara, konu ne olursa olsun, bir bakıyorsun aynı kişiler
çıkıyor; spor oluyor aynı adamlar çıkıyor, deprem oluyor aynı adamlar çıkıyor,
çığ düşüyor aynı adamlar çıkıyor, ekonomi oluyor yine aynı adamlar çıkıyor.
(CHP ve HDP sıralarından alkışlar) Arkadaşlar, coronavirüs konusu oldu,
televizyonlara bakıyorum, tıbbı ilgilendiren bu konuda, her gün televizyonda
ilgisiz, bilgisiz hatta haddini bilmeyen adamları izliyoruz. Bu da bizim, bir
hekim olarak -özellikle bildiğimiz konularda- canımızı sıkıyor tabii. Bütün
siyasi partileri de bu kritik noktada bir araya çağırıyorum arkadaşlar çünkü
ölenlerin ne sağı var ne solu var ne zengini var ne de fakiri var, bu anlamda
hepimizi birleştiren bir konu.
Özellikle
sağlık çalışanlarının içine düştüğü sıkıntıyı dile getirmek istiyorum. Tüm
sağlık çalışanları birinci derecede risk altında bu konuda arkadaşlar.
Coronavirüsün kontrol altına alınması, insanlarımızın sağlığının korunması için
maksimum çaba gösteren sağlık çalışanlarının korunması için mutlak ve mutlak
onların ihtiyaçları sağlanmalı çünkü onların eline düşüyorsunuz. Birçok yerde
yeterli maske, hijyen sağlayıcı malzemelerin eksikliğini görüyoruz. İlk olarak,
tüm sağlık merkezlerinde tıbbi ekipman ve malzeme açısından eksikler hemen
giderilmeli.
Burada
bir noktaya daha dikkat çekiyorum, her zaman söylediğim bir sıkıntı var, bu
dönemde daha da ihtiyacı artacak: Sağlık personelinin atama problemleri var.
Bugün, farklı görev ve branşlarda yaklaşık 620 bin kişinin atanmadığını
görüyoruz. Bu vesileyle, atanmayan sağlıkçıların ihtiyaca göre atanmalarının
gerçekleştirilmesi faydalı olacak arkadaşlar. 
Gelelim,
yetkililerce alınan bazı tedbirleri bir inceleyelim şöyle: Arkadaşlar, futbol
maçları oynanıyor, bütün dünyada oynanıyordu ama herkes ciddi bir tedbir aldı,
maçlarını ertelediler. Bizde neymiş? Seyircisiz oynanacakmış. Arkadaş,
Galatasaray-Beşiktaş maçında -ben de eski bir futbolcuyum- statta 850 kişi
vardı, dışarıda en az 3-5 bin kişi vardı. Ne anladım buradan? Kimi
kandırıyoruz? Ayrıca, kafelerde, kahvelerde kaç kişi vardı? Yüzlerce insan maç
seyrediyor, ne anladım ben buradan? 
Gelelim
ikinci sıkıntılı noktaya, bunları sevgili Bakana da söylüyorum buradan: Umreden
dönenlerle ilgili süreç yanlış işletildi arkadaşlar, karantina kuralları
uygulanmadı. Kimin umreye gidip kimin döneceğinin, hepsinin tarihini hepimiz
biliyoruz ya! Neden sağlıklı bir organizasyon yapılmadı da gece vakti çocuklar,
öğrenciler darmadağın edildi, battaniyesini alan otobüs duraklarına gitti?
Evet, yurt dışından gelen herkese en net, istisnasız on dört gün kuralı uygulansın
arkadaşlar. Kalabalık yaratma risk taşıdığından, cuma ibadeti alanları için
daha net önlemler öncelikle alınmalıydı, Diyanet İşleri Başkanı gecikti;
arkadaşlar, günün, saatin önemi var bu hastalıkta.
Evet,
sağlık sistemimizin kapasitesi ne durumda? 1.534 hastane var; bunların 899’u
Sağlık Bakanlığı, 68’i üniversite, 577’si de özel hastane. Bunların hepsinde
yoğun bakım ihtiyacı olacak önümüzdeki günlerde, 38 bin civarında yoğun
bakımımız var. Hastalığın ileri zamanları için -bu hastalık, bu coronavirüs
vakasında- 38 bin kişilik bir yoğun bakım kapasitemiz var. Özellikle bunun 14
bini çocuk, arkadaşlar. Umuyorum ki bu olayı daha ciddi bir şekilde
değerlendirerek önümüzü görebiliriz. 
Doktor
sayımız… Gerçekten o da yetersiz. Arkadaşlar, yatakların -38 binin- yüzde 42’si
devlet hastanelerinde, yüzde 42’si özelde, yüzde 16’sı da üniversitelerde.
Virüsün yayılması durumunda Sağlık Bakanlığının yapması gerekeni söylüyorum:
Hastanelerin -özel ya da kamu fark etmez- hepsinin aynı statüye geçmesi lazım,
özel hastane-devlet hastaneleri bu konuda mutlak birleştirilmeli. 
(Mikrofon
otomatik cihaz tarafından kapatıldı)
BAŞKAN
– Tamamlayalım efendim. 
SERVET
ÜNSAL (Devamla) – Teşekkür ederim Sayın Başkan. 
Ayrıca,
kapatılan bütün hastanelerin karantina hastanesi olarak -bakın, Ankara'da 5
tane hastane kapatıldı- açılması lazım. 
Güney
Kore’de bu hastalıktan ölüm oranının düşük olduğunu görüyoruz. Niye düşük?
Arkadaşlar, kullanılan kit fazla. Gerçekten, ne kadar kit kullanırsanız o kadar
net tanı koyarsınız arkadaşlar. Belirti olmasa bile istenilen herkese teşhis
için test yapılmalı. Bakın, Türkiye'de 2 tane firma var bu testi imal eden,
üreten ama biz, 10 tane ülkeye imal eden, satan bu firmalardan kit almıyoruz
arkadaşlar. Size net bir bilgi veriyorum şu an, John Hopkins Üniversitesinden
bugünkü aldığım bilgiyi söylüyorum: 200 bininin üzerinde corona vakası var, 8
binin üzerinde ölüm var, 80 bin kişiyi sağlıklı hâle getirmişiz. Amma, 1 corona
vakası tespit edilirken 10 tane de tespit edilemeyen vaka var; bilim adamlarının
söylediğini söylüyorum. 
(Mikrofon
otomatik cihaz tarafından kapatıldı)
BAŞKAN
– Tamamlayın efendim. 
SERVET
ÜNSAL (Devamla) – Bu ne demek? 200 bin corona vakası varsa, tespit edilemeyen 2
milyon corona vakası var arkadaşlar. Bu anlamda siyasi iktidar, özellikle Bakan
bu vaka sayısında şeffaflığını koruduğunda ve güncel olarak -her gün olabilir-
periyodik olarak doğru olanı -test olanların pozitif olanlarını da negatif
olanlarını da- açıkladığında gerçekten hastalığa dair her türlü tedbiri önceden
alma durumumuz olur arkadaşlar. 
Hepinize
teşekkür ediyorum. 
Sağ
olun. (CHP, HDP ve İYİ PARTİ sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmemiştir. 
18’inci
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Sayın
milletvekilleri, 19’uncu madde üzerinde 2’si aynı mahiyette olmak üzere 3
önerge vardır. İlk okutacağım 2 önerge aynı mahiyettedir. Önergeleri okutup
birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 196 sıra sayılı Kanun Teklifi’nin 19’uncu maddesinin kanun teklifi
metninden çıkarılmasını arz ve teklif ederiz. 
 Züleyha
Gülüm  Mahmut Celadet Gaydalı  Erdal Aydemir
 İstanbul
 Bitlis  Bingöl
 Kemal
Bülbül  Abdullah Koç
 Antalya
 Ağrı 

Aynı
mahiyetteki diğer önergenin imza sahipleri:
 Gamze
Taşcıer  Müzeyyen Şevkin  Emine Gülizar Emecan
 Ankara
 Adana  İstanbul 
 Saliha
Sera Kadıgil Sütlü  Mustafa Adıgüzel  Cavit Arı
 İstanbul
 Ordu  Antalya
BAŞKAN
– Komisyon aynı mahiyetteki önergelere katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Şimdi önerge hakkında konuşmak üzere Bingöl Milletvekili Erdal Aydemir.
Buyurunuz
Sayın Aydemir. (HDP sıralarından alkışlar) 
ERDAL
AYDEMİR (Bingöl) – Sayın Başkan, değerli milletvekilleri; tabii ki ülkemizin ve
dünyanın gündeminde olan corona virüsünden kaynaklı, ülkemizde Sağlık Bakanının
dün akşam itibarıyla açıklamış olduğu 1 ölüm vakası söz konusu. Bu salgından
dolayı yaşamını yitiren ama ismini ve nerede yaşadığını bilmediğimiz bu
vatandaşımıza Allah’tan rahmet dilerken yakınlarına da sabırlar diliyoruz. 
Değerli
arkadaşlar, corona virüsü kadar tehlikeli olan, ülkemizde, adaleti
gerçekleştirme görevi verilmiş olan, temel görevi ve işlevi adaleti
gerçekleştirmek olan mahkemelerin düşürüldüğü hâldir. Yani “adalet” kavramı
toplumu oluşturan tek tek bireylerin vicdanlarından oluşur. Kamuoyunun
vicdanıdır adalet. Eğer bir ülkede adaleti gerçekleştirmekle görevli olan
mahkemeler, kendi elleriyle, bilerek ve isteyerek adaleti katleder hâle
gelmişse inanın o toplumun geleceği yoktur. 
Bakın,
değerli milletvekilleri, mahkemelerin gelmiş olduğu hâlden ve uygulamalarından
birkaç örnek verelim. 2016 yılı itibarıyla İdris Baluken dosyasıyla başlayıp
Selahattin Demirtaş dosyasıyla devam eden, yine ülkemizde kamuoyuna mal olmuş
olan Ahmet Altan dosyasında vücut bulan, yine sürgit devam eden ve Osman Kavala
dosyasında vücut bulan, en sonda muhalif medya mensuplarına, basın emekçilerine,
gazetecilere yönelik yapılan mahkeme uygulamalarının adaleti öldürmeye yönelik,
adaleti katletmeye yönelik, corona virüsü kadar tehlikeli olan bu kararlarıdır.
Tabii ki şu anda kürsüde saymış olduğum bu dosyalar, kamuoyunca bilinen ve
takip edilen dosyalardır ama kamuoyunun gündemine girmemiş yüzlerce benzer
dosya mevcuttur. Dolayısıyla, coronavirüsle verilen mücadelenin aynısı hukuk ve
yargıda da verilmelidir, verilmesi elzemdir çünkü maalesef ki ülkemizde adalet
öldürülmüş bir hâldedir. Öldürenlerin de öldürmeye azmettirenlerin de kimler
olduğu bellidir. 
Değerli
arkadaşlar, bir Grup Başkan Vekili, Grup Başkan Vekilimiz Meral Danış Beştaş’ın
8 Mart itibarıyla yurt dışından ülkemize giriş yaptığı, bundan dolayı da on
dört günlük bir karantina sürecinden geçmesi gerektiğini hatırlattı. Ben de
kürsüden şunu hatırlatıyorum: En son, AKP Genel Başkanı ve Cumhurbaşkanıyla
birlikte Brüksel’e seyahat eden bakanlara, ilgili
yetkililere ve uçakta kendisine eşlik eden gazetecilere bu uygulama yapıldı mı?
Bununla ilgili de kamuoyunu bilgilendirmeleri zaruridir. 
Arkadaşlar,
yine coronavirüsle ilgili mücadelede hep İtalya örneği verildi. Arkadaşlar,
İtalya devletinin kara gün parası olarak yani ihtiyat akçesi olarak ayırdığı
parayı bileniniz var mı? Bütçesinden tam 400 milyar euro kara gün parası olarak
ayırmış ve şu anda bu coronavirüsle ilgili mücadelede de 28 milyar dolar para
ayırmış. 
CAHİT
ÖZKAN (Denizli) – 3,5 milyar dolar yardım gelecek diye. 
ERDAL
AYDEMİR (Devamla) – Almanya coronavirüsle ilgili 50 milyar dolar para ayırmış.
Güney Kore 9,8 milyar dolar para ayırmış. 
Değerli
arkadaşlar, şimdi soru şu: Biz ülkemizde bu virüsle ilgili ne kadar para
ayırdık? Bu virüsle mücadele... Bunun kamuoyu tarafından bilinmesi gerekir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım efendim. 
ERDAL
AYDEMİR (Devamla) – Deminden beri İtalya örneği veriliyor, sayın Meclisin ve
Türkiye kamuoyunun bilgisine. 
Değerli
arkadaşlar, yine çok çok önemli -çok hızlı bir şekilde geçelim- coronavirüsten
en fazla etkilenen kesim, kapalı bir hâlde, hijyen ortamından uzak tutulan
cezaevlerinde şu anda bulunan tutuklu ve hükümlülerdir. Bu corona virüsünden
bir an önce kurtulmaları için Adalet Bakanlığına buradan çağrıda bulunuyoruz.
Cezaevleri yaklaşık 80-90 bin, kapasitesinin üstünde şu anda tutuklu ve hükümlü
bulundurmakta. Bakın değerli arkadaşlar, Türk Ceza Yasası’nda ve mevzuatında
tutuklama bir tedbirdir. Bu tedbir, her an için alternatif adli kontrol
hükümlerine çevrilip şu anda cezaevlerinde bulunan bütün tutuklular hakkında…
Adalet Bakanlığının çağrısıyla mahkemeler resen bütün tutuklu dosyalarını
inceleyerek tahliye kararı verebilirler. Bunun önünde hiçbir engel yok. 
(Mikrofon
otomatik cihaz tarafından kapatıldı) 
BAŞKAN
– Tamamlayalım. 
ERDAL
AYDEMİR (Devamla) – Çok özür dilerim Başkanım. 
Ayrıca,
hükümlüler için de şu anda Meclise gelmesi
beklenen Ceza İnfaz Kanunu’nun çok hızlı bir şekilde Genel Kurula indirilip
hükümlerle ilgili İnfaz Yasası’nda yapılacak düzenlemelerle coronavirüsten
cezaevinde bulunan hükümlülerin korunması için de Meclis tasarrufta
bulunabilir. Buradan, cezaevinde coronavirüsten ölebilecek olan veya ölme
ihtimali yüksek olan bütün hükümlü ve tutukluların ölmesi hâlinde, bunun
vebalinin AK PARTİ iktidarı ve Adalet Bakanın da olacağını bir kez daha
hatırlatıyorum. 
Ayrıca
21 Mart, biliyoruz ki bütün dünyada “Nevroz Bayramı” olarak kutlanmakta, başta
Kürt halkının ve Orta Doğu halklarının “Nevroz Bayramı”nı kutluyorum. “…”(x)(HDP sıralarından
alkışlar)
SELAMİ
ALTINOK (Erzurum) – Türkleri de kutla ya! 
ERDAL
AYDEMİR (Bingöl) – Türkler de Orta Doğu halkı; hayır, sizinkini de kutladım,
bitti. Türklerin de olsun.
BAŞKAN
– Söz sırası Ordu Milletvekili Mustafa Adıgüzel’in.
Buyurunuz
Sayın Adıgüzel. (CHP sıralarından alkışlar)
MUSTAFA
ADIGÜZEL (Ordu) – Sayın Başkan, sayın milletvekilleri; ben de sözlerimin
başında 18 Mart nedeniyle Çanakkale’de bu zaferi bize yaşatan şehitlerimizi ve
gazilerimizi saygı ve minnetle anıyorum, başta Gazi Mustafa Kemal Atatürk olmak
üzere. Çanakkale, Türkiye Cumhuriyeti’nin ön sözüdür, Çanakkale Mustafa
Kemal’in Atatürk olduğu yerdir. Sözlerimin sonunda vakit kalırsa biraz da o
bölgeyle ilgili birkaç konuya değinmek istiyorum.
Sayın
milletvekilleri, ben, teklifin 19’uncu maddesi üzerinde konuşacağım. Bu madde
yurt dışındaki vatandaşlarımızın bireysel emeklilik sistemine dâhil
edilmesindeki ödemelerin döviz-TL ilişkisinde yetkiyi Cumhurbaşkanına
devretmektedir. Ekonomi Bakanlığının Türk lirası üzerindeki değer kaybında bir
öngörüsü olmadığı için, günü geldiğinde her şeyde olduğu gibi bu yetki
Cumhurbaşkanına paslanmaktadır, üstüne çok konuşmaya gerek yok. Zaten biz
reddetsek de siz kabul edeceksiniz. O yüzden, ben, kalan vaktimde
vicdanlarınıza seslenip belki bir şeyleri değiştirme imkânı bulacağımı umduğum
başka konulara getirmek istiyorum.
Sayın
milletvekilleri, size bugün doğaya ve insana yapılan zulmü ve ardından gelişen
bir doğa katliamını, bir hukuk cinayetini anlatacağım. Ordu İlküvez’de,
Çaybaşı, İkizce ve Ünye’yi içeren su kaynaklarının doğduğu doğa harikası bir alana
çöp alanı yapılmak isteniyor. Yöre halkı su kaynaklarının tam ortasında -bunu
engellemek için, hayat hakkını, su hakkını korumak için- eksi 5-10 derecede tam
seksen gündür orada, kırın ortasında bekliyor. Çöp alanının çevresindeki
akarsulardan resmî yetkililerin aldığını söyledikleri tahliller için güya,
sözüm ona “Temiz çıktı.” dediler fakat simsiyah su. Bu sudan köylüler,
muhtarları ve jandarma eşliğinde numune aldılar ve yine bir kamu kurumunda,
Samsun Halk Sağlığı Laboratuvarında -şu resmî analiz raporu elimdedir- analiz
ettiler ve normalin 40-50 katı seviyesinde organik ve sanayi atık maddesi suya
karışmış vaziyette. “Yaylanın başında sanayi atığının suda ne işi var?”
diyeceksiniz. Sudaki zararlı maddenin -letal doz diyoruz biz buna- litredeki
miktarı bir büyükbaş hayvanı öldürecek düzeydedir. Halk itiraz edince devlet
yolları kapattı, âdeta İlküvez’in üstüne çöktü. Köylüler terörist ilan edilip
karakollarda sorguya çekildi. Bu da yetmedi, Türk hukuk tarihine kara bir leke
olarak geçecek, şeytanın aklına bile gelmeyen bir yöntem izlendi. Köylülerden
belirlenen 37 kişi -burada listesi var- çöp alanındaki belediye işçilerine
şikâyet ettirilerek normal kanunlarla değil, Türkiye’ye özel, kadını koruma,
aileyi koruma kanunu kapsamında, hiç şikâyet edenlerden kadın olmadığı hâlde,
bu şikâyet edenler ve edilenler arasında bir aile hukuku olmadığı hâlde,
sorgusuz sualsiz uzaklaştırma kararı alındı çünkü normal kanunlarla yapılsaydı
kanıt istenecekti. Burada açıkça belgenin üzerinde yazıyor “Kanıt aranmaksızın uzaklaştırma
verildi.” diye. Hukukçular ayağa kalktı, itiraz edildi fakat yine vali zoruyla
reddedildi. Ardından İlküvez‘de bir gece baskınıyla güvenlik güçleri müdahale
etti, evlatlara anneleri coplatıldı. Türkiye’de böylece, ilk defa, kadını
koruma kanunuyla kadınlar coplatıldı sevgili arkadaşlar. Ceren Özdemir’i
koruyamayan Ordu Valisi, İlküvez’de kadını koruma kanunuyla çöp alanını
koruyor. İlküvez’de bu insanlar eksi 10 derecede, kar altında beklerken
devletin kendilerini görmesini istedi, yerel televizyonların görmesini istedi,
görmediler. Ulusal medyaya yalvardılar “Gelin bizi çıkarın diye.” Benim çağrım
üzerine sadece FOX TV haber yaptı. Madem bu güzel insanların sesini devlet
duymuyor, medya görmüyor, ben de onların sesini bu milletin kürsüsünden, mikrofondan
sizlere dinletmek istiyorum. Aylar sonra oraya giden Valiye, köylülerin
hitabını buradan dinletmek istiyorum: 
(Hatibin
cep telefonundan bir ses kaydı dinletmesi) 
BAŞKAN
– Sayın Adıgüzel, böyle bir usulümüz yok.
SALİH
CORA (Trabzon) – Hiçbir şey anlaşılmıyor.
MUSTAFA
ADIGÜZEL (Devamla) – Ben halkın sesini dinletiyorum.
Değerli
arkadaşlar, Güleser ana diyor ki: “Ne olursunuz, ne olursunuz dağda taşta
öldük, ne olursunuz bizi bu dertten kurtarın. Cennetin kapıları size açık, Kâbe
yolları size açık. Sayın Cumhurbaşkanımız sesimizi duymuyor mu, bizim bu
hâlimizi görmüyor mu?”
Diğer
bir kadın “Hani benim suyum, ne içeceğiz biz bu memlekette, tabut gibi donduk
buralarda, sen makamında otururken hiç vicdanın sızlamadı mı?” diyor. Valinin
verdiği cevap vicdanla ilgili ipuçlarını veriyor, “İyi şov öğrenmişsiniz.”
diyor bu kadınlara, yetmiş yaşındaki Güleser anaya.
Değerli
arkadaşlarım, AKP’nin yüzde 92 oy aldığı İlküvez’de 70 yaşındaki Güleser ana
“Cumhurbaşkanımız bu çilemizi görmüyor mu?” diyor. Ordu’da “Ben
Cumhurbaşkanının temsilcisiyim, AKP’nin Valisiyim.” diyen zat, bu analara “Şov
yapıyorsunuz.” diyor. 
(Mikrofon
otomatik cihaz tarafından kapatıldı)
BAŞKAN
– Tamamlayalım.
MUSTAFA
ADIGÜZEL (Devamla) – Daha ne yapıyor bu Sayın Vali? Ordu’da iş insanlarını
ayrıştırıyor. Bir hastanenin kantinini Ordulu bir iş insanından alarak il
dışından bir başka birine veriyor ama enteresan olan şu: Değerli arkadaşlarım,
bu ihaleyi verdirdiği kişi ihale yolsuzluğundan şu anda hapiste ve bu Ordulu iş
insanına da -yine biraz önceki kadını koruma kanununda kullandığı aynı hâkime-
gene kadını koruma kanunu kapsamında uzaklaştırma verdiriyor. 
Başka
ne yapıyor bu Sayın Vali? Şehit derneklerinde medyaya poz verirken bir şehit
babasının karşısında bacak bacak üstüne atıp nasihat çekiyor, ayar veriyor. O
şehidin evi hâlen daha yapılmadı. Ama ona rağmen o baba -diğer oğlu da askerde-
“Vatan sağ olsun.” diyor. İşte bu da o, sekiz aydır yapılmayan şehit evidir,
bunu da buradan takdim ediyorum.
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi
diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 196 sıra sayılı Bazı Kanunlarda Değişiklik Yapılmasına Dair Kanun
Teklifi’nin 19’uncu maddesinin birinci fıkrasında yer alan “eklenmiştir”
ibaresinin “ilave edilmiştir” ibaresiyle değiştirilmesini arz ve teklif ederiz.

 Ayhan
Erel Hayrettin Nuhoğlu Muhammet Naci Cinisli
 Aksaray İstanbul Erzurum
 Fahrettin
Yokuş İmam Hüseyin Filiz İsmail Tatlıoğlu
 Konya Gaziantep Bursa
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge üzerinde konuşmak üzere, Erzurum Milletvekili Muhammet Naci Cinisli.
Buyurunuz
Sayın Cinisli. (İYİ PARTİ sıralarından alkışlar) 
MUHAMMET
NACİ CİNİSLİ (Erzurum) – Sayın Başkan, değerli milletvekilleri; aziz
milletimizi ve Genel Kurulu saygıyla selamlarım.
Çanakkale
Boğaz Zaferi’nin 105’inci yılında, vatanı kurtarma sorumluluğunu canlarından
değerli gören, başta Gazi Mustafa Kemal Atatürk olmak üzere, kahraman
atalarımızı rahmet ve minnetle anıyorum. 
Sözlerimin
başında, gündemimizin en önemli konusu olan coronavirüsle mücadelenin
devlet-millet dayanışması içinde, karşımızdakilere saygıyı ön plana alarak,
gerekli ciddiyetle devam etmesini dilerim. 
Coronavirüsün
küresel bir kriz olduğunu unutmayalım. Bu küresel krizin hayati parçası tabii
ki sağlık, diğer çok önemli ve göz ardı edilemeyecek kısmı ise ekonomi.
Esnafımızı, çiftçimizi, sanayicimizi, turizmcimizi korumalıyız. İş dünyamız bu
krizden devlet aklı ve desteği olmadan çıkamaz. Dünyada mali ve ticari sistem
sarsılırken ülkemizi koruyalım. Coronavirüsten etkilenen ülkeler birer birer
etkili ekonomik tedbirlerini açıklarken iktidarın hâlâ koruyucu ekonomik
tedbirlerini açıklamamasını yadırgıyoruz. 
Değerli
milletvekilleri, yeniden, sarayın bir torba kanununu görüşüyoruz. İki yıla
yakındır uygulanmakta olan yeni hükûmet sisteminin Meclisimizi işlevsiz hâle
getirmesini önlemek, bilhassa devlet etme sorumluluğunu paylaştırmak için yüz
elli yıllık tecrübeye sahip olduğumuz iyileştirilmiş parlamenter sisteme
geçişin acil ihtiyacını torba kanun usulü bile gösteriyor. Bu sistem ve torba
kanun karmaşasıyla bir yere varılamayacağını artık anlamalıyız. Geçmiş
iktidarların dönemlerinde örneklerine rastlanılmayan torba kanun teklifleri, AK
PARTİ iktidarının yasama anlayışını yansıtıyor. Kamunun ihtiyaçları ile
vatandaşlarımızdan gelen talepleri gidermekten çok uzak olan bu anlayış, ortak
akılla yapılması gereken yasama faaliyetlerine ve demokrasinin en önemli
kazanımlarından olan uzlaşarak müzakere etmeye de engel oluyor. Torba kanun
teklifinde yer alan düzenlemeler, ekonomik krizin derinleşerek devam ettiğini
ve kronikleştiğini gösteriyor. Böylesine vahim bir tabloya yol açan nedenlerde
ısrarcı olmak, yapısal düzenlemeleri göz ardı etmek, ülkemizi daha da
borçlandıran bir politika izlemek, vatandaşlarımızı korumaktan ziyade ateşe
atmaktır. 
Üzerinde
söz aldığım maddede, yurt dışında yaşayan Türk vatandaşlarının döviz cinsinden
katkı payı ödeyerek bireysel emeklilik sistemimize dâhil edilmesi, devlet
katkısının da Sayın Cumhurbaşkanınca yüzde 25’ten yüzde 10’a kadar
indirilmesine dair düzenlemeler bulunuyor. Yurt dışında yaşayan
vatandaşlarımızın döviz cinsinden birikimlerinin ülkemiz ekonomisine girişinin
sağlanması tabii ki önemli ancak demokrasi ve tutarlı dış politika gibi
kalkınmayı doğrudan etkileyen hayati alanlarda devlet aklıyla hareket edilmesinin
sağlanması daha da önemli. İstikrarsız iç ve dış politikamız yüzünden ekonomide
güven telkin edemiyoruz, yabancı yatırımcıları ülkemize çekemiyoruz;
yatırımları bulunanlar ise ülkemizden ayrılmanın peşindeler. Diğer yandan, yurt
dışından para bulmak için ciddi faizler ödemeyi göze alıyoruz; bireysel
emeklilik sistemine yurt dışında yaşayan vatandaşlarımızı dâhil etmek için en
az yüzde 10’luk bir oranla bile borçlanma yapmayı göze alan kanunları
görüşebiliyoruz.
2008
yılında yapılan yasal değişiklik neticesinde, Türkiye'de bir gün bile SSK’lı
olarak çalışan gurbetçilerimize emeklilik hakkı verilmişti. 2014 yılında
yayımlanan genelgeyle de gurbetçilerimizin ülkemizde izinlerini geçirirken
çalışmaları durumunda emeklilik hakkı elde edebilecekleri bildirilmişti. Sırf
bu nedenle türeyen, gurbetçilerimizi para karşılığı sömüren paravan şirketler
kuruldu. Oy uğruna yapılan bu hesapsız uygulamanın zararı yeni kanunla mı
düzeltilmeye çalışılıyor? Fakat lütfen unutmayın ki yanlış yanlışla
düzeltilemez. Ülkemizde iç tasarrufların yetersizliği temel ekonomik
sorunlardan bir tanesi. Bu nedenle büyümemizi yurt dışından giren kaynaklarla
sağlıyoruz, yurt dışından kaynak gelmediği zaman büyüme yavaşlıyor. Bu girişin
iyice zayıfladığı dönemlerde de kriz yaşıyoruz.
Bireysel
emeklilik sisteminde yaklaşık 7 milyon vatandaşımızın bulunduğu ve devlet
katkısı dâhil 106 milyar lira tutarında bir meblağa ulaşıldığı komisyonda
çalışmalarda kaydedilmiş. Ayrıca, yapılacak değişiklikle önümüzdeki on yılda, 3
milyar euro civarında bir tutarın sisteme girmesinin beklendiği ifade edilmiş.
Buradan elde edilecek gelirle, ne yama tutmayan bütçe açığı kapanır ne de güven
telkin edemediğiniz yabancı yatırımcıyı cezbedebilirsiniz.
Türk
lirasının sürekli olarak değer kaybetmesi hâlinde hazinemizin üstleneceği mali
yükün analizlerinin yapılıp yapılmadığını bilmek isteriz. Bu bağlamda,
çıkarılmak istenen kanun neticesinde, döviz cinsinden ödenecek katkı payının
devletimize maliyeti konusunda herhangi bir çalışma yapılmış mıdır, onu da bilmek
isteriz.
Değerli
milletvekilleri, düşük faiz getirisi olan gelişmiş ülkelerdeki sermayeyi,
yüksek faiz önererek kullanmak isteyen kurumlar ve devletler elbette vardır.
(Mikrofon
otomatik cihaz tarafından kapatıldı)
BAŞKAN
– Tamamlayalım efendim.
MUHAMMET
NACİ CİNİSLİ (Devamla) – Teşekkür ederim.
Gurbetçi
vatandaşlarımızın tasarruflarını ülkemize çekmek gibi son derece masum görünen
bu teklifin, ileride neler getirebileceğini lütfen gözünüzde canlandırın.
Gurbetçilerimizin helal paralarına karşı yüksek getiri vaatlerinin geçmiş
yıllarda nelere yol açtığını, gurbetçilerimizin yıllarca çalışıp edindikleri
tasarruflarının nasıl ellerinden alındığını unutmayalım. Bu hesapsız uygulama,
yeni bir Jet Fadıl, YİMPAŞ, KOMBASSAN vakası olmasın. AK PARTİ’nin eski bazı yanlış
uygulamalarından sonra gurbetçilerimizi yeni kandırmacayla mağdur etmesinden
endişe ederim.
İktidarın
memleket hasretiyle üç nesildir gurbette yaşayan insanların duygularını daha
fazla istismar etmemesini diler, Genel Kurulu saygıyla selamlarım. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
19’uncu
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Sayın
milletvekilleri, 20’nci madde üzerinde 2’si aynı mahiyette olmak üzere 4 önerge
vardır.
İlk
okutacağım 2 önerge aynı mahiyettedir.
Önergeleri
okutup birlikte işleme alacağım.
Türkiye Büyük Millet Meclisi
Başkanlığına
Görüşülmekte olan 196 sıra sayılı Kanun Teklifi’nin
20’nci maddesinin kanun teklifi metninden çıkarılmasını arz ve teklif ederiz.
 Züleyha
Gülüm Erol Katırcıoğlu Mahmut Celadet Gaydalı
 İstanbul İstanbul
 Bitlis
 Erdal
Aydemir  Kemal Bülbül Abdullah Koç
 Bingöl Antalya Ağrı

Aynı
mahiyetteki diğer önergenin imza sahipleri:
 Ayhan
Erel Hayrettin Nuhoğlu Fahrettin Yokuş
 Aksaray İstanbul Konya
 Hüseyin
Örs İsmail Tatlıoğlu İmam Hüseyin Filiz
 Trabzon 
Bursa Gaziantep
BAŞKAN
– Komisyon aynı mahiyetteki önergelere katılıyor mu? 
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Önerge hakkında söz sırası İstanbul Milletvekili Erol Katırcıoğlu’nda. 
Buyurunuz
Sayın Katırcıoğlu. (HDP sıralarından alkışlar)
EROL
KATIRCIOĞLU (İstanbul) – Sayın Başkan, değerli vekiller; hepinizi saygıyla
selamlıyorum. 
Şimdi,
biz bu kanun teklifinin 20’inci maddesini konuşurken esasında bu teklif,
bildiğiniz gibi birkaç hafta önce Plan ve Bütçe Komisyonundan geçti, fakat o
süre içinde de çok şey değişti. Şimdi ben bakıyorum bu kanun teklifinin
maddelerine, esasında özellikle ekonomiyle ilgili bazı teşvik sayılabilecek
olan maddeler, aslında, bugün Cumhurbaşkanının yapacağı açıklamayla ilişkili
aynı zamanda. Dolayısıyla da yani ben teklif sahibi sevgili Nilgün Hanım’a
söyledim, bunu geri çekseniz daha akıllıca olur dedim ama öyle olmadığını
söylediler, “Gerekirse yarın değişiklik yaparız.” dediler. Şimdi bu 20’nci
madde, biliyorsunuz Kredi Garanti Fonu’ndan KOBİ’lere verilecek olan 25 milyar
desteği 30 milyara çıkarmak şeklinde yazılmış durumda fakat anladığım kadarıyla
Adalet ve Kalkınma Partisi biraz önce bir önerge hazırladı ve bunu 50 milyara
çıkarmak istiyor. Şimdi arkadaşlar yani neden 50 milyar? 
SALİH CORA (Trabzon) – Yanlış mı?
EROL
KATIRCIOĞLU (Devamla) – Efendim?
SALİH
CORA (Trabzon) – Yanlış mı söylüyoruz?
EROL
KATIRCIOĞLU (Devamla) – Hayır, aksine ben 70 milyara çıkaralım diyeceğim.
SALİH
CORA (Trabzon) – Hayır, Komisyonda öyle diyordunuz ama.
EROL
KATIRCIOĞLU (Devamla) – Bakın, şimdi şöyle söyleyeyim size...
SALİH
CORA (Trabzon) – Komisyonda benzerini diyordunuz.
EROL
KATIRCIOĞLU (Devamla) – Şimdi bakın, bu söz konusu olan paralar, yaşadığımız
krizle ilişkili olarak düşündüğümüzde krizin muhtemel ekonomik etkilerini de
karşılamaya yetecek paralar değil. Yani başka ülkelerin ayırdığı paraları
düşünecek olursanız; mesela Amerika’da 1,2 trilyon dolar, Almanya’da 400-500
milyar euro gibi rakamlar konuşulurken, bizim bu rakam zaten çok anlamlı bir
rakam değil açıkçası. 
Fakat
doğrusunu isterseniz, tabii ki KOBİ’lere yardım etmemiz lazım ama KOBİ’lerin
ciddi sorunları da var ve bu sorunlarla ilgili olarak hiçbir şey konuşmadan
böyle bir karar, esasında çok palyatif bir karar olacak diye düşünüyorum. Çok
basit bir şey söyleyeyim size: Bugün itibarıyla 620 milyar Türk lirası kredi
kullanmış durumda KOBİ’ler toplamda ve bunların yüzde 10’u yani 62-63 milyar
lirası takipte olan kısmı yani yüzde 10 civarında şüpheli alacak durumuna
düşmüş oldu bankalar nezdinde.
Şimdi,
dolayısıyla da biz bu şirketlere tabii ki destek verelim ama unutmayalım ki
-ben zaman zaman çıkıp söylüyorum burada- bu finansal genişleme esasında,
özellikle KOBİ gibi, zaten sıkıntılı olan kesimlerin sorunlarını çözmeyecek.
Borçlanarak bir anlamda bir talep yaratması biçiminde bir yol önermiş oluyor bu
kanun. Bunun da doğrusunu isterseniz sorunlara ilişkin herhangi bir karşılığı
olmadığını açıkça söylemek zorundayız. 
Şunu
da söyleyeyim: Bugün KOBİ konusu esas itibarıyla sadece KOBİ konusu değildir,
bu yeteri kadar konuşulmuş bir konu değildir bizde, Türkiye’de genel olarak. Bu
aynı zamanda bankacılık sorunudur. Türkiye’deki bankacılık sistemi bir türlü
değiştirilemediği için yani özellikle kredi verme konusunda bankaların
benimsedikleri ipotek meseleleri kaçınılmaz olarak bankaların ekonomiyle
ilişkilerinde sınırlar yaratıyor. Zaten, anladığım kadarıyla Hükûmetin de en
önemli derdi bu. Şimdi bu derdi bankacılık üzerinden aşamayınca ne yapıyor? 25
milyardan 30 milyara, 30 milyardan 50 milyara çıkarıyor, eyvallah. Ama sorun
yani Türkiye ekonomisi sorunu dediğimiz yapısal sorun, bankacılığın ekonomiyle
olan ilişkisi üzerinde yaratılmış olan sorun çözülmüş olmuyor. O sebeple de ben
öneriyi tabii ki… Yani 50 milyar herhâlde gündeme gelecek ama KOBİ’lerin bu
anlamda desteklenmesinin doğru bir tavır olduğunu düşünüyorum. 
Çok
az zamanım kaldı ama bir şey daha söylemek istiyorum. Arkadaşlar -sabah gerçi
Mehmet Tiryaki arkadaşım sözünü etti, ben de altını çizerek bunu belirtmek
ihtiyacındayım- şimdi Tayyip Erdoğan’ın bence çok önemli bir kanaati “Dünya
5‘ten büyüktür.” lafına ilişkin, bu laf doğru bir laf esasında. Fakat neden
dünya 5’ten büyüktür? Buna niçin itiraz ediyor Sayın Cumhurbaşkanı? Çünkü diyor
ki: “Ya, dünyada 200 tane millet var, devlet var, 5 tane devlet bütün herkesin
kaderini tayin ediyor.” Şimdi arkadaşlar, bu doğru bir tespit fakat Sayın
Cumhurbaşkanı burada doğru olmasına rağmen çok tutarsız. Niçin tutarsız? Bakın
arkadaşlar, corona virüsü diye bir virüsle mücadele etmekteyiz şu anda. 
(Mikrofon
otomatik cihaz tarafından kapatıldı) 
BAŞKAN
– Buyurun.
EROL
KATIRCIOĞLU (Devamla) – Teşekkür ederim. 
Bu
konu, sanki, bu ülkede, diğer siyasi partileri ilgilendirmiyormuş gibi -ki
bütün farklı siyasi partiler toplumda farklı kesimlerin temsilcileri olarak
buraya geliyorlar- herhangi bir şekilde bizlerin görüşleri alınmadan bugün
-sarayda mı, Çankaya’da mı nerede yaptılarsa- bir toplantıyla alınacak olan
tedbirleri açıklamış oluyorlar. Arkadaşlar, bu tutarsızlıktır. Çünkü
karşılaştığımız sorun bizim dışımızda, bize yönelik bir sorun olduğuna göre
hepimizi de içermesi gerekir alınan kararların. Şimdi, Tayyip Erdoğan’ın dünya
siyasetiyle ilgili söylediği doğru olan -ki benim kanaatim de öyledir-
cümlesini bugün itibarıyla Türkiye’yle ilişkilendirmeye kalktığımızda
tutarsızlık kendiliğinden ortaya çıkıyor. Dolayısıyla da buradan seslenmiş
olayım ki: Bu böyle olmaz arkadaşlar, bugün yarın ülkede, bu Parlamentoda
temsil edilmiş olan siyasi partilerin de görüşleri alınmadan corona virüsüyle
mücadele etmek mümkün değildir diye düşünüyorum.
(Mikrofon
otomatik cihaz tarafından kapatıldı) 
BAŞKAN
– Buyurun.
EROL
KATIRCIOĞLU (Devamla) – O sebeple de lütfen arkadaşlar, bu konuyu ciddiye
alalım. Bizler burada aynı düşmana karşı sıkıntısı olan kesimlerin sesleriyiz
aynı zamanda. Dolayısıyla da bizlerin de görüşlerinin alınabileceği sistemler
oluşturmak zorundayız. Bakın, biz, Plan ve Bütçe Komisyonunda, bundan bir hafta
önce, Sayın Bakanların katılımıyla “Corona virüsünün ekonomiye ne gibi etkileri
olur?” diye bir toplantı yapalım dedik, toplantı yapılmasını reddettiler, kabul
etmedi arkadaşlarımız. Yarın Plan ve Bütçe Komisyonu toplantısı var, yine bunu
gündeme getireceğiz. Bu tutum yanlıştır. Bakın söylüyorum, yanlıştır çünkü bu
mesele bütün Türkiye’yi ilgilendirmektedir. Bütün Türkiye’nin siyasi
pozisyonlarını ifade eden partiler de buradadır, dolayısıyla da burada Mecliste
bu mesele birlikte ele alınması gereken bir meseledir diyorum.
Hepinize
teşekkür ediyorum, saygılar sunuyorum. (HDP sıralarından alkışlar)
BAŞKAN
– Söz sırası Trabzon Milletvekili Hüseyin Örs’e ait.
Buyursunlar
Sayın Örs. (İYİ PARTİ sıralarından alkışlar)
HÜSEYİN
ÖRS (Trabzon) – Sayın Başkan, değerli milletvekilleri; kanun paketinin 20’nci
maddesi üzerine İYİ PARTİ Grubu adına söz aldım. Hepinizi en derin saygılarımla
selamlıyorum. 
Değerli
arkadaşlar, bugün 18 Mart, Türk tarihine altın harflerle yazılan “Çanakkale
Geçilmez!” destanının 105’inci yıl dönümü. Çanakkale Zaferi’nin 105’inci yıl
dönümünde bu destanı yazan başta cumhuriyetimizin kurucusu Gazi Mustafa Kemal
Atatürk ve silah arkadaşları olmak üzere tüm şehit ve gazilerimizi rahmet ve
minnetle anıyorum; ruhları şad, mekânları cennet olsun diyorum. 
Değerli
milletvekilleri, tüm dünyada olduğu gibi ülkemizde de gündemin birinci
sırasında yer alan coronavirüs salgınıyla mücadele hakkındaki tespit ve
temennimi bir cümleyle ifade ederek konuşmama başlamak istiyorum. Sağlık
Bakanlığımızın şu ana kadarki süreç yönetimini ve verdiği mücadeleyi tabii ki
kıymetli buluyorum ancak bundan sonra yaşanabilecek olumsuzlukların önüne
geçmek adına bizlerin yaptığı uyarıların da dikkate alınmasını temenni
ediyorum.
Değerli
milletvekilleri, üzerinde konuştuğumuz bu maddeyle, kredi garanti kurumlarına
aktarılacak kaynak 25 milyar TL’den 35 milyar TL’ye çıkarılmak isteniyor.
Yeterli teminatı olmayan işletmelerin, ihtiyaç duyduğu krediye ulaşabilmeleri
ve kredilerin geri dönmeme ihtimaline karşı oluşturulan kredi garanti
kurumlarına aktarılacak kaynağın artırılması yararlı olmakla birlikte,
dalgalanma yaşayan Türk ekonomisi için riskleri ortadan kaldırıcı anlam
taşımamaktadır. Kredi Garanti Fonu’nun, küçük ve orta boy işletmelerin finansman
kaynaklarına ulaşabilmesinde olumlu katkılar sunacağı doğrudur. Türk
ekonomisinin yaşadığı dalgalanma dikkate alındığında, Kredi Garanti Fonu’nun
üstlendiği rol büyük önem arz etmektedir, bu da doğrudur. Ancak, Kredi Garanti
Fonu, reel ekonomide bu denli büyük rol üstlenmiş olsa da küresel krizin Türk
ekonomisini olumsuz yönde etkilemesi ve bankaların fon kullanımında firmalara
ürkek yaklaşımı nedeniyle Kredi Garanti Fonu’nun sektörde yetersiz kaldığı da
bir gerçektir. 
Değerli
milletvekilleri, Kredi Garanti Fonu’nun kaynaklarının artırılması olumlu bir
gelişme olmakla birlikte, sorunların çözümünde tek başına da yeterli
olamamaktadır. Çünkü, küçük ve orta boy işletmelerin, üretim, yatırım, tedarik
ve pazarlama sorunları yanında nitelikli personel ve yönetim eksikliği,
teknolojiye uyum sağlama ile mevzuat eksikliği gibi önemli problemleri
bulunmaktadır. Karşılaşılan sorunlar çoğunlukla finansal kaynak
yetersizliğinden ve ekonomik ortamın elverişsizliğinden dolayı ortaya çıkmakta
ya da bu nedenlerle çözülememektedir. 
Kredi
garanti sistemi, küçük ve orta boy işletmelere kredi garantisi sağlayarak
serbest rekabete dayalı piyasa ekonomisinin güçlenmesine katkı sağlamaktadır.
KOBİ’lere kefalet desteği veren, KOBİ’lerin ihtiyacı olan finansmanı sağlayan
Kredi Garanti Fonu, bankalara da daha esnek davranma alanı bırakmaktadır.
Bankalar, Kredi Garanti Fonu kefaleti sayesinde risk düzeylerini de
azaltmaktadırlar. Kredi Garanti Fonu’na aktarılacak miktarın artırılması
kefalet hacmini ve ekonomiye katkısını çoğaltacaktır fakat Kredi Garanti
Fonu’nun katkısının artırılabilmesi için sermaye artışının yanında sektörel ve
bölgesel uzmanlaşma, kefalet verilen firmalara risk değerleme yöntemleri
uygulanması, mali ve sosyal kontroller yapılması, özel sigorta şirketlerinin
oluşturulması, temerrüde düşen firmalar için geri ödemelerin vadeli olarak
yapılması kolaylığının sağlanması da gerekmektedir. Kefalet taleplerinde
bankaların risk değerlendirmelerini baz alan Kredi Garanti Fonu uzmanları firma
bazında değerlendirme raporları hazırlasalar da şirketlerin risk derecelerini
gösteren derecelendirme yönteminin uygulamaya konulması çok daha yararlı
olacaktır diyorum.
Kredi
Garanti Fonu kaynaklarının daha da sağlıklı korunması adına da yapılan
değerlendirmelerde yatırım ve işletme sermayesi kredileri için farklılıklar
gözetilmelidir diyor, hepinizi en derin saygılarımla selamlıyorum. (İYİ PARTİ
sıralarından alkışlar)
BAŞKAN
– Aynı mahiyetteki önergeleri oylarınıza sunuyorum: Kabul edenler… Kabul
etmeyenler… Kabul edilmemiştir.
Şimdi
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 196 sıra sayılı “Bazı Kanunlarda Değişiklik Yapılmasına Dair Kanun
Teklifi’nin 20’nci maddesinin aşağıdaki şekilde değiştirilmesini arz ve teklif
ederiz.
Saygılarımızla.
MADDE
20- 28/3/2002 tarihli ve 4749 sayılı Kamu Finansmanı ve Borç Yönetiminin
Düzenlenmesi Hakkında Kanunun geçici 20’nci maddesinin birinci fıkrasında
bulunan “25” ibareleri “35” şeklinde değiştirilmiştir.
 Gamze
Taşcıer Müzeyyen Şevkin Emine Gülizar Emecan Ankara Adana İstanbul Cavit
Arı Saliha Sera Kadıgil Sütlü Okan Gaytancıoğlu  Antalya İstanbul Edirne
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Katılamıyoruz Sayın Başkan.
BAŞKAN
– Şimdi önerge hakkında Edirne Milletvekili Okan Gaytancıoğlu konuşacak.
Buyursunlar
Sayın Gaytancıoğlu. (CHP sıralarından alkışlar)
OKAN
GAYTANCIOĞLU (Edirne) – Değerli milletvekilleri, bugün 18 Mart, Türk milletinin
emperyalizme karşı büyük bir kazanımı var yani diğer adıyla dirildiği bir
savaş. Burada, “Diriliş” romanının yazarı Turgut Özakman’ı da unutmayalım ama o
anlı şanlı zaferi bize kazandıran Gazi Mustafa Kemal Atatürk’ü de anmadan
geçmeyelim.
Evet,
gündemde corona var. Corona her şeyi etkiledi. Sağlığımıza dikkat ediyoruz,
hijyenimize dikkat ediyoruz ama ekonomimize dikkat ediyor muyuz? Ekonomi son
derece önemli, büyük kitleler çok sıkıntı içerisindeler. Ben de torba yasada
yer alan vakıflardan bahsedeceğim. Vakıflar… Edirne’de en fazla vakıf dükkânı
var. Kiracıları sözleşme yapıyorlar, uzun yıllık sözleşmeler sonucunda
kiralarını ödüyorlar. 
Şimdi,
çoğu esnaflar… Peki, esnaflar nasıl satış yapacaklar? Herhangi bir iyileştirme
var mı? Yasaya getirmişsiniz, diyorsunuz ki: “Üç ay içerisinde ödemezseniz yani
doksan gün içerisinde ödemezseniz, doksan birinci gün valiye yetki veririz ve
sizi dükkândan atarız.” Zaten esnaf sefte yapmıyor, zaten esnaf zor durumda.
Esnaf vergisini mi ödemeyi düşünsün, sigorta primini mi ödemeyi düşünsün, akşam
eve giderken ne götüreceğini mi düşünsün, eşine pazar parası vermeyi mi
düşünsün, çocuğuna harçlık vermeyi mi düşünsün? Bunlarla uğraşırken bir de
corona çıktı. E, birçok esnaf şimdi dükkânını kapatmak zorunda kaldı. Bunların
birtakım ödemeleri var. Bunlarla ilgili bir kolaylık getiriyor musunuz? Hayır.
Ama ne getiriyorsunuz bu torba yasayla? Vakıf kiralarını eğer esnaf ödeyemezse
-ki bugüne kadar ödeyemediği de olmuştur ama hiçbir zaman dükkânından
çıkartılmamıştır; icraya verilmiştir, avukata verilmiştir, borcunu bir şekilde
tamamlamıştır- şimdi diyorsunuz ki: “Öyle olmaz, eğer doksan gün sonra
ödemezsen doksan birinci gün ben seni mülki idare amirinin yetkisiyle dışarı
atabilirim.”
Arkadaşlar,
vakıflar bize tarihimizden miras, buralara birçok insan geliyor, yerli
turistler geliyor, camiye gidiyor, ibadet ediyor. Vakıflardaki tarihî eserleri
soruyor esnafa, dükkândaki esnafa veya orada çalışanlara: “Yahu, bu cami kaç
yılında yapıldı?” Hemen esnaf bilgi veriyor, o ara bir bakıyorsunuz, bir şey
satın almış, alışveriş yapmış, yani bunlar esnaflar sayesinde yaşıyor, siz de
esnafları lütfen yaşatın. 
Bakın,
esnaflar zor durumda, biz sizden şunu beklerdik: Ya, corona var, çok ciddi
sıkıntılar var, esnafların borçlarını erteleyelim, onlara düşük faizli, uzun
vadeli krediler verelim. Çünkü çok zor durumdalar.
Evet,
şimdi aldığımız bir habere göre biraz iyileştirme yapılmış ama yetmez
arkadaşlar, bunun ne zaman, ne kadar süreceği belli değil, yine de teşekkür
ederiz. Bir şeyler yapılmış ama lütfen bunu unutmayın. Bakın, bu torba yasada
var, yani, torba yasa şunu söylüyor: Üç ay sonra ödemezse kirayı doksan birinci
gün mülki idare amirine yetki verilecek. Lütfen bunu yeniden düzenleyin. Bir
daha kontrol edin, eski sistemle devam etsin. Çünkü esnaf buraya girerken,
yani, dükkânı kiralarken ne yapmış? Uzun vadeli bir kiralama yapmış, sözleşme
yapmış. Hiçbir zaman da dükkânından çıkmaz, insanlar ekmek teknesinden çıkmak
isterler mi? Bir yerden buluyorlar, buluşturuyorlar, bir şekilde borçlarını ne
yapıyorlar? Çeviriyorlar. Şimdi, siz diyorsunuz ki: “Arkadaşlar, ödemezseniz
ben sizi dükkânınızdan ederim.” Lütfen, buna bir bakın, torba yasanın
içerisinden çıkarın. Esnaflarımız son derece önemli, bir zamanlar özene bezene
söylerdik: Orta direk. Yani, esnaflar, orta direktir arkadaşlar. Orta direk de
çocuğunu okutur, iş sahibi yapar, o yüzden halkla bütünleşir, yabancılar gelir,
esnaflara soru sorar: “Burada, nerede yemek yiyebiliriz, nerede alışveriş
yapabiliriz, nereden şuraya gidebiliriz, nerede oturabiliriz?” Her şeyi
esnaflar bilir, o yüzden esnaflarımızı koruyalım, kollayalım diyorum.
Teşekkür
ediyorum. (CHP ve İYİ PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 196 sıra sayılı Kanun Teklifi’nin çerçeve 20’nci maddesinde yer alan “35”
ibaresinin “50” şeklinde değiştirilmesini arz ve teklif ederiz. 
 Cahit
Özkan Ramazan Can Abdullah Güler
 Denizli Kırıkkale İstanbul
 Mustafa
Demir Kemal Çelik İbrahim Aydın
 İstanbul Antalya Antalya
 Yusuf Ziya Yılmaz Fehmi Alpay Özalan Zemzem
Gülender Açanal
 Samsun İzmir Şanlıurfa
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ NİLGÜN ÖK (Denizli) – Meclisin takdirine bırakıyoruz
Sayın Başkan. 
ABDULLAH
GÜLER (İstanbul) – Gerekçe…
BAŞKAN
– Gerekçeyi okutuyorum: 
Gerekçe:
Önergeyle,
4749 sayılı Kamu Finansmanı ve Borç Yönetiminin Düzenlenmesi Hakkında Kanun’un
geçici 20’nci maddesiyle düzenlenen kredi garanti kurumlarına aktarılabilecek
azami nakit kaynak tutarının 25 milyar TL’den 50 milyar TL’ye çıkarılması
amaçlanmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir. 
Kabul
edilen önerge doğrultusunda 20’nci maddeyi oylarınıza sunuyorum: Kabul edenler…
Kabul etmeyenler… Kabul edilmiştir.
Birinci
bölümde yer alan maddelerin oylamaları tamamlanmıştır. 
Birleşime
beş dakika ara veriyorum.
Kapanma Saati: 19.21
ÜÇÜNCÜ OTURUM
Açılma Saati: 19.22
BAŞKAN: Başkan Vekili Nimetullah ERDOĞMUŞ
KÂTİP ÜYELER: Mustafa AÇIKGÖZ (Nevşehir), Rümeysa KADAK
(İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 70’inci Birleşiminin
Üçüncü Oturumunu açıyorum.
Danışma
Kurulunun bir önerisi vardır, okutup oylarınıza sunacağım:
Danışma
Kurulu
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 19 Mart 2020 Perşembe günkü
birleşiminde İç Tüzük’ün 59’uncu maddesinin ikinci fıkrası uyarınca yürütme
tarafından yapılacak gündem dışı konuşmayı takip eden konuşmalarda siyasi parti
gruplarına on beşer dakika süreyle söz verilmesine ilişkin önerisi
18/3/2020
Danışma Kurulu Önerisi
Danışma
Kurulunun 18/3/2020 Çarşamba günü (bugün) yaptığı toplantıda, aşağıdaki
önerinin Genel Kurulun onayına sunulması uygun görülmüştür.
 Mustafa
Şentop
 Türkiye
Büyük Millet Meclisi 
 Başkanı
 
 Cahit Özkan Özgür Özel Mehmet
Ruştu Tiryaki 
 Adalet ve Kalkınma Partisi Cumhuriyet
Halk Partisi Halkların Demokratik Partisi
 Grubu Başkan Vekili  Grubu
Başkan Vekili  Grubu Başkan Vekili Adına
 
 Muhammed
Levent Bülbül Dursun Müsavat Dervişoğlu
 Milliyetçi
Hareket Partisi  İYİ PARTİ 
 Grubu
Başkan Vekili Grubu Başkan Vekili
Öneri:
Genel
Kurulun 19 Mart 2020 Perşembe günkü birleşiminde İç Tüzük’ün 59’uncu maddesinin
ikinci fıkrası uyarınca yürütme tarafından yapılacak gündem dışı konuşmayı
takip eden konuşmalarda siyasi parti gruplarına on beşer dakika süreyle söz
verilmesi önerilmiştir.
BAŞKAN
- Kabul edenler… Kabul etmeyenler… Kabul edilmiştir.
196
sıra sayılı Kanun Teklifi’nin görüşmelerine devam ediyoruz.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- Denizli Milletvekili Nilgün Ök ile 46 Milletvekilinin Bazı
Kanunlarda Değişiklik Yapılmasına Dair Kanun Teklifi (2/2633) ile Plan ve Bütçe
Komisyonu Raporu (S. Sayısı: 196) (Devam)
BAŞKAN
- Komisyon? Yok.
Ertelenmiştir.
2.- Tekirdağ Milletvekili Mustafa Şentop ve 1 Milletvekilinin Afrika
Kalkınma Bankası Kuruluş Anlaşmasına Katılmamızın Uygun Bulunduğuna Dair
Kanunun Değiştirilmesi Hakkında Kanun Teklifi (2/2691) ve Dışişleri Komisyonu
Raporu (S. Sayısı: 197)
BAŞKAN
- 197 sıra sayılı Kanun Teklifi’nin görüşmelerine başlıyoruz.
Komisyon?
Yok.
Ertelenmiştir.
3.- Tekirdağ Milletvekili Mustafa Şentop’un Türkiye Cumhuriyeti Hükümeti
ile Karadağ Hükümeti Arasında Savunma Sanayi İş Birliği Anlaşmasının Notalarla
Birlikte Onaylanmasının Uygun Bulunduğuna Dair Kanun Teklifi (2/2273) ve
Dışişleri Komisyonu Raporu (S. Sayısı: 139)
BAŞKAN
- 139 sıra sayılı Kanun Teklifi’nin görüşmelerine başlıyoruz.
Komisyon?
Yok.
Ertelenmiştir.
Bundan
sonra da komisyonların bulunamayacağı anlaşıldığından, alınan karar gereğince,
kanun teklifleri ile komisyonlardan gelen diğer işleri sırasıyla görüşmek için
19 Mart 2020 Perşembe günü saat 14.00’te toplanmak üzere birleşimi kapatıyorum.
Kapanma Saati: 19.24




(X) 196 S. Sayılı Basmayazı 10/3/2020
tarihli 66'ncı Birleşim Tutanağı'na eklidir.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.




