



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 102’nci
Birleşim
 15
Temmuz 2019 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu teşrif eden Cumhurbaşkanı Recep Tayyip
Erdoğan’a “Hoş geldiniz.” denilmesi

IV.- ÖZEL GÜNDEM
A) 15 Temmuz Demokrasi ve Millî Birlik Günü Görüşmeleri
1.- 15 Temmuz Demokrasi ve Millî Birlik Günü’nün anlam ve öneminin
belirtilmesi görüşmeleri

V.- SATAŞMALARA İLİŞKİN KONUŞMALAR
1.- Ankara Milletvekili Mehmet Naci Bostancı’nın, Sakarya Milletvekili
Engin Özkoç’un yaptığı konuşması sırasında Adalet ve Kalkınma Partisi Genel
Başkanına sataşması nedeniyle konuşması
2.- Sakarya Milletvekili Engin Özkoç’un, Ankara Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması

VI.- YAZILI SORULAR VE CEVAPLARI
1.- İstanbul Milletvekili Mustafa Sezgin Tanrıkulu'nun, 2016-2019
yılları arasında Bakanlık bünyesinde cinsel taciz nedeniyle yapılan
şikayetlere, şikayet üzerine yapılan işlemlere ve açılan davalara,
Bakanlığa bağlı kurum ve kuruluşlarca satılan malda ayıbın tespit
edilmesi durumunda tüketiciye tanınan seçimlik hakların önceliklendirilmesine
yönelik bir çalışma olup olmadığına,
İlişkin soruları ve Ticaret Bakanı Ruhsar Pekcan’ın cevabı (7/13481),
(7/13483)
15 Temmuz 2019 Pazartesi
BİRİNCİ OTURUM
Açılma Saati: 14.00
BAŞKAN: Mustafa ŞENTOP
KÂTİP ÜYELER : Bayram
ÖZÇELİK (Burdur), İsmail OK (Balıkesir)
-------0-------
BAŞKAN
– Türkiye Büyük Millet Meclisinin 102’nci Birleşimini açıyorum. 
III.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu teşrif eden Cumhurbaşkanı Recep Tayyip
Erdoğan’a “Hoş geldiniz.” denilmesi
BAŞKAN
- Muhterem Cumhurbaşkanımız dinleyici locasındaki yerlerini alarak yüce
Meclisimizi teşrif etmişlerdir. Kendilerine Meclisimiz adına “Hoş geldiniz.”
diyorum. (AK PARTİ sıralarından ayakta alkışlar, MHP ve İYİ PARTİ sıralarından ayağa
kalkmalar)
Şimdi
İstiklal Marşı’mız okunacaktır.
Buyurun.
(İstiklal
Marşı)
Sayın
milletvekilleri, gündemimize göre, Genel Kurulun 25 Haziran 2019 tarihli 93’üncü
Birleşiminde alınan karar uyarınca, 15 Temmuz Demokrasi ve Millî Birlik
Günü’nün anlam ve öneminin belirtilmesi amacıyla yapacağımız görüşmelere
başlıyoruz.
IV.- ÖZEL GÜNDEM
A) 15 Temmuz Demokrasi ve Millî Birlik Günü Görüşmeleri
1.- 15 Temmuz Demokrasi ve Millî Birlik Günü’nün anlam ve öneminin
belirtilmesi görüşmeleri
BAŞKAN
- Sayın Cumhurbaşkanım, partilerimizin kıymetli genel başkanları, değerli
milletvekillerimiz, dost ülkelerin sayın meclis başkanları ve diplomatik
temsilcileri, aziz milletimiz; Türkiye'ye yönelik en kirli tertiplerden biri
olarak tarihe geçen, milletimizin kararlılığı ve Sayın Cumhurbaşkanımız Recep Tayyip
Erdoğan’ın dirayetli liderliğiyle mağlup edilen 15 Temmuz hain darbe ve işgal
girişiminin 3’üncü yıl dönümünü idrak etmek üzere bir araya gelmiş bulunuyoruz.
Sözlerimin
başında, bu hain ve kanlı tertibin mağlup edilmesi için canlarını feda eden
şehitlerimize rahmet, o gece yaralanan gazilerimize sıhhat ve hayırlı ömür
diliyorum. Milletimiz o geceki fedakârlıkları ve vatanperverlikleri asla
unutmayacaktır. 15 Temmuz, Türkiye'ye ve milletimize yönelik en büyük
suikastları ihtiva eden menhus darbe geleneğinin son ve en kanlı halkasıdır.
Planlayıcılarını, uygulayıcılarını ve gayesini çok iyi bildiğimiz 15 Temmuz
darbe girişimi, ait olduğu geleneğin diğer örnekleri gibi doğrudan doğruya
milletimizi ve istiklali tam idealimizi hedef almıştır. 15 Temmuz darbe girişiminin
yıl dönümünde istiklal azmine ve millî iradeye dayanan bu yüce ve Gazi Mecliste
toplanmamız büyük önem taşımaktadır. Zira hepimizin şuurla farkında olması
gereken husus, darbelerin ve darbe girişimlerinin sadece iktidarı değil,
topyekûn milleti, ülkemizi ve demokrasimizi hedef aldığıdır. Bu yüzden,
darbecilere ve darbeciliğe yönelik mücadelede en ufak tavizin büyük bedellere
yol açacağını zihinlerimizden çıkarmamalıyız. Darbeci anlayışın bu ülkede
yaptıkları ve hususen 15 Temmuz gecesi yaşananlar göz önüne alındığında,
darbecilere ve darbelere ilişkin tavrın ne olması gerektiği kendiliğinden
ortaya çıkmaktadır.
15
Temmuz gecesi millete kasteden güruhun ve siyasi macerasının ibretle üzerinde
durulması gereken birçok yönü vardır. Fakat “FETÖ” diye adlandırdığımız bu
güruhun ve sonraki akıbetinin verdiği en önemli derslerden biri, yabancı
güçlere ve onların desteğine dayanarak Türkiye’de iktidar arayışında olmanın
neticesiz kalmaya mahkûm olduğudur. Geçmişte de bu yola sapanlar, bu yöntemle
hükmünü yürütmek ve başarılar elde etmek isteyenler olmuştur; muhtemeldir ki
bundan sonra da böyleleri olacaktır. Ne var ki bu yol, çıkmaz sokaktır ve
milletimiz, sırtını Türkiye dışındaki odaklara, güçlere ve yapılara dayayanları
er geç tasfiye edecek ve mağlup edecektir.
Türkiye,
15 Temmuz gecesi gerçek yüzünü ve iş birlikçi karakterini, şüpheye yer
bırakmayacak şekilde göstermiş olan FETÖ’ye karşı başarılı bir mücadele
yürütmüştür. Yeni nesil bir terör örgütü olan ve her kılığa girebildiğini, her
olayı tahrif edebildiğini birçok defa göstermiş olan bu örgütün hangi
uluslararası amaçlara hizmet ettiği açıktır. Bu terör örgütünü sadece Türkiye
için tehdit saymak da kâfi değildir, terörün küreselleştiği bir zamanda
FETÖ’nün her ülke için, özellikle de Türkiye’yle yakın bağları olanlara yönelik
bir tehdit olduğunu da unutmamak gerekir. Türkiye’nin yaşadığı ve 15 Temmuz
gecesi zirveye çıkan tecrübeyi, bu örgütün kendine hayat alanı bulmaya
çalıştığı her dost ülkeyle paylaşıyoruz ve paylaşmaya da devam edeceğiz.
15
Temmuz gecesi iradesine sahip çıkan vatandaşlarımıza, sivillere ve görevi
başındaki emniyet güçlerine ateş açabilecek kadar cani olduğunu gösteren bu
terör örgütüne karşı, darbe gecesi oluşan mutabakatı devam ettirmemiz hayati
önem taşımaktadır. Terör örgütü FETÖ, her kılığa girebilen, her kisveyle
görülebilen bir istihbarat ve cinayet çetesidir. Bu örgütün girmeyi en çok
sevdiği kılık ise masum, mazlum ve sade vatandaş görüntüsüdür. Bu terör
örgütüne karşı hukuk içinde kalarak fakat diğer taraftan da bu örgütün her
kisveye girebilen yapısını unutmadan mücadele etmeli ve bu mücadeleyi el
birliğiyle yürütmeyi sürdürmeliyiz. 
Millî
Mücadele’nin 100’üncü yıl dönümünü idrak ettiğimiz bu yıl, 15 Temmuz darbe
girişimini anıyor olmamız derin anlamları olan bir tevafuktur. Şunu peşinen
belirtmeliyiz ki 100 yıl önce vatanımızı işgal, milletimizi esir etmek isteyen
düşman, 15 Temmuz darbe girişiminin atasıdır ve her ikisinin de gayesi aynıdır.
Bu sebeple, 15 Temmuz darbesini sadece muhteris ve sapkın bir çetenin iktidar
arayışı olarak değil, malum güçlerin Türkiye'yi zapt etme teşebbüsü, bunu da iş
birlikçiler eliyle yapma çabası saymak gerekir. 
Üç
hafta önce, Amasya Tamimi’nin 100’üncü yıl dönümünü andık. Samsun’da başlayan
istiklal harekâtının milletle buluştuğu ilk durak olan Amasya’da, Gazi Mustafa
Kemal, hükûmet konağının balkonundan halka seslenir ve bugüne de ışık tutan şu
konuşmayı yapar: “Amasyalılar, düşmanların Samsun’dan yapacağı herhangi bir
huruç hareketine karşı ayaklarımıza çarıklarımızı çekecek, dağlara çekilecek,
vatanı en son kayasına kadar müdafaa edeceğiz. Allah milletimize mağlubiyeti
gösterirse, bütün evlerimizi, mallarımızı ateşe verecek ve vatanı bir
harabezara çevirerek boş bir çöl hâlinde düşmana bırakacağız. Amasyalılar, buna
hep beraber yemin edelim. Zaferi kazanacağız, vatan kurtulacaktır.”
Gazi
Mustafa Kemal Atatürk’ün bu sözüne Amasyalıların cevabı: “Bütün Amasyalılar
emirlerinizi bekliyor Paşam.” olur. 
İşte,
bugün andığımız ruh, imrendiğimiz cesaret, örnek aldığımız kararlılık ve
gençliğimizin kuşanması gereken şuur, kahraman Amasya halkının verdiği bu
cevapla aynı imandan beslenen 15 Temmuz direnişinde aranmalı ve bulunmalıdır. 
Amasya
Tamimi’nden başlayarak bugüne kadar gelen yalnızca işgale direniş ruhu
değildir, aynı zamanda bu direnişin ancak milletle ve onun iradesine dayanarak
yapılabileceği fikri, Millî Mücadele’den bugüne miras kalan ve milletimizde
karşılığı olan bir hususiyettir. 
Nitekim,
Amasya Tamimi’ndeki “Milletin istiklalini yine milletin azim ve kararı
kurtaracaktır.” kararı, 15 Temmuz darbe girişimine karşı sokağa çıkıp
meydanları hainlerden temizleyen aziz milletimizin o geceki direnişiyle bir kez
daha tahakkuk etmiştir. 
Bu
sebeple, İzmir’e doğru suyun çatlağa akışı gibi koşturan yüz yıl önceki
süvarilerimizle, 15 Temmuz gecesi selaların gölgesinde tankı durdurmaya çalışan
şehit, aynı millet ruhunun farklı zamanlarda ortaya çıkmış mücessem hâlidir.
Dostlarımız müsterih, düşmanlarımız haberdar olsunlar ki işgal veya ilhak
niyetine bu milletin vereceği karşılık ne zaman olursa olsun yüz yıl öncesinden
ve 15 Temmuz gecesinden farklı olmayacaktır. Yüz yıl önce memleketin bir kısmı
işgal altındayken milletimizi harekete, ordularımızı taarruza geçiren, “İlk
hedefiniz Akdeniz’dir, ileri!” emri hâlâ diridir, etkilidir ve lüzumu hâlinde yerine
getirilmesi mecburi bir vazifedir. Yüz yıl önce manda ve himaye peşinde
koşanlara rağmen tam bağımsızlık iradesinde olanlar nasıl kazandıysa bugün de
aynısı olacaktır. 
Türkiye
büyük bir devlettir, kendisine dostane uzatılan her eli sıkmaya, adalete dayalı
her teklifi müzakere etmeye ve milletinin şerefini hesaba katan her teklifi
kabule hazırdır. Aksine tavırların ve dayatmaların bu yüce kapıda alıcısı
yoktur, olmayacaktır. 
Sözün
burasında, 15 Temmuz gecesi yüce Meclis bombaların hedefi hâline gelmişken
buradan ayrılmayan, milletiyle birlikte ihanete geçit vermeyen, parti ayrımını
bir tarafa bırakıp darbeye karşı duran her bir milletvekili arkadaşıma, darbeye
karşı kati bir duruş ortaya koyan bütün siyasetçilerimize, siyasi
partilerimizin yöneticilerine şükranlarımı sunuyorum. O gece darbeci çeteye
karşı cesaretle ve dirayetle hareket eden, darbecilerin gasbettiği ve milleti
bombalayan uçak ve helikopterler için “vur” emri veren dönemin Başbakanı Sayın
Binali Yıldırım’ı saygıyla selamlıyorum. (AK PARTİ sıralarından alkışlar) 
Yine,
büyük bir takdirle ifade etmek gerekir ki dönemin TBMM Başkanı Sayın İsmail
Kahraman başta olmak üzere hem burada hem de illerinde o darbe girişimine karşı
duran milletvekili arkadaşlarımız Gazi Meclisin şanına ve mirasına ne kadar
layık olduklarını göstermişlerdir. (AK PARTİ sıralarından alkışlar) 
Bu
şuurla ve inançla, 15 Temmuz darbe girişimine karşı basiretli ve cesur
liderliğiyle milletimizi ve ülkemizi o karanlıktan çıkaran Sayın
Cumhurbaşkanımız Recep Tayyip Erdoğan’a şükranlarımızı sunuyorum. (AK PARTİ
sıralarından alkışlar) O gece Türkiye’yi, iradesini ve istikbalini korumak için
mücadele ederken yaralanan gazilerimizi minnetle ve hayırlı ömür temennimizle
selamlıyorum ve hain darbe girişimine karşı vücutlarını siper, canlarını feda
eden ve şehadete yükselen bütün vatan evlatlarını gıptayla, şükranla ve
rahmetle anıyorum. (AK PARTİ sıralarından alkışlar) 
Sözlerimi,
üç yıl önce, 15 Temmuz gecesinde şehitlerimizin ve gazilerimizin kuşandığı
“Cehennem olsa gelen, göğsümüzde söndürürüz.” iman ve kararlılığının ilhamıyla
bitiriyorum. 
Vatan
bölünmez, millet yenilmez, Türkiye mağlup edilemez. (AK PARTİ, MHP ve İYİ PARTİ
sıralarından alkışlar) 
Hepinizi
saygıyla selamlıyorum. 
Sayın
milletvekilleri, alınan karar gereğince, Türkiye Büyük Millet Meclisinde temsil
edilen siyasi parti grubu başkanlarına onar dakika süreyle, ayrıca Türkiye
Büyük Millet Meclisinde grubu bulunmayan siyasi parti temsilcilerinden birer
kişiye, üçer dakikayı geçmemek üzere, söz vereceğim.
Söz
sırasını okuyorum: 
Adalet
ve Kalkınma Partisi Meclis Grubu Başkanı, Ankara Milletvekili Sayın Mehmet Naci
Bostancı’nın yerine İstanbul Milletvekili, Grup Başkan Vekili Sayın Mehmet Muş.
Cumhuriyet
Halk Partisi Genel Başkanı ve Meclis Grubu Başkanı, İzmir Milletvekili Sayın
Kemal Kılıçdaroğlu’nun yerine Sakarya Milletvekili, Grup Başkan Vekili Sayın
Engin Özkoç. 
Halkların
Demokratik Partisi Eş Genel Başkanı ve Meclis Grubu Başkanı, İstanbul
Milletvekili Sayın Pervin Buldan’ın yerine İstanbul Milletvekili, Grup Başkan
Vekili Sayın Hakkı Saruhan Oluç. 
Milliyetçi
Hareket Partisi Genel Başkanı ve Meclis Grubu Başkanı, Osmaniye Milletvekili
Sayın Devlet Bahçeli’nin yerine Manisa Milletvekili, Grup Başkan Vekili Sayın
Erkan Akçay. 
İYİ
PARTİ Meclis Grubu Başkanı, Edirne Milletvekili Sayın Orhan Çakırlar’ın yerine
İstanbul Milletvekili, Grup Başkan Vekili Sayın Yavuz Ağıralioğlu. 
Türkiye
İşçi Partisi Genel Başkanı ve İstanbul Milletvekili Sayın Erkan Baş. 
Saadet
Partisi adına, İstanbul Milletvekili Sayın Nazır Cihangir İslam. 
Büyük
Birlik Partisi Genel Başkanı ve Ankara Milletvekili Sayın Mustafa Destici. 
Demokrat
Parti Genel Başkanı ve Afyonkarahisar Milletvekili Sayın Gültekin Uysal. 
Değerli
arkadaşlar, ilk söz, Adalet ve Kalkınma Partisi Meclis Grubu Başkanı, Ankara
Milletvekili Sayın Mehmet Naci Bostancı’nın yerine İstanbul Milletvekili, Grup
Başkan Vekili Sayın Mehmet Muş’a aittir. 
Buyurun
Sayın Muş. (AK PARTİ sıralarından alkışlar) 
ADALET
VE KALKINMA PARTİSİ GRUP BAŞKAN VEKİLİ MEHMET MUŞ (İstanbul) – Sayın Cumhurbaşkanım,
Sayın Meclis Başkanımız, değerli milletvekilleri, aziz milletimiz; bugün, 15
Temmuz darbe girişiminin 3’üncü yıl dönümünde millî iradenin tecelligâhı
Türkiye Büyük Millet Meclisinde bir arada bulunmaktayız. 
Bundan
tam üç yıl önce, aziz milletimiz, caddelerde, sokaklarda, kışlaların önünde
tanklara karşı gövdesini siper ederken, Meclisin etrafı tanklarla çevrilmişken,
bizler de buradan yani milletin Meclisinden darbeci hainlere meydan okuyorduk.
Çünkü biliyorduk ki aziz milletimiz, tarihi boyunca hiçbir zaman işgale boyun
eğmemiş, bağımsızlığını ve istiklalini hiçbir güce teslim etmemiştir. Bu
milletin özünde, mayasında vatan şuuru hep var olmuştur çünkü inancımıza,
geleneklerimize ve anlayışımıza göre vatan, sadece üzerinde yaşanılan bir
toprak parçası değildir; vatan, şüheda kanıyla sulanmış aziz şehitlerimizin
bizlere emanetidir. İşte onun içindir ki istiklal şairimiz Mehmet Akif Ersoy “Bastığın yerleri 'toprak!' diyerek geçme, tanı./Düşün altındaki binlerce kefensiz yatanı.”
demiştir. İşte onun içindir ki 1915’te düşman askerleri Çanakkale’yi
zorladığında, bu çelikten iradeye çarpıp büyük bir yenilgi almış ve geri dönmek
zorunda kalmıştır. İşte onun içindir ki Gazi Mustafa Kemal Atatürk, 19 Mayıs
1919’da Samsun’a ayak bastığında, Millî Mücadele’mizin diğer kahramanlarıyla
birlikte yayınladığı Amasya Genelgesi’nde, Erzurum ve Sivas Kongrelerinde
“Milletin bağımsızlığını yine milletin azim ve kararlılığı kurtaracak.”
demiştir çünkü bu millete ve onun sahip olduğu millî şuura güvenmiştir. 
15
Temmuz 2016’da Türk milleti, vatanımızı işgal etmek isteyen darbeci hainlere
geçit vermemiştir. O gece milletimiz büyük bir kahramanlık destanı yazmıştır.
Çanakkale ruhu, Kuvayımilliye şuuru, 15
Temmuzda yeniden dirilmiştir. Bu aziz millet, şehitler vermiş, gaziler vermiş
fakat vatanını vermemiştir, bayrağını yere düşürmemiştir, hain darbecilerin
planlarını boşa çıkarmıştır.
Asker
kılığına girmiş ama bizim Mehmetçik’imizle alakası olmayan bu darbecilerin
planı Hükûmeti, devleti teslim almak ve millî iradenin tecelligâhı olan
Meclisin iradesini gasbetmekti. Bu halkı silahla, tankla, topla, uçakla,
mermiyle sindireceklerini sandılar. Cumhurbaşkanlığı Külliyesi’ni, Türkiye
Büyük Millet Meclisini, Emniyet binalarını, sokakları ve caddeleri bombalayarak
milletimizin cesaretini kıracaklarını zannettiler. Cumhurbaşkanımızın,
Hükûmetimizin, milletvekillerinin, polisimizin, askerimizin ve en önemlisi de
aziz milletimizin hemen teslim olacağını düşündüler. Oysa Sayın
Cumhurbaşkanımız Recep Tayyip Erdoğan’ın o gece tarihe damga vuran şu sözleri
hâlâ hafızalardadır: “Halkın gücünün üstünde bir güç tanımadım bugüne kadar.
Milletimizi meydanlara davet ediyorum, ben de Cumhurbaşkanı olarak meydanlara
geliyorum. Kesinlikle bu darbecilerin başarılı olacağına inanmıyorum. Tarih boyunca
bu darbeciler başarılı olamamışlardır.” Bu sözler, Türkiye’de tarihin akışında
çok önemli bir yere oturmuştur, darbenin engellenmesinde milletimize öncülük
etmiştir. 
Değerli
milletvekilleri, 17-25 Aralık yargı ve bürokrasi eliyle başaramadıkları darbe girişimini
bu kez silahla yapabileceklerini zannettiler fakat bu milleti tanımayan, bu
milletin özündeki cevheri bilmeyen hain darbeciler yanıldılar. Bu aziz milletin
evlatları, 15 Temmuzda “önce vatan” diyerek canı pahasına vatanını savunmuştur,
darbeyi çıplak elleriyle durdurmuştur. 
Silahlı
Kuvvetlerimizin büyük bir çoğunluğunu teşkil eden vatansever Türk Silahlı
Kuvvetleri mensupları bu hain darbe girişimine iştirak etmemiştir. Şehidimiz
Ömer Halis Demir gibi kahraman vatan evlatları darbecilerin karşısına dikilmiş,
gözünü kırpmadan şehadet makamına yürümüştür. Onun içindir ki halkımızın
“peygamber ocağı” olarak nitelendirdiği ve milletimizin göz bebeği olan
ordumuzu bu hain darbecilerden ayrı tutuyor ve bu darbecileri asker olarak
nitelendirmiyoruz. Keza, kahraman Emniyet teşkilatımız yani polisimiz de
darbecilere karşı yaptıkları operasyonlarla, milletimizle birlikte darbeye
karşı mücadele etmiştir. 
O
gece, üyesi olmaktan her daim iftihar ettiğim Türkiye Büyük Millet Meclisi,
şanına yakışır bir duruş sergilemiştir. Meclisi açık tutarak, bu kutlu çatı
altında darbecilere meydan okuyarak darbecilerin planını altüst etmiştir. Hangi
partiden olursa olsun, o gece burada olan milletvekillerimiz, milletin
emanetine sahip çıkmıştır. Kurtuluş Savaşı’nda Polatlı’dan top sesleri
duyulurken bile yılmamış olan Gazi Meclis, 15 Temmuzda bombaların hedefi
olduğunda da dimdik durmuş ve ikinci kez “Gazi Meclis” mertebesine ulaşmıştır.
Duvarında “Egemenlik kayıtsız şartsız milletindir.” yazan Meclisimiz, milletin
emanetini hiçbir güce teslim etmemiştir. Türk milleti ve kutlu Meclis tüm
dünyaya demokrasi dersi vermiştir.
Darbe
girişiminden sonra devletimiz, bu darbeye yeltenen terör örgütüne karşı büyük
bir mücadele yürütmüştür. Darbeci hainler ve onların iş birlikçileri teker
teker yakalanmış ve yargıya teslim edilmiştir. Bağımsız yargı, bu hainlere hak
ettikleri cezaları vermeye devam etmektedir. FETÖ’yle mücadele elbette tamamen
nihayete ermemiştir. Devletimiz büyük bir titizlikle ve teyakkuz hâlinde, hukuk
içerisinde bu mücadeleyi sürdürmektedir. 15 Temmuz, milletin kendi iradesine
sahip çıkması bakımından bir dönüm noktası olmuştur. Bundan sonra her kim ki
darbeyi, millete silah doğrultmayı aklının ucundan bile geçirirse karşısında
topyekûn milletimizi bulacaktır. 
Değerli
milletvekilleri, aziz milletimiz, darbeler dönemini bir daha açılmamak üzere
kapatmıştır. Bundan sonra darbeci hainler demokrasiyi kesintiye uğratamayacak,
iktidarları sadece ve sadece sandıkta millet belirleyecektir.
Sayın
Başkan, değerli milletvekilleri; 27 Mayıs 1960’tan 15 Temmuz 2016’ya kadar
gerçekleştirilen tüm darbelerde, darbe girişimlerinde ve muhtıralarda hep bir
dış destek bulunmaktadır. Türkiye'nin büyümesini, gelişmesini, kalkınmasını
istemeyen bazı dış güçler, kendi menfaatlerine uymayan hükûmetleri devirmek,
millî iradeyi akamete uğratmak için bu darbe girişimlerini örtülü bir şekilde
desteklemişlerdir. Hatta 12 Eylül 1980 darbesi sonrası “Bizim çocuklar
başardı.” deme cüretini bile göstermişlerdir. Teröre finansman sağlayan ve
terörü elinde koz olarak tutan dış güçler, darbecileri maşa olarak
kullanmıştır, darbeciler eliyle Türkiye’ye istikamet çizmeye çalışmışlardır.
Buradan, Türkiye Büyük Millet Meclisinden bir kez daha çağrımızı yineliyoruz:
251 şehidimizin katili terör örgütü elebaşını topraklarınızda himaye etmeyin,
bu darbeciyi Türkiye’ye teslim edin. Şu unutulmasın ki hiçbir gerekçe darbeleri
meşru kılamaz, hiçbir gerekçe darbecileri aklayamaz. “Ama” demeden, “fakat”
demeden tüm darbeler ve darbe girişimleri lanetlenmelidir.
Sayın
Başkan, değerli milletvekilleri; üç tarafı denizlerle kaplı, toprakları mümbit
Anadolu coğrafyasında bulunan ülkemizde paylaşamayacağımız hiçbir şey yok. Bu
vatan hepimizin. Yedi coğrafi bölgemizle, kültürel zenginliğimizle tıpkı bir
mozaiğin parçaları gibiyiz, bir zincirin birbirini tamamlayan halkaları
gibiyiz. Unutmayalım ki 15 Temmuzda darbeye karşı sokağa çıkan bu milletin
evlatları yanındaki kahramanlara “Sen Alevi misin, Sünni misin, Türk müsün,
Kürt müsün, Arap mısın?” dememiş, birlikte, omuz omuza mücadele etmişlerdir.
İşte bu milleti ayakta tutan bu ruhtur. Millet olma bilinci budur. İşte onun
için bu milletin binlerce yıldır güçlü devleti vardır. Türkiye Büyük Millet
Meclisinin üyeleri olarak bizler de 15 Temmuz gecesi gösterdiğimiz ortak duruşu
tüm millî meselelerde devam ettirmeliyiz. Söz konusu olan milletin menfaatleri
ise devletimizin ve milletimizin bekası ise terörle mücadele ise tüm siyasi
tartışmaları bir yana koyarak ortak bir duruş sergilemeliyiz. Birbirimizi
dinleyerek, farklılıklarımızı zenginlik sayarak tahammül ve hoşgörü içerisinde
bu ülkenin tüm meselelerinde ortak aklı egemen kılabiliriz. 15 Temmuzda bu
milletin ortaya koyduğu millî birliği ve beraberliği siyaset kurumu olarak
sürdürebiliriz, ekonomi, dış politika, siyasi ve sosyal hangi mesele olursa
olsun bunlarla ilgili ortak çözümler üretebiliriz. 
Değerli
milletvekilleri, dünya zor bir süreçten geçiyor, bir yanda ticaret savaşları,
diğer yanda, hemen yanı başımızda, Suriye’de cereyan eden ve tüm Orta Doğu’yu
saran bölgesel sorunlarla karşı karşıyayız. Doğu Akdeniz’de Türkiye'nin ve
Kuzey Kıbrıs Türk Cumhuriyeti’nin haklarını sonuna kadar savunmak için
devletimizin attığı kararlı adımlara karşılık hasmane tutumla karşı karşıyayız.
FETÖ, PKK, PYD, DHKP-C, DEAŞ gibi terör örgütleriyle mücadele içerisindeyiz.
Unutmayalım ki FETÖ terör örgütünü himaye edenler, Suriye’nin kuzeyinde PKK ve
PYD eliyle başka bir operasyona girişme yollarını aramaktadırlar. Böyle bir
ortamda, milletvekilleri olarak bizler bu tehditlere karşı ortak bir bilinçle
hareket etmeliyiz. Milletimiz siyaset kurumu olarak bizden bu birlik ve
beraberliği bekliyor. Milletin 15 Temmuzda ortaya koyduğu ruh bizlere rehber
olmalıdır. Bizler bu ruhu koruduğumuz sürece ne dış güçlerin sinsi oyunları ne
de kapalı kapılar ardında milletimize kurulan tuzaklar başarılı olamayacaktır. 
Bu
duygularla 15 Temmuzda şehit olan tüm vatandaşlarımıza Cenab-ı Allah’tan rahmet
diliyor, gazilerimize minnetlerimizi, şükranlarımızı sunuyor, teşekkür
ediyorum. (AK PARTİ ve MHP sıralarından alkışlar) 
BAŞKAN
– Teşekkür ederim Sayın Muş.
Şimdi,
söz sırası, Cumhuriyet Halk Partisi Genel Başkanı ve Meclis Grubu Başkanı İzmir
Milletvekili Sayın Kemal Kılıçdaroğlu’nun yerine Sakarya Milletvekili Grup
Başkan Vekili Sayın Engin Özkoç’a aittir.
Buyurun
Sayın Özkoç. (CHP sıralarından alkışlar) 
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Sakarya) – Sayın Başkan, değerli
milletvekili arkadaşlarım; hepinizi saygıyla selamlıyorum.
15
Temmuz Fetullahçı terör örgütünün darbe girişimidir, cumhuriyet tarihimizin en
kanlı darbe girişimidir; milletimizin ve milletvekillerimizin meşru direnme
hakkıyla engellenmiştir. Bu uğurda yaşamını yitiren şehitlerimize Allah’tan
rahmet diliyoruz, gazilerimize minnetlerimizi sunuyoruz. 
Sayın
Başkan, değerli milletvekili arkadaşlarım; 15 Temmuz darbe girişiminin öncesi
ve sonrası vardır; öncesi: Dershaneler, yurtlar, Türkçe Olimpiyatları, Millî
Eğitimde, orduda, yargıda örgütlenmeler, iş dünyasında örgütlenme ve siyaseti
araç olarak kullanmak. Bunu biraz daha açacak olursak bu dönemde kim Fetullahçı
terör örgütüne daha çok yardımcı olmuştur? Bunun cevabını Sayın Cumhurbaşkanı
vermektedir. 8 Haziran 2018’de Cumhurbaşkanı “FETÖ’nün bizim zamanımızda
büyüdüğü iddiasını ben reddetmem.” demektedir. “17 üniversite istediler, verdik;
okul için yer istediler, verdik; ‘Türkçe Olimpiyatları’ dediler, ‘Tamam.’
dedik; yurt dışında destek istediler, verdik. Ne istedilerse verdik.” demiştir.
(AK PARTİ sıralarından sıra kapaklarına vurmalar, gürültüler) Oysa ki asıl olay
tam da bu değildi. Asıl olay, Balyoz ve Ergenekon davalarıdır... (AK PARTİ
sıralarından gürültüler)
ORHAN
KIRCALI (Samsun) – Ayıp ediyorsun!
BAŞKAN
– Arkadaşlar, lütfen...
ENGİN
ÖZKOÇ (Devamla) – ...Askerî Casusluk’tur, Amirallere Suikast, Poyrazköy, Kozmik
Oda ve daha niceleridir. (AK PARTİ sıralarından sıra kapaklarına vurmalar,
gürültüler)
ZÜLFÜ
DEMİRBAĞ (Elâzığ) – Tam size yakışan bir konuşma yapıyorsun!
ORHAN
KIRCALI (Samsun) – Ayıp ediyorsun!
BAŞKAN
– Arkadaşlar, lütfen...
ENGİN
ÖZKOÇ (Devamla) – Değerli arkadaşlarım, FETÖ uzun yıllardan beri örgütleniyor
fakat Türkiye’yi tek başına idare eden bir kişi sayesinde hiç bu kadar güçlü
bir duruma kavuşmamıştı. (AK PARTİ sıralarından gürültüler)
ORHAN
KIRCALI (Samsun) – Ayıp ediyorsun, ayıp!
BAŞKAN
– Arkadaşlar...
ENGİN
ÖZKOÇ (Devamla) – Bir kişinin denetimsiz iktidarı sayesinde FETÖ darbe
girişiminin altyapısını hazırlayan savcı Zekeriya Öz’ün önü açılıyordu. (AK
PARTİ sıralarından gürültüler)
ORHAN
ERDEM (Konya) – Yazıklar olsun!
ENGİN
ÖZKOÇ (Devamla) – Zekeriya Öz “Arkanda ben varım.” diyen dönemin Başbakanı
sayesinde darbenin bütün hazırlıklarını elini kolunu sallayarak yapıyordu. (AK
PARTİ sıralarından gürültüler)
OSMAN
AŞKIN BAK (Rize) – Tankların önünden niye kaçtınız?
BAŞKAN
– Arkadaşlar...
ENGİN
ÖZKOÇ (Devamla) – Bu ülkenin Genelkurmay Başkanı bir terör örgütünün
mensuplarının gizli tanıklığıyla müebbet hapse mahkûm ediliyordu. Darbeci
generaller ve subaylar tek tek önemli yerlere atanıyordu. (AK PARTİ
sıralarından gürültüler)
ZÜLFÜ
DEMİRBAĞ (Elâzığ) – 15 Temmuz gecesi liderin neredeydi?
ENGİN
ÖZKOÇ (Devamla) – Vatanseverler yargılanırken ölüyorlar, hainler görev başına
getiriliyorlardı. 
OSMAN
AŞKIN BAK (Rize) – Havaalanından kaçanlardan bahset!
ENGİN
ÖZKOÇ (Devamla) – Basın mensuplarının, akademisyenlerin, dünyaca ünlü tıp
adamlarının, vatanseverlerin sesleri hücrelerde yankılanıyordu. Adil Öksüz
denilen sözde imam, istihbarata ve emniyet güçlerine rağmen Türkiye’de cirit
atıyor ve darbe planlıyordu. 
BAHAR
AYVAZOĞLU (Trabzon) – Yazıklar olsun!
ENGİN
ÖZKOÇ (Devamla) – 15 Temmuz FETÖ’cü generallerin emriyle köprüler kesiliyor,
basın-yayın organları ele geçirilmeye çalışılıyor, Gazi Meclis darbeciler
tarafından bombalanıyordu. (AK PARTİ sıralarından gürültüler)
BAŞKAN
– Arkadaşlar, lütfen… Cevap verilebilir, böyle bir usul yok. 
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Ankara’da bulunan
Cumhuriyet Halk Partisi milletvekilleri ve diğer siyasi partili milletvekili
arkadaşlarımız Türkiye Büyük Millet Meclisine gelerek “Öleceksek bu çatı
altında ölelim.” dediler, Meclis demokrasimize sahip çıktı. Çünkü bu Meclis, bu
vatan hepimizindi. Halk sokaklara çıktı, tankların önüne geçti, 251 insanımız
şehit düştü, binlercesi yaralandı. (AK PARTİ sıralarından gürültüler)
OSMAN
AŞKIN BAK (Rize) – Kendi genel başkanın neredeydi? 
BAŞKAN
– Arkadaşlar, sessiz olalım.
Sayın
Bak…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Darbe engellendi. El
birliğiyle meşru direnme hakkımızı kullanarak darbenin önüne geçtik. Darbeyi ne
MİT ne bir istihbarat birimimiz haber verdi. Türkiye ve ülkenin Cumhurbaşkanı
eniştesinden öğrendi darbeyi. (AK PARTİ sıralarından gürültüler)
OSMAN
AŞKIN BAK (Rize) – Sen kendi genel başkanına bak! Tankların arasından nasıl
geçti? 
BAŞKAN
– Sayın Osman Aşkın Bak…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Adil Öksüz yakalandı,
çırılçıplak soyulup kelepçelendi, sonra kelepçeleri söküldü, tekrar giydirildi,
eline pasaportu verildi ve bırakıldı. 
NİLGÜN
ÖK (Denizli) – Yazıklar olsun!
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Zekeriya Öz elini
kolunu sallayarak yurt dışına çıktı, kendisinden hâlâ haber alınamıyor. 
Bütün
bu organizasyonların arkasında dimdik duran kişi “Hata ettik, yanıldık,
affedin.” dedi ve hâlâ Cumhurbaşkanı. (AK PARTİ sıralarından gürültüler, sıra
kapaklarına vurmalar) 
MEHMET
ERDOĞAN (Gaziantep) – Yazıklar olsun, yazıklar!
ŞAHİN
TİN (Denizli) – Size yazıklar olsun!
YELDA
EROL GÖKCAN (Muğla) – Yazıklar olsun, yazıklar olsun!
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – FETÖ yayın organı Zaman
gazetesinin sahiplerinden Fettah Tamince dışarıda, servetine servet katıyor. 
BAŞKAN
– Sayın Özkoç…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Bank Asyayı açanlar
suçlu değil, para yatıranlar suçlu. (AK PARTİ sıralarından gürültüler, sıra
kapaklarına vurmalar)
BAŞKAN
– Arkadaşlar…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – İsyan 15 Temmuz gecesi
tankların önüne kendini atan vatandaşlarımızdan geliyor. (AK PARTİ sıralarından
gürültüler, sıra kapaklarına vurmalar)
BAŞKAN
– Sayın Özkoç… Sayın Özkoç…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – 15 Temmuz gazisi Sabri
Ünal o geceden sağ çıkmayı başardı… (AK PARTİ sıralarından gürültüler, sıra
kapaklarına vurmalar)
BAŞKAN
– Arkadaşlar, lütfen…
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – …2’nci tankın
paletlerine kol ve bacağı denk geldi. Cumhurbaşkanı bu kişiyi kürsüye çıkarıp
alnından öptü. (AK PARTİ sıralarından gürültüler, sıra kapaklarına vurmalar)
BAŞKAN
– Arkadaşlar, sessiz olalım. 
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Neydi ülkemiz için
canını ortaya koyan gazimizi isyan ettiren? (AK PARTİ sıralarından gürültüler,
sıra kapaklarına vurmalar) Fetullahçılarla çocukluktan beri Pensilvanya’ya
defalarca giden, FETÖ’nün çağrısıyla üniversite kuran…
BAŞKAN
– Arkadaşlar, lütfen sessiz olalım. 
MEHMET
ERDOĞAN (Gaziantep) – Sayın Başkan, bu kadar da olmaz, burası darbe savunulacak
yer değildir!
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – …AKP-FETÖ kavgasından
sonra bile Zaman gazetesinde hisse satın alan Fettah Tamince’nin yargıdan
tertemiz çıkmasıydı. (AK PARTİ sıralarından gürültüler, sıra kapaklarına
vurmalar) 
BAŞKAN
- Tamam, cevap verilebilir. 
MEHMET
ERDOĞAN (Gaziantep) – Cumhuriyet Halk Partisi her zaman darbeyi savunmuştur.
ZÜLFÜ
DEMİRBAĞ (Elâzığ) – O gece liderin neredeydi?
BAŞKAN
– Cevap verilebilir.
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – FETÖ’nun okullarıyla,
sendikasıyla, bankasıyla bir şekilde yolu kesişmiş olan insanlar, çocukları,
kardeşleri sorgusuz sualsiz işten atılıyorlardı. (AK PARTİ sıralarından
gürültüler, sıra kapaklarına vurmalar) 
BAŞKAN
– Arkadaşlar… 
MEHMET
ERDOĞAN (Gaziantep) – 15 Temmuz şehitlerimize hakaret var burada!
Şehitlerimize, partililerimize hakaret yapılıyor. Bu kürsü bunun yeri değildir.

CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Darbe girişiminin kilit
ismi 141 kez ağırlaştırılmış müebbet hapse mahkûm edilen Mehmet Dişli’nin
ağabeyi Şaban Dişli büyükelçi yapılıyordu. (CHP sıralarından alkışlar; AK PARTİ
sıralarından gürültüler, sıra kapaklarına vurmalar) 
MEHMET
ERDOĞAN (Gaziantep) – O kürsüde darbeler savunulamaz!
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Darbe girişimiyle
ilgili 289 dava açıldı, onlarca ağırlaştırılmış müebbet, binlerce hapis cezası
alan kişi var, on binlerce insan işten çıkartıldı. (CHP sıralarından alkışlar;
AK PARTİ sıralarından gürültüler, sıra kapaklarına vurmalar)
MEHMET
ERDOĞAN (Gaziantep) – Sayın Başkan, darbeyi savunuyor! Olamaz böyle bir şey!
Olamaz!
BAŞKAN
– Bir şey duyamıyorum ben burada. 
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Bu kişilerin içinde
asker olan var, polis var, öğretmen var, esnaf var, işsiz var fakat bir tek
siyasi yok. 
Peki,
ne yapacağız? (AK PARTİ sıralarından gürültüler, sıra kapaklarına vurmalar) 
MUHAMMED
FATİH TOPRAK (Adıyaman) – Bu darbeye destek veren sizsiniz!
BAŞKAN
– Arkadaşlar… 
CUMHURİYET
HALK PARTİSİ GRUP BAŞKAN VEKİLİ ENGİN ÖZKOÇ (Devamla) – Değerli Başkan,
saygıdeğer milletvekilleri; çözüm, güçlü Parlamentodadır. (CHP sıralarından
alkışlar; AK PARTİ sıralarından gürültüler, sıra kapaklarına vurmalar) 15
Temmuz gecesi Gazi Meclisimizde ölümü göze alan tüm siyasi partiler el
birliğiyle güçlü parlamenter sistemi yeniden tesis etmeliyiz, 15 Temmuz darbe
girişimi ve ardından gelen 20 Temmuz sivil darbesinin ülkemizde yarattığı
enkazı kaldırmalıyız. (CHP sıralarından alkışlar; AK PARTİ sıralarından
gürültüler, sıra kapaklarına vurmalar) Yeni darbelerin oluşmasına engel
olmalıyız, demokrasiyi iyi işleyen bir parlamenter sistem hâline getirmeliyiz.
Güçler ayrılığının temelinde güçlü Meclis, bağımsız yargı ve denetlenebilir bir
yürütme olmalıdır. Bağımsız yargıyı da denetlenebilir yürütme olmadan
başaramayız. 
15
Temmuz kendi halkına kurşun sıkan FETÖ’yü de ona yol verenleri de asla
unutturmayacaktır. (CHP sıralarından alkışlar; AK PARTİ sıralarından
gürültüler, sıra kapaklarına vurmalar) Eğer kurucu bir lider arıyorsak o kurucu
liderin adı “Mustafa Kemal Atatürk”tür. (CHP sıralarından “Bravo” sesleri,
alkışlar) Eğer bir rejim arıyorsak onun adı “laik ve demokratik Türkiye
parlamenter sistemi”dir. (CHP sıralarından alkışlar; AK PARTİ sıralarından “Yuh””
sesleri, gürültüler) Eğer uğruna ölecek vatan arıyorsak o vatanın adı “Türkiye
Cumhuriyeti”dir. 
Saygılar
sunuyorum. (CHP sıralarından alkışlar; AK PARTİ sıralarından “Yuh!” sesleri,
gürültüler)
ZÜLFÜ
DEMİRBAĞ (Elâzığ) – O gece liderin neredeydi?
MEHMET
NACİ BOSTANCI (Ankara) – Sayın Başkan… (AK PARTİ sıralarından gürültüler) 
BAŞKAN
– Değerli arkadaşlar… Değerli arkadaşlar, özel bir gündemle toplandık. Bu
gündemin manasına, ruhuna uygun bir toplantı cereyan etmesini arzu ediyorum,
hepinizin de bunu arzu ettiğini biliyorum. Usulüyle yürütelim. 
Sayın
Bostancı… (AK PARTİ sıralarından gürültüler)
Bir
dakika… Arkadaşlar, grup başkan vekiliniz konuşuyor. 
MEHMET
NACİ BOSTANCI (Ankara) – Sayın grup başkan vekili yapmış olduğu konuşmada çok
provokatif bir dille hain terör örgütü ile Sayın Cumhurbaşkanımız arasında bir
yakınlık, ilişki varmış imasında bulunmuştur. Bu çerçevede söz istiyorum.
BAŞKAN
– Buyurun Sayın Bostancı. (AK PARTİ sıralarından alkışlar)
V.- SATAŞMALARA İLİŞKİN KONUŞMALAR
1.- Ankara Milletvekili Mehmet Naci Bostancı’nın, Sakarya Milletvekili
Engin Özkoç’un yaptığı konuşması sırasında Adalet ve Kalkınma Partisi Genel
Başkanına sataşması nedeniyle konuşması
MEHMET
NACİ BOSTANCI (Ankara) – Sayın Başkanım, değerli arkadaşlar, hepinizi öncelikle
saygıyla selamlıyorum.
15
Temmuzu hatırlayalım. 15 Temmuz gecesi Marmaris’e bir suikast timi gitmişti,
hedeflerinde Sayın Cumhurbaşkanı vardı. Biraz önce bu konuşmayı yapan Sayın
Engin Özkoç da herhâlde o olayları takip etmiştir. O alçak terör örgütünün hedefindeki
1 numaralı isim Sayın Cumhurbaşkanıydı. 
RADİYE
SEZER KATIRCIOĞLU (Kocaeli) – Ve ailesi!
MEHMET
NACİ BOSTANCI (Devamla) – 1 numaralı hasım Sayın Cumhurbaşkanıydı. (AK PARTİ
sıralarından alkışlar) 
MUHAMMET
EMİN AKBAŞOĞLU (Çankırı) – Sayın Özkoç’un da hedefinde Sayın Cumhurbaşkanımız
vardı. 
MEHMET
NACİ BOSTANCI (Devamla) – Beni üzen şudur: Aynı gece burada bütün partilerden
milletvekilleri vardı ve onlar demokrasiye sahip çıktılar. Lütfen Marmaris’i
hatırlayın, oradaki suikast timini hatırlayın ve burada darbeye direnen bütün
partilerden milletvekillerini hatırlayın. 
Sayın
Engin Özkoç, sizin konuşmanız Marmaris’e paralel düşüyor, başka hiçbir yere
değil. (AK PARTİ sıralarından “Bravo!” sesleri, ayakta alkışlar) 
Biz,
burada, Türkiye’nin demokrasisine, millet iradesine kastetmiş bir terör
örgütüne karşı, şurada bulundukları partiler farklı olsa bile… (AK PARTİ ve CHP
sıraları arasında karşılıklı laf atmalar)
BAŞKAN
– Arkadaşlar…
MEHMET
NACİ BOSTANCI (Devamla) – Sayın Başkan…
BAŞKAN
– Arkadaşlar, lütfen…
MEHMET
NACİ BOSTANCI (Devamla) – Değerli arkadaşlar, burada farklı partiler var,
farklı yaklaşımlar var, farklı gelecek tasavvurları var ama temel bir
hususiyetimiz ortak. (AK PARTİ ve CHP sıraları arasında karşılıklı laf atmalar)
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – Biz demokrasiden yanayız, millet iradesinden yanayız;
hepimiz böyleyiz. Burada, hiçbir parti, aralarındaki siyasi rekabet
dolayısıyla…
BAŞKAN
– Sayın Bostancı, bir dakika…
Buyurun.

MEHMET
NACİ BOSTANCI (Devamla) – …terör örgütüne yönelik bir angajman çerçevesinde bu
rekabeti yürütme haksızlık ve hadsizliğine sahip çıkamaz. (AK PARTİ
sıralarından alkışlar) Türkiye’nin geçmişinde neler olduğunu hepimiz biliyoruz,
millet balık hafızalı değil. Sayın Özkoç Ergenekon ve Balyoz olaylarından
bahsetti. 
Onları
kim yargılamıştı Sayın Özkoç? FETÖ terör örgütü.
AHMET
KAYA (Trabzon) - Savcısı kimdi? 
MEHMET
NACİ BOSTANCI (Devamla) – O zamanlar aynı yalanlarla, ihbarlarla, sahtekâr
yöntemlerle bu işleri yürüttüğünü söylüyordunuz. 
AHMET
KAYA (Trabzon) – Milletin aklıyla alay etmeyin!
MEHMET
NACİ BOSTANCI (Devamla) - Aynı yöntemlerle bunlar 17-25 Aralığı
gerçekleştirdiğinde sizin pozisyonunuz neydi, düşünmek lazım. (AK PARTİ
sıralarından alkışlar) 
MUHAMMET
EMİN AKBAŞOĞLU (Çankırı) - Şantaj, montaj kasetleri burada yayınlandı! 
MEHMET
NACİ BOSTANCI (Devamla) - Mesele acaba ilke mi? Mesele demokrasi mi? 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Bostancı. 
MEHMET
NACİ BOSTANCI (Devamla) – Mesele hak ve hukuka sahip çıkmak mı, yoksa her
hâlükârda ve her şartta iktidara yönelik bir akılla davranmak ve her türlü yola
müracaat etmek mi? Bu konuda kendinizi “check” etmeniz gerekiyor. 
Aslında
söylenecek çok söz var. Böyle bir günde, emin olun, gönül isterdi ki burada
Meclis, 15 Temmuzun hatırasına sahip çıksın. Özgür Özel buradaydı, Levent Gök
buradaydı, bizim milletvekillerimiz buradaydı. Burada, sahip çıkılacak olan o
hatıradır; burada sahip çıkılacak olan, darbeye karşı ortak duruştur. (AK PARTİ
sıralarından alkışlar) Ama ne yazık ki farklı bir akılla, kesinlikle terör
örgütünün ekmeğine yağ sürecek bir anlayışla siyasi rekabetin bir unsuru
yapılan, onu araçlaştıran bir tavır, bir konuşma sergilenmiştir; bunun için çok
üzgünüm.
Meclisi
saygıyla selamlıyorum. (AK PARTİ sıralarından “Bravo” sesleri, alkışlar)
ENGİN
ÖZKOÇ (Sakarya) – Sayın Başkan, konuşmacı “Marmaris ruhuyla eş düşmüştür.”
diyerek bir terör örgütü ile grubumuzu… (AK PARTİ sıralarından gürültüler)
BAŞKAN
– Bir dakika arkadaşlar, lütfen, duyamıyorum.
Sayın
Özkoç…
ENGİN
ÖZKOÇ (Sakarya) – Konuşmacı, bir terör örgütü ile benim eş düştüğümü ilzam
ederek bana sataşmada bulunmuştur. Sataşmadan söz istiyorum efendim. 
BAŞKAN
– Sayın Özkoç, buyurun. (CHP sıralarından alkışlar)
Yeni
bir sataşmaya fırsat vermeden, lütfen… Özel gündemle toplandık; Millî Birlik
Günü’nün anlamına uygun olsun görüşmelerimiz, müzakerelerimiz.
2.- Sakarya Milletvekili Engin Özkoç’un, Ankara Milletvekili Mehmet Naci
Bostancı’nın sataşma nedeniyle yaptığı konuşması sırasında şahsına sataşması
nedeniyle konuşması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; burası
Türkiye Büyük Millet Meclisi. (AK PARTİ sıralarından “Hadi ya!” sesleri,
gürültüler) Türkiye Büyük Millet Meclisinde… 
BAŞKAN
– Arkadaşlar, lütfen…
ENGİN
ÖZKOÇ (Devamla) - Beni konuşturmamak sizin alışkanlığınızdır, milleti
konuşturmamak da sizin alışkanlığınızdır. (AK PARTİ sıralarından “Ne alakası
var?” sesleri, gürültüler)
Burası
Türkiye Büyük Millet Meclisi. Türkiye Büyük Millet Meclisinde 15 Temmuzu
konuşurken 15 Temmuzdaki bu darbe girişimine alet olanları, bu darbe girişimine
yardım ve yataklık yapanları, bu darbe girişimini hazırlayan… 
ŞAHİN
TİN (Denizli) – Yalan söylüyorsun!
ENGİN
ÖZKOÇ (Devamla) - … az önce sizin de ifade ettiğiniz gibi, Zekeriya Öz’ün “Ben
senin arkanda dimdik duruyorum.” diyenleri soruşturmak bu Meclisin hakkıdır;
bunu sonuna kadar soruşturacağız.
MUHAMMET
EMİN AKBAŞOĞLU (Çankırı) – FETÖ ne oldu? FETÖ ne oldu? 
ENGİN
ÖZKOÇ (Devamla) - Bu konuda bizi hiç kimse engelleyemeyecek. (CHP sıralarından
alkışlar)
MUHAMMET
EMİN AKBAŞOĞLU (Çankırı) – FETÖ’nün asıl hamisi CHP Genel Sekreteri Kasım
Gülek. 
ÖZGÜR
ÖZEL (Manisa) – Sen laf atma bari ya!
ENGİN
ÖZKOÇ (Devamla) – Burada Balyoz ve Ergenekon davalarında bu ülkenin Genelkurmay
Başkanını bir teröristin gizli tanıklığıyla hapse atıp da bu ülkenin
generalleri ve subayları orada hücrelerde yatarken siz darbeye neden olan
generalleri ve subayları getirirseniz, bunu sorgulamak bu Meclisin hakkıdır. 
MUHAMMET
EMİN AKBAŞOĞLU (Çankırı) – Hepsini temizliyoruz.
ENGİN
ÖZKOÇ (Devamla) – Hiç kimseye peşinen söyleyeceğimiz bir söz yoktur ama yargıyı
serbest bırakın, yürütmenin üstünden denetimi kaldırmayın. Bu ülke yargının
olduğu, yürütmenin olduğu, Türkiye Büyük Millet Meclisinin yasama hakkının
gasbedilmediği, demokratik parlamenter bir şekilde yönetilen bir ülke olsun
istiyoruz. Bunun için sonuna kadar mücadele edeceğiz. (CHP sıralarından
alkışlar, AK PARTİ sıralarından gürültüler) 
ZÜLFÜ
DEMİRBAĞ (Elâzığ) – 15 Temmuzda liderin neredeydi? 
IV.- ÖZEL GÜNDEM (Devam)
A) 15 Temmuz Demokrasi ve Millî Birlik Günü Görüşmeleri (Devam)
1.- 15 Temmuz Demokrasi ve Millî Birlik Günü’nün anlam ve öneminin
belirtilmesi görüşmeleri (Devam)
BAŞKAN
– Arkadaşlar, şimdi, söz sırası, Halkların Demokratik Partisi Eş Genel Başkanı
ve Meclis Grubu Başkanı İstanbul Milletvekili Sayın Pervin Buldan’ın yerine,
İstanbul Milletvekili Grup Başkan Vekili Sayın Hakkı Saruhan Oluç’a aittir. 
Buyurun
Sayın Oluç. (HDP sıralarından alkışlar)
HALKLARIN
DEMOKRATİK PARTİSİ GRUP BAŞKAN VEKİLİ HAKKI SARUHAN OLUÇ (İstanbul) –
Teşekkürler Sayın Başkan.
Sayın
vekiller, üç yıl önce 15 Temmuzda bir darbe girişimi yaşandı. Biliyoruz ki
Türkiye'nin son altmış yıllık tarihi, aynı zamanda bir askerî, sivil ve siyasi
darbeler, muhtıralar tarihidir: 27 Mayıs 1960, 22 Şubat 1962, 12 Mart 1971, 12
Eylül 1980, 28 Şubat 1997, 27 Nisan 2007 ve 15 Temmuz 2016. Hukukun
üstünlüğünün olduğu; evrensel demokratik değerlerin, hak ve özgürlüklerin,
demokratik kurumların işlediği hiçbir ülkede görülemeyecek bir darbeler
silsilesidir bu. Hem 15 Temmuz 2016’daki darbe girişimine karşı direnirken hem
de tüm darbe süreçlerinde yaşamlarını yitiren yurttaşlarımıza bir kez daha
Allah’tan rahmet diliyor, ailelerine ve tüm halklarımıza başsağlığı dileklerimizi
bir kez daha iletiyoruz.
Sayın
vekiller, darbe demek, demokrasi düşmanlığı demektir; darbe demek, insan hak ve
özgürlüklerinin yok sayılması demektir; darbe demek, hukuksuzluk demektir,
hukukun üstünlüğü yerine üstünlerin hukukunun geçmesi demektir. 
Diğerlerinde
olduğu gibi 15 Temmuz darbe girişimi de aslında göz göre göre gelmiştir. 15
Temmuzdan önceki Meclis tutanaklarına ve açıklamalara bakıldığında partimiz,
darbe ihtimaline karşı defalarca dikkat çekmiş, yaşanmakta olan süreç konusunda
iktidarı defalarca uyarmış ve her tür darbeye karşı net duruşumuzu defalarca
vurgulamıştır. Unutulmamalıdır ki bu Meclis, 15 Temmuz darbe girişiminin
bastırılmasından bir gün sonra, 16 Temmuzda bir araya gelmiş; halkın
şahitliğinde tüm parti genel başkanlarının ve Meclis Başkanının imzasının
bulunduğu darbe karşıtı bir ortak bildiri dünyaya duyurulmuştur, grubumuzun da
aralarında olduğu tüm partilerin ortak imzasıyla darbecilere karşı birlikte
direnme zemini yaratılmıştır. O gün Meclis kürsüsünde konuşma yapan ve ortak
bildiriyi partimiz adına imzalayan Grup Başkan Vekilimiz Sayın İdris Baluken
bugün cezaevindedir, o dönemki Eş Genel Başkanlarımız Selahattin Demirtaş,
Figen Yüksekdağ ve diğer vekillerimizin de cezaevinde oldukları gibi.
Sayın
milletvekilleri, evrensel ve tarihsel kuraldır: Darbeciler, iktidarı ele
geçirirlerse demokrasiyi ve hukuku ortadan kaldırırlar, özgürlükleri ve hakları
askıya alırlar; buna karşılık, başarısız olurlarsa darbeyi püskürtenlerin önüne
yürünecek iki yol çıkar: Ya demokrasi, hukuktaki boşlukları ve eksikleri,
aykırılıkları ortadan kaldırmak ve daha güçlü bir demokrasi sayesinde halkın,
toplumun darbeci zihniyetler karşısında sivil ve güçlü direnişini
kalıcılaştırmak ya da durumu fırsat olarak görüp kendi iktidar alanını güçlendirmek.

Yine,
evrensel ve tarihsel bir gerçekliktir ki darbelerin panzehiri, demokratik
siyasetin ve toplumsal adaletin güçlendirilmesidir. Darbelerin olmaması için
evrensel demokratik hak ve özgürlükler, hukukun üstünlüğü, demokratik
cumhuriyetin değerleri ve hakları, kurumları işletilmeli ve genişletilmelidir.
Türkiye özgülünde ise Kürt sorununda demokratik ve barışçı bir çözümün
gerçekleştirilmesi, yeni darbe ortamlarının doğmaması, darbe süreçlerinin
işlememesi için elzem olandır çünkü demokrasinin gelişmesi ile Kürt sorununun
demokratik çözümü birbirinden ayrılmaz ikilidir. 
Ne
yazık ki 15 Temmuz darbe girişimine karşı Türkiye Büyük Millet Meclisinin ve
kamuoyunun gösterdiği toplumsal refleks ve kararlı duruş, iktidar tarafından
demokratik siyaseti güçlendirme ve darbeci, FETÖ’cü zihniyet karşısında
demokrasi, hukuk, toplumsal adalet ve özgürlükler zeminini geliştirme yönünde
değerlendirilmemiştir. İktidar, kendi durumunu hukuksuzluk, baskı ve
adaletsizlikle sağlamlaştırma yolunu seçmiş, yaşananları mutlak iktidarının
tesisi için Allah’ın lütfu olarak görmüştür. Yani Meclisin kendisine yakışır
şekilde ortaya koyduğu darbe girişimine karşı ortak mücadele iradesi, sadece
dört gün sonra iktidar partisi tarafından reddimirasa uğramıştır. 20 Temmuz
2016’da etkileri onlarca yıl hissedilecek OHAL ilanı da 4 Kasım 2016’da eş
genel başkanlarımızın da aralarında bulunduğu 15 vekilimizin aynı anda siyasi
bir operasyonla gözaltına alınması ve tutuklanması da demokratik siyaseti
tasfiye girişimi olarak bu sürecin devamında yaşanmıştır.
İktidar,
ülkeyi iki yıl OHAL ve kanun hükmünde kararnameler rejimiyle yönetmiş,
toplumsal muhalefet ve demokratik siyasete karşı baskı ve hukuksuzlukları
artırmıştır. OHAL şartları altında hukuksuzluklar yapılmıştır: On binlerce
insan hüküm olmaksızın işlerinden, barış isteyenler üniversitelerden KHK’lerle
ihraç edilmiş; birçok gazete, televizyon ve radyo kanalı, sivil toplum
örgütleri, kadın kuruluş ve dernekleri kapatılmış, gazeteciler tutuklanmıştır.
Basın özgürlüğüne, haberleşme ve iletişim haklarına yönelik baskılar
artırılmış, sosyal medya ve dijital medya alanında büyük baskılar ve yasaklar
yaratılmıştır. Seçilmiş 94 belediyeye kayyumlar atanarak Kürt halkının iradesi
gasbedilmiş, belediye başkanlarımız tutuklanmıştır. Grev hakkı engellenerek
işçilerin, emekçilerin hak arayışlarına son verilmiş, toplantı ve gösteriler
yasaklanmıştır. Yargıya talimatlar verilmiş, yargı bağımlı ve taraflı hâle
getirilmiştir. Asker ve sivil bürokraside, devletin her kurum ve kademesinde
darbeciler bulunurken darbe girişiminin siyasi ayağı ne hikmetse meçhulde
bırakılmıştır.
Bu
konuda Mecliste verilen araştırma önergeleri iktidar ortakları tarafından
defalarca reddedilmiştir; hâlbuki bu konu, kesinlikle araştırmaya muhtaç bir
konudur. Şunu açık bir şekilde kabul etmemiz gerekir ki demokratik kamuoyu ve
toplum, 15 Temmuz darbe girişiminin karşısında fiilen ve politik olarak sağlam
durmuş ve her türlü fedakârlığı yapmıştır ama ne yazık ki iktidarın tutumu
nedeniyle bu ülkede darbeciler yenilmiş olsa da demokrasiden uzaklaşılmaya
devam edilmiştir. 
Sayın
vekiller, halk, kısır tartışmalar içinde olan siyaset kurumuna son bir yılda 3
kez açık mesaj vermiştir. 24 Haziran 2018, 31 Mart ve 23 Nisan 2019
seçimlerinde ezilen, haksızlığa uğrayan, adaletsizliği hisseden ve mağdur
olanların itirazları güçlü bir değişim mesajında kendini göstermiştir. Bu
mesaj; gelecek için adil, eşitlikçi, özgürlükçü ve demokratik bir yaşam umudunu
da büyütmüştür. Türkiye halklarının demokrasiye ve adalete olan özlemini,
özgürlük talebini gerçekleştirmek için siyaset kurumuna verdiği bu mesajı iyi
okumak gerekir. Unutmayalım ki halkın her değişim talebi siyasi partilere bir
fırsat sunar. Halkın adalet, eşitlik ve demokratikleşme taleplerine cevap
olmanın şimdi zamanıdır. Siyaset kurumunun demokratik cumhuriyetin inşası için
üzerine düşeni yapması kaçınılmazdır ve acil gündemimizdir. 
Sayın
milletvekilleri, Türkiye'nin yaşadığı toplumsal, siyasal, kültürel ve ekonomik
sorunların çözümü, demokrasi, eşitlik ve toplumsal adaletin tesis edilmesinden
geçer. Darbe girişiminin 3’üncü yılında bir kez daha bu gerçekleri hatırlatarak
demokrasi ve toplumsal adalet mücadelesini büyütme irademizi vurguluyoruz.
Hiçbir etnik kimliği, inancı ve görüşü ötekileştirmeden, ölüm siyasetini değil
yaşatma siyasetini hâkim kılmak halklarımıza ve gelecek kuşaklara olan
borcumuzdur. Bu kapsamda, siyaseti özgür tartıştırarak, uzlaşıyı demokratik
yöntemlerle sağlayarak ve evrensel hukuku esas alarak demokratik bir anayasayı
oluşturmamız gerekiyor yani bir toplumsal sözleşmeyi bu ülkede yaşayan her bir
yurttaşın kendini ait hissedeceği bir anlayış ve içerikle inşa etmeliyiz. 
“Demokratik”
sıfatı, hangi sistem olursa olsun vazgeçilmez olandır. Geçmişteki anayasa
tartışmalarında da defalarca vurguladık, bir kez daha söylüyoruz: İster
başkanlık, ister yarı başkanlık, isterse parlamenter sistem olsun, hepsinin
olmazsa olmazı, güçlü bir yerel demokrasi ve demokratik değerler, ilkeler ve
kurumlar üzerinde inşa ediliyor olmalarıdır; müzakereci ve katılımcı bir
demokrasi anlayışını esas almalarıdır. Demokratik anayasa tartışmalarını
rejimin adının ne olduğu gibi kısır çekişmelere payanda etmeksizin, bütün
siyasi partiler, akademisyenler, hukuk kurumları ve sivil toplum kuruluşlarının
yeni anayasayı tartışarak hazırlamaya başlaması siyaset kurumunun saygınlığını
artıracaktır. Bugün var olan sistemle ilgili iktidar tarafının “revizyon”
“tadilat” “MR çekmek” “kireçlenme ve tıkanma olan, verim alınamayan noktaların
temizlenmesi” “değişiklikler yapılması” sözlerinin konuşulması iyi bir fırsat
olmalıdır. Yeni bir anayasa bu toprakların demokrasi tecrübesiyle
gerçekleştirilmeli, mutlak iktidarın sınırlandırılması anlayışı önemli bir
başlık olmalıdır. Çünkü açıktır ki mutlak iktidar ve mutlak hâkimiyet, mutlak
demokrasisizlik ve mutlak adaletsizlik demektir. Cumhuriyetin
demokratikleştirilmesi yeni anayasanın temel gündemi olmalıdır. Bu ülkedeki
farklı kimliklerin, kültürlerin, inançların ve ana dillerin güvence altında
saygın ve eşit yaşaması, yerel demokrasinin geliştirilmesi ve yerel
yönetimlerin demokratikleştirilmesi esas alınmalıdır. Kuvvetler ayrılığını,
denge denetleme mekanizmalarını yeniden işlevli ve işler kılan; üstünlerin
hukuku yerine hukukun üstünlüğünü, bağımsız ve tarafsız yargıyı tesis eden;
demokratik hak ve özgürlükleri, kurum ve işleyişleri layıkıyla kullanılır hâle
getiren ve Cumhurbaşkanını tarafsız kılan bir anayasal düzenleme acil
ihtiyaçtır.
15
Temmuz darbe girişiminin yıl dönümü vesilesiyle bir kez daha vurgulayalım ki bu
ülkeyi apoletli ya da sivil darbelerin tarihi olmaktan çıkarmanın yolu,
demokratik anayasa tartışmalarını vakit gecikmeksizin devreye koymaktır. Demokratik
anayasayı müzakere ederken Kürt sorunu başta olmak üzere, bütün tarihsel ve
toplumsal sorunların toplumsal uzlaşma ve barışla demokratik çözümü hedef
alınmalıdır; tarihsel ön yargılar, demokrasi korkusu ve iktidar hırsı
bagajlardan atılmalıdır; ortak vatan, demokratik cumhuriyet hedefine birlikte
ve eşit koşullarda uluşmanın yolu birlikte bulunmalıdır.
Sayın
milletvekilleri, demokratik anayasaya giden yolun dikenli olduğunu hepimiz
biliyoruz; bu sebeple dikenleri de temizlememiz gerekiyor. Bu yol temizliği
için ceza yasalarının evrensel ve demokratik hukuk normlarına uygun hâle
getirilmesine, adil yargılanma ortamının oluşmasına ve infaz yasalarında
demokratikleşmeye yani topluca köklü bir yargı reformuna acilen ihtiyaç vardır.
(Mikrofon
otomatik cihaz tarafından kapatıldı) 
HALKLARIN
DEMOKRATİK PARTİSİ GRUP BAŞKAN VEKİLİ HAKKI SARUHAN OLUÇ (Devamla) –
Bitiriyorum Sayın Başkan. 
BAŞKAN
– Tamamlayalım. 
Buyurun.

HALKLARIN
DEMOKRATİK PARTİSİ GRUP BAŞKAN VEKİLİ HAKKI SARUHAN OLUÇ (Devamla) – Demokratik
anayasaya giden dikenli yolu temizlemek, içinde bulunduğumuz ekonomik ve sosyal
krizlerin çözümüne de yardımcı olacaktır. Sorunlarımızı demokratik siyasetle ve
diyalogla çözmeliyiz. Demokratik müzakere temel düsturumuz olmalıdır. Toplumsal
barışa ulaşmanın yolu, toplumsal uzlaşmanın gerçekleşmesidir.
Bu
duygu ve düşüncelerle Halkların Demokratik Partisi olarak bugüne kadar
gerçekleşmiş darbeler sonucu yaşamını yitiren her düşünceden yurttaşımızı
tekrar anıyor; tutuklu olan, başta partili seçilmişlerimiz ve siyasetçilerimiz
olmak üzere, tüm demokrasi ve hak arayıcılarına bir kez daha selamlarımızı ve
sevgilerimizi iletiyoruz.
Hepinizi
saygıyla selamlıyorum. (HDP sıralarından alkışlar) 
BAŞKAN
– Şimdi söz sırası, Milliyetçi Hareket Partisi Genel Başkanı ve Meclis Grubu
Başkanı Osmaniye Milletvekili Sayın Devlet Bahçeli’nin yerine, Manisa
Milletvekili Grup Başkan Vekili Sayın Erkan Akçay’dadır.
Buyurun
Sayın Akçay. (MHP ve AK PARTİ sıralarından alkışlar) 
MİLLİYETÇİ
HAREKET PARTİSİ GRUP BAŞKAN VEKİLİ ERKAN AKÇAY (Manisa) – Sayın Cumhurbaşkanım,
Sayın Başkan, değerli milletvekilleri; yakın tarihimizin en hainane kalkışması
olan 15 Temmuz 2016 tarihinin 3’üncü yıl dönümü münasebetiyle Türkiye Büyük
Millet Meclisinin bu özel birleşiminde toplanmış bulunuyoruz. Sözlerime
başlarken muhterem heyetinizi ve aziz Türk milletini, Milliyetçi Hareket
Partisi adına saygıyla selamlıyorum. 
15
Temmuz alçak FETÖ tertibinde, Genelkurmay Karargâhı işgal edilmiş, köprüler
tutulmuş, tanklar cadde ve sokaklara çıkmış, kamu kurumları ve askerî üs
bölgeleri kurşunlanmış, bombalanmış, ele geçirilmeye çalışılmıştır. Millet malı
olan uçak ve helikopterlerle vatandaşlarımız ve polislerimiz şerefsizce hedef
alınmış, Gölbaşı’ndaki Polis Özel Harekât Başkanlığı bombalanarak 51 polisimiz
şehit edilmiştir. Bu darbe girişimi; Cumhurbaşkanını, Hükûmeti, topyekûn
devleti, Türk milletini, millî iradeyi ve siyaset kurumlarını hedef almıştır.
Millî irade ve hukuk yok edilmek, ülkemiz kaosa sürüklenerek iç savaş
çıkarılmak istenmiştir. 15 Temmuzda eli kanlı FETÖ’cü teröristler, Türkiye
Cumhuriyeti’ni ele geçirmek, ülkemizi işgal etmek için darbe girişiminde
bulunmuştur ancak Türk milleti canı pahasına tankların önünde durmuş, gözünü
kırpmadan kurşunlara meydan okumuş, bombalara etten duvar örmüştür; şehit olmuş
ancak devletimize diz çöktürmek isteyen hainlere geçit vermemiştir. Bu anlamda
15 Temmuz, Türk milletinin iradesine sahip çıktığı, yeniden diriliş destanını
yazdığı gündür. 15 Temmuzda içinde bulunmakla iftihar ettiğimiz millî iradenin
tecelligâhı Gazi Meclisimiz tarihinde ilk kez bombalanmış ve kurşunlanmıştır.
Meclisimiz milletimizin şanına yaraşır bir şekilde şahlanan birlik ruhuyla
FETÖ’cü hainlerin ve efendilerinin oyunlarını bozmuş, Meclisin işgalini
önlenmiştir. 
Hainler
tarafından 251 kahramanımız şehit edilmiş, 2.734 vatandaşımız yaralanmıştır.
Darbecilerin bombalarına, kurşunlarına göğsünü siper eden, tankların önüne
çıkarak darbe girişimine direnen şehitlerimize Allah’tan rahmet dilerken
kahraman gazilerimize, darbeye karşı ülkemize ve demokrasiye sahip çıkan aziz
vatandaşlarımıza şükran ve saygılarımızı sunuyoruz.
FETÖ,
asırlardır devam edegelen Anadolu’nun istila planlarının 21’inci yüzyıldaki
adıdır. Yıllar boyunca din kisvesi ve cemaat maskesiyle topluma ve devlet
kurumlarına sinsice sızan FETÖ terör örgütü, bir virüs gibi toplumu ve devlet
kurumlarını felç etme girişiminde bulunmuştur. Devlet, onun bunun yuvalanacağı,
informel yapıların sızıp gizli gündemini icra edeceği bir yer değildir,
olmamalıdır. Devlet, Türk milletinin siyasi teşkilatlanması, egemenliğinin
güvencesi, istikbalinin garantisidir.
Sayın
Başkan, değerli milletvekilleri; 15 Temmuz hadisesi bize göstermiştir ki
anlamsız çekişmeler, sonuçsuz polemikler, demagojiler, sert kutuplaşmalar
bitmelidir. Hepimiz temel millî meselelerde ve hedeflerde buluşabilmeliyiz.
Ucuz siyaset bezirgânlarına fırsat verilmemelidir. Düşman bellidir. Canına
kastedilen, Türkiye Cumhuriyeti ve Türk milletidir. Bu düşmanlara karşı
birleşemeyeceğiz de neye karşı, kime karşı birleşeceğiz? Ayrımız gayrımız yoktur.
Müştereklerimiz farklılıklarımızdan daha çoktur. Anımız birdir, adımız birdir,
ahdimiz birdir; biz Türk milletiyiz, 7 bölge, 4 mevsim, 81 vilayetle hep
birlikte Türkiye’yiz. Emperyalist uşağı, kripto FETÖ’cüler ve demokrat kisveli
PKK muhipleri ülkemizi kaosa sürüklemek için fırsat kollamaktadır. Bu nedenle
siyasi görüşümüz ne olursa olsun hainlere karşı birlik olmak zorundayız. 
FETÖ’cü
hainler Türkiye’nin varlığını, millî birliği ve bütünlüğünü, demokrasiyi hedef
alırken bazı siyasi şahsiyetler 15 Temmuz darbe girişimi hakkında “tiyatro”
“kontrollü darbe” gibi söylemlerle FETÖ’cü hainlerin propagandasına varan
konuşmalar yapabilmişlerdir. (MHP ve AK PARTİ sıralarından alkışlar) 15 Temmuz
kalkışmasına “tiyatro” “kontrollü darbe” diyenlerin bizatihi kendileri
kontrollü siyasetçilerdir. (MHP ve AK PARTİ sıralarından “Bravo” sesleri,
alkışlar) 15 Temmuza “tiyatro” “kontrollü darbe” diyerek FETÖ ağzıyla
konuşanlar, 251 şehide, 2 binden fazla, 2.700 gazimize ne diyecektir? Hatta
bunların bazıları FETÖ’yle mücadele sürecinin basın özgürlüğüne yönelik bir
tehdit olduğunu bile söylemiş, FETÖ kuruluşlarına sahip çıkmış, FETÖ’cü
tutukluları meydanlarda alkışlatmıştır. (AK PARTİ sıralarından alkışlar) 
Değerli
milletvekilleri, ihanetin özgürlüğü olmaz, millete karşı suçun özgürlüğü olmaz,
cinayetin özgürlüğü olmaz, işgal heveslerinin özgürlüğü olmaz, darbeye
teşebbüsün özgürlüğü olmaz. (MHP ve AK PARTİ sıralarından alkışlar) 15 Temmuz
darbe girişiminden sonra FETÖ’yle acil, etkin mücadele edilsin, Türkiye tekrar darbe
tehdidiyle karşı karşıya kalmasın diye OHAL yasası çıkarılmıştı. OHAL, millete
pusu kuran hainlere karşı alınmış, anayasal ve acil bir tedbirdir. OHAL
yasasıyla kamu kurum ve kuruluşlarında, bürokraside, sosyal hayatta, ekonomide,
üniversitelerde FETÖ’yle topyekûn ve süratle mücadele edilmiştir, edilmektedir
ve edilmeye de devam edilmelidir. 
ABD’nin
ve bir kısım Batılı devletlerin 15 Temmuz hadisesi ve terör örgütleriyle ilgili
ikiyüzlü tavırları tehlikenin geçmediğini, tehditlerin devam ettiğini göstermektedir.
FETÖ’cü hainler, PKK’lılardan sonra, ABD ve Avrupa’nın ikinci gözdesi hâline
gelmiştir. ABD ve Avrupa FETÖ’nün avukatlığına soyunmuştur çünkü suç ortaklığı
gün gibi ortaya çıkmıştır; çünkü FETÖ bunların ucuz maliyetli maşasıdır, Truva
Atı’dır. 15 Temmuzda darbe ve işgal girişiminde hedefine ulaşamayan hainler ve
efendileri ekonomik operasyonlara da girişmişlerdir. Ekonomik dengelerle
oynanarak, kur üzerinde baskı kurularak, sıcak para kozu kullanılarak Türkiye
köşeye sıkıştırılmak istenmiştir. 
Sayın
milletvekilleri, daha önce de değişik vesilelerle dile getirdiğimiz bazı
hususları yeniden ve özetle dile getirmek istiyorum. FETÖ’yle mücadelede devlet
aklı topyekûn devrede olmalıdır. Sınırlı sayıda kişinin, kısıtlı sayıda devlet
ve siyaset adamının gayret ve çabasıyla FETÖ’yle mücadele etmek imkânsızdır.
FETÖ’yle mücadelenin bir stratejisi olmalı, siyasi ve hukuki eylem planı
hazırlanmalıdır; fikrî temelleri, millî hedefleri, hukuki sınırları
belirlenmelidir. FETÖ’cülüğün standart bir tanım ve tasviri yapılarak bu terör
örgütüyle mücadelenin öncelikleri belirlenmelidir. Biriken sosyal maliyetler,
devlete karşı yükselen ön yargılar ve toplumsal tabana yayılan mağduriyetler
giderilmelidir. 15 Temmuz darbesinin her türlü elemanları, her alanda siyasi elemanları
ve FETÖ’nün bütün bağlantıları tespit edilip yargı önüne çıkarılmalıdır. Tabii
ki bunlar önemli ölçüde yargı önüne çıkarılmış, önemli bir kısmı da
mahkûmiyetlerini almışlardır. FETÖ’nün en son ferdi yakalanıp adalete teslim
edilinceye kadar FETÖ’yle mücadeleye devam edilmeli, Pensilvanya’daki
teröristbaşı ülkemize getirilerek yargılanmalıdır.
Türk
milleti dün olduğu gibi bugün de devletimizin kudretiyle hiçbir hain güce boyun
eğmeyecek, yenilmeyecektir ancak unutulmamalıdır ki tarih, geçmişten ders
çıkarmayanların hezimetleriyle doludur. Milliyetçi Hareket Partisi meseleye
siyaset dışı bakmakta, tarih penceresinden millî şuur ve ruhla yaklaşmaktadır.
Hiçbir ayrım yapmadan, bayrak, vatan ve millet ortak paydasında buluşmanın
zamanı çoktan gelmiştir ve dileyelim ki bu zaman geçmemelidir. 
Sözlerime
son verirken, 15 Temmuz Demokrasi ve Millî Birlik Günü’müzün yeni bir dirilişe
vesile olmasını diliyor, bütün şehitlerimizi rahmet ve şükranla anıyorum,
gazilerimize de minnetlerimizi sunuyorum. 
Saygılar
sunuyorum. (MHP ve AK PARTİ sıralarından alkışlar) 
BAŞKAN
– Şimdi söz sırası İYİ PARTİ Meclis Grubu Başkanı Edirne Milletvekili Sayın
Orhan Çakırlar’ın yerine İstanbul Milletvekili Grup Başkan Vekili Sayın Yavuz
Ağıralioğlu’na aittir. 
Buyurun
Sayın Ağıralioğlu. (İYİ PARTİ sıralarından alkışlar) 
İYİ
PARTİ GRUP BAŞKAN VEKİLİ YAVUZ AĞIRALİOĞLU (İstanbul) – Sayın Cumhurbaşkanım,
Sayın Meclis Başkanım, Sayın Genel Başkanım, değerli milletvekilleri; 15
Temmuz’un seneidevriyesinde 15 Temmuzu anmak, hem siyasi mesuliyetlerimizi
hatırladığımızı ifşa etmek hem de milletimize “Bizi bu sürece getiren ne kadar
iş varsa bunların muhasebesini yaptık.” demek için bir imkândır. Biz bugün 15
Temmuzu seneidevriyesinde klasik cümlelerle anmak gibi bir mesuliyetsizliği
burada göstermeyecek bir siyasi topluluğuz. Bugün yasama faaliyetini ifa eden
bu Mecliste, FETÖ kalkışmasının, alçak teşebbüsünün iradesini gölgelemeye
çalıştığı, iradesini gasbetmeye çalıştığı bir yerin içerisinde konuşuyoruz. 
Biz
15 Temmuz alçaklığını bir sebep olarak görmüyoruz, 15 Temmuz bir sonuçtur. 15
Temmuz millet iradesine bir suikast olmaktan önce, önce milletin şahsiyetine
suikast kurmuş bir şebekenin, milletin iradesine, ahlakına suikast kurmuş bir
şebekenin, milletin din tasavvuruna suikast etmiş, pusu kurmuş bir şebekenin,
milletin bin yıldır bu topraklarda yaşatmaya çalıştığı değerlere, ideallere
aslında tuzak kurmuş bir şebekenin finalde yaptığı şeni işin adıdır. 15 Temmuz,
aslında, bu topraklarda bin yıldır varlığımızı üzerine bina etmiş olduğumuz
Müslüman Türk şahsiyetine kurulmuş pusunun nihayetidir. Dolayısıyla bizi bugün
bu Mecliste birbirimizi daha çok dinlemeye, daha çok anlamaya mecbur edecek
olan şey şudur: Siyasi sağırlığımızın, siyasi basiretsizliğimizin ödediğimiz
bedeli artırdığı bu ağır kalkışmanın arkasında biz, hep beraber, devleti ele
geçirmek ile devletin hizmetini ele geçirmek arasındaki farktan doğan suistimal
alanlarından beslenen bu alçak organizasyonun benzerlerinin bir daha böyle bir
şeye teşebbüs etmeyeceği adaleti ve feraseti hâkim kılmak zorundayız.
Dolayısıyla biz, bugün, aslında, 15 Temmuzu anarken kurumlar kurumu olarak
devleti muhafaza edeceğimiz ölçüleri de ihbar etmek zorundayız. 
Devlet
bir organizasyon olarak en büyük cemaattir, eğer devlet devlet olmazsa her
cemaat devlet olmaya kalkabilir. Dolayısıyla aklına esenin, gücü yettiğine
inananın, aklına kestirdiği hedefle uygun çalışmalar yapanın kastedeceği bir
örgüt değildir devlet. Devlet, aslında, 15 Temmuz kalkışmasından daha evvel
idarecileri vasıtasıyla şu mesuliyeti taşımak zorundadır; 15 Temmuz alçaklığı
kadar devletimizin düşünmek ve cevabını vermek, hazırlığını yapmak ve buna
benzer organizasyonların cüret sahibi olamayacağı bir ciddiyeti inşa etmek
zorunda olduğu yer şurasıdır: Erzurum’dan bir emekli vaiz olarak kalkan bir
adamın beş bin yıllık bir devleti, imparatorluklar kurmuş bir milleti ifsat
etme cüretini kendinde bulabilmiş olması düşünülmelidir. 
15
Temmuz alçaklığına bizi getiren süreç muhasebe edilirken aslında, bizim iyi
niyetimizden, her birimizin, sağdan ve soldan siyasetin şöhretli olanlarının
tohum ekildiği zamanlarda müspet, takdir eden, taltif eden cümleleri duyuldu.
Tohum ekildiği dönemlerde sağdan ve soldan, siyasetin en itibarlı, en şöhretli
insanlarının himaye cümleleri duyuldu. Bugün tekrarına lüzum hissetmediğim pek
çok taltif cümlesi iktidar grubumuzdan da duyuldu. 
Tohum
ekilme döneminin size denk gelmemiş olması bu anlamda herkesi mesuliyet altına
itiyor ama hasat size denk geldi. Hasadın size denk gelmiş olmasını, bu şeni
organizasyonun, bu şer organizasyonunun, bu alçak kalkışmanın otuz kırk yıldır
biriktirdiği enerjinin finalini size denk getiriyor olmasındaki mesuliyetinizi
sadece “Biz kandırıldık.” diyerek savuşturamazsınız. Evet, sizin için masumiyet
alanı olan bu “Biz kandırıldık.” alanı, bundan sonra hiç kimse kandırılmayacak
hâle gelene kadar devletin kurumsallaşmasına dönüştürülmelidir. 
Mesuliyetimiz
şudur, milletin bu alçak kalkışmaya karşı 15 Temmuzda meydanlara inerek Türk
siyasetinin omuzlarına, Türk devletinin yöneticilerinin omuzlarına yüklediği
mesuliyet şudur: Biz, Ön Asya’nın en büyük ordusunu beslediğimiz bu topraklarda
ruhları üniformalı bir millet olarak devletimizi ve milletimizi hiçbir şer
organizasyonuna yâr etmeyiz; 15 Temmuzda milletimizin, devletimizin idarecilerine
verdiği mesaj budur. Biz ruhları üniformalı bir milletiz ve devletimizi ve
milletimizi asla kurda kuşa yem etmeyeceğiz. (İYİ PARTİ sıralarından alkışlar) 
Ama
siyasetin omuzlarına milletin bu iradesiyle yüklemiş olduğu mesuliyet şudur:
Sadece FETÖ’cülerle değil, FETÖ’cülükle de mücadele edilmelidir. Mücadelenin
esas merkezi FETÖ’cüleri tek tek bulup yargılamaktan ibaret değildir. Elbette
bu şeni organizasyona dâhil olan, bununla alakalı Türk devletinin, Türk
milletinin istikbaline pusu kuran her alçaklığın cezasını devlet verebilmeli;
mesullerini bulabilmeli, mesullerini cezalandırabilmelidir ama esas mesuliyet
FETÖ’cülükle mücadeledir. 
Türk
milleti, aslında, siyasi basiretsizliğimiz yüzünden sokaklara düşürülmüş devlet
iradesini alıp tekrar millet iradesinin tecelligâhında devletin hizmetini
görenlere teslim ettiğinde bir mesuliyet daha yüklemiştir omuzlarımıza,
münhasıran yürütmenin başından itibaren Hükûmetimizin omuzlarına. “Ben millet
olarak kahredici bir irademle devletin, milletin istikbaline kastetmiş bu
alçaklığa mukabele ediyorum.” cümlesinin peşine omuzlarınıza, omuzlarımıza
yüklenen mesuliyet şudur: Sadece FETÖ’cüler değil, bu Türk yurdunda FETÖ’cülük
kahrolmalıdır. FETÖ’cülük devletin kendi sensörleri içerisinde mutlaka bir
algının takılabileceği objektif kriterlerle değerlendirilmeli, mücadele alanına
çekilmelidir.
FETÖ’cülük
nedir? FETÖ’cülük yalancılıktır. FETÖ’cülük haramcılıktır. FETÖ’cülük
talancılıktır. FETÖ’cülük sadakati istihdam etmektir liyakat yerine.
FETÖ’cülük, aslında, kendi hakkı olmayan yerleri ele geçirmek için
muhataplarına iftira atmaktır. FETÖ’cülük, aslında, siyasi hasımlarına her
türlü enstrümanla müdahaleyi hak görmektir. FETÖ’cülük, aslında, şahsiyet
gaspıdır. FETÖ’cülük ortak aklın değil, bilimin değil; naklin, birtakım
rivayetlerin, rüyaların tasallutunda bir milletin istikbaline pusu kurmaktır.
Dolayısıyla, sadece FETÖ’cüler değil, devletimizin omuzlarına yük, adaletle bu
işlerin önüne geçerken “FETÖ’cülük” denilen şenaat organizasyonunun,
“FETÖ’cüler” denilen organizasyonun FETÖ’cülüğüyle de mücadele etmektir. Şimdi,
biz, bizim omzumuza yüklenen mesuliyeti unutursak şayet, devletin kurumlar
kurumu olduğunu unutursak, devleti ayakta tutan şeyin adalet olduğunu
unutursak, bizim için milat saydığımız günden evveli ve sonrasına dair suçlar
ihdas edersek o zaman adaleti bozmuş, Türk yurdunu ifsat etmiş oluruz. Bizim
dünyaya cevabımız, her şartta adalettir. Türk milleti tarih sahnesine çıktığı
günden beri her türlü zulme, her türlü kalkışmaya, her türlü alçaklığa karşı cevabı
adalet olan bir millettir. 
Bugün
Parlamentonun da yürütmenin de Türkiye Büyük Millet Meclisindeki her bir mebus
arkadaşımızın da mesuliyeti, aslında, Türk yurdunun adaletle ayakta kalacağına
dair bir inancı hayatın her safhasında gösterebilmektir. Bizim boynumuza borç,
sadece devleti idare ederken namluyu bize doğrultuncaya kadar, dünyanın şer
odaklarının gözü gibi davranan Türkiye'deki şenaat merkezlerinin gözleri bizim
kabahatlerimize dönene kadar göstermiş olduğu bu siyasi ferasetsizliğin
mesuliyetini taşımaktır. Namlu bize doğrultuluncaya kadar ikazların hepsine
kulak kabartmış olmamanız, bugün bazı tenkitlere sizi muhatap eder. Yani bugün
sadece siyasi olarak bir tartışmanın, bir polemiğin unsuru hâline getirmeye
çalışmıyoruz iktidarımızı. İktidarın on yedi yıllık dönemi içerisinde… Bu
şenaat organizasyonu en büyük siyasi kuvvetlenme imkânını devriiktidarınızda
buldu. Hatırlatmalarımızın tamamına, 2004’teki Millî Güvenlik Kurulunun
hatırlatmalarına bile aslında, -bu bizim muhasebe cümlemiz olsun- devleti ele
geçirmek ile devletin hizmetini ele geçirmek arasındaki makastan kaynaklanan
bir körlük sebep oldu. Yani “Ahmet Necdet Sezer’in Başkomutan ve Cumhurbaşkanı
olduğu orduya sızılabilir, Recep Tayyip Erdoğan’ın Başkomutan olduğu orduya
niye sızılsın?” keyfîliğinin önüne geçilmelidir. Devlet bizim için de bizim
milliyetçiliğimizin, mukaddesatçılığımızın mesuliyet alanı içerisinde de
aslında kuralların işleticisi olarak görülmek zorundadır.
Bizi,
savunduğumuz ilkelerin istisnası olmak bu hâle getirmiştir. Bizi, “Bizim nasıl
olsa rakiplerimize müdahale ediyorlar. Biz bunun yanlış olduğunu biliyoruz ama
neticede bu adamlar daha önce bize benzerlerini yapmışlardı.” keyfîliği bu hâle
getirmiştir. Kurallara uymak, kurallara uyanları itibarlı etmek zorundayız. Bu
Türk yurdu, kuralları delenlerin değil, kurallara ittiba edenlerin, kurallara
uyanların yurdu olmak zorundadır. Bugün Hükûmet dâhil Parlamentonun boynuna
borç, bu Türk yurdunu kurallar ülkesi hâline getirmektir. Kurallarla yaşanacak,
adaletle hüküm ferman edilecek; bu millet, 82 milyon bir ve beraber edilecek
bir siyasi şuurun emrine verilecektir. Aksi hâlde, bugün “FETÖ” dediğinizin
yarın benzerlerini görmekten kurtulamaz hâle geleceğiz. Bizi, bu topraklarda,
her şartta, kızgınlığımız bile olsa adaletsizlik yapmaktan menedecek bir
inancın da suikast edenidir bu. 
Dine
de suikast edilmiştir, dindarlığa da suikast edilmiştir, din adamlarının
toplumdaki itibarına da suikast edilmiştir. Darbenin ilk defa bu kisvede olanı
görülmüştür. Darbenin, darbe teşebbüsünün ilk defa dinî referanslar içerisinde
hiyerarşisini oluşturmuş bir organizasyonu görülmüştür. Otuz yıl boyunca terfi
ettireceği bütün adamların bütün detaylarıyla terfisini planlayacak bir
örgütün, otuz yıl boyunca hiyerarşide bir aksilik olursa yerine gelecek
yedekleri bile planlayacak kadar detaylı organizasyon kurabilmiş bir örgütün
darbe teşebbüsünün arkasındaki siyaset ayağının hâlâ bilinemiyor olması bu
Meclisin üstünde bir istifhamdır.
(Mikrofon
otomatik cihaz tarafından kapatıldı)
BAŞKAN
– Buyurun, tamamlayalım.
İYİ
PARTİ GRUP BAŞKAN VEKİLİ YAVUZ AĞIRALİOĞLU (Devamla) - Dolayısıyla biz bugün
aslında bütün detayları otuz yıl boyunca, kırk yıl boyunca her şekilde
düşünülmüş bir organizasyonun “Darbeye teşebbüs ettik, darbeye kalkıştık ama
darbe yaptıktan sonra diğer detayları planlayacaktır.” demesine itibar
edemeyiz. Bunun siyasi ayağının bütün tafsilatıyla, bütün detayıyla ortaya
çıkması, bundan sonra bu teşebbüse kalkışacak herkesin önünü kesecek bir
iradedir, irade beyanıdır. Eğer bu ayağını eksik bırakırsak, biz bugün bu
teşebbüsün arkasında devlet olmak gibi bir cinneti otuz yıl boyunca sistematik
olarak muhafaza etmiş, dünyanın bütün istihbarat organizasyonlarıyla güç
beraberliği yaparak Türk devletine, Türk milletine pusu kurmuş bu organizasyonun
devlet yönetimini darbeyle ele geçirdikten sonra kimlerle iş göreceğini,
kimlerle bu işi planlandığını ortaya çıkaramazsak bu mücadele akim kalacaktır.
Dolayısıyla mesuliyetlerimizin farkında olarak çocuklarımıza içinde hür ve
müreffeh yaşayacakları bir vatan bırakacaksak Türk yurdunun olmazsa olmaz
ilkesinin adalet olduğunu hem unutmayacağız hem de unutturmayacağız. Kimseye
olan kızgınlığımız bizi zulme, zulmetmeye dönüştürmeyecek. Biz devleti sadece
hesap sorarken değil, hesap verirken de göstermek zorundayız. 
(Mikrofon
otomatik cihaz tarafından kapatıldı)
İYİ
PARTİ GRUP BAŞKAN VEKİLİ YAVUZ AĞIRALİOĞLU (Devamla) – Başkanım, bir dakika…
BAŞKAN
– Buyurun.
İYİ
PARTİ GRUP BAŞKAN VEKİLİ YAVUZ AĞIRALİOĞLU (Devamla) – Dinî referanslarımız
içerisinde kendisine çok atıf yaptığımız Hazreti Ömer’in hayatından atıflar
yaparak bugünün hassasiyetine konu olacak bir sürü örneğini hatırlatarak
siyaset yapıyoruz. Ganimetten düşmüş paydan üstüne bir gömlek diktirdiği için
“Biz gömleği yarım giymişken senin üstündeki tam gömleğin hesabı nedir?” diye
soran ashaba cevabını kendi çocuğundan veren bir anlayışla siyaset yapıyoruz,
yapıyorsunuz. Dolayısıyla hesabını vermek zorunda olduğunuz şey şudur: Adalet,
sadece kendi yakınlarınızı, kendi siyasi vizyonunuza yakın olanları muhafaza
etme gücü hâline gelmemelidir. Adalet, hasımlarınızın bile gönül rahatlığıyla
“Benim hakkım yenmeyecek, burada Türk adaleti diye bir şey vardır.” diye
başvurabildiği mekanizmanın adıdır. 
İnşallah,
Türk milletinin, Türk devletinin istikbaline dair göstermiş olduğumuz 15
Temmuzdaki irade, ilanihaye bizim varlığımızın, ilanihaye bu topraklardaki
istinadımızın delilidir.
(Mikrofon
otomatik cihaz tarafından kapatıldı)
BAŞKAN
– Bitirelim lütfen. 
İYİ
PARTİ GRUP BAŞKAN VEKİLİ YAVUZ AĞIRALİOĞLU (Devamla) - Tamamladım Başkanım. 
Ben,
sözlerime nihayet verirken millet iradesine ömrünü vermiş, millet iradesi
örselenmesin diye ömrünü vermiş ve vedasında milletin hüsnüşehadet ettiği bir
kahramanın sözüyle dünyanın bütün şer odaklarına irademizi beyan etmiş olayım,
Muhsin Yazıcıoğlu’nun sözünü anayım: “Kan dökmeyi seven bir millet değiliz ama
mevzubahis olan vatansa dünyanın şah damarını keseriz.” Dolayısıyla, bu
irademizle bu topraklardayız, devletimizin, milletimizin istikbaline kasteden
herkes milletimizden bu iradeyi görecektir. Millet, devletini de böyle görmek
istemektedir. 
Yüce
heyetinizi saygılarımla selamlıyorum. (İYİ PARTİ sıralarından alkışlar) 
BAŞKAN
– Şimdi, söz sırası Türkiye İşçi Partisi Genel Başkanı ve İstanbul Milletvekili
Sayın Erkan Baş’a aittir. 
Buyurun
Sayın Baş. (CHP ve HDP sıralarından alkışlar) 
TÜRKİYE
İŞÇİ PARTİSİ GENEL BAŞKANI ERKAN BAŞ (İstanbul) – Teşekkür ediyorum Sayın
Başkan. 
Hazırunu
ve ekranları başında bizleri izleyen tüm işçileri, emekçileri, alın teriyle
yaşayan ülkemizin tüm onurlu insanlarını saygıyla, sevgiyle selamlıyorum. 
Doğrudan
ABD emperyalizmi tarafından örgütlenmiş bir karşı devrimci örgüt olarak
gördüğümüz darbe girişiminde yaşamını kaybeden tüm yurttaşlarımızı saygıyla
anıyorum. 
Değerli
arkadaşlar, demokrasiden bolca söz edilen böyle bir günde dahi grubu olmayan
bir partinin temsilcisi olarak maruz kaldığımız bu ayrımcılığı ve söz
hakkımızın üç dakikayla sınırlandırılmasını bir kez daha halkımızın takdirine
sunuyoruz. 
Günün
anlamına uygun olarak söyleyeyim: Darbelere karşı demokrasiyi, halkın söz
hakkını savunanlar vekillerinin bile konuşturulmasını sağlayamıyorlarsa bu,
bizim açımızdan büyük bir çelişkidir, halkımız bunu takdir edecektir.
Dolayısıyla, bu kısa süre içerisinde elli, altmış yıllık bir tarihsel kesiti
kapsayan 15 Temmuz darbe girişimine dair sadece birkaç noktaya işaret etmekle
yetineceğim. 
Birincisi,
sanıyorum aramızda bulunan herkes biliyor fakat hiç kimse dile getirmek
istemiyor. Bu hain örgütün ilk teşkilatlanması Komünizmle Mücadele Dernekleri
adı altında gerçekleştirilmiştir. Bu, önemsiz bir şey değildir sevgili
arkadaşlar ve doğrudan Amerika Birleşik Devletleri’nin “Yeşil Kuşak Ülkeler
Projesi”nin bir ayağıdır. Bunu neden söylüyorum? Elli yıldır bu örgüte karşı
kesintisiz mücadele eden bir geleneğin temsilcisi olarak burada konuşuyorum,
bir övünme vesilesi filan değil. Komünistlerin söylediklerinin dikkate alınması
gerektiği çok açıktır Fetullah Gülen’le mücadele edilecekse.
Değerli
arkadaşlar, bakın, 1950’de Komünizmle Mücadele Dernekleri kurulur ve 1951’de
Türkiye tarihinin en önemli komünist tevkifatından bir tanesi gerçekleştirilir.
Menderes Hükûmetinde 100’ü aşkın komünist yargılanırken Zeki Baştımar şöyle bir
savunma yapıyor, dikkatinizi çekiyorum. Hâkim diyor ki: “Biz bu memleketi siz komünistlerin
elinde bırakmaktansa bu vatan batsın daha iyi.” Zeki Baştımar sözü alıyor: “Bu
sözler memleketi felakete sürükleyen zihniyetin ifadesidir. Ben yurtsever bir
komünist olarak bugün memleketin zararına çalıştıklarına inandığım ve şahsen
gadrine uğradığım, zulmünü gördüğüm siyasi hasımlarımın tahakkümü altında bile
bu memleketin yaşaması için hayatımı vermekten çekinmem.” Bakın, arkadaşlar,
bu, son derece önemli bir ayrımdır. Bu memleketi işçiler, emekçiler, yoksullar
ve onların temsilcileri yönetmesin diye ABD’ye ve iş birlikçilerine teslim
edenler bu Fetullah Gülen örgütlenmesinin yayılmasında, büyümesinde sorumludur.
Değerli
arkadaşlar, hepimiz biliyoruz, elli yılı aşkın bir süredir bu örgütün bu
topraklarda bir şer faaliyeti devam ediyor. Fakat öyle “uluslararası güçler”
“malum çevreler” diyerek bu örgütle mücadele edilmez, adını koyacağız. Bu
örgütü besleyen, büyüten, arkasında duran Amerika Birleşik Devletleri
emperyalizmidir. Emperyalizme karşı tam bağımsızlıkçı bir tutum almadan, bunu
söylemeye bile cesaret etmeden ya da Trump’la el sıkışarak Fetullah’la mücadele
edilmez arkadaşlar.
İkincisi,
elli yıldır bu örgüt vardır, doğrudur fakat değerli arkadaşlar, bu evredeki tüm
iktidarları suçlayabiliriz, bir gerçeğin üstünü kapatmayalım: Birincisi, 12
Eylül askerî faşist cuntasından sonra var olan bu örgüt büyümüş, serpilmiş,
gelişmiştir; ikincisi de maalesef devriiktidarınızda iktidar ortağı olmuş, ne
istedilerse verilmiş ve devlette tepeden tırnağa hâkim hâle gelmiştir. Bu
gerçeklere göz kapatarak bu hesaplaşmayı gerçekleştirmemiz mümkün değil.
(Mikrofon
otomatik cihaz tarafından kapatıldı) 
TÜRKİYE
İŞÇİ PARTİSİ GENEL BAŞKANI ERKAN BAŞ (Devamla) – Toparlıyorum Sayın Başkan.
BAŞKAN
– Buyurun. 
TÜRKİYE
İŞÇİ PARTİSİ GENEL BAŞKANI ERKAN BAŞ (Devamla) – Değerli arkadaşlar,
dolayısıyla, madem bu gerçekler hepimizin gözleri önünde yaşandı; bu çeteyi
devlet içine yerleştiren, önünü açan, bu çetenin hedef hâline getirdiği
gençleri, siyasileri, bürokratları tasfiye eden, yargılatan ve tutuklanmasını
sağlayan herkes mutlaka hesap vermelidir. Bizim önerimiz açıktır arkadaşlar,
bir daha memleketimizin bunları yaşamasını istemiyorsak; bir: “Malum çevre”
deyip geçiştirmeyeceğiz, “emperyalizm”in adını koyacağız.
İki:
Siyaset; çıkar gruplarının, sermaye çevrelerinin, saray entrikası olarak bol
parası olanların faaliyeti olmaktan çıkacak; alın teri döken emekçi halkın
özneliğini kabul edecek.
Üç:
Hangi dinî inancı benimsediğini söylüyor olursa olsun, cemaatlerin,
tarikatların, halkın dinî inancını kullananların siyasette yerinin olmaması,
laikliğin kuvvetlendirilmesi gerekir.
Dört:
Değerli arkadaşlar, hukuk, iktidarın sopası değil, adaletin simgesi hâline
gelmelidir. 
Hepinizi
saygıyla selamlıyorum. (CHP ve HDP sıralarından alkışlar) 
BAŞKAN
– Şimdi söz sırası, Saadet Partisi adına İstanbul Milletvekili Sayın Nazır
Cihangir İslam’a aittir. 
Buyurun
Sayın İslam. (CHP ve HDP sıralarından alkışlar)
SAADET
PARTİSİ GENEL BAŞKANI ADINA NAZIR CİHANGİR İSLAM (İstanbul) – Sayın Başkan,
değerli üyeler; sokakların direnişinden yani sokağın 15 Temmuzundan geliyorum.
Mahalle muhtarım şehit Mete Sertbaş’ı ve bütün şehitlerimizi bir kez daha
rahmetle anıyorum. Gazilerimize Allah’tan şifa diliyorum. 15 Temmuz kanlı darbe
girişimi ve bütün darbeleri Saadet Partisi olarak lanetliyoruz. Şehitlerimizin,
gazilerimizin ve halkımızın büyük bedel ödediği, göz göre göre gelen bu
musibetin bir daha yaşanmaması için nedenleri üzerine uzun uzun düşünmemiz ve
dersimizi bir daha hiç unutmayacak şekilde almamız gerekiyor. 
Devlet
yönetiminde şeffaf olmayan ortaklıklar ve klikleşmeler, 15 Temmuz 2016 gecesi,
hem cumhuriyetimize hem de demokrasimize kasteden bir kalkışmaya dönüşmüş ancak
aziz milletimiz bütün kritik zamanlarda yaptığı gibi duruma el koyarak hem
ülkemizi hem devletimizi hem de bu faciada sorumluluğu bulunanları uçurumun
kenarından çekip almıştır. Aziz milletimize şükranlarımızı sunuyoruz. 
Biz,
sokağın 15 Temmuzundan gelenler açısından eksik kalan ve anlamlandırılması güç
olan nokta, bu darbe yapılanmasının yani FETÖ’nün siyasi ayağının ortaya
çıkartılması hususunda darbenin doğrudan muhataplarının duyduğu anlaşılması zor
isteksizliktir. Şunun altını çizmek isterim ki FETÖ’nün siyasi ayağını ortaya
çıkartmamak, şanlı 15 Temmuz direnişine, şehit ve gazilerimize, aziz
milletimize yapılabilecek en büyük haksızlık ve sadakatsizliktir.
Sokağın
15 Temmuzundan gelmekle birlikte, aynı zamanda bir KHK’liyim. Sokağın 15
Temmuzundan gelen bir KHK’li. Demokrasi ve hukuk devleti temalı 611 imzalı
ikinci bildiriyi imzalayan ve yönetim tarafından âdeta cımbızla çekilerek bu
bildiri nedeniyle işinden atılan 3 kişiden biri, aynı zamanda 140 bin KHK’liden
sadece biri. 
Eksik
kalan ve anlaşılmaz olan bir diğer nokta da OHAL uygulamaları ve KHK’lerin yol
açtığı hukuksuzluk ve bunun toplumsal trajediye dönüşen sonuçlarıdır. OHAL
döneminde seçilmiş siyasilere işlerinden el çektirilmiş, çok sayıda yazar,
sivil toplum öncüleri, siyasiler ve gazeteciler hâlâ cezaevlerinde
tutulmaktadır. Bunların tutuksuz yargılanmaları mümkündür, hatırlatmak gereğini
duyuyorum. Bu konuda söylenebilecek her şeyin söylendiğini zannediyorum ama
duyulduğundan emin olmadığım için yineleme ihtiyacı hissediyorum. 
(Mikrofon
otomatik cihaz tarafından kapatıldı) 
SAADET
PARTİSİ GENEL BAŞKANI ADINA NAZIR CİHANGİR İSLAM (Devamla) – Sayın Başkan, uzatmak
mümkün mü? 
BAŞKAN
– Buyurun, tamamlayın. 
SAADET
PARTİSİ GENEL BAŞKANI ADINA NAZIR CİHANGİR İSLAM (Devamla) – Bu 140 bin
KHK’linin 6’sı dört aydır kayıp, 70 kişi kendi hayatını sonlandırdı, 55 bini
cezaevinde, hastalar raporlarına rağmen, hamile kadınlar, lohusalar, anneler
yasanın amir hükmüne rağmen, 800’den fazla bebek -anneleriyle beraber-
işlemedikleri suçların infazına katlanıyor. 140 bin KHK’linin 20 binden fazlası
soruşturmalardan aklandı ama hâlâ işlerine döndürülmedi, pasaportlar sorun, OHAL
komisyonlarında oyalanıyoruz. Yargıya gidemiyoruz çünkü hukuk devleti
işlemiyor. 
Askerî
okul öğrencilerinin durumu içler acısı. Tatbikat emriyle kışlalarından
çıkartılanlar darbecilikten hüküm giyiyor, üzerine silah bile zimmetlenmemiş
beş günlük askerî okul öğrencisi müebbet hapse mahkûm oluyor. Bütün anne ve
babaları empatiye davet ediyorum. 
(Mikrofon
otomatik cihaz tarafından kapatıldı) 
EKREM
ÇELEBİ (Ağrı) – İnanıyor musun gerçekten? 
BAŞKAN
– Sayın İslam, tamamlayalım lütfen. 
SAADET
PARTİSİ GENEL BAŞKANI ADINA NAZIR CİHANGİR İSLAM (Devamla) – 15 Temmuz darbesi
gerçek suçlularının cezalandırılmasını istiyoruz ama sadece ve sadece gerçek
suçluların cezalandırılmasını. Sorunun çözümü basittir ve ancak bu yolla
mümkündür: Çoğulcu bir demokrasiyi bütün kurumlarıyla tesis etmek, hukuk
devletini el birliğiyle yeniden inşa etmek, adil bir yargılama sonucu suçu
sabit olanlar dışında bütün KHK’lileri işlerine iade etmek ve hukuki işlemleri
hukuk devleti çerçevesinde yürütmek. 
Bugünlerde
sıkça sorulan bir soru şudur: “Bugün bir kalkışma olsa yine sokağa çıkar
mıydınız?” Tereddütsüz söylüyorum ki çıkardım ama hukuksuzluk karşısında çok
daha güçlü bir muhalefet, çok daha güçlü bir çalışma yapardım çünkü darbeye
direnmenin hukuku korumak dışında bir anlamı yoktur. 
Şehitlerimizi,
gazilerimizi bir kez daha minnetle anıyorum, aziz milletimize şükranlarımı
sunuyorum, sağ olun. (CHP ve HDP sıralarından alkışlar)
BAŞKAN
– Şimdi söz sırası Büyük Birlik Partisi Genel Başkanı ve Ankara Milletvekili
Sayın Mustafa Destici’ye aittir. 
Buyurun
Sayın Destici. (AK PARTİ sıralarından alkışlar) 
BÜYÜK
BİRLİK PARTİSİ GENEL BAŞKANI MUSTAFA DESTİCİ (Ankara) – Sayın Başkan, değerli
milletvekilleri; öncelikle sizleri ve televizyonları başında bizleri izleyen
vatandaşlarımızı sevgiyle, saygıyla, hürmetle ve muhabbetle selamlıyorum. 
Milletin
manevi çatısı altında olan devletimizi korumak için hiç tereddüt etmeden
canlarını vermiş 251 şehidimizi rahmetle, minnetle ve şükranla anıyorum,
ruhları şad olsun, mekânları cennet olsun. Gazilerimize şükranlarımızı
sunuyorum. 
Kıymetli
milletvekilleri, devlet otoritesi şerik kabul etmez. Devletin sahibi millettir
ve millet, devlet gücünü seçtiği yöneticileri aracılığıyla kullanır. Devletin 3
erkinden yasama, yürütme ve yargı, kararlarını millet adına alır, görevlerini
millet adına yerine getirir. Kamu görevi yapanlar, devletin otoritesi dışında
başka hiçbir ülkeye, millete, şahsa, cemiyete, topluluğa, zümreye bağlılık
gösteremezler. Millet iradesi, hiçbir zaman önemini ve anlamını
tartışmayacağımız, her zaman başımızın üstünde taşıyacağımız, onu korumak için
gerekirse başımızı vermekte tereddüt etmeyeceğimiz prensip olarak daima var
olacaktır. 
İnsanlığın
tarihi kadar eski olan, diğer milletler tarafından “Öldürülebilirler ama lakin
asla mağlup edilemezler.” cümlesiyle nitelenen ve bu gerçeği insanlık tarihine
silinmeyecek bir şekilde kazıyan Türk milletinin her çağda güçlü, kaim ve
muzaffer olarak var olmasının sırrı sahip olduğu güçlü devlet geleneğidir.
Tarihinin çeşitli kesitlerinde Türk milletinin yaşadığı zorlukları, acıları
hatırladığımızda, bu şartların hep devlet geleneği ve otoritesinin zaafa
düştüğü dönemlerde olduğunu görmekteyiz. Evet, sarsıldığımız zamanlar oldu ama
15 Temmuzda da öncekiler gibi “Milletin istiklalini yine milletin azmi ve kararı
kurtaracaktır.” sözünü kendimize yol seçerek başta Sayın Cumhurbaşkanımızın
dirayeti olmak üzere, devleti yönetenlerin tümünün dirayeti, Gazi Meclisimiz,
siyasi partilerimiz ve Hükûmetimizin ortak tavrı ve necip milletimizin darbeye
karşı cesur ve kararlı duruşuyla yolumuza devam ettik. 
Şehit
liderimiz Muhsin Başkanımızın dediği gibi, namlusunu milletine döndürmüş
tanklara selam durmadık, bundan sonra da yine selam durmayacağız Allah’ın
izniyle. 
(Mikrofon
otomatik cihaz tarafından kapatıldı) 
BÜYÜK
BİRLİK PARTİSİ GENEL BAŞKANI MUSTAFA DESTİCİ (Devamla) – Kıymetli
milletvekilleri, bu günlerde, özellikle darbeden sonra bir sistem değişikliği
zaruret hâline gelmişti ve milletimizin kararıyla da bu sistem değişikliği
gerçekleştirildi. Fakat şunu hatırlatmak isterim ki sistemin adı çok önemli
değildir. Bakın, Amerika Birleşik Devletleri başkanlık, Fransa yarı başkanlık,
Almanya parlamenter, İngiltere kraliyet ve parlamenter bir sistemle yönetiliyor
ama bunların hiçbirinde sistem tartışmasını duymuyoruz. Önemli olan sistem
değil; önemli olan adalet, demokrasi ve refahtır. Adaleti tam olarak tesis
ettiğimizde, demokrasiyi tam olarak yerleştirdiğimizde ve refahı sağladığımızda
sistem tartışmaları da son bulacaktır. 
Onun
için, biz burada, Mecliste özellikle böyle bir günde birbirimizi suçlamak ya da
itham etmek yerine birlik olmak, güçlü olmak ve milleti ileriye taşımakla
yükümlüyüz. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
BÜYÜK
BİRLİK PARTİSİ GENEL BAŞKANI MUSTAFA DESTİCİ (Devamla) – Sayın Başkan, değerli
milletvekilleri; ülkemizin şu anda içinden geçtiği şartlar bellidir. Bir
taraftan terörle mücadele, diğer taraftan Doğu Akdeniz’deki gelişmeler ve öbür
taraftan, özellikle, hava savunma sistemimizi güçlendirmek adına almış
olduğumuz S400’lere karşı ABD’den ve Batı’dan yükselen seslere karşı da birlik
olma mecburiyetimiz vardır. Dolayısıyla, bizi ileriye taşıyacak olan ve Türk
milletini layık olduğu seviyeye çıkaracak olan da birlik ve beraberliğimizin
sağlanmasıdır.
Ben
bu duygu ve düşüncelerle, bir kere daha, 15 Temmuz hain FETÖ darbesine karşı
kararlı duruşuyla millete öncülük eden Sayın Cumhurbaşkanımıza, Gazi
Meclisimize, siz değerli milletvekillerimize ve kahraman halkımıza şükranlarımı
sunuyorum. Şehitlerimizi rahmetle anarken gazilerimizi de bir kere daha
saygıyla selamlıyorum. (AK PARTİ sıralarından alkışlar)
BAŞKAN
– Şimdi söz sırası, Demokrat Parti Genel Başkanı ve Afyonkarahisar Milletvekili
Sayın Gültekin Uysal’a aittir.
Buyurun
Sayın Uysal. (İYİ PARTİ sıralarından alkışlar)
DEMOKRAT
PARTİ GENEL BAŞKANI GÜLTEKİN UYSAL (Afyonkarahisar) – Sayın Başkan, çok
saygıdeğer Genel Kurul ve aziz milletim; 15 Temmuz FETÖ darbe teşebbüsünün yıl
dönümünde bu özel oturum vesilesiyle sizleri saygıyla selamlıyorum. 
15
Temmuz darbe teşebbüsüyle, 27 Mayıs 1960 darbesiyle başlayan, unutmak
istediğimiz kara yıllara, kara aylara, kara günlere bir yenisi daha eklendi. Üç
sene evvel, milletin namusunu korumakla mükellef namluları millete çeviren bir
ihanet hareketi bizden 251 insanımızı aldı. Hainlere yara olan, vatana zırh
olan binlerce insanımız yaralandı. Ömer Seyfettin diyor ya: “Onların zırhlıları
varsa bizim de kutlu bir hakkımız vardır. Ve bu, onların zırhlarından daha
kuvvetlidir.” Vatanı kutlu bir hak, demokrasiyi kutlu bir dava bilenler, vatan
ve millet sevgisini memleketine zırh yapmış kahramanlar zırhlıların arkasına
sığınan hainlere, binlerce yıldır Türk düşmanlığı yapan, her zaman masanın
altında sakladıkları ve fırsatını bulduklarında masanın üzerine koydukları Sevr
ve benzeri düşünceleri ortaya koyan merkezlere galip gelmiştir.
Azim
milletim, çok Saygıdeğer Genel Kurul; 15 Temmuz bir gece yaşananlardan ibaret
değildir. “15 Temmuz darbe girişimi” dediğimizde bir andan değil, koca bir
zamandan bahsettiğimizin bilinmesi gerekir. 15 Temmuz, liyakati yok edip devlet
içinde örgütlenmenin “Devleti ele geçireceğiz.” diyerek Türkiye Cumhuriyeti
devletinin bağışıklık sisteminin çökertilmesinin son silahlı ayağıdır.
Darbeciler 15 Temmuzda silahlarıyla can almış, öncesinde ise nice hukuksuzlukları
icat ederek binlerce insanımızı istikbalinden etmiştir. Bir hain örgütlenmenin
devleti teslim, milleti esir almak için son ve -hamdolsun- başarısız
girişimidir. Bu coğrafyada bir asır evvel siyasi kadastro geçirilerek yapılmak
istenen fakat başarılamayan Türk milletinin kendi kaderini kendi tayin etme
yeteneğinin elinden alınma teşebbüsüdür.
Demokrasi,
Türkiye için bir hediye değil, bir alın teri meselesidir. Milletimiz kendisine
giydirilmek istenen dar elbiseyi mazisi, değerleri, demokratik kazanımları,
istiklal aşkıyla reddetmiştir. Bugün artık yapılması gereken sadece “Bir
musibet bin nasihatten evladır.” diyerek o elim gecede yaşananlardan,
devletimiz adına kaybettiğimiz zamandan, şehitlerimiz, gazilerimiz, onların
aileleri adına hukuk çerçevesinde hesap sormak değildir.
(Mikrofon
otomatik cihaz tarafından kapatıldı)
DEMOKRAT
PARTİ GENEL BAŞKANI GÜLTEKİN UYSAL (Devamla) – Zira, bu tür yıkımlar, altüst
oluşlar, acılar ve travmalar, sosyal, siyasi, iktisadi literatürde yaratıcı
yıkım olarak tarif edilen bir büyük toplumsal enerjinin ortaya çıkmasına vesile
olur. 15 Temmuz sonrası ülke olarak yaşadığımız bu şer FETÖ darbe teşebbüsü bir
anlamda Türkiye Cumhuriyeti devleti, milleti ve demokrasisi için fırsat
olmuştur. Türk devleti ve milletinin tekrar aklı, bireyi, liyakati ve hukuku
merkeze alarak operasyonlara açık hâlden, bu altüst oluş sürecinden çıkma
imkânını, iklimini maalesef iktidar bloğunun 16 Nisan referandumu tercihi ve
arkasından yaşanan süreç yok etti. Bu tarihî fırsatı 15 Temmuzun hemen ardından
ülke olarak değerlendiremememize rağmen üçüncü yılında FETÖ ile adli, idari,
siyasi, uluslararası zeminde mücadeleyi ve geleceği kuşatmayı…
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen.
DEMOKRAT
PARTİ GENEL BAŞKANI GÜLTEKİN UYSAL (Devamla) – …o gecenin ardından yaşanan OHAL
sürecinden bugüne yaşananları Hükûmetin kendi siyasi varlığını merkeze alarak
değil, milleti ve devleti merkeze alarak esaslı bir siyasi değerlendirme
yapmakla, hamasetten ziyade akıl zemininde bir idrak tazelemesiyle
başaracağımız inancındayım.
Bugün
kendimize doğru soruları sormak mecburiyetindeyiz. 15 Temmuza nasıl geldik? Bir
daha yaşanmaması için neler yapmalıyız? FETÖ’ye karşı sistematik savunma
yaptığını zannettiğimiz Türk Silahlı Kuvvetlerinin subay kadrosunun bu
yoğunlukta nasıl ele geçirildiğini bir daha yaşananların tekerrür etmemesi için
bir demokratik muhasebe yapma durumundayız. Türkiye olarak bu muhasebe sürecini
işleterek FETÖ’yle etkin bir mücadele yapabilmek için FETÖ’yü ve 15 Temmuz
darbe teşebbüsünü siyasi alanda bir rekabet unsuru, kamplaşma, hesaplaşma
nüvesi olmaktan çıkartacak bir siyasi aklı yeniden ete kemiğe büründürmek
mecburiyetindeyiz. 
(Mikrofon
otomatik cihaz tarafından kapatıldı) 
BAŞKAN
– Sayın Uysal, tamamlayalım lütfen.
DEMOKRAT
PARTİ GENEL BAŞKANI GÜLTEKİN UYSAL (Devamla) – Bitiriyorum Sayın Başkan.
Gelinen
bu noktada adli, idari, siyasi, uluslararası zeminde topyekûn senkronize
mücadele stratejisiyle FETÖ’nün hem uluslararası alandaki meşruiyetini hem de
mücadele azmini yok etmeden başarılı olma şansımız yoktur. Son yıllarda Türkiye
aleyhine oluşan genel siyasi iklim ve FETÖ örgütünün olumsuz propagandaları,
Türkiye’nin, başta siyasi muhalefet olmak üzere tüm siyasi, sivil, iktisadi
aktörleriyle topyekûn bir diplomasi ve propaganda yapmasını zorunlu
kılmaktadır. Hayatını kaybeden, şehadete erenleri geri getirme imkânımız yok
ancak can verdikleri demokrasi için, demokrasinin hayat bulması için bir
imkânımız vardır. 
Sözlerimin
sonunda, başta cumhuriyetimizin kurucusu Mustafa Kemal Atatürk’ü, kurtuluş
mücadelesinin kahramanlarını ve şehitlerini, 15 Temmuz’da canlarıyla vatan
toprağının ve demokrasinin hamuruna karışan şehitlerimizi, idrakimizde yaşayan
demokrasi şehitlerimiz Menderes ve kader arkadaşlarını, bize şüheda fışkıracak
toprakları emanet eden, terörle mücadelede can veren aziz şehitlerimizi
minnetle rahmetle yâd ediyorum; gazilerimize şükran duygularımla sağlıklı bir
ömür diliyor, Genel Kurulu saygıyla selamlıyorum. (CHP ve İYİ PARTİ
sıralarından alkışlar)
BAŞKAN
– Sayın milletvekilleri, 15 Temmuz Demokrasi ve Millî Birlik Günü’nün anlam ve
öneminin belirtilmesi amacıyla yapılan konuşmalar tamamlanmıştır.
Denetim
konuları ve kanun teklifleri ile komisyonlardan gelen diğer işleri sırasıyla
görüşmek için 16 Temmuz 2019 Salı günü saat 15.00’te toplanmak üzere birleşimi
kapatıyorum.
Kapanma Saati: 15.49



