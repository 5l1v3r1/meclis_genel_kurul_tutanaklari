



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 34’üncü
Birleşim
 11
Aralık 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Amerika Birleşik
Devletleri’nin Kudüs’le ilgili kararına, millet ve devlet olarak
Filistinlilerin yanında olunduğunun her zeminde ifade edildiğine, bölgede ve
dünyada sağduyu ve barışın hâkim olmasını dilediğine, 26’ncı Dönemin birinci
devresinde yaptığı çalışmalar ve temsil göreviyle ilgili faaliyetleri rapor
hâline getirip milletvekillerinin dikkatine sunmak istediğine ve 2018 yılı
bütçesinin hayırlı ve uğurlu olmasını niyaz ettiğine ilişkin konuşması

IV.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2018 Yılı Merkezi Yönetim Bütçe Kanunu Tasarısı (1/887) ile Plan ve
Bütçe Komisyonu Raporu (S. Sayısı: 503)
2.- 2016 Yılı Merkezi Yönetim Kesin Hesap Kanunu Tasarısı (1/861), 2016
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan
2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S. Sayısı: 504)


V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, İstanbul Milletvekili Mehmet
Muş’un 503 sıra sayılı 2018 Yılı Bütçe Kanunu Tasarısı ile 504 sıra sayılı 2016
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşması sırasında Cumhuriyet Halk Partisine ve CHP Grup Başkanına sataşması
nedeniyle konuşması
2.- İstanbul Milletvekili Aykut Erdoğdu’nun, Başbakan Binali Yıldırım’ın
503 sıra sayılı 2018 Yılı Bütçe Kanunu Tasarısı ile 504 sıra sayılı 2016 Yılı
Kesin Hesap Kanunu Tasarısı’nın tümü üzerinde Hükûmet adına yaptığı konuşması
sırasında Cumhuriyet Halk Partisine ve CHP Grup Başkanına sataşması nedeniyle
konuşması
3.- Kayseri Milletvekili Mustafa Elitaş’ın, İstanbul Milletvekili Aykut
Erdoğdu’nun sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması

VI.- AÇIKLAMALAR
1.- İçişleri Bakanı Süleyman Soylu’nun, İstanbul Milletvekili Engin
Altay’ın sataşma nedeniyle yaptığı konuşmasındaki bazı ifadelerine ilişkin
açıklaması
2.- İstanbul Milletvekili Engin Altay’ın, İçişleri Bakanı Süleyman
Soylu’nun yaptığı açıklamasındaki bazı ifadelerine ilişkin açıklaması
3.- Muş Milletvekili Ahmet Yıldırım’ın, Başbakan Binali Yıldırım’ın 503
sıra sayılı 2018 Yılı Bütçe Kanunu Tasarısı ile 504 sıra sayılı 2016 Yılı Kesin
Hesap Kanunu Tasarısı’nın tümü üzerinde Hükûmet adına yaptığı konuşmasındaki
bazı ifadelerine ilişkin açıklaması
4.- Amasya Milletvekili Mehmet Naci Bostancı’nın, bütçe görüşmelerinde
teamül olarak genel başkanlar konuştuğunda cevap hakkı talep edilmediğine
ilişkin açıklaması

VII.- GEÇEN TUTANAK HAKKINDA DÜZELTMELER
1.-  İstanbul Milletvekili Ahmet Hamdi Çamlı’nın, 6/12/2017 tarihli
33’üncü Birleşimdeki bazı ifadelerini düzelttiğine ilişkin dilekçesi

VIII.- YAZILI SORULAR VE CEVAPLARI
1.-  Niğde Milletvekili Ömer Fethi Gürer’in, KOSGEB ile ilgili bazı
verilere ilişkin sorusu ve Bilim, Sanayi ve Teknoloji Bakanı Faruk Özlü’nün
cevabı (7/18127)
2.-  Malatya Milletvekili Veli Ağbaba’nın, Bakanlık ve bağlı
kuruluşlarca 2002-2017 yılları arasında Malatya’ya yapılan yatırımlara ilişkin
sorusu ve Bilim, Sanayi ve Teknoloji Bakanı Faruk Özlü’nün cevabı (7/18128)
3.-  İstanbul Milletvekili Filiz Kerestecioğlu Demir’in, Tüpraş Aliağa
Rafinerisinde meydana gelen ve dört işçinin yaşamını yitirdiği patlamaya
ilişkin sorusu ve Bilim, Sanayi ve Teknoloji Bakanı Faruk Özlü’nün cevabı
(7/18129)
4.-  İstanbul Milletvekili Mahmut Tanal’ın, Cumhurbaşkanı danışmanlarına
ve bunlara tahsis edilen bazı imkanlara ilişkin Başbakandan sorusu ve Başbakan
Yardımcısı Bekir Bozdağ’ın cevabı (7/18237)
5.-  Niğde Milletvekili Ömer Fethi Gürer’in, Avrupa Birliği ile Türkiye
arasındaki gümrük birliğinin güncellenmesine ilişkin sorusu ve Ekonomi Bakanı
Nihat Zeybekci’nin cevabı (7/18374)
11
Aralık 2017 Pazartesi 
BİRİNCİ
OTURUM
Açılma
Saati: 13.03
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Sayın
milletvekilleri, 2018 yılı bütçemiz üzerinde yapacağımız görüşmelerin ve
alacağımız kararların milletimiz için hayırlara vesile olmasını niyaz ederek
Türkiye Büyük Millet Meclisinin 34’üncü Birleşimini açıyorum.
Toplantı için
yeterli çoğunluk vardır.
III.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, Amerika Birleşik
Devletleri’nin Kudüs’le ilgili kararına, millet ve devlet olarak
Filistinlilerin yanında olunduğunun her zeminde ifade edildiğine, bölgede ve
dünyada sağduyu ve barışın hâkim olmasını dilediğine, 26’ncı Dönemin birinci
devresinde yaptığı çalışmalar ve temsil göreviyle ilgili faaliyetleri rapor
hâline getirip milletvekillerinin dikkatine sunmak istediğine ve 2018 yılı
bütçesinin hayırlı ve uğurlu olmasını niyaz ettiğine ilişkin konuşması
BAŞKAN - Değerli
milletvekilleri, öncelikle çok önemli ve millî bir mesele olarak gündemde olan
Kudüs konusunda birkaç noktaya temas etmek istiyorum.
Amerika Birleşik
Devletleri Başkanı Donald Trump, geçen hafta bölgemizde ve dünyada derin
çalkantılara sebep olacak bir kararı açıkladı. Dünyanın çeşitli yerlerinde,
bölgemizde çatışmalar, çalkantılar devam ederken alınan hukuk dışı bu karar,
insanlığın barışını dinamitlemek demek olacaktır. 
Kudüs,
Müslümanlar, Yahudiler ve Hristiyanlar için kutsal bir şehir ve üç dinin de
kutsal merkezidir. Kudüs’te hâlen Müslümanlar, Yahudiler ve Hristiyanlar
birlikte yaşamaktadır. Birleşmiş Milletler 1947 yılından itibaren aldığı
kararlarda Kudüs’ün İsrail’in hâkimiyeti altında bulunmasını kabul etmemiştir.
Aynı şekilde 1967 yılında Doğu Kudüs’ü işgal etmesinden sonra da İsrail’e
Kudüs’ün statüsünü değiştirecek girişimlerde bulunmaması çağrısını yapmıştır.
Birleşmiş Milletler Güvenlik Konseyi, İsrail devletinin 1980 yılında Doğu
Kudüs’ü ilhak ettiğini ilan etmesi üzerine kınama kararı almış ve İsrail’in
aldığı tüm kararların yok hükmünde olduğunu belirtmiştir. 
Amerika Birleşik
Devletleri tarafından geçen hafta atılan adım, İsrail’in hukuksuz, tek yanlı,
oldubitti şeklindeki kararlarını onaylayıp Orta Doğu’da yeni bir çatışmanın
fitilini ateşlemiştir. İsrail devletinin kuruluşundan itibaren barışa hasret
kalan Orta Doğu’da çıkacak yeni bir çatışma, hiçbir devletin ve milletin
çıkarına hizmet etmeyecektir. Toplumlar arasında öfke patlamasına yol açacak,
kin ve nefreti körükleyecek kararlar, insanlığın ortak geleceğini tehdit edecek
sonuçlar doğuracaktır. 
Orta Doğu’ya
barış ve huzurun gelmesi, Filistin meselesinin hakkaniyet temelinde çözümünden
geçmektedir. Filistin halkının varlığını ve çıkarlarını yok sayan işgal ve
istilaya bir an önce son verilmelidir. Millet ve devlet olarak Filistinli
kardeşlerimizin yanında olduğumuzu her zeminde ifade ettik, etmeye devam
edeceğiz. 
Türkiye Büyük
Millet Meclisinin Genel Kurulu, 6 Aralık 2017 tarihinde yayımladığı ve
Meclisimizde grubu bulunan AK PARTİ, Cumhuriyet Halk Partisi, Halkların
Demokratik Partisi ve Milliyetçi Hareket Partisi Meclis grup başkan
vekillerinin imzaladığı ortak bildiriyle Filistin halkının yanında olduğunu
beyan etmiş ve milletimizin hissiyatına tercüman olmuştur. Bildiride “Hâlen
Filistin sorununu çözmek için gösterilen barışçıl çabalar bu girişim karşısında
muhakkak büyük darbe alacak, Orta Doğu’da bir dizi istikrarsızlık yaşanacaktır.
İsrail ile Filistin arasında adil, kalıcı, dengeli, tarihî ve manevi haklara
riayet eden bir barış gerçekleşmeden insanlığın huzur ve selamete ulaşmasının
mümkün olamayacağı unutulmamalıdır.” denilmiştir. 
Sayın
Cumhurbaşkanımız, yaptığı açıklamalar ve çağrılarla uluslararası karar
organlarını harekete geçirmeye çalışmaktadır. Siyasi partilerimizin sayın genel
başkanları açıklamalarıyla milletimizin hassasiyetini ortaya koymuşlar ve
tepkilerini en kararlı şekilde dile getirmişlerdir. 
Bu yıl kasım
ayında başkanlığını Türkiye Büyük Millet Meclisi Başkanı olarak devraldığımız,
42 ülkenin üye, 20 ülkenin gözlemci olduğu Asya Parlamenter Asamblesi APA
tarafından yayımlanan bildiride, Amerika Birleşik Devletleri tarafından alınan
kararın gerek vicdan gerekse tarih önünde hükümsüz olduğu belirtilmiş ve “Asya
Parlamenter Asamblesi olarak bu gayrihukuki açıklamayı kınıyor ve reddediyoruz.
Filistin halkının hürriyet azmini ve millî iradesini temsil eden Filistin
devletini henüz tanımamış olan ülkelere son gelişmeler karşısında artık zaruri
hâle gelen bu adımı bir an önce atmaları çağrısında bulunuyoruz.” denilmiştir. 
Türk Dili
Konuşan Ülkeler Parlamenter Asamblesi’nin 7’nci Genel Kurulu, 8 Aralık Cuma
günü Kırgızistan’ın başkenti Bişkek’te yapıldı. Türkiye, Azerbaycan, Kazakistan
ve Kırgızistan’ın üye olduğu, Macaristan’ın gözlemci ülke, Özbekistan’ın da
onur üyesi statüsüyle katıldığı toplantı sonunda, Meclis başkanları olarak
yayımladığımız ortak bildiride “TÜRKPA üyesi ülkeler, Birleşmiş Milletler
kararlarında yer aldığı şekliyle Kudüs’ün yasal statüsünün devamını
desteklerken, Orta Doğu’da uluslararası hukuka dayalı bir anlaşmaya
bağlılıklarını teyit etmektedir.” denilerek Filistinli kardeşlerimizle
dayanışma içinde olduğumuz beyan edilmiştir.
Birleşmiş
Milletler Güvenlik Konseyi, önceki gün yaptığı toplantıda aldığı kararla da
daha önceki kararlarını teyit etmiştir. Cumhurbaşkanımız Sayın Recep Tayyip
Erdoğan’ın çağrısıyla Kudüs gündemiyle iki gün sonra İstanbul’da toplanacak
İslam İşbirliği Teşkilatına üye 57 ülkeden de beklentimiz, İsrail’in istilacı,
işgalci, yayılımcı, çatışmacı, saldırgan siyaseti karşısında caydırıcı karar
alıp birlik içinde bir duruş sergilemeleridir. 
Rahmetli Mehmet
Akif İnan’ın mısralarını hatırlayalım: “Mescidi Aksa'yı gördüm düşümde / Bir çocuk
gibiydi ve ağlıyordu. / Varıp eşiğine alnımı koydum / Sanki bir yeraltı nehri
çağlıyordu. / Gözlerim yollarda, bekler dururum / Nerde kardeşlerim diyordu bir
ses. / İlk kıblesi benim ulu Nebi’min / Unuttu mu bunu acaba herkes?”
Bölgemizde ve
dünyada sağduyu ve barışın hâkim olmasını diliyorum. Binlerce insanın ölümüyle
sonuçlanan savaş ve çatışmaları teşvik eden yanlış kararlardan bir an önce
dönülmesini temenni ediyorum. 
Sayın
milletvekilleri, bir hususa daha temas etmek isterim: Sizlerin teveccühüyle
26’ncı Dönemin ikinci devresi için yeniden Türkiye Büyük Millet Meclisi
Başkanlığına seçildim. Başkanlık görevini yüklendiğim günden itibaren
tarafsızlık ve hakkaniyet ölçülerinden sapmadan görevimi yerine getirmenin
gayreti içinde oldum. Uygulamalarımda ve verdiğim kararlarda Anayasa, kanunlar
ve İç Tüzük hükümlerini esas aldım. Önümüzdeki devrede de aynı itinayla
çalışmamı sürdüreceğim. Bu vesileyle 26’ncı Dönemin Birinci Devresinde
yaptığımız çalışmaları ve temsil görevimle ilgili faaliyetleri rapor hâline
getirip dikkatinize sunmak istedim. Bu gayeyle hazırlattığım faaliyet kitabını
siz değerli milletvekillerinin dikkatine sunacağım. 
22 Aralık 2017
Cuma günü sona erecek şekilde planladığımız görüşmelerimizin, Türkiye Büyük
Millet Meclisinin mehabetine yaraşır bir olgunluk içinde geçmesini temenni
ediyorum. 
2018 yılı
bütçemizin milletimiz ve devletimiz için hayırlı ve uğurlu olmasını tekraren
niyaz ettiğimi beyan etmek isterim. 
Sayın
milletvekilleri, gündemimize göre, 2018 Yılı Merkezi Yönetim Bütçe Kanunu
Tasarısı ile 2016 Yılı Merkezi Yönetim Kesin Hesap Kanunu Tasarısı’nın
görüşmelerine başlayacağız. 
IV.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2018 Yılı Merkezi Yönetim Bütçe Kanunu Tasarısı (1/887) ile Plan ve
Bütçe Komisyonu Raporu (S. Sayısı: 503) (x)
2.- 2016 Yılı Merkezi Yönetim Kesin Hesap Kanunu Tasarısı (1/861), 2016
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan
2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S. Sayısı: 504) (x)
BAŞKAN –
Komisyon? Yerinde. 
Hükûmet?
Yerinde. 
Sayın
milletvekilleri, komisyon raporları 503 ve 504’üncü sıra sayılarıyla bastırılıp
dağıtılmıştır. 
Şimdi bütçe
sunuş konuşmasını yapmak üzere Maliye Bakanı Sayın Naci Ağbal Bey’e söz
vereceğim. 
Buyurunuz Sayın
Ağbal. (AK PARTİ sıralarından alkışlar) 
MALİYE BAKANI
NACİ AĞBAL (Bayburt) - Sayın Başkan, değerli milletvekilleri; yüce heyetinizi
ve bizi izleyen değerli vatandaşlarımızı saygı ve sevgiyle selamlıyorum.
Bugün 2016 Yılı
Merkezi Yönetim Kesin Hesap Kanunu Tasarısı ile 2018 Yılı Merkezi Yönetim Bütçe
Kanunu Tasarısı’nın görüşmelerine başlıyoruz. Bu kanun tasarılarının Genel
Kurula getirilmesinde emeği geçen Plan ve Bütçe Komisyonumuzun Çok Değerli
Başkanı ve üyelerine, bakan arkadaşlarıma ve kamu idarelerinin temsilcilerine
teşekkür ediyorum.
Sayın Başkan,
değerli milletvekilleri; 2018 yılı Merkezi Yönetim Bütçe Kanunu Tasarısı’nı
küresel ekonomide ve Türkiye ekonomisinde ortaya çıkan gelişmeler ile geleceğe
yönelik beklentileri ve tahminleri esas alarak, bunlara bakarak hazırladık. Bu
çerçevede, konuşmamda dünya ve Türkiye ekonomisine ilişkin gelişmeler, orta
vadeli program hedeflerimiz, 2016 Yılı Merkezi Yönetim Kesin Hesabı, 2017 yılı
merkezi yönetim bütçe gerçekleşmeleri, 2018 yılı merkezi yönetim bütçesi ve
gelir politikalarına ilişkin açıklama ve değerlendirmelerde bulunacağım. 
Sayın Başkan,
değerli milletvekilleri; küresel finansal kriz sonrası dönemde küresel ekonomik
büyüme oranları, olağanüstü parasal ve mali teşviklere rağmen kriz öncesi
seviyelere ulaşamamıştır. 2003-2007 döneminde yıllık ortalama yüzde 5,1 büyüyen
küresel ekonomi, krizi takip eden 2011-2017 döneminde yıllık ortalama 3,6
büyümüştür. Bu dönemde ortalama büyüme oranı, gelişmiş ülkelerde yüzde 2,7'den 1,8'e,
gelişmekte olan ülkelerde ise yüzde 7,7’den yüzde 5’e düşmüştür. 
Büyüme
oranlarının aşağıya gelmesinde küresel ekonomide yaşanan makro ekonomik
sorunlar, politik ve demografik faktörler ile jeopolitik gerginlikler etkili
olmuştur. Verimlilik artışını destekleyecek reformlarda gecikme yaşanması,
borçluluk oranlarının her yıl artması, bankacılık sistemlerindeki sorunların
giderilememiş olması, korumacılık eğilimlerinin artması, yaygın ve kronik göç
sorunlarının ortaya çıkmasıyla global nüfusun yaşlanması, global kriz sonrası
dönemde potansiyel büyüme oranını sınırlayan temel faktörler olmuştur.
Kriz sonrası
dönemde küresel ticarette küresel büyüme oranlarında yaşanan düşüşten daha
belirgin kayıplar yaşanmıştır. 
Sayın Başkan,
değerli milletvekilleri; küresel finansal kriz sonrası dönemde zayıf seyreden
ekonomik büyüme, 2016 yılının ikinci yarısından itibaren canlanma trendi
içerisine girmiştir. Büyümenin genele yaygın olduğu görülmektedir. Bu
canlanmada gelişmiş ülkelerdeki güçlenen ekonomik faaliyetler etkili
olmaktadır. Küresel politik risk ve belirsizliklerin nispeten azalmış olması,
finansal koşullardaki elverişli ortam, toparlanan emtia fiyatları ile tüketici
ve yatırım güvenindeki artış, küresel ekonomik faaliyetlerdeki canlanmayı
desteklemektedir. 
2016
yılında yüzde 3,2 oranında büyüyen küresel ekonominin 2017 yılında yüzde 3,6
büyümesi beklenmektedir. 2018 yılında ise daha çok, gelişmekte olan ülkelerin
sürükleyeceği büyüme trendi içerisinde küresel ekonominin yüzde 3,7 büyümesi
beklenmektedir. 
Küresel
ticaret, 2003-2007 döneminde yıllık ortalama yüzde 8,5 büyümüşken 2011-2017
döneminde büyüme oranı yarıdan daha fazla, 3,8’e gerilemiştir. 2016 yılının
ikinci yarısından itibaren canlanan global ekonomik faaliyetler, küresel
ticareti de olumlu yönde etkilemiştir. Bu çerçevede, 2017 yılında küresel
ticaretin yüzde 4,2 büyümesi beklenmektedir. 
Gelişmiş
ülkelerde ekonomik faaliyetler genele yaygın bir şekilde artmaktadır. Bunda,
devam eden genişletici para ve maliye politikaları ile küresel ticaretteki toparlanma,
büyüme ve yatırımlar etkili olmaktadır. 2016 yılında yüzde 1,7 büyüyen gelişmiş
ekonomilerin 2017 yılında yüzde 2,2 büyümesi tahmin edilmektedir. 2018 yılında
ise gelişmiş ülke ekonomilerindeki büyümenin bir miktar aşağıya geleceği,
yaklaşık olarak yüzde 2 olarak gerçekleşeceği beklenmektedir. 
Bununla
birlikte, son aylarda ortaya çıkan yeni göstergeler işaret etmektedir ki
küresel ekonominin genelinde ve gelişmiş ülkelerdeki büyüme trendi yukarı yönlü
bir gelişim izlemektedir. 
2016
yılında yüzde 1,5 büyüyen ABD ekonomisinin 2017 ve 2018 yıllarında sırasıyla
yüzde 2,2 ve yüzde 2,3 büyümesi bekleniyor. 
Genişletici
para politikası, istihdamdaki iyileşme, artan dış ticaret ve yatırım
harcamalarıyla avro bölgesinin 2017 yılında yüzde 2,1 büyümesi beklenmektedir.
Bu oran, avro bölgesinde son on yılda yaşanan, kaydedilen en büyük büyüme
oranıdır. 2018 yılında ise parasal desteklerdeki kısmi azalma ve potansiyel
büyüme oranının bir miktar aşağı gelmesi nedeniyle, avro bölgesinde büyüme
oranı yüzde 2’nin altında olacaktır.
2016 yılında
yüzde 4,3 büyüyen gelişmekte olan ülkelerin 2017 yılında yüzde 4,6; 2018
yılında ise artarak yüzde 4,9 büyümesi bekleniyor. Çin ve Hindistan hariç,
gelişmekte olan ülkelerin ise büyüme oranının yüzde 2,4’ten 2017 ve 2018 yıllarında
sırasıyla yüzde 3 ve yüzde 3,3’e ulaşacağı öngörülmektedir.
Sayın Başkan,
değerli milletvekilleri; emtia fiyatlarında 2016 yılından bu yana bir yükselme
trendi görüyoruz. Genel emtia endeksinin yükselmesinde gelişmiş ülkeler ve Çin
ekonomisindeki iç talep canlanması etkilidir. Başta petrol olmak üzere emtia
fiyatlarının 2016 yılına göre önemli ölçüde artmış olmasına karşın, küresel
enflasyonun 2017 yılında 2016 yılına göre sınırlı oranda artarak yüzde 3,1
olması bekleniyor. Küresel ekonomik faaliyetlerdeki artışa rağmen, iş gücü
piyasasındaki arz fazlası ile düşük ücret artışları, küresel enflasyonist
baskıları sınırlandırıyor. 
Sayın Başkan,
değerli milletvekilleri; ABD ve avro bölgesinde para politikalarının tedricî
olarak sıkılaşması, ancak küresel finansal koşulların büyümeyi desteklemeye
devam etmesi beklenmektedir. 2017 yılında, gelişmekte olan ülkelere sermaye
akışı güçlü seyretmektedir. 2015 ve 2016 yıllarında 120 milyar dolar olan
gelişmekte olan ülkelere brüt sermaye girişleri, 2017 yılının ilk sekiz ayında
200 milyar dolara ulaşmıştır. Küresel ekonomide kısa vadede elverişli finansal
ortamın devam etmesi ve küresel risk algısının düşük kalması, gelişmekte olan
ülkelere yönelik sermaye akışını ve büyümeyi de destekleyecektir. Küresel ekonomide
kısa vadeli riskler daha dengeli hâle gelirken orta-uzun vadede aşağı yönlü
riskler ağırlığını korumaktadır. Yüksek borçluluk, küresel ekonomi için en
önemli risk unsurudur. Küresel borç, 2017 yılında 226 trilyon dolara ulaşarak
dünya hasılasının yüzde 324’üne ulaşmıştır. Brexit sürecinin Avrupa Birliğinin
geleceği ile küresel reel ve finansal piyasalar üzerinde farklı riskleri
beraberinde getireceği de muhakkaktır. 
Cari
dengelerdeki açılma, küresel riskleri tetikleyen önemli faktörlerden birisidir.
Cari açık veren ülkelerin yüksek oranda cari açık, cari fazla veren ülkelerin
de yüksek düzeyde fazla vermesi bu riskleri derinleştirmektedir. Gelir
dağılımındaki eşitsizlik -global anlamda söylüyorum- her geçen gün daha da
büyük bir küresel sorun hâline gelmektedir. Küresel kriz sonrası dönemde,
gelişmiş ülkelerde ekonomik büyümenin kapsayıcılıktan uzaklaşmasıyla ücret
gelirlerinin daha düşük oranda artması neticesinde hane halkları gelirlerinde
artış sınırlı olmuştur. Bu gelişme, düşük ve orta gelirli hane halkları
bakımından uygulanmakta olan ekonomik politikalara ilişkin algıyı olumsuz yönde
etkilemiştir. Bu ülkelerde yani gelişmekte olan ülkelerde yapısal ekonomik
reformlar ile kapsayıcı ekonomik ve sosyal politikaların hedeflenen ölçüde
uygulamaya konulamaması yerine içe dönük ve korumacı ekonomik politikaların ön
plana çıktığını görüyoruz. Gelişmiş ülkelerde ortaya çıkan bu yaklaşımların
önümüzdeki dönemde bir yandan bu ülkelerde ekonomik ve sosyal sorunları
derinleştirme riskini, diğer yandan farklı kanallar üzerinden küresel büyüme ve
küresel ticaret üzerinde aşağı yönlü riskleri beraberinde getireceği
muhakkaktır. 
Yaşlanan nüfus,
önemli ekonomik ve sosyal sonuçları da beraberinde getirmektedir. Global
anlamda, yaşlanan nüfus ve düşük doğum oranlarıyla birlikte iş gücünde görece
olarak azalma, verimlilik oranlarında düşüş, artan emeklilik ve sağlık
harcamaları, düşen vergi gelirleri gibi sebeplerden dolayı demografik
yaşlanmanın ekonomik dinamikleri zayıflattığı görülmektedir. Büyümedeki yavaş
toparlanmanın bir diğer sebebi de iş gücündeki verimlilik artışlarının kriz
öncesi döneme göre daha düşük seyrediyor olmasıdır. Küresel kriz, iş gücü
verimlilik artışını da yavaşlatmıştır. 
Sayın Başkan,
değerli milletvekilleri; küresel ekonomiye ilişkin bu gelişme ve beklentiler,
Türkiye ekonomisi üzerinde orta vadeli program döneminde dış talep, sermaye
girişleri, finansman ve fiyatlar kanalıyla doğrudan; üretim, yatırım ve
istihdam yönüyle de dolaylı olarak çeşitli etkiler meydana getirecektir. 2016
yılının ikinci yarısından itibaren küresel ekonomik faaliyetlerde ve özellikle
avro bölgesi ekonomilerinde ortaya çıkan canlanma ile genele yaygın ekonomik
büyüme, 2018-2020 döneminde dış talep kanalı üzerinden ekonomik büyüme
oranlarımızı yukarıya çekecektir. Yani dış konjonktürdeki olumlu gelişmeler,
Türkiye ekonomisine büyüme bakımından olumlu yönde yansımaları da içermektedir.

Ayrıca emtia
ihracatçısı ülkelerde iyileşen büyüme görünümü ve jeopolitik gerginliklerin
azalması da başta yakın ticari ve ekonomik ilişkiler içinde olduğumuz ülkeler
üzerinden ihracatımıza ve turizm gelirlerimize önemli katkılar sağlayacaktır.
Küresel emtia ve varlık fiyatlarındaki dalgalanmanın azalması, finansal
piyasaların istikrar kazanması ve küresel ticaretin artması, Türkiye’nin orta vadede
cari işlemler dengesinin sürdürülebilirliğine katkı yapacak, finansal
istikrarımıza destek sağlayacaktır. Gelişmiş ülke merkez bankalarının
genişletici para politikalarından çıkış sürecini kademeli ve yıllara yaygın bir
şekilde uygulamaları, küresel finansal koşullar, hem beklentiler hem de
finansman kanalıyla büyümemize mutlaka destek verecektir. Bu gelişme,
gelişmekte olan ülkelere yönelik güçlü sermaye akışını destekleyecektir. Bu
kapsamda önümüzdeki yıllarda ülkemize yönelik küresel sermaye akımları da bu
gelişme ortamı içerisinde olumlu bir görünüm arz edecektir. 
Ayrıca,
küresel finansal koşullardaki olumlu gidişatla ülkemizdeki makro ekonomik
istikrar, uluslararası firmaların ülkemize doğrudan yatırım kararlarını da
pozitif yönde etkileyecektir. Emtia fiyatlarındaki yatay seyir beklentisi ve
finansal kırılganlıkların azalması da kur ve fiyat istikrarı üzerinden
enflasyon üzerindeki baskıları azaltacak ve cari açığımızı kontrol altında
tutmamıza destek verecektir. 
Yakın
vadede küresel ekonomide aşağı yönlü riskler düşük olmakla birlikte, orta
vadede değindiğimiz riskler geçerliliğini sürdürmektedir. Bu risklerin, orta ve
uzun vadede küresel ekonomik büyümenin beklenenden daha düşük gerçekleşmesine
sebebiyet vermesi mümkündür. Orta ve uzun vadede küresel risklerin aşağı yönlü
olması, Türkiye'nin temel makro finansal dengelerini sağlıklı tutmaya devam
etmesinin önemini ortaya koymaktadır. Bu çerçevede makro finansal istikrarın
sürdürülmesi, mali disipline devam edilmesi ve yapısal reformların orta ve uzun
vadede ortaya çıkacak riskleri bertaraf edecek şekilde gerçekleştirilmesi büyük
önem arz etmektedir. Bu çerçevede orta vadeli programda makro finansal
istikrarı güçlendirecek, mali disiplini kararlılıkla devam ettirecek ve yapısal
reformları hayata geçirecek stratejileri ve hedefleri de belirlemiş olduk. 
Geneli
itibarıyla söylemek gerekirse yakın vadede küresel ekonomide yaşanan olumlu
gelişmeler ve ileriye dönük olumlu beklentiler, 2018-2020 dönemini kapsayan
Orta Vadeli Program döneminde Türkiye ekonomisine hem dış talep kanalından hem
küresel sermaye akımları kanalından hem fiyatlar kanalından hem de doğrudan
yatırımlar kanalından olumlu yönde destek verecektir ve bu sayede, önümüzdeki
üç yıllık süreçte, Türkiye ekonomisi üretme, yatırım yapma, istihdam üretme ve
ihracattaki yakalamış olduğu ivmeyi daha da yukarıya çekme imkânı bulacaktır.
Bu, son derece önemli bir faktördür.
Sayın Başkan,
değerli milletvekilleri; AK PARTİ hükûmetleri olarak son on beş yılda siyasi
istikrar ve güveni tesis ettik. Uygulamaya koyduğumuz ekonomik politikalar
sayesinde bu dönem, yüksek büyümenin tesis edildiği, ekonomide yapısal
dönüşümün gerçekleştirildiği, yatırım, üretim, istihdam ve verimliliğin
arttığı, enflasyon ve faizlerin düştüğü, refahın ve gelir adaletinin pekiştirildiği
bir dönem oldu. Bizden önceki son on üç yılda ekonomide ortalama büyüme oranı
yüzde 3,6’yken 2003-2007 döneminde yüzde 7,3, 2010-2017 döneminde yüzde 6,7,
2003-2017 döneminde ise ortalama yüzde 5,7 büyüdük. Küresel finansal kriz
sonrası dönemde birçok ekonomi düşük büyüme sarmalına girmişken Türkiye,
ekonomisinde bu dönemde güçlü büyüme trendini devam ettirebilen gelişmekte olan
nadir ülkelerden birisi olmuştur. Türkiye ekonomisi, 2011-2017 döneminde yıllık
ortalama yüzde 6,4 büyümüştür. Bu dönemde büyüme oranı, Çin ve Hindistan hariç,
gelişmekte olan ülkelerde ortalama yüzde 3,3, ABD ve avro bölgesinde ise
sırasıyla yüzde 2,1 ve yüzde 1,1 olarak gerçekleşmiştir. Ne söylemiştim? Aynı
dönemde Türkiye’de ortalama büyüme oranı 6,4 oranındadır. Yani, Çin ve
Hindistan hariç ülkelerin 2 katı, gelişmiş ülkelerin ortalamalarınınsa 3 katı
nispetinde sürekli, kesintisiz bir büyüme trendini de yakaladık. Bu, Türkiye
ekonomisinin küresel kriz sonrası dönemde sağladığı olağanüstü performansı çok
açık bir şekilde ortaya koymaktadır. 
AK PARTİ olarak
iktidara geldikten sonra her alanda yapısal dönüşümü gerçekleştirdik. Bu
dönemde reel sektörün önünü açacak, rekabet gücünü artıracak, dünya
ticaretinden daha büyük pay alarak küresel değer zincirinde ekonomiyi yukarıya
çekecek reformlara imza attık.
Türkiye
ihracatının küresel ihracattaki payı on beş yıl önce yüzde 0,54 idi. Bugün
Türkiye ihracatının küresel ihracat içindeki payı yaklaşık yüzde 1’e kadar
geldi. İhracat gerçekleştirdiğimiz ülke sayısı on beş yıl önce 208’ken bugün
Türkiye’nin ihracatçıları 227 ülkede ihracat seferberliği anlayışı içerisinde
ihracat yapıyor, Türkiye’de ürettikleri bütün ürünleri global pazarlarda, bu
rekabet ortamı içerisinde, ne yapıyor, ticarete konu edebiliyor.
İhracatımızda
ilk 5 ülkenin ağırlığı on beş yıl önce yüzde 46,5’ti. Yani Türkiye’nin ihracatı
az sayıda ülkeye bağımlıydı. Şu anda bu oran yüzde 33’e kadar düştü. Ne yapmış
olduk? Bağımlılığı bu anlamda azalttık, ihracatta pazar çeşitlemesine, ülke
çeşitlemesine gitmiş olduk. Dünya ticaretindeki toplam payımız on beş yıl önce
yüzde 0,66’yken şu anda bu oran yüzde 1’i geçti. On beş yıl önce Türkiye’de
sadece bir sektörde 5 milyar dolardan fazla ihracat yapılabilirken şu anda
Türkiye’de 10 sektör 5 milyar doların üzerinde ihracat gerçekleştiriyor. 
On beş yıl önce
1 milyar doların üzerinde ihracat yapılan ülke sayısı sadece 8’di, şu anda bu
sayı 32’ye çıktı; bu da Türk ihracatının geldiği aşamayı göstermektedir. 
Yine, 1 milyar
doların üzerinde ihracat yapılan ürün sayısı 2003 yılında 9’du, şu anda 1
milyar doların üzerinde ihracat yapılan ürün sayısı 33’e çıkmış oldu. 
On beş yıl önce
1 milyar doların üzerinde ihracat yapan il sayısı sadece 5’ti, şu anda 1 milyar
doların üzerinde ihracat yapan şehir sayısı 17’yi aşmış oldu. 
2003 yılında
Türkiye'de 70 organize sanayi bölgesinde 26 bin işletme vardı, şu anda
Türkiye'de bunu 70 OSB’den 173 OSB’ye çıkardık, işletme sayısını da 26 binden
50 binin üzerine çıkarmış olduk. 
Türkiye
ekonomisinin katma değerinin dünya ekonomisindeki katma değeri içindeki payını
da bu dönemde olağanüstü ölçüde artırdık. 2002 yılında bu oran yüzde 0,71 iken
şu anda bu oran yüzde 1,24’ü aşmış oldu. 
İmalat
sektörümüzün Küresel Rekabetçilik Endeksi’ndeki yeri de son on beş yıllık süreç
içerisinde iyileşti ve şu anda ülke olarak 29’uncu sıraya yükselmiş olduk. 
2003-2016 dönemi
içerisinde Türkiye ekonomisindeki büyümenin esas itici gücü özel sektör
yatırımları olmuştur. Özel sektör yatırımlarıyla ivmelenen büyüme trendi
artarak bu dönemde devam etmiştir. 2003-2016 yılları arasında özel sektör
yatırım harcamaları reel olarak 2,5 kat artarken, yatırımların millî gelir
içindeki payı da yüzde 20’den yüzde 29’a çıkmıştır. Bu, Türkiye'nin orta ve
uzun vadede büyüme potansiyelini yukarıya çeken esas itici güç olmuştur. 
Türkiye bu
dönemde hem üretim hem de verimlilik artışını da yaşamıştır. 2003-2016
döneminde imalat sektöründe verimlilik yüzde 49 oranında artmıştır ve bu
dönemde ülke olarak AR-GE’ye yapmış olduğumuz harcamaları da olağanüstü
ölçülerde artırdık. AR-GE, inovasyon ülkemizin kalkınmasının temel itici gücü
olacak. Bu çerçevede AR-GE harcamaları 2003 yılında millî gelirin sadece 0,51’i
iken şu anda bu oran yüzde 1’e yaklaşmış durumda yani AR-GE harcamalarında
neredeyse 2 kat artışı bu dönemde gerçekleştirmiş olduk.
2003-2007
döneminde yıllık ortalama 11,4 milyar dolar olarak gerçekleşen doğrudan
uluslararası yatırım, 2011-2017 döneminde 13,8 milyar dolara yükselmiştir yani
küresel kriz sonrası dönemde Türkiye ekonomisi uluslararası doğrudan
yatırımlardan daha fazla pay almıştır, Türkiye'ye bu anlamda gelen yatırımlar
artmıştır. Son on beş yılda ülkemize gelen doğrudan uluslararası yatırım tutarı
188 milyar doları aşmıştır. 
Sayın Başkan,
değerli milletvekilleri; hükûmetlerimiz döneminde istihdamı destekleyen makro ve
mikro birçok düzenleme yaptık, reform gerçekleştirdik, istihdamın her yıl
artması için olağanüstü gayretler gösterdik. Türkiye ekonomisi gerek iş gücüne
katılım oranlarında gerek istihdamda, özellikle küresel kriz sonrası dönemde
uluslararası sayılabilecek olağanüstü başarılara imza attı. Son on yılda
Türkiye'de iş gücüne katılım oranı 8 puan arttı. Aynı dönemde gelişmekte olan
ülkelerde iş gücüne katılım oranları neredeyse küresel kriz öncesi seviyelerde
kalmış oldu. Biz buna rağmen hem iş gücüne katılım oranını artırdık hem de
istihdamı kesintisiz bir şekilde, içeride ve dışarıda yapılan bütün
operasyonlara rağmen, bütün kriz senaryolarına rağmen, sürekli bir şekilde
artırdık. 2005 yılında yüzde 23,3 olan kadınların iş gücüne katılım oranı da
2016 yılında yüzde 32,5’e çıkmış oldu. Bu da istihdam alanında Hükûmet olarak
izlediğimiz politikaların ne kadar doğru, ne kadar isabetli olduğunu ortaya
çıkarıyor.
Sayın Başkan,
değerli milletvekilleri; Türkiye 1990’lı yıllarda uygulanan yanlış para ve
maliye politikaları ve gerekli mali reformların yapılmaması sonucunda ciddi
sorunlar yaşadı ve yüksek bütçe açıkları ile sürdürülemez borç stokları âdeta
Türkiye ekonomisinin bir parçası hâline geldi. Hükûmet olarak iktidara
geldikten sonra kamu maliyesi alanında yaptığımız reformlar sayesinde bütçe
açıklarını ve borç stoklarını çok düşük seviyelere indirdik. Türkiye'de
ekonomide sağlanan istikrarın en önemli bileşenlerinden bir tanesi kamu
maliyesi alanında sağladığımız istikrar ve sürdürülebilirlik olmuştur. On beş yıl
önce biz iktidara geldiğimizde genel devlet açığının millî gelire oranı yüzde
10’un üzerindeydi. 2016 yılında bu, yüzde 1,3’e kadar inmiş oldu. Yine, borç
stoku 2000’li yılların başında olağanüstü ölçülerde, millî gelire göre yüksek
seviyelere çıkmıştı, yüzde 72’nin üzerinde bir borcun millî gelire oranı söz
konusuydu. Burada da gerek ekonomik istikrarı sağlamış olmamız gerek son on beş
yılda yüksek büyüme oranlarını sürekli bir şekilde gerçekleştiriyor olmamız
borcun millî gelire oranını da olağanüstü ölçülerde azalttı ve Türkiye'nin
bugün borcunun millî gelire oranı yani kamu borcunun millî gelire oranı yüzde
28,1’e kadar düşmüş oldu. Küresel kriz sonrası dönemde Türkiye hem bütçe açığı
hem de borç yükü bakımından hem gelişmiş hem de gelişmekte olan ülkelerden
pozitif yönde ayrıştı. Ne demek istiyorum? Küresel kriz sonrası dönemde birçok
ülkede; Avrupa Birliği, OECD ülkelerinde önce bütçe açıkları hızlı bir şekilde
yukarılara doğru giderken, ardından kamu borcunun millî gelire oranı artarken
Türkiye, bu dönemde hem OECD ülkeleri arasında hem de gelişmekte olan ülkeler
arasında bütçe açığını aşağıya indirebilen, borç yükünü düşürebilen nadir
ülkelerden birisi olmayı da başardı.
2010-2016
döneminde gelişmiş ülkelerde bütçe açığının millî gelire oranı ortalama yüzde
5,3; OECD ülkelerinde ortalama 4,8. Gelişmekte olan ülkelerde kaç? Yüzde 2,5.
Peki, Türkiye’de kaç? Yüzde 1. 2012 yılından itibaren ardı ardına bütün
yıllarda genel devlet açığını neredeyse sıfıra indirecek kadar kamu maliyesinde
olumlu bir performans sağladık. Bu açıdan bakacak olursanız, gerek OECD
ülkeleri arasında gerek G20 ülkeleri arasında gerek gelişmekte olan ülkeler
arasında bugün Türkiye'nin kamu maliyesinin dengeleri, göstergeleri, Türkiye
ekonomisinin ne kadar sağlıklı olduğuna açıkça işaret etmektedir.
Benzer
şekilde, borç yükümüz de küresel ölçüde görece olarak düşük bir seviyededir.
Küresel
kriz sonrasında hem gelişmiş hem de gelişmekte olan ülkeler arasında kamu borç
stokunun millî gelire oranını azaltabilen ve bütçe açığını düşük seviyelerde
tutabilen nadir ülkelerden birisi olduğumuzu biraz önce ifade etmiştim.
Özellikle 2010-2016 döneminde düşük bütçe açıkları sayesinde borç stokumuzun
millî gelire oranı 12 puan aşağı gelmiş oldu. 
2000’li
yılların başında kamu maliyesinde ve kamu borç göstergelerinde yaşanan
olumsuzluklardan sonra Hükûmet olarak kamu maliyesi alanında ve ekonomide
sağladığımız başarılar sadece borcun millî gelire oranını azaltmadı, aynı
zamanda borçlanmanın kalitesini de yukarıya çekti. Burada neye bakmak lazım? Borçlanma
içerisinde ne kadar kendi paranızla borçlanabiliyorsunuz, ne kadar yurt dışında
dolar cinsinden, euro cinsinden borçlanıyorsunuz. Bu açıdan bakıldığında,
Türkiye’nin döviz cinsi borçlanmaları son on beş yılda oransal olarak aşağıya
gelirken kendi paramızla borçlanma oranlarımızsa yukarılara geldi. Aynı şekilde
borcun vadesi… Eskiden Hazine üç aylık, altı aylık bir borçlanmaya çıktığı
zaman “Acaba üç aylığa, altı aylığa teklif gelecek mi?” diye insanlar endişe
içerisinde bunu izlerdi. Faiz oranlarının yüzde 100’leri geçtiği, kriz
anlarında yüzde binleri geçtiği dönemlerde Hazinenin, Hazineden sorumlu
müsteşarlığın, Hazineden sorumlu bakanın ne kadar ter döktüğünü herhâlde tahmin
edebilirsiniz. Hâlbuki bugünlere bakıyoruz, bugün artık Türkiye, gerek içeride
gerek dışarıda borçlanmaya çıkarken çok uzun vadelerde borçlanabilmektedir. İç
piyasalardan TL cinsi borçlanırken altı yıldan daha fazla bir borçlanmaya çok
rahat çıkabiliyoruz ve bugün Hazine borçlanmaya çıktığı zaman da alacağı
borçtan katbekat daha fazla bir talebin de geldiğini görüyoruz. Bu açıdan, kamu
maliyesi ve kamu borç göstergelerinde sağladığımız başarı bizim önümüzdeki
yıllarda da ekonomimize büyük bir destek verecek. 
Biraz önce ifade
etmiştim, makroekonomide sağladığımız istikrar, kamu maliyesinde sağladığımız
sürdürülebilirlik, toplumsal refahı bu dönemde artırdı. Kişi başına millî
gelirimiz son on beş yılda 3 kat arttı. 3.500 dolardan devraldığımız kişi
başına millî geliri bugün 11 bin dolara getirdik. 2023 yılında, inşallah,
Türkiye, kişi başına millî gelir bakımından en yüksek gelirli ülkeler grubunda
olacak, bunun gayreti ve çabası içerisinde olacağız. 
Türkiye bu
dönemde, aynı zamanda, gelişmiş ülkelerle aradaki açığı da kapattı. 2000’li
yılların başında Türkiye ekonomisinin AB ekonomisiyle mukayesesinde, aşağı
yukarı, biz onların kişi başı gelir olarak üçte 1’i civarındaydık. Bugün
Türkiye’nin kişi başına millî geliri AB ekonomilerinin kişi başına millî
gelirinin yüzde 63’üne kadar gelmiştir. Yani, Türkiye bu dönemde koşmuştur, maraton
koşusuna çıkmıştır ve AB ülkeleriyle aradaki açığı kapamıştır, kapamaya da
devam ediyor. İnşallah, çok yakın bir zaman içerisinde, 2023’te Türkiye
ekonomisinin bu gücünü bu göstergelerde çok kuvvetli bir şekilde görmüş
olacağız.
Yine, bu dönemde
gelir dağılımında da olağanüstü iyileşmeler yaşanmıştır. Fakirlik azalmıştır,
kişi başına gelir dağılımında da Türkiye önemli mesafeler elde etmiştir. 
Sayın Başkan,
değerli milletvekilleri; 15 Temmuz darbe girişimi sonrası uyguladığımız doğru
makroekonomik politikalar ve aldığımız tedbirler sayesinde ekonomimiz hızlı bir
şekilde toparlandı. Burada, biliyorsunuz, gerek para politikasında gerek makro
ihtiyati politikalarda gerekse vergi düzenlemelerinde önemli adımlar attık. 15
Temmuz alçak darbe girişimi sonrasında ekonomide meydana gelebilecek
sıkıntıları önceden görüp hızlı adımlarla ve doğru adımlarla ekonomide hızlı
bir toparlanmayı bu dönemde yakaladık. Burada, tek tek, sizlere aldığımız
tedbirleri saymak istemiyorum ama her alanda çok hızlı tedbirler almak suretiyle
ekonomide hızlı bir toparlanmayı yakaladık, 2016’nın üçüncü çeyreğinde daralan
Türkiye ekonomisi 2016’nın son çeyreğinde çok hızlı bir toparlanmayı sağladı ve
Türkiye ekonomisi, 15 Temmuz sonrası sıkıntılara rağmen, 2016 yılında yüzde 3,2
büyüyerek kesintisiz büyüme trendini devam ettirdi.
Yine, 2017 yılı
başından itibaren ekonominin her alanında, yatırım, üretim, ihracat, tüketim,
güven endeksleri, bütün göstergelerde aybeay, her ay artan ölçüde ekonomideki
toparlanmayı yaşadık. Ekonomideki toparlanmanın sadece bazı sektörlerle sınırlı
olmadığını, ekonominin geneline yayıldığını, ekonominin tüketim tarafında
olduğu gibi yatırım tarafında da, üretim tarafında da, ihracat tarafında da
güçlü bir toparlanmanın olduğunu görmüş olduk ve bu arka arkaya gelen
göstergeler de, göstergelere ilişkin açıklamalar da bunu teyit etti. Kapasite
kullanım oranları, PMI endeksleri, yine, bu anlamda reel kesim güven
endeksleri, ihracattaki rakamlar -bunları tek tek açıklayarak sizleri de
rakamlara boğmak istemem- her birisi açıklandığı dönemlerde ekonomide
yakaladığımız canlanma trendini teyit etti ve 2016’nın son çeyreğinde başlayan
büyümenin geçici olmadığını, bu büyümenin desteklerle beraber gelse de
ekonominin temellerinin sağlam olması nedeniyle içeride yakaladığımız istikrar
sayesinde genele yaygınlaştığını ve önümüzdeki döneme ilişkin büyüme
trendlerimiz bakımından da son derece güçlü bir ilk başlangıç yaptığını
söylemek mümkün. 
Ekonominin,
biliyorsunuz, birinci çeyreğinde ve ikinci çeyreğinde yüzde 5’in üzerinde büyüme
rakamlarını da bu dönemde yakalamış olduk. İhracatta 156 milyar doları on iki
aylık bazda geçtik; inşallah, yıl sonunda ihracatta son yılların rekorunu da
kırmış olacağız. (AK PARTİ sıralarından alkışlar) Bu da şunu gösteriyor ki:
Ekonomimiz güçlü, her türlü şoklara dayanıklı. Ekonominin orta ve uzun vadede
gücüne işaret eden, gücünü de milletten alan bir ekonomimiz var; onu da ifade
etmek gerekiyor. (AK PARTİ sıralarından alkışlar) 
Değerli
arkadaşlar, bugün, biliyorsunuz, üçüncü çeyreğe ilişkin büyüme rakamları da
açıklandı. Türkiye ekonomisi 2017 yılının üçüncü çeyreğinde yüzde 11,1’le büyük
bir rekora imza attı. Türkiye…
VELİ AĞBABA
(Malatya) – Büyüyen kim, büyüyen?
MALİYE BAKANI
NACİ AĞBAL (Devamla) – Millet büyüyor, ekonomi büyüyor, ekonominin üretim
çarkları dönüyor; merak etmeyin. (AK PARTİ sıralarından alkışlar) 
VELİ AĞBABA
(Malatya) – Yandaş zenginleri büyüdü, yandaş zenginleri. Çiftçi mi büyüdü, işçi
mi büyüdü?
MALİYE BAKANI
NACİ AĞBAL (Devamla) – Bakın, bu çok önemli, Türkiye 2011 yılından beri en
yüksek çeyreklik büyüme oranını bu 2017 üçüncü çeyreğinde yakalamış oldu.
Üçüncü çeyrekteki güçlü büyüme ekonomideki canlanmanın da bütün sektörlere
yayıldığını da gösteriyor, bu son derece önemlidir. Hizmetler, sanayi ve inşaat
sektörlerinde büyüme çift hanelerde gerçekleşti. 
VELİ AĞBABA
(Malatya) – Malta büyümüş, Man büyümüş; biz büyümedik.
MALİYE BAKANI
NACİ AĞBAL (Devamla) – Özellikle ekonomide yarattığı katma değer açısından
büyük öneme sahip olan imalat sanayisi üçüncü çeyrekte bir önceki yılın aynı
çeyreğine göre –dikkat buyurun- yüzde 15,2 büyüyerek son altı yılın en yüksek
büyümesini gerçekleştirmiş oldu. (AK PARTİ sıralarından alkışlar) 
YILMAZ TUNÇ
(Bartın) – Bu kadar saldırıya rağmen büyüyor.
MALİYE BAKANI
NACİ AĞBAL (Devamla) – Yine makine, teçhizat harcamalarındaki canlanmaya da
işaret eden güçlü bir büyüme verisini de bu sektörden aldık. 2017’nin üçüncü
çeyreğinde makine, teçhizat yatırımları yüzde 15,3’le son iki yılın en yüksek
büyümesini gerçekleştirdi. Makine ve teçhizat yatırımlarındaki güçlü artış
ekonomimizin üretken yapısı için son derece olumlu bir gelişme oldu. 
Değerli
arkadaşlar, üçüncü veri, üçüncü çeyrek verisi de açıklandı. Şimdi, ilk üç
çeyrek verisine topluca baktığımız zaman Türkiye ekonomisi ilk üç çeyrekte ne
kadar büyümüş? Yüzde 7,4 büyümüş durumdayız. Bu oran OECD ve G20 ülkeleri
arasında ilk üç çeyrekte gerçekleşen en büyük büyüme oranıdır yani Türkiye
büyüme bakımından ilk üç çeyrekte OECD içinde ve G20 içerisinde bir numaraya
oturmuş durumdadır. (AK PARTİ sıralarından alkışlar) İnşallah yıl sonunda da bu
büyüme oranının güçlenerek devam edeceğini görüyoruz. Nitekim, aslında son
çeyreğe ilişkin yani ekim, kasım, aralık aylarına ilişkin açıklanan öncü
göstergelere baktığımız zaman, çeyreklik bazdaki büyüme trendinin canlanarak
devam ettiği ve genele yaygınlaştığı görülüyor. İnşallah, biz orta vadeli
programda “5,5” dedik ama herhâlde 2017 yılı sonunda büyüme oranının rahatlıkla
yüzde 6’nın üzerinde olacağı görülüyor. Hayırlı uğurlu olsun. (AK PARTİ
sıralarından alkışlar) Türkiye ekonomisi büyük bir sınavdan yine başarıyla
çıktı bu dönemde ve 2018-2020 döneminde inşallah bu büyüme oranları daha da
güçlenerek devam edecek.
İBRAHİM ÖZDİŞ
(Adana) – Hangi ülkeden bahsediyorsunuz Sayın Bakan? Hangi ülkeden
bahsediyorsunuz? 
MALİYE BAKANI
NACİ AĞBAL (Devamla) – Herkese refah olarak yansıyacak, sizler de dâhil. Refahı
bölüştürürken de hakça, adaletlice bölüştürüyoruz. 
ÖMER FETHİ GÜRER
(Niğde) – İşçilere, işçilere! İşçiler ile çiftçilere! 
MALİYE BAKANI
NACİ AĞBAL (Devamla) – Sayın Başkan, değerli milletvekilleri; 2017 yılında,
düşük bütçe açığı ve düşük borç yükü sayesinde sahip olduğumuz mali alanı
kullanarak ekonominin büyümesine de destek olduk. Yani, 2015 yılında, 2016
yılında ve bu yıl içerisinde ekonominin ihtiyacı oldu kamu maliyesinin
desteğine, ne yaptık? Bir an bile tereddüt etmedik. Güçlü kamu maliyemiz, güçlü
borç göstergelerimiz kamu maliyesinin ekonomiye destek vermesinin önünü açtı.
Kontrollü bir şekilde, ihtiyatlı bir şekilde ve kaynaklarımızı doğru yerlerde kullanmak
suretiyle bütçe açıklarını da sürdürülebilir seviyelerde tutmak suretiyle,
burada, ekonomide büyük bir başarıyı yakaladık ve her ne kadar yıl başında
bütçe açığımızı 47 milyar lira civarında açıklasak da yıl sonu itibarıyla orta
vadeli programda bu rakamı 61 milyar lira olarak revize ettik. Ama ben
inanıyorum ki ekonominin üçüncü çeyreğinde yakaladığımız bu güçlü ivme ve
dördüncü çeyrekte gelecek güçlü büyüme sayesinde bütçe açığında da inşallah yıl
sonunda, orta vadeli programda açıkladığımız rakamlardan daha düşük bir bütçe
açığını da gerçekleştireceğiz. Dolayısıyla mali disipline devam edeceğiz. (AK
PARTİ sıralarından alkışlar) 
KADİM DURMAZ
(Tokat) – Orta vadeli programdaki dolar öngörünü de söyle Sayın Bakan, dolar
öngörünü orta vadelide.
MALİYE BAKANI
NACİ AĞBAL (Devamla) – Ve değerli arkadaşlar, önümüzdeki yıllarda da -orta
vadeli programı da açıkladık- kamu maliyesi alanında, özellikle yatırım,
üretim, istihdam ve ihracat başta olmak üzere ve toplumsal refahın artırılması
olmak üzere, kamu maliyesi her alanda ekonomiye destek olacak. Kamu maliyesi bu
güçlü göstergeleriyle, bu gücüyle önümüzdeki yıllarda büyümeyi belirleyen
önemli faktörlerden bir tanesi olacak. Biz on beş yıldır ayağımızı yorganımıza
göre uzatıyoruz, on beş yıldır doğru işler yapıyoruz. Bu sayede, hem ekonomide,
büyümede olağanüstü başarılara imza atarken diğer taraftan kamu maliyesinde de
çok güçlü göstergeleri koruyabiliyoruz. Onu da sizlerle paylaşmış olayım. 
2017 yılında
yakaladığımız bu büyüme performansına önümüzdeki üç yılda da devam edeceğiz.
Biliyorsunuz, 2018-2020 dönemine ilişkin orta vadeli programı kamuoyuyla
paylaştık. Önümüzdeki üç yılda da ortalama yüzde 5,5 büyüyeceğiz. Ekonomimiz,
inşallah, önümüzdeki üç yılda 3 milyon 400 bin insanımıza istihdam sağlayacak. Bu
dönemde enflasyon oranları aşağı gelirken Türkiye’nin cari açığı da
sürdürülebilir seviyelerde olmaya devam edecek. Bu dönemde reformlara devam
edeceğiz. Ekonomide sağladığımız kalıcı istikrarın devamı için ihtiyatlı
ekonomi politikalarına devam edeceğiz. Özellikle eğitim başta olmak üzere orta
ve uzun vadede ekonomimizi büyütecek alanlarda yatırımlar yapmaya da devam
edeceğiz. Her alanda olağanüstü başarılara imza attık. 
VELİ AĞBABA
(Malatya) – Hakikaten büyüdü ya(!) Eğitimde vallahi dünya ülkesiyiz(!) Eğitimde
olağanüstü başarılarınız var(!) 
MALİYE BAKANI
NACİ AĞBAL (Devamla) – Merak etmeyin, şimdi onlara da geliyorum. Kıskanmayın,
kıskanmayın. Şimdi onlara geliyorum. Nereden anladınız eğitime geldiğimi?
VELİ AĞBABA
(Malatya) – Allah’tan korkun ya! Konuşana bak ya! Eğitime bak, ne eğitimi ya!
MALİYE BAKANI
NACİ AĞBAL (Devamla) – Evet, arkadaşlar, 2016 yılında bütçe açığımız yaklaşık
29,9 milyar lira olarak gerçekleşti. 
VELİ AĞBABA
(Malatya) – Eğitim ya! 
MALİYE BAKANI
NACİ AĞBAL (Devamla) – Heyecanlanmayın arkadaşlar.
2017 yılında
bütçe açığını 61,7 milyar lira olarak tahmin ediyoruz ama ekonomide
sağladığımız bu canlanma sayesinde inşallah bütçe açığımız daha düşük
seviyelerde de gerçekleşecek.
Değerli
arkadaşlar, 2018 yılı bütçesi AK PARTİ hükûmetlerinin hazırladığı 16’ncı
bütçedir. Rabb’ime şükürler olsun, bu millet on altı yıldır AK PARTİ
hükûmetlerine, kendisine hizmet etsin diye bütçe yaptırıyor. Milletimize
şükranlarımı arz ediyorum. Nice on altı yıllara inşallah. (AK PARTİ
sıralarından alkışlar) 
Evet, 2018
yılında da inşallah bütçe harcamalarımız yatırımı, üretimi, istihdamı
destekleyecek.
VELİ AĞBABA
(Malatya) – Sayın Bakan, siz on altı yıldır fakir fukaraya, aça, yoksula bir
şey yapmıyorsunuz. Fakire fukaraya, aileye…
MALİYE BAKANI
NACİ AĞBAL (Devamla) – O, numara yapmak size ait olan bir şey, biz hiç numara
yapmadık, siz hep numara yapıyorsunuz.
VELİ AĞBABA
(Malatya) – Aile zenginleşti ama fakir fukara yerinde sayıyor.
BAŞKAN – Sayın
Ağbaba, rica ederiz, lütfen müdahale etmeyiniz.
Buyurun Sayın Hatip.
VELİ AĞBABA
(Malatya) – Fakiri fukarası, taşeronu, hepsi aç.
MALİYE BAKANI
NACİ AĞBAL (Devamla) – Kendin inanıyor musun, söylediğine inanıyor musun?
VELİ AĞBABA
(Malatya) – İnanıyorum tabii.
İBRAHİM ÖZDİŞ
(Adana) – Tabii inanıyoruz.
MALİYE BAKANI NACİ
AĞBAL (Devamla) – Kendin inanmıyorsun söylediğine.
İBRAHİM ÖZDİŞ
(Adana) – İnanıyoruz.
VELİ AĞBABA
(Malatya) – İnanıyorum. Bir tek yandaşları zenginleştirdiniz.
BAŞKAN – Sayın
Bakan, Genel Kurula hitap edelim.
VELİ AĞBABA
(Malatya) – Fakir fukaranın zenginleşmesine bak. Bir işsizliğe bak…
BAŞKAN – Sayın
Ağbaba, lütfen…
VELİ AĞBABA
(Malatya) – Bir işçiye bak, bir memura bak, bir de zenginlere bak.
MALİYE BAKANI
NACİ AĞBAL (Devamla) – Sayın Başkan, insicamımı bozuyor arkadaşlar.
BAŞKAN – Lütfen
hatibin insicamını bozmayın ve olduğunuz yerden bir sataşmada bulunmayın. Sizi
İç Tüzük’e riayete davet ediyorum. Rica ederim…
MALİYE BAKANI
NACİ AĞBAL (Devamla) – Sabır gösterin.
BAŞKAN – Buyurun
efendim.
VELİ AĞBABA
(Malatya) – Bu kadar olmaz ki Değerli Başkan.
BAŞKAN – Sizi İç
Tüzük’e riayete davet ediyorum.
VELİ AĞBABA
(Malatya) – Doğruları söylesin.
MALİYE BAKANI
NACİ AĞBAL (Devamla) – Sayın Başkan, değerli milletvekilleri; 2018 yılı
bütçesi, bundan önceki bütçelerde olduğu gibi, ekonomik büyümeyi, istihdamı ve
vatandaşlarımıza hizmeti esas alan bir bütçedir. AK PARTİ hükûmetlerinin
uygulamaya koyduğu bütçelerin en önemli özelliklerinden birisi bütçeden faize
harcanan kaynakları azaltmış olmamız, diğer taraftan vatandaşa harcadığımız
kaynakları da olağanüstü ölçüde artırmış olmamızdır. 
ÖMER FETHİ GÜRER
(Niğde) – Sayemizde dinleyen oldu, laf atmasak dinleyen bile yok ya.
MALİYE BAKANI
NACİ AĞBAL (Devamla) – On beş yıl önce bu ülkede bütçe yapılırdı. Nasıl bütçe?
Kolay bütçe; yarısını faize ver, geri kalan yarısını da, Allah kerim, ne varsa
harcamaya çalış. 
VELİ AĞBABA
(Malatya) – Şimdi ne kadar? 426 milyar dolar.
MALİYE BAKANI
NACİ AĞBAL (Devamla) – 2002 yılında bütçe harcamaları içerisinde faizin payı
yüzde 43,2; arkadaşlar, 2018 yılı bütçesinde bu oran 10’un altına düşmüş
durumda. (AK PARTİ sıralarından alkışlar)
VELİ AĞBABA
(Malatya) – 426 milyar dolar.
MALİYE BAKANI
NACİ AĞBAL (Devamla) – Dolayısıyla, vatandaşımıza hizmet eden, faize giden
bütçeyi sürekli olarak azaltan bir trendi görüyoruz. 2002 yılında her toplanan
100 liranın 86 lirası faize gidiyormuş.
VELİ AĞBABA
(Malatya) – Şimdi ne kadar? 426 milyar dolar.
MALİYE BAKANI
NACİ AĞBAL (Devamla) – Değerli kardeşim, sabır göster. Not alın bunları, önemli
şeyler söylüyorum.
ATİLA SERTEL
(İzmir) – En faizci iktidar sizsiniz. 
MALİYE BAKANI
NACİ AĞBAL (Devamla) – Şimdi ne? 100 liralık verginin 12 lirası sadece faize
gidiyor. Ekonomide yakaladığımız sürekli ve güçlü büyüme trendi, ekonomik ve
siyasi istikrar ve güçlü kamu maliyesi dengeleri birbirini desteklemek suretiyle
bir taraftan borçlanma ihtiyacını düşürürken diğer taraftan kamunun reel
borçlanma maliyetlerini de önemli ölçüde aşağı çekti. Reel kamu borçlanma
maliyetinin yüzde 25’leri geçtiği yılları hatırlıyoruz değil mi? Son beş yılda
kamu borcunun ortalama reel borçlanması neredeyse sıfıra yakın. Dolayısıyla, bu
bile vatandaştan toplanan kaynağın tekrar vatandaşa gitmesini sağlayan en
önemli faktörlerden birisidir.
Sayın Başkan,
değerli milletvekilleri; 2018 yılı bütçesinde de bundan önceki yıllar
bütçelerinde olduğu gibi en fazla kaynağı nereye ayırıyoruz? Eğitime; her zaman
eğitimi en öne koyduk, eğitim bütçesini her zaman artırmanın gayreti içerisinde
olduk ve 2018 yılı bütçesinden 134 milyar lira eğitime kaynak ayırıyoruz. Bu,
bütçe giderlerinin yüzde 18’ine tekabül ediyor, toplanan vergi gelirlerinin de
yüzde 22’sine tekabül ediyor. Yani vatandaştan aldığımız her 100 liranın sadece
20 lirasını eğitime ayırıyoruz, vatandaşımızın eğitimine her zaman özel önem
veriyoruz. 
2002 yılından bu
yana eğitime ayırdığımız kaynağı da 11 kat artırdık. Öğretmen sayısı 500 binden
900 bine çıktı. Yükseköğretim öğrenci sayısı 1,8 milyondan 7,6 milyona çıktı.
Yükseköğretimde okullaşma oranı yüzde 23’ten yüzde 42’ye çıktı. Özellikle,
burada derslik sayısındaki artış da çarpıcı: 409 binden 504 bine çıktı ve bu
sayede bütçeden eğitime ayırdığımız kaynakları da artırdık. 2018 yılında
öğrencilerimizin eğitim kredisi için, yine öğrencilerimizin taşımalı eğitimi
için, yine engelli evlatlarımızın eğitimleri için bütçeden önemli kaynaklar
ayırdık ve özellikle, özel okullarda eğitimi teşvik etmek amacıyla bütçede özel
bir programı da bu dönemde başlattık. Mesleki ve teknik eğitime ayrılan
kaynakları artırdık.
Değerli
arkadaşlar, AK PARTİ hükûmetleri olarak üniversitede harcı kaldırdık. Artık,
öğrencilerimiz üniversitede herhangi bir harç ödemiyorlar. Devlet olarak,
öğrencilerin ödemediği harçları devlet bütçesinden üniversitelerimize
aktarıyoruz. Bu dönemde üniversitelere ayırdığımız kaynağı da olağanüstü ölçüde
artırdık. 2002 yılında yaklaşık 3,6 milyar liraydı üniversitelere ayrılan
bütçe, şu anda bu rakam 41 milyar lirayı geçti yani 11 kat arttı. Ve üniversite
sayısı 76’dan 184’e çıkmış oldu. Bu dönemde, yükseköğretimde öğrencilere
verilen burs ve kredi tutarlarını da sürekli bir şekilde artırdık: 2017 yılında
425 lira olan yükseköğretim kredi tutarını ve bursunu 2018 yılında 470 liraya
çıkarıyoruz. 
Sayın Başkan,
değerli milletvekilleri; 2018 yılında, eğitimden sonra en fazla kaynağı sağlığa
ayırıyoruz, sağlık harcamalarına ayırıyoruz ve burada sağlık harcamalarının da
bütçe içindeki payını yüzde 17’ye çıkarmış olduk yani millî eğitim ile sağlığı
üst üste koyun, bütçeden yaklaşık olarak yüzde 40’a yakın sadece sağlık ve
eğitime kaynak ayırıyoruz, bu son derece önemli. (AK PARTİ ve Bakanlar Kurulu
sıralarından alkışlar) 
Bu dönemde,
sağlık insan gücünü olağanüstü ölçülerde artırdık. Bugün, bakanlık
hastanelerinde, özel sektör hastanelerinde çalışan personel sayısı 259 binden
619 bine çıktı, doğuşta beklenen yaşam süresi 72’den 78’e çıktı. Bakın,
uluslararası göstergelerdeki çok önemli birkaç tane göstergeyi sizlerle
paylaşmak istiyorum. Bunlar arasında bir ülkenin gelişmişlik düzeyini gösteren,
o ülkedeki sağlığın ne kadar iyi olduğunu gösteren önemli göstergelerden bir
tanesi, 5 yaş altı ölüm hızı: 2002 yılında, bu, her bin canlı doğumda 40 yani 5
yaş altı ölüm hızı 40. Şu anda kaç? 9,4’e düşmüş. Bu, sağlıkta sağladığımız
gelişmeleri gösteren son derece önemli bir gösterge.
Yine, bebek ölüm
hızı bin canlı doğumda binde 31,5’ten binde 7,3’e düşmüş. Son derece çarpıcı
gelişmeler ve gerek yaşam süresi gerek doğumda gerek 5 yaş altı ölüm hızı gerek
bebek ölüm hızı gibi göstergeler Türkiye'yi bu anlamda uluslararası alanda üst
sıralara taşımış oldu. 
Sayın Başkan,
değerli milletvekilleri; 2018 yılında özel sektörün daha da büyümesi için,
yatırımların, üretimin, istihdamın, ihracatın artması için bütçeden ayırdığımız
kaynakları artırıyoruz. Bu anlamda bakıldığında, bütün özel sektör
yatırımlarının aslında itici gücü kamu altyapı yatırımlarıdır ve 2018 yılında
bütçeden kamu yatırımlarına -merkezî yönetim bütçesi sadece yoksa diğer idare
bütçelerini katmıyorum- sadece merkezî yönetim bütçesinden yatırım
harcamalarına 85 milyar lira kaynak ayırıyoruz. 2003 yılında, AK PARTİ iktidara
geldiğinde yatırım harcamalarının bütçeden aldığı pay yaklaşık yüzde 6
civarındaydı, şu anda kamu yatırım harcamalarının bütçeden aldığı pay yüzde
11’i geçti yani 2 katına çıktı. Sağlık, eğitim, yatırımı üst üste toplayın,
hepsi birlikte gösteriyor ki Türkiye, gerçekten, bu dönemde sağlığa, eğitime ve
yatırıma olağanüstü kaynaklar ayırmış durumdadır. Eskiden kamu yatırımları
başladı mı ne zaman biteceğini kimse kestiremezdi. 2003 yılında, AK PARTİ
iktidara geldiğinde kamu yatırımlarının bitiş süresi ortalama sekiz yılı aşıyordu,
şu anda geldiğimiz rakam dördün altında. Dolayısıyla burada da olağanüstü bir
performans sağlamış olduk. 
Gerek bölünmüş
yol kilometre uzunluğunda gerek kara yolu, köprü ve viyadük sayılarında, kara
yolu tünel uzunluğunda… Dağıtmış olduğum kitapçıkta bütün rakamlar var, tek tek
burada söylemek istemiyorum ama gerek otoyolu gerek yol ağında gerek demir yolu
ağında gerek hava yolu ağında gerek deniz yolu ağında Türkiye bu dönemde
olağanüstü ilerlemeler kaydetti. Nitekim, aslında büyüme oranımızın yukarıya
gelmesindeki en önemli faktörlerden bir tanesi de tabii ki özel sektör
yatırımlarının maliyetini azaltan, yatırımlarda üretim maliyetini düşüren bu
temel yatırımlar olmuştur. 
Sayın Başkan,
değerli milletvekilleri; 2018 yılı bütçesi, sosyal devlet uygulamalarını
artırarak devam ettiğimiz bir bütçe olma özelliğini taşıyor. 2018 yılında
sosyal hizmet, sosyal yardım, sosyal destek harcamalarına bütçeden 50 milyardan
daha fazla kaynak ayırıyoruz. (AK PARTİ sıralarından alkışlar) Bu durumda,
gerek engelli vatandaşlarımızın eğitim ve bakım ihtiyaçları gerek yaşlı
vatandaşlarımızın hem gelir ödemeleri hem de onların bakımı gerekse yetimlerin,
fakirlerin yani dezavantajlı bütün grupların bu sosyal yardımlara erişmesinin
hem altyapısını kurduk hem bunlara erişimini sağlıyoruz hem de artan ölçüde
sosyal yardımlara bu anlamda destek veriyoruz. 
Yine, tarım
bütçesi: 2018 yılı bütçesinden tarım sektörüne artan ölçüde kaynak ayırmaya
devam ediyoruz. Tarımsal destekleme ödemelerine 14,8 milyar lira, tarım
sektöründe yapacağımız yatırım harcamaları için 10 milyar lira…
ÖMER FETHİ GÜRER
(Niğde) – Onun için samanı dışarıdan alıyoruz. 
MALİYE BAKANI
NACİ AĞBAL (Devamla) – …kredi, sübvansiyon harcamaları için de yaklaşık 4,7
milyar lira olmak üzere 30 milyar lira tarıma bütçeden doğrudan kaynak
ayırıyoruz. (AK PARTİ ve Bakanlar Kurulu sıralarından alkışlar) 
ÖMER FETHİ GÜRER
(Niğde) – Vallahi samanı dışarıdan alıyoruz, samanı. 
MALİYE BAKANI
NACİ AĞBAL (Devamla) – Dolaylı olarak ayırdığımız kaynakları saysam bu rakam
çok daha yukarılara gider. 
Ve bu dönemde,
çiftçimizin reel gelirinin artmasını sağlayacak her türlü düzenlemeleri ve
uygulamaları da hayata koyduk. İnşallah, 2018 yılında mazot desteğini de 1’den
3’e çıkarıyoruz. Böylelikle, vatandaşımızın özellikle tarımsal girdi maliyetlerini
de devlet olarak bir miktar biz karşılıyoruz. 
Yine, reel
sektöre bütçeden ayırmış olduğumuz kaynakları da hızlı bir şekilde artırıyoruz.
Burada özellikle belirtmem gereken, biliyorsunuz, ihracatçılarımıza bütçeden 3
milyar liralık bir kaynak sağlıyorduk. 2018 yılında Eximbank üzerinden ilave 1
milyar lira daha destek verdik. Dolayısıyla 2016 ile 2018 yılını
karşılaştırdığımda, bütçeden ihracata sağlanan destekleri yaklaşık olarak 3 kat
artırdık; 1 milyar liradan 4 milyar liraya çıkarmış olduk. 
Yine, küçük ve
orta ölçekli işletmelerimiz için bütçeden yaklaşık 1 milyar lira kaynak
ayırdık. Esnafımızın gerek Halk Bankasından gerek Ziraat Bankasından
kullanacağı kredinin sübvansiyon maliyetlerini bütçeden karşılayacağız ve
böylelikle esnafımız kaynağa daha rahat bir şekilde erişmiş olacak. 
Bu dönemde, son
on beş yılda, kamu çalışanlarımızın ve emeklilerimizin de reel gelirini önemli
ölçüde artırdık. 2002 ile bugünü karşılaştırdığınızda, gerek her yıl yapmış
olduğumuz zamlarla gerekse ara dönemlerde yapmış olduğumuz ilave zamlarla
birlikte, bugün devlet memurunun da kamu çalışanının da muhtarın da asgari
ücretlinin de SSK emeklisinin de reel gelirinde önemli artışları burada
yakalamış olduk. 
Ben sizlerle
bunları teker teker paylaşmak istemiyorum ama bütün bu yaptığımız
düzenlemelerde her zaman için milleti, vatandaşı merkeze koyduk, her zaman için
onlara hizmet sunmanın hem yollarını çeşitlendirdik hem de vatandaşın kamu
hizmetine erişimini sağladık. 
Ve bu dönemde
yeni yeni hastaneler açıyoruz, yeni yeni üniversiteler açıyoruz, yeni yeni
hizmet merkezleri açıyoruz. Bu dönemde, aynı zamanda, hem ayağımızı yorganımıza
göre uzattık hem de bu hizmetleri sağlamak üzere kamuya ihtiyaç olan personeli
de almayı başardık. 2003 yılı ile bugünü karşılaştırdığınız zaman kamuda
çalışan personel sayısı artmıştır ama sebep, kamu hizmetleri artmıştır ve
yaygınlaşmıştır. Artık bugün, vatandaşımız yaşadığı noktada sağlık hizmetini
alabilmektedir, yaşadığı noktada eğitime ulaşabilmektedir, yaşadığı şehirde
artık üniversiteye gidebilmektedir. Bunu yaparken de devlet olarak hem bu
üniversiteleri kurduk hem bu hastaneleri kurduk hem de onların içinde bu görevi
yapacak, bu hizmeti yapacak kamu çalışanlarını da kamu istihdamına dâhil ettik.
En son, Sayın Cumhurbaşkanımızın, Sayın Başbakanımızın yaptığı açıklamalar
çerçevesinde, kamuoyuyla paylaştığımız şekliyle de taşeron yanında çalışan
kardeşlerimizin de kamuya alınmalarıyla ilgili yasal bir düzenleme
hazırlıklarını tamamladık, inşallah yakın bir zamanda geliyor. Böylelikle,
vatandaşın ayağına hizmeti götüren kamu maliyesi ve ekonomi politikalarına
devam edeceğiz.
Sayın
Başkan, değerli milletvekilleri; gelir politikaları alanında da daha etkin,
daha basit, daha adil bir vergi sistemi oluşturacak şekilde önemli düzenlemeler
yaptık. 2002 yılından bu tarafa uygulamakta olduğumuz ekonomi politikaları
içinde vergi politikalarına spesifik olarak baktığınızda, özellikle dolaylı
vergilerde, başta katma değer vergisi olmak üzere birçok anlamda, birçok
sektörde sosyal indirimler yaptık. Sağlıkta, eğitimde, tekstil sektöründe ve
birçok sosyal alanda katma değer vergisi oranlarını biz bu dönemde düşürdük,
kurumlar vergisi oranlarını aşağıya çektik, gelir vergisi oranlarını aşağıya
çektik ve bu dönemde ekonomide yatırımı, üretimi, istihdamı, ihracatı
destekleyecek şekilde birçok dolaylı vergiyi ya kaldırdık ya da oranlarını
düşürdük. Burada özellikle organize sanayi bölgelerinde yapılan yatırımlara
özel yeni teşvikler getirdik. Büyük ölçekli ve ülkemizi âdeta stratejik olarak
sıçratacak yatırımlar için olağanüstü yeni teşvikler getirdik. Vergiyi tabana
yayacak birçok düzenlemeyi hayata geçirdik ve bu dönemde, özellikle mükellef
haklarını merkeze alan bir anlayışla vergi kanunlarında kolaylıklar getirdik,
basitlikler getirdik. Vergi hizmetlerinde de hizmeti vatandaşın ayağına
götürdük ve burada, özellikle, son yıllarda yapmış olduğumuz düzenlemelerle
vergiye gönüllü uyumda da bir artışı görüyoruz ve bundan son derece memnunuz.
Onun için, önümüzdeki dönemde de yatırımı, üretimi, istihdamı, tasarrufları,
ihracatı destekleyecek vergi düzenlemelerine devam edeceğiz, vergiyi tabana
yaymaya devam edeceğiz, kayıt dışılıkla mücadele etmeye devam edeceğiz ve bu
yolla devlet olarak bir taraftan kaynaklarımızı doğru yerlerden, doğru şekilde
ve toplanması gerektiği kadar toplayacağız, vatandaşın vergi adaletine olan
inancını güçlendireceğiz; diğer taraftan da topladığımız her bir kuruşun hesabı
sorulacak şekilde harcanmasına özel gayret göstereceğiz. Bugün artık, her ay
biz ne harcadıysak devlet olarak, Hükûmet olarak şeffaf bir şekilde
vatandaşlarla paylaşıyoruz, hangi kaynağı nereye ayırdığımızı gösteriyoruz.
Dolayısıyla kamu maliyesinde sağlamış olduğumuz bu şeffaflık da son derece
önemli. 
Sayın Başkan,
değerli milletvekilleri; 2002 yılında Hükûmete geldiğimizden bu yana
yürüttüğümüz ekonomi politikalarıyla yatırım, üretim, istihdam ve ihracatı
destekledik. Ekonomide büyüme ve kalkınmayı önceliklendirerek vatandaşlarımızın
refahını ve ülkemizin geleceğini her zaman en başta hedef olarak belirledik.
Hükûmetlerimiz döneminde kararlılıkla uyguladığımız mali disiplin politikasıyla
bir yandan kamu maliyesinde istikrarı sağladık, diğer yandan kamu hizmetlerinde
nicelik, nitelik ve etkinliği de artırdık. Kamu maliyesinde tesis ettiğimiz
mali alanla ülkemizi şoklara karşı korunaklı hâle getirdik. Başta 15 Temmuz
hain darbe girişimi olmak üzere, pek çok iç ve dış şoku da atlattık. Bu süreçte
yatırım, üretim ve istihdamı destekleyen birçok desteği uygulamaya koyduk.
Önümüzdeki dönemde mali disiplinden taviz vermeden, Türkiye’yi yüksek gelirli
ülkeler grubuna yükseltecek, küresel bir güç olma yolundaki ilerleyişini
destekleyecek yapısal reform öncelikli politikalarımıza da devam edeceğiz.
Orta vadeli
dönemde politika önceliklerimiz, makroekonomik istikrarın sürdürülmesi, beşeri
sermaye ve iş gücü kalitesinin artırılması, yüksek katma değerli üretimin
yaygınlaştırılması ve yatırım ortamının iyileştirilmesi ile kamuda kurumsal
kapasitenin artırılması olacaktır. 2018 yılı bütçemizi bu hedeflerle uyumlu,
ülkemizin sürdürülebilir büyüme ve kalkınmasını destekleyecek bir çerçevede
hazırladık. 2018 yılında kamu harcamalarını ekonominin üretken potansiyelini
artıran alanlarda yoğunlaştıracağız. Gelir politika ve uygulamalarımızla
yatırım ve istihdamı desteklemeye devam edeceğiz. Böylece, bir yandan ülkemizin
büyüme potansiyelini desteklerken diğer yandan güçlü kamu maliyesiyle
makroekonomik istikrarı koruyacağız.
Sayın Başkan,
değerli milletvekilleri; bütçenin hazırlanmasında desteklerini esirgemeyen
başta Sayın Cumhurbaşkanımız ve Başbakanımız olmak üzere bakanlarımıza, Plan ve
Bütçe Komisyonunun çok Değerli Başkan ve üyelerine, Bakanlığım ve diğer kamu
idarelerine, kamu idarelerinde emeği geçen herkese huzurlarınızda teşekkür
ediyorum. Genel Kurul olarak yapacağınız yoğun ve yorucu çalışmalar için
Hükûmetim ve şahsım adına sizlere şimdiden şükranlarımı arz ediyorum. 2018 yılı
bütçemizin hayırlara vesile olmasını diliyor, yüce heyetinizi saygıyla
selamlıyorum. (AK PARTİ ve Bakanlar Kurulu sıralarından alkışlar) 
BAŞKAN –
Teşekkür ediyorum Sayın Bakan.
Sayın
milletvekilleri, bütçe görüşme programı, dört siyasi partinin birlikte verdiği
Danışma Kurulu önerisinin Genel Kurulun 5 Aralık 2017 tarihli 32’nci
Birleşiminde kabul edilen şekliyle bastırılıp dağıtılmıştır. Görüşmeler bu
programa göre yapılacaktır. 
Başlangıçta,
bütçenin tümü üzerindeki görüşmelerde siyasi parti grupları ve Hükûmet adına
yapılacak konuşmalarda süre birer saat -bu süre birden fazla konuşmacı
tarafından kullanılabilir- kişisel konuşmalarda ise onar dakikadır. Kişisel
konuşmalarda bütçenin tümü üzerinde şahsı adına 2 milletvekiline söz
verilecektir. 
Şimdi, bütçenin
tümü üzerinde grupları ve şahısları adına söz alan sayın üyelerin adlarını
sırasıyla okuyorum: Milliyetçi Hareket Partisi Grubu adına Grup Başkan Vekili
ve Manisa Milletvekili Sayın Erkan Akçay ile Grup Başkan Vekili ve Samsun
Milletvekili Sayın Erhan Usta; Cumhuriyet Halk Partisi Grubu adına Cumhuriyet
Halk Partisi Genel Başkanı ve Grup Başkanı İzmir Milletvekili Sayın Kemal
Kılıçdaroğlu; Halkların Demokratik Partisi Grubu adına Grup Başkan Vekili ve
Muş Milletvekili Sayın Ahmet Yıldırım, İstanbul Milletvekili Sayın Garo Paylan
ile Van Milletvekili Bedia Özgökçe Ertan; Adalet ve Kalkınma Partisi Grubu
adına Grup Başkan Vekili ve İstanbul Milletvekili Sayın Mehmet Muş ile Bingöl
Milletvekili Sayın Cevdet Yılmaz; Hükûmet adına Başbakan ve İzmir Milletvekili
Sayın Binali Yıldırım; şahısları adına, lehinde, Isparta Milletvekili Sayın
Süreyya Sadi Bilgiç, aleyhinde, İstanbul Milletvekili Sayın İsmail Faruk Aksu
konuşacaklardır.
Şimdi, gruplar
adına ilk söz Milliyetçi Hareket Partisi Grubu adına Grup Başkan Vekili ve
Manisa Milletvekili Sayın Erkan Akçay’a aittir. 
Buyurun Sayın
Akçay. (MHP sıralarından alkışlar)
Süreniz otuz
dakikadır.
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; 2018 yılı bütçe
görüşmelerine başlıyoruz. Bizleri izleyen aziz vatandaşlarımızı ve muhterem
heyetinizi şahsım ve Milliyetçi Hareket Partisi Grubu adına saygı ve muhabbetle
selamlıyorum.
Sözlerime
başlarken, güzel ülkemiz Türkiye’yi bizlere emanet eden atalarımızı,
milletimizin birliği, devletimizin dirliği, vatanımızın bütünlüğü için
kahramanca mücadele ederken şehadet şerbetini içen aziz şehitlerimizi,
cumhuriyetimizin kurucusu, Türk milletinin ortak değeri Gazi Mustafa Kemal
Atatürk’ü ve partimizin kurucusu Başbuğ’umuz Alparslan Türkeş’i rahmet ve
şükranla anıyorum.
Ayrıca, şu anda
vatanımızın her köşesinde ve sınır ötesinde terörle mücadelede destansı
başarılar elde eden Silahlı Kuvvetlerimize, güvenlik güçlerimize başarılar
diliyor, desteklerimizi ve dualarımızı gönderiyoruz.
Değerli
milletvekilleri, bütçe, Türkiye Büyük Millet Meclisinin kamuya kaynak aktarma
ve bu kaynakları dağıtma yetkisi verdiği bir belgedir. Çiftçinin, esnafın,
işçinin, memurun, sanayicinin, velhasıl büyük Türk milletinin alın teriyle
yarattığı kaynak, bugünden itibaren on iki gün sürecek müzakerelerle bütçe
kanunu olarak hayata geçecektir. Bütçe, millet malıdır, beytülmaldir. Ayrıca,
bütçe sadece para değildir, Hükûmet faaliyetlerine tutulan bir ayna ve
muhasebedir. Bütçede vatandaşlarımızın sorunlarına çare, beklentilerine cevap
aranır. Bütçede aradığımız dirliktir, düzendir, güvenliktir, adalettir,
refahtır, sağlıktır, eğitimdir, iştir, aştır.
Bütçeyi
görüşürken atanamayan öğretmenlerimizin, gıda ve ziraat mühendislerimizin,
veterinerlerimizin ve sağlıkçılarımızın haklarını arayacağız. Emeklilikte yaşa
takılan vatandaşlarımızın sorunlarına çözüm arayacağız. Sağlık meselesini ele
alacağız. Eğitim sorunlarını gündeme taşıyacağız. Asgari ücretlinin, emeklinin,
işçinin, memurun geçim sıkıntısını gündeme taşıyacağız. Zor günlerden geçen
esnafımızın sesi olacağız. Çiftçimizin emeğinin, alın terinin hesabını
soracağız. Somalı madencimiz şehit Gafur Şengazi’nin evladı Sıla’nın
hayallerinin peşinde olacağız. Şehidimiz Ahmet Alp’in muhterem babasının
“Vatanımız sağ olsun, Allah bu millete zeval vermesin.” duasını yere
düşürtmeyeceğiz. Şehit öğretmenimiz Aybüke’nin al yazmasını sancağımız
yapacağız. 15’liler neslinden Trabzonlu Eren’in çakmak bakışlarıyla yolumuzu
çizeceğiz. Bunları yaparken yönümüzü Türk milletinden başka bir yere
döndürmeyeceğiz. “Öteki” “beriki” demeyeceğiz. “Sizin mahalle” “bizim mahalle”
yarışına girmeyeceğiz. Çünkü bizim başka bir ajandamız ve gündemimiz yoktur.
Gizli ajandalarla terör örgütlerinin sözcüsü, hamisi olmayız; hukuk dışında,
hiçbir informel yapıyı ve örgütü devlet işlerinde paydaş görmeyiz. Ecdadın
kanıyla tesis ettiği millî varlığın bir ganimet gibi hoyratça kullanılmasına
asla müsaade etmeyeceğiz. Ecdadımızın emaneti değerlere sahip çıkacak; ısrarla
millet, kararlılıkla birlik, sevgiyle kardeşlik diyeceğiz.
Değerli
milletvekilleri, bütçe görüşmelerini Türkiye Cumhuriyeti’nin en kritik
süreçlerden geçtiği bir zamanda yapıyoruz. Türkiye Cumhuriyeti’nin varlığını,
geleceğini ve sınırlarını hayati derecede yakından etkileyen ağır tehditlerle
karşı karşıyayız. Türk milletinin binlerce yıllık varlığı sona erdirilmek
isteniyor. Millî kimliğimiz aşındırılarak çok kimlikli bir yapıya dönüştürülmek
isteniyor. Türkiye Cumhuriyeti kendi sınırlarını kendi başkentinden yönetemez
bir hâle getirilmek isteniyor. Türkiye, yerli ve yabancı işbirlikçiler ile
taşeron terör örgütlerinin saldırısı altındadır. Güney sınırlarımızın ötesinde,
ülkemizi çevreleyecek bir terör koridoru oluşturulmak istenmektedir. 15 Temmuz
hain darbe ve işgal teşebbüsü sonrasında, kamu kurum ve kuruluşlarında,
siyasette, bürokraside, ekonomide, sosyal hayatta, üniversitelerde, güvenlik
teşkilatlarımızda FETÖ ihanetiyle mücadele devam etmektedir. Bu karanlık tabloya
tarafsız kalma imkânı yoktur. Kenara çekilip olan biteni izleyerek günü
kurtarma çabasında olamayız. Türkiye doğrudan hedef hâline getirilmişken siyasi
çıkar hesapları yapamazsınız. Pensilvanya’dan beslenen, Türk düşmanlarıyla
düşüp kalkan, milletimize sömürgecilik dayatması yapanlar vaziyet almışken
“ben” diyemeyiz, kısır siyasi çekişmeler içine giremeyiz. 
Sayın Başkan,
değerli milletvekilleri; 15 Temmuz hain darbe girişiminin ardından gördük ki
devlet dardadır. Türkiye'yi yeniden ayağa kaldırmamız gerekmektedir. Devlet,
hain illegal örgütlerin, sinsi informel yapıların, düşman teröristlerin
yuvalanacağı bir yapı değildir, olamaz, olmamalıdır. Devlet, milletimizin
teşkilatlanmış hâlidir, o yüzden “Devlet ebet müddet, millet ebet müddet.”
diyoruz. Büyük Türk milleti için devlet, evi, ocağı kadar kutsal gördüğü bir
yapıdır çünkü devlet hürriyettir, anadır, babadır, istiklaldir, istikbaldir.
Bunun için tarihte eşine az rastlanır bir fedakârlıkla cepheden cepheye
mücadele ettik. Türk’ün birliği de dirliği de devletiyle somutlaşır. Terör
örgütlerinin devletin içine neden sızdığına buradan bakarsak konu gayet net
anlaşılır. Büyük Türk milletinin 15 Temmuzdaki tehdide karşı özveriyle yaptığı
mücadele ancak böyle anlaşılır. Milletin bu gerçeğini görmezden gelerek siyaset
yapamazsanız. Görmüyor, duymuyor, hissetmiyor, siyasi kör dövüşü içindeyseniz,
millî de yerli de olamazsınız. Bu anda siyasette millî mukavemet duruşu başlar;
muhalefet ederiz ancak millî mukavemetten ayrılmayız, siyasi rekabeti düşmanlık
hâline getiremeyiz, ülkemizi hiçbir küresel kumpasa teslim edemeyiz. 
Değerli
milletvekilleri, kutlu bir devlet, mutlu bir millet adalet üzerinde hayat
bulur. Hukuk ve adalet, hepimizi bağlayan en önemli unsurdur. 
Kıymetli
şairimiz Niyazi Yıldırım Gençosmanoğlu, bu yüksek duyguyu bakın ne güzel
anlatmış: 
“Ekmek, su, aş
bulmak gecikebilir. 
Temele taş
bulmak gecikebilir.
Devlete baş
bulmak gecikebilir. 
Adalet gecikmez,
tez verilmeli.” 
Adaletin,
liyakatin, ehliyetin, meşveretin ve dayanışmanın hüküm sürmediği, kargaşa
içindeki bir düzenden sağlıklı bir toplum ve huzurlu bir gelecek doğamaz. 15
Temmuzda Türk milletine onun silahını, tankını, topunu döndürme hainliğini
gösteren teröristler için FETÖ’ye yardım ve yataklık edenlerin, FETÖ’nün her
unsurunun, özellikle siyasi ayağının ortaya çıkarılması için adaletin bir an
önce eşitlik ve hakkaniyet içinde tecelli etmesini istiyoruz. Ankara’da
dayılar, İstanbul’da emmiler aramıyoruz. Sadece, hukuktan, nizamdan, kanundan
ayrılmayan kurumlar diyoruz. 
Hukuk
ve adalet, devleti kurum ve kurallarıyla yöneterek tesis edilir. Yusuf Has
Hacib Kutadgu Bilig’de der ki: “Adalete istinat eden kanun bu göğün direğidir.
Kanun bozulursa gök yerinde duramaz.” Gök yerinde dursun, devlet ayakta kalsın
diye hukuku, adaleti savunmaya, inşa etmeye ve korumaya devam edeceğiz. 
Değerli
milletvekilleri, mensubu bulunduğumuz yüce Meclis millet iradesinin hukuka
dönüştüğü yerdir. Anayasa ve kanunlar milletin refah ve saadetini, devletin ve
milletin bekasını temin için vazedilir. Bunların millî bünyeye ve iradeye
uygunluğunun temin edilmesi gerekir çünkü ebediyen var olan millettir. 
Bir
yönetim sisteminin sınırlarını anayasa çizer. Yeni siyasetin ve yönetimin
yolları ve sınırları 16 Nisan halk oylamasıyla çizilmiştir. Cumhuriyetimizin
demokratik gelişmesinin doğal bir sonucu olarak artık önümüzde yeni bir
istikamet var. Kuvvetler ayrılığının kesinleştiği, yetki ve sorumluluk
dengesinin tesis edildiği, millet iradesine dayanan değişiklikle yeni bir
Hükûmet sistemine geçiyoruz; çift başlılık bitecektir, yetki başkasında,
sorumluluk başkasında olmayacaktır. Güçlü ve büyük Türkiye’nin önü
açılmaktadır. Millî devlet tahkim edilecek, ülkemizin üzerindeki bütün kara
bulutlar dağıtılacaktır. Yeni yönetim sisteminde Türkiye Büyük Millet Meclisi,
yüce Meclisimiz, denge-fren mekanizmasının belkemiği olacaktır. Bu nedenle
önümüzde zorlu bir gündem var. Bir taraftan sosyal ve ekonomik sorunlara kalıcı
çözümler üretmek için çalışmalar yaparken diğer taraftan yeni Hükûmet sistemine
ilişkin yasal düzenlemeler gündemimizde olacaktır. Tüm partilerin ve
milletvekillerinin bu süreçteki tavır ve tutumları, Türkiye’nin geleceğine
ilişkin düşüncelerini de açığa çıkaracaktır. Oyalanacak, boşa harcanacak
vaktimiz yoktur, demagoji ve istismardan da uzak durulmalıdır. Türk milletinin
16 Nisanda gösterdiği irade dışında yürümenin, millî iradeyi tanımamak anlamına
geleceğini unutmayınız. 
Değerli
milletvekilleri, ülkemizin en önemli gündemlerinden birisi de terörle
mücadeledir. Terörle mücadele bir güvenlik, beka ve demokrasi mücadelesidir.
Yurt içinde ve sınırlarımız ötesinde terörle amansız yapılan mücadeleyi
takdirle destekliyoruz. Yapılacak iş bellidir: Bataklığı kesinkes kurutmak.
Türkiye terörle mücadelesinde haklıdır, bu mücadele meşrudur. Demokrasi,
özgürlük ve insan hakları söylemlerinin ardına saklanarak terörle mücadeleyi
sekteye uğratmaya çabalayan bölücü ve yıkıcı çevrelerin gerçek niyetleri gün
gibi ortadadır. Hükûmetin en önemli görevi, bu mücadelede kesin başarıya
ulaşmaktır. Bu süreçte Milliyetçi Hareket Partisi devletin, Hükûmetin, kahraman
asker ve polislerimizin yanındadır.
İbretle
görüyoruz ki amaç ve niyetleri bulanık bir kısım sözde iş çevresi sözcüleri,
ülkemiz üzerinde oyunlar tertipleyen dış güçlerden aldıkları telkinlerle hâlâ
çözüm sürecine dönülmesi çağrısı yapmaktadır. Bu garabette ve yanlışlıkta ısrar
eden bu yerli iş birlikçi ve iş adamı görünümlü bezirgânları uyarıyoruz:
Hadsizlik yapmayınız. Bugüne kadar millî ve yerli bir duruşunuzu görmedik; bari
gölge etmeyin, başka ihsan istemez. Terörle mücadelenin etkin olarak
yürütüldüğü bir zamanda bu tür söylemleri son derece şaibeli ve zararlı olarak
gördüğümüzü ifade etmek istiyoruz. 
En son terörist
teslim alınıncaya, en son kanlı silah kırılıncaya kadar terörle mücadelenin
azim ve iradeyle devam edeceğine inanıyoruz. Türkiye Cumhuriyeti bunu
gerçekleştirmeye muktedirdir çünkü millî mukavemet canlıdır, millet devletiyle
bir bütün hâlindedir. Bu vesileyle Cenab-ı Allah’ın silahlı kuvvetlerimize güç
ve kudret vermesini temenni ediyor, terörle mücadeledeki aziz şehitlerimizi
rahmet ve minnetle anıyorum, yaralılarımıza şifalar diliyorum. 
Değerli
milletvekilleri, 15 Temmuz darbe ve işgal girişiminin üzerinden yaklaşık on
yedi ay geçti. Bu mücadeledeki görüş, uyarı ve tavsiyelerimizi bu kürsüden
defalarca paylaştık. Özellikle, 15 Temmuzun aktif planlayıcılarıyla, FETÖ’nün
siyasi uzantı, unsur, destekçileriyle mücadele edilmesini, bu kişilerin bir an
önce yargı önüne çıkarılmasını dile getirdik. Bu hesaplaşmadan hiç kimse
kaçamayacaktır, er ya da geç FETÖ’yle mücadele en son noktaya kadar
yürütülecektir. 
15 Temmuzdan
sonra bir kâbustan uyanarak silkinen Türkiye'nin millî çıkarlarının merkezde
olduğu başkent Ankara perspektifinin hayata geçirildiğini hatırlatmak isterim.
O meşum geceyi yaşayan ve hatırlayan hiç kimsenin ülkemizin bütünlüğü,
devletimizin dirliği, milletimizin birliği için olağanüstü tedbirlerin
alınmasına karşı çıkmaması gerekir. Aradan geçen on yedi ayda hiç düşündünüz
mü, 15 Temmuzda darbeciler başarılı olsaydı ülkemiz ne hâllere düçar olacaktı, kaç
vatan evladı katledilecek, kaç vatan evladı yokluğa, yoksulluğa, vatansızlığa,
esarete sürüklenecekti? 
Biz, Milliyetçi
Hareket Partisi olarak, FETÖ’yü millî mücadelede defedilen hainlerin ve Türk
düşmanlarının doksan dört yıl sonra kaldırdıkları baş olarak görüyoruz. Bu
bakışla, FETÖ’yle mücadelenin elbet adalet ve hukuk içerisinde başarıya
ulaşmasını istiyoruz. Biz 15 Temmuzun tarihî bir hesaplaşma olduğunu düşünerek
Türk milletiyle ve bütün millî unsurlarla bir araya geliyoruz. 
Değerli
milletvekilleri, Türkiye ve bölgemiz tarihinin en kritik döneminden
geçmektedir. Asırlık plan ve projeler yeniden uygulamaya geçirilmiştir. Şark
meselesi yeniden gündeme getirilmektedir. ABD ve bazı Batılı ülkeler önlerine
Orta Doğu haritasını koymuşlar, başta Irak ve Suriye olmak üzere bölgenin yeni
haritasını keyiflerince çizmeye çalışmakta, Sykes-Picot’un yeni versiyonlarına
girişmektedirler. Perde önünde bizimle müttefik gibi duran ülkeler, güneyimizde
terör örgütlerinin hamisi, tedarikçisi olmuşlardır. Güney sınırımız boyunca
hiçbir illegal örgütün bırakın büyümesine, var olmasına dahi izin veremeyiz.
Bunun için hiç vakit kaybetmeden, sınır ötesinde terör örgütü PKK/YPG’ye karşı
operasyonlar kararlılıkla sürdürülmelidir. Dış politikadaki gelişmeler ile
terörle mücadeleyi birbirinden ayrı görmeden, ülkemizin bekasına yönelik
saldırıları bertaraf edecek iradeyi göstermeliyiz ve inşallah göstermeye de
devam edeceğiz. 
Öte yandan,
komşu bölgelerimizde, ata yadigârı İslam’ın emaneti topraklarda kaygı verici
gelişmeler yaşanmaktadır. ABD Başkanı, İsrail’in başkenti olarak Kudüs’ü
tanıdıklarını açıklamıştır. Bu kararı reddediyor ve kınıyoruz. Kudüs İsrail
tarafından işgal edilen bir Filistin toprağıdır. Kudüs Filistin’in başkentidir.
Kudüs’ün statüsü tartışmalarını derinleştirmek bölgede barışı değil, aksine,
çatışmaları ve hak ihlallerini artıracaktır. Kudüs’ün kapısına dayanan siyonist
ve haçlı operasyonu hâlâ iş başındadır. Bu haçlı zihniyetine gereken cevap her
türlü hukuki ve meşru platformda verilmelidir. 
Sonuç olarak,
özetle, dış politikamızı millî çizgide sürdürmekten başka çaremiz yoktur. Millî
duruş meselelere Ankara’dan bakmakla inşa edilir. 
Değerli
milletvekilleri, bu çetin şartlar altında önem vermemiz gereken bir husus da
millî savunmamızdır. Bir milletin bağımsız, güçlü ve müreffeh bir ülke olarak
yaşamasında en önemli etkenlerden birisi de millî savunma gücüdür. Dünyanın en
zorlu çatışmalarının yaşandığı bir bölgedeyiz. Türkiye Cumhuriyeti olarak bu
coğrafyada millî savunmamızı ve güvenliğimizi çok güçlü kılmamız gerekmektedir.
Ülkemizin her türlü bela ve saldırılardan korunması her fedakârlığa değecek bir
husustur. Füze savunma sistemleri, yerli silah, mühimmat ve askerî araç
gereçlerin üretimini her türlü siyasi tartışmanın üzerinde tutarak
destekliyoruz. Türk savunma sanayisi son yıllarda yaptığı atakla birçok alanda
başarılı projeler gerçekleştirmiştir. Millî tank, millî uçak ve millî uydu
projeleri devletin büyük kararlılığıyla devam ettirilmelidir. Türkiye'nin
bölgesinde liderlik iddiasını artıracak ve ordumuzu daha da güçlendirecek yeni
projelere destek olunmalıdır. Bu çerçevede, savunma sanayisinde yetişmiş
mühendis ve ara eleman gücü, yerli sermaye ve girişimlerle de desteklenmelidir.

Değerli
milletvekilleri, ülke olarak her yerde her alanda her faaliyeti istikrar içinde
yürütmemiz gerekmektedir. En önemli sorunlarımızdan birisi de millî eğitim
meselemizdir. İlkokuldan üniversiteye eğitimin her kademesindeki katılımcılar,
öğrenci, öğretmen, akademisyen ve veliler eğitim sistemindeki istikrarsızlıktan
ve belirsizlikten şikâyetçidir. Millî eğitim sistemindeki istikrarsızlığın
derinleşmesi geleceğimizi de tehdit eder bir duruma getirebilir. Millî eğitim
hepimizin ön yargısız bir şekilde üzerinde düşünmesi gereken bir konudur.
Eğitim sistemindeki zafiyetler kabul edilemez. Maalesef, ilköğretimden
ortaöğretime, ortaöğretimden yükseköğretime geçişler belirsizlik içerisindedir.
Millî eğitimdeki sorunlara geniş bir mutabakatla son vermeliyiz. Milletimizin
eğitime ilişkin beklentilerini bilimin ışığında millî hassasiyetle yerine
getirmeliyiz. Atanamayan öğretmenlerden sözleşmeli öğretmenlerin sorunlarına,
derslik sayısından okullarımızın nitelik ve imkânlarına kadar, millî eğitim
sorunları geniş bir zeminde ele alınmalıdır. 
Sonuç
itibarıyla, Türk milletinin mensubiyetinin şuuruna sahip, manevi ve kültürel
değerlerimizi özümsemiş, düşünme, algılama ve problem çözme yeteneği gelişmiş,
sorumluluk duygusu ve toplumsal duyarlılığı yüksek, gelişmeye açık, bilim ve
teknoloji üretimine yatkın, girişimci, demokrat, erdemli ve inançlı nesillerin
yetiştirilmesi, eğitim politikamızın vazgeçilmez temel amacı olmalıdır. Eğitim
politikaları, yüksek medeniyet hedefine dayanan millî ve istikrarlı bir
anlayışla kurgulanmalıdır. 
Değinmek
istediğim bir diğer husus da değerli milletvekilleri, tarım ve hayvancılıktır.
Tarım ve hayvancılık vazgeçilmez stratejik bir sektördür ancak tarımın millî
hasılaya olan katkısı yıllar içinde giderek düşmüş, tarımsal ihracatımız
tarımsal ithalatı karşılayamaz duruma gelmiş, ekilen biçilen alanlar ile tarımda
çalışan sayısı azalmış, köylerimiz boşalmış, çiftçimizin geliri her geçen yıl
düşmüş ve borçları artmıştır. Türkiye'nin büyük bir kapasiteye sahip olduğu
geleceğin anahtar sektörlerinden olan tarımdaki bu tablo kaygı vericidir.
Mazot, gübre, fide, yem, ilaç, elektrik gibi tarımsal girdilerdeki fiyatların
yüksek olması, çiftçiyi üretimden uzaklaştırmakta, tarımda uluslararası
piyasada rekabet şansımızı azaltmaktadır. Üretim planlaması ve fiyatlandırma
politikasını işletmek ve bu politikaları geliştirmek gerekmektedir. Üretici hem
girdi maliyetlerinin yüksek olması hem de ürettiği malı değerince satamaması
nedeniyle yeterince kazanamamakta, hatta zarar etmektedir. Bunun önüne geçmek
için stratejik öneme sahip olan ürünlerde fiyat garanti sistemi uygulanmalıdır.

Hayvancılık
tarımsal katma değerin âdeta lokomotifidir. Küçükbaş hayvancılığın sorunlarını
elbette tarım ve hayvancılığın yapısal sorunlarından ayrı düşünmemeliyiz. Bu
yüzden küçükbaş hayvancılığa da özel bir önem vermemiz gerektiğini hassaten ifade
ediyoruz. 
Değerli
milletvekilleri, bugün Türkiye'nin önemli stratejik sektörlerinden biri de
enerjidir. Enerjide dışa bağımlılıkta dünya sıralamasının maalesef üst
sıralarındayız. Bu durum önemli bir arz güvenliği riski taşımaktadır. Doğal
gazda 5’inci, petrolde 13’üncü, kömürde 7’nci sıradayız. Bu rakamlar
geleceğimizi tehdit etmektedir. Oysa enerji arzında öz kaynaklarımızı harekete
geçirmemiz hâlinde çok yüksek bir potansiyelimiz vardır. Dünya Enerji Konseyi
Türk Millî Komitesinin raporlarına göre, Türkiye, öz kaynaklarını harekete
geçirdiğinde 750 milyar kilovatsaat elektrik üretebilecektir. Enerjinin tüm
tüketicilere yeterli, kaliteli, sürekli, düşük maliyetli ve sürdürülebilir bir
şekilde sunulması temel bir enerji politikası olmalıdır. Millî bir enerji
politikası oluşturulabilmesi için enerji ham maddelerinde dışa bağımlılığın
azaltılması, yerli kaynaklardan maksimum ölçüde yararlanmak için kömür ve
yenilenebilir enerji kaynaklarının azami seviyede değerlendirilmesi, enerji
ithalatında kaynak ve kaynak ülke çeşitliliğinin artırılması gerekmektedir.
Nükleer enerji başta olmak üzere yeni enerji teknolojilerini üretecek
yetkinliğe ulaşmamız elzemdir. 
Değerli
milletvekilleri, Esnaf ve Sanatkârlar Genel Müdürlüğü, 57’nci Hükûmet döneminde
Milliyetçi Hareket Partisi tarafından Sanayi ve Ticaret Bakanlığı bünyesinde
kurulmuştur. Esnaf ve sanatkârımız sermaye ve refahın tabana yayılmasında,
gelir dağılımının iyileştirilmesinde, sosyal dengelerin korunmasında çok önemli
bir görev üstlenmektedir. Ülkemizdeki iş yerlerinin yüzde 99’u esnaf ve küçük
işletmelerden oluşmaktadır. İstihdamın yüzde 77’si, ekonomide yaratılan katma
değerin yüzde 36’sı esnaf ve sanatkârlarımız tarafından sağlanmaktadır. Esnaf
ve sanatkârlarımız, finansman yetersizliği, gelişmiş pazarlara hitap edecek
donanımlardan mahrumiyet, bilgi ve teknolojideki yeniliklerin getirdiği
değişimler, küresel ekonominin, marketlerin ve Uzak Doğu mallarının yarattığı
rekabet, mesleki eğitim yetersizliği, sosyal güvenlik sorunları, yüksek vergi
ve sosyal güvenlik primi, halkın alım gücünün düşmesi ve tüketim
alışkanlıklarının değişmesi, yaşanan iç ve dış göçler, kayıt dışı esnaflığın
oluşturduğu haksız bir rekabetin getirdiği tehditler altında var olma
mücadelesi vermektedir. Esnaf, büyük alışveriş merkezlerinin baskısı altında
kalmıştır; faaliyete geçen her AVM, etrafında yer alan esnaf ve sanatkârı yok
olma noktasına sürüklemektedir. Esnaf ve sanatkârlarımız Türkiye ekonomisinin
ve Türk toplum yapısının temelidir, bu temeli korumalıyız ve güçlendirmeliyiz. 
Üzülerek ifade
etmeliyim ki ülkemiz toplumsal huzur ortamı bakımından da ciddi sıkıntılar
yaşamaktadır. Sosyal şiddet âdeta her yere sirayet etmiştir; evde, işte,
okulda, sokakta, sporda ve televizyon ekranlarında bu şiddet sarmalından
kurtulmanız için acil önlemlere ihtiyaç vardır. Sosyal sorunların çözümü için
ortak bir akıl etrafında birleşmek mecburiyetindeyiz. 
Değerli
milletvekilleri, Türk milletinin engin bir tarihi, kültürü, mücadele azmi ve
iradesi vardır. Milletçe büyük bir devlet şuuruna sahip olmasaydık bekamızı
devam ettiremezdik. Türk milleti hafızası olan bir millettir. İşte, millî
mücadele günleri… İşte, 15 Temmuz gecesindeki millî duruş… Zor günlerden
geçiyoruz. Bu zor günlerde Milliyetçi Hareket Partisi olarak Türkiye'nin gerçek
ve acil sorunlarına çözüm üretmede omuz omuza, kafa kafaya çalışma çağrısı
yapıyoruz. Türkiye'nin her bakımdan bir inşa ve ihya girişimine ihtiyacı
vardır. Hepimiz öncelikle şu soruların cevaplarını aramakla mükellefiz: Neyi,
nerede, nasıl inşa ve ihya edeceğiz? Hangi geçmişten, nasıl süzülüp geliyoruz?
Nasıl bir geleceği tahayyül ediyoruz? Nelere sahibiz, nelerden mahrumuz?
Önümüze çıkan engelleri aşabilmek için gerekli olan maddi ve manevi
imkânlarımız nelerdir? Bu imkânlar eksikse nasıl tamamlarız, fazlaysa nasıl
yönetiriz? Unutmayınız, zor diye bir şey yoktur, imkânsız sadece zaman
alacaktır. 
Siyaset
anlayışımızda öznemiz millet, nesnemiz devlettir. Toplumun üzerine pompalanan
umutsuzluk girdabından bir an önce çıkılmalıdır. Türkiye'nin, kalkınma ve
güçlenme hamlesini başlatacak, gelir dağılımındaki adaletsizliği düzeltecek,
yoksulluğu ortadan kaldıracak, dargınlıkları giderecek, birleştirici,
kucaklayıcı, sosyal barışı temin eden, kurumlar ile yurttaşlar arasında güven
sağlayan bir uzlaşmaya ve normalleşmeye ihtiyacı vardır. Zorlaştıran değil
kolaylaştıran, iten değil kucaklayan, bölen değil birleştiren, haklı ve zayıfı,
haksız ve güçlüye karşı koruyan bir anlayışı hâkim kılmak zorundayız. 
(Mikrofon
otomatik cihaz tarafından kapatıldı) 
BAŞKAN –
Efendim, müddetinize üç dakika ekliyoruz. 
ERKAN AKÇAY
(Devamla) – Teşekkür ederim Sayın Başkan. 
BAŞKAN – Rica
ederim.
ERKAN AKÇAY
(Devamla) – Sayın Başkan, değerli milletvekilleri; Türkiye'nin karşı karşıya
bulunduğu kronik sorunları kökten çözmek için, atıl bırakılan beşerî ve fiziki
kaynaklar harekete geçirilmeli, ülkemizi sürekli üreten ve üreterek büyüyen bir
ülke hâline getirmeliyiz. Kamu hayatının her alanında şeffaflık ve hesap verme
anlayışını hâkim kılacak bir sistem hayata geçirilmelidir. Ekonomi, bilim, sanayi,
dış politika, kültür, sanat, eğitim, sağlık, tarım ve hayvancılık gibi
alanlarda çağdaş, akılcı, gerçekçi, uygulanabilir ve sürdürülebilir bir
programı vatandaşlara topyekûn, hep birlikte sunmamız millî bir görevdir.
“Sen-ben” kavgasına girmeden, dilde, fikirde, işte birlik şiarıyla, Türkiye'nin
birliğini yıkmak isteyenlere karşı demokratik ve millî bir direniş çağrısı
yapıyoruz, aziz milletimizi bir gönül seferberliğine davet ediyoruz. Türk’ün
asli cevherinde bir araya gelelim, yekvücut olalım. Türkiye'nin birliğinin,
refahının, mutluluğunun ve geleceğinin yegâne teminatının al bayrak altında
birleşmekten geçtiği unutulmamalıdır. 19 Mayıs 1919’daki ilk adımın, 23 Nisan
1920’deki ilk açılışın, 29 Ekim 1923’teki ilk ilanın heyecanı ve coşkusuyla
doluyuz. Bize lazım olan, birlik ve beraberlik, kararlılık ve her bakımdan
güçlü olmaktır. Davranmalıyız, el ele verip omuz omuza şahlanmalıyız. Yeni bir
Türk mucizesi doğmalıdır ve doğacaktır, belki yarın, belki yarından da yakın.
Konuşmama son
verirken 2018 yılı bütçesinin hayırlı uğurlu olmasını diliyor, muhterem
heyetinizi ve büyük Türk milletini saygıyla selamlıyorum. (MHP sıralarından
alkışlar)
BAŞKAN –
Teşekkür ediyorum Sayın Akçay.
Şimdi, söz
sırası Milliyetçi Hareket Partisi Grubu adına ikinci konuşmacı Grup Başkan
Vekili ve Samsun Milletvekili Erhan Usta’ya aittir. (MHP sıralarından alkışlar)
Buyurun
beyefendi.
Süreniz otuz
dakikadır. 
MHP GRUBU ADINA
ERHAN USTA (Samsun) – Sayın Başkan, değerli milletvekilleri; 2018 yılı merkezî
yönetim bütçesinin tümü üzerine yapılan görüşmelerde Milliyetçi Hareket Partisi
Grubu adına söz aldım. Gerek şahsım gerekse siyasi partim adına Genel Kurulu ve
ekranları başında bizi izleyen büyük Türk milletini saygılarımla selamlarım.
Bilindiği üzere,
bütçe görüşmeleri iç siyasetin, dış siyasetin, ekonominin, sosyal sorunların,
hepsinin konuşulduğu platformlardır. Ben konuşmamda daha çok ekonomik konular
üzerinde ve bunlara yönelik çözüm önerileri üzerinde duracağım.
Adalet ve
Kalkınma Partisi on beş yıldır ülkemizi yönetiyor ve 16’ncı bütçesini yapıyor.
Tabii, hâlâ 2002 mukayesesi yapmayı anlamlandıramıyorum işin doğrusu, bunu
ifade etmem lazım çünkü on beş yıllık bir süre bir ülkedeki yapısal sorunları
gidermek açısından, çözmek açısından son derece yeterli bir süredir. Bu zaman
zarfında elbette ki birtakım meselelerin çözülmüş olması lazım. Şu anda aslında
baktığınızda 2002’yle mukayese yapmak açısından çok da muhteşem bir ortam var.
Birçok veri, makroekonomik gösterge -kamu maliyesinin dışında- 2002’yle
mukayese edildiğinde çok daha sıkıntılı durumdadır, ancak bunu yapmanın
ülkemize bir faydası yok. Ben o yüzden daha çok çözüm önerileri üzerinde
duracağım ve ülkemizin güncel ve yapısal sorunlarına yönelik reform
mahiyetindeki çözüm önerileri üzerinde duracağım. Fakat çok kısa bir şekilde
genel bir konjonktüre bakacak olursak toplumun birçok kesiminde,
çiftçilerimizde, çalışanlarımızda, sanayicilerimizde, KOBİ’lerimizin büyük bir
borç yükü altında olduğunu biliyoruz ve bu borç, gelirin üzerinde artıyor yani
gelirden daha hızlı artan bir borç durumu var. Kişi başı gelir düşmektedir,
enflasyon yükselmektedir, dolar kuru, daha doğrusu döviz kuru çok dalgalı,
oynak, belirsiz ve sürekli yükselmektedir. Faizler yükselmektedir, cari açık
hâlâ hatırı sayılır seviyededir, kamu açıkları özellikle son iki yılda tekrar
bir artma eğilimine girmiş ve kamu maliyesi bozulmaktadır. Türkiye ikiz açık
sarmalıyla karşı karşıya olma riski içerisindedir. Genel olarak ekonominin
kırılganlığında bir artma olduğunu ifade edebiliriz. Rezervlerimizin -ifade
edildiğinin aksine- kısa vadeli yükümlülüklerimizi karşılamaktan uzak olduğu
tespitini yapmamız gerekmektedir. Dünyadaki en kırılgan ekonomiler liginin
vazgeçilmez bir üyesi hâline geldik. 
Şimdi, bir
yandan da tabii, iç ve dış siyaset çok sıkıntılı, Türkiye bir kuşatma altında.
Böyle bir kuşatma ortamı içerisinde de ülkemizin önünü açacak, milletimize ümit
verecek politikaları ortaya koymayı millî bir duruş olarak görüyorum ve bu
çerçevede önerilerimi sıralamaya çalışacağım. Temel olarak dokuz başlık
üzerinde hareket edeceğim Sayın Başkan, değerli milletvekilleri. İlk olarak
yapılması gereken şey, Türkiye ekonomisine ilişkin olarak güven bunalımını
ortadan kaldırmak, belirsizlikleri azaltmak ve beklentileri olumluya
çevirmektir. Piyasalara ve yatırımcılara vereceğimiz en önemli mesajın “Biz
sorunları doğru tespit ediyoruz ve çözüm önerilerine de sahibiz.” mesajı olması
lazım. Ve bu çözüme yönelik de siyasi ve bürokratik iradenin varlığını
göstermek lazım; bu, başlı başına önemli bir husustur. Bu gösterildiği andan
itibaren, bugün bu, bütçe konuşmasında Sayın Başbakan bu iradeyi ortaya koysun,
makroekonomik göstergelerde, belirsizliklerde ve bir kısım göstergelerimizde
bugünden itibaren bir iyileşme olacaktır, ben bunun çok önemli olduğunu
düşünüyorum.
Tabii, sorunları
abartmak kadar hiç yokmuş gibi kabul etmek veya küçültmek de güvensizliğe yol
açıyor. Bugün Türkiye ekonomisiyle ilgili olarak baktığımızda “Türkiye
ekonomisi yönetiliyor mu?” diye bir soru sormak haklı bir soru gibi duruyor.
Ekonomiye ilişkin kurumlar arasında ciddi bir koordinasyon eksikliğinin
olduğunu ifade etmem lazım. Kurumlar inisiyatif alıyor mu ciddi endişelerimiz
var. Kurumların ve kuralların çalıştığını herkese göstermemiz lazım. Devleti
yönetenlerin daha dikkatli bir şekilde beyanatlarda bulunması lazım çünkü
birkaç beyanatın üst üste gelmesi ekonomide belirsizlik ve güvensizlik
yaratmaktadır. İktisadın temel ilkelerine ters söylemlerin sıkça tekrarlanması
ve kamuoyunda tartışılması ciddi bir tedirginlik yaratmaktadır. Piyasalara
elbette teslim olmayalım ancak piyasalarla restleşmenin de çok fazla anlamı
olduğunu düşünmüyorum. Meselelere günübirlik çözümler aramak yerine reformist
olarak yaklaşmak gerekmektedir. Sürekli olarak Türkiye'nin büyük risklerle
karşı karşıya olduğunu vurgulamak da Türkiye’ye yatırım yapacak yatırımcılar
açısından belirsizlik yaratmaktadır. 
Şimdi,
“Sorunları doğru teşhis etmemiz gerekir.” diyoruz; doğru teşhis için doğru
veri, kaliteli veriye ihtiyacımız var; en önemli konulardan bir tanesinin bu
olduğunu düşünüyorum. Yeni millî gelir serisi açıklandı. Geçen yıl burada
bütçeyi konuşurken ortaya koyduğumuz sorunlar ile bu yıl bütçeyi konuşurken
ortaya koyduğumuz sorunlar çok farklılaştı. Bu, Hükûmetin yaptığı işlerden
ziyade TÜİK’in açıkladığı verilerdendir. Geçen yıl yurt içi tasarrufların çok
yetersiz olduğunu, Türkiye’de yatırımların yetersiz olduğunu söylüyorduk çünkü
elimizdeki resmî veri oydu. Bunları, bütün bu sorunları TÜİK aslında bir
akşamda çözmüş oldu. Fakat bu meselenin içselleştirilip içselleştirilmediğine baktığımız
zaman Hükûmetin politika dokümanlarında sorunlar değişmiş fakat çözüm önerileri
çok fazla değişmiş gibi durmuyor. Hâlbuki yeni sorun alanları için yeni çözüm
önerileri önermek lazımdı; bunu, Hükûmet dokümanlarında göremiyoruz,
dolayısıyla burada bir içselleştirme sorunu varmış gibi geliyor.
Millî gelir
serisinin değiştirilmesini… Bakın bu veri o kadar önemli ki, 2011-2015 dönemini
düşünelim, eski serideki büyüme oranı -dört yılın ortalaması için söylüyorum-
3,3. Şimdi 3,3; hayatı yaşıyorsunuz ve bu göstergeler geldikçe buna göre bir
politika seti uyguluyorsunuz; mesela, Merkez Bankası buna göre bir para
politikası uyguluyor. Şimdi, geçti, 2016 yılına geldik, dediler ki: “Pardon,
büyüme 6,1’miş.” Dolayısıyla burada 2,8’lik büyüme veya yüzde 84’lük artış
oluyor. Şimdi, TÜFE 8,2, Merkez Bankası fonlama maliyeti 7,7. Şimdi, bu büyüme
doğru olarak zamanında bilinmiş olsaydı Merkez Bankasının vereceği para
politikası tepkisi çok fazla olacaktı ve ülkeye bu işlerin maliyeti çok daha az
olacaktı. Bunları fazla uzatmak istemiyorum. 
İkinci yapılması
gereken şey, ikinci ana başlığımız: İyi yönetim ilkelerini ülke yönetiminde
tamamıyla hâkim kılmalıyız. Katılımcılık konusu önemlidir politikaların
oluşturulması ve uygulanmasında. Politikalardaki kötü uygulamaların kontrol
edilmesi anlamında saydamlık konusu önemlidir. Bu konulara dikkat edilmesi
lazım. Özellikle burada kamu-özel iş birliği projelerini vurgulamak istiyorum.
Bunlarla ilgili ciddi belirsizlik var ve bu belirsizlik piyasalarda çok olumsuz
ve kötü fiyatlanıyor yani işin bize maliyetini artırıyor. Burada saydamlık
olmadığı sürece işin bize maliyeti artıyor.
Hesap verme
sorumluğu 5018 sayılı Yasa’yla sistemimize daha fazla girmiştir ancak
uygulamasının çok iyi olduğunu söyleme imkânımız yok. 
“Emaneti ehline
verme” ilkesi çerçevesinde liyakate hem görev almada hem de bürokraside görevde
yükseltmede azami özen göstermeliyiz, kayırmacılık asla yapılmamalıdır. 
Diğer önemli bir
konu -yine iyi yönetim çerçevesinde- hukukun üstünlüğü meselesidir. Ekonomiyi
de yakından ilgilendirmektedir hukuk meselesi. “Adalet mülkün temelidir.”
felsefesinden asla uzaklaşmamalıyız. Adalet sistemimizi güçlendirecek, hukukun
üstünlüğünü her alanda hâkim kılacak tedbirleri almalıyız. Hızlı, adil işleyen
bir yargı sistemi ve yargı bağımsızlığını tesis ederek yargı kararlarını
tartışılır olmaktan çıkarmalıyız. 
Kurumlar ve
kurallar bir toplumun temelidir ve toplumsal düzenin varlığı için gereklidir.
Kamu kurumlarını güçlendirmeliyiz, kamu kurumlarının itibarlarını artırmalıyız.
Onların itibarını artırmak başarı için şarttır. Özellikle Planlama, Hazine,
Maliye ve Merkez Bankacılığı fonksiyonlarının güçlü bir şekilde sürdürülmesi ve
güçlü bir koordinasyon gerekmektedir. Merkez Bankası, TÜİK ve BBDK başta olmak
üzere düzenleyici otoritelerin fonksiyonel bağımsızlıkları korunmalıdır. Bakın,
bunlarla ilgili piyasada ciddi endişeler var. Örneğin, Bankacılık Düzenleme ve
Denetleme Kurumunun 7 kurul üyesi var, 5 tanesi boştur. Bu, bir güvensizlik
veriyor. Yarın bir bankayla ilgili sıkıntı olsa bu kararı biz nasıl alacağız?
TÜİK’in 50 tane daire başkanı ve bölge müdürü üzeri yöneticisi var, 36 tanesi
vekâletle yönetiliyor. TÜİK bağımsız bir kurumdur ve kararlarını, rakamlarını
bağımsız bir şekilde çıkartabilmesi lazım. Bu baskı altında TÜİK nasıl
çalışacak? 
Denetimsiz kamu
yönetimi olmaz. Bakın, iç denetim sistemi on yıldır uygulanmaya çalışılıyor
fakat gereği kadar yol alınamadı. Teftiş kurullarının morali, motivasyonu
bozuldu, gereği gibi çalışmıyor. Sayıştay Kanunu çıkartıldı, güzel bir kanundu
fakat bugün Sayıştayın uluslararası standartlarda bir dış denetim yaptığını
söylemek zordur. Bu anlamda denetim fonksiyonlarını, ülkede denetimle ilgili
birimleri çok daha güçlendirmemiz lazım. 
Kurumların tüm
vatandaşları kapsayıcı olması ekonomik gelişme açısından çok önemlidir, ciddi
bir ilişki vardır. Biliyorsunuz Türk akademisyen Daron Acemoğlu bu konudaki
çalışmalarıyla Nobel’e aday olmuştur. Dolayısıyla kurumların kapsayıcılığı
konusu siyaset kurumunun ilgi alanına girdiği için mutlaka üzerinde durmamız
gereken bir husustur.
Kurumlarla
sürekli oynamamamız lazım. Kurumlar lego değildir. Bakın, Teşvik Uygulama Genel
Müdürlüğü planlama dalında Hazineye bağlandı, yirmi yıl geçmesine rağmen
Hazineci olamadılar, şimdi aldık bir de Ekonomi Bakanlığına bağladık. O kurumu
oraya, o kurumu oraya bağlamanın kurumlar üzerinde, motivasyon üzerinde ciddi
sıkıntı yarattığını bilmemiz lazım.
Sağlık
Bakanlığı… 2011 yılında bir reform yapıldı bir KHK’yla, şimdi yeni bir KHK’yla
o reformun tamamı çöpe atıldı, eski sisteme döndürüldü ama Türkiye para ve
zaman kaybetti. Bunlar, bu sıkıntılar niye oluyor? Çünkü yaptığımız işleri etki
analizine dayandırmıyoruz, etki analizi önemli bir konudur. 
Sayın Başkan,
değerli milletvekilleri; üzerinde duracağım diğer önemli bir husus verimlilik
meselesidir. Türkiye ekonomisinin verimliliğinin düşük olduğunu, bir defa,
ifade etmemiz lazım. Bu, hem toplam faktör verimliliği anlamında hem de iş gücü
verimliliği anlamında. 2002 sonrasında oradaki reformların etkisiyle toplam
faktör verimliliğinin büyümeye katkısında bir artış olmuştur, güzel bir
gelişmedir ancak özellikle 2008 sonrasında toplam faktör verimliliğinin
büyümeye katkısı azalmaktadır, hatta bazı yıllarda eksidir, örneğin 2016
yılında da eksi olması beklenmektedir. Dolayısıyla verimlilik artışı bizim
mutlaka üzerine düşmemiz gereken, tedbir geliştirmemiz gereken bir husustur.
Burada firma ölçeği meselesini de özellikle vurgulamak istiyorum. Firma ölçeği
ile -ampirik çalışmalar bunu gösteriyor- verimlilik arasında ciddi bir ilişki
var. Bu, sadece tarım sektöründe değil sanayi sektöründe de var. Dolayısıyla
firmalarımızın daha büyütecek kararlar alması lazım, özellikle miras yoluyla
bölünmenin KOBİ’lerde önüne geçmek lazım ülkemizin gelişmesi, kalkınması
açısından. İş gücünün eğitim düzeyini ve niteliğini artıracak önlemlerin
alınmasının da verimlilik üzerinde olumlu etkisinin olacağını söylemeye gerek
bile yoktur. 
Dördüncü
önemsediğim ve üzerinde durmak istediğim konu ekonomik güvenlik konusudur. “Dış
kaynağa bağlı bir ekonomiyiz.” diyoruz. “Türkiye, 15 Temmuzda bir işgalin
eşiğinden döndü.” diyoruz. O formatta olmadı başka bir formatta Türkiye, yeni
ataklarla karşılaşabilir. Dolayısıyla ekonomik güvenlik konusu hiçbir şekilde
ıskalamamamız gereken ve üzerinde hassasiyetle durmamız gereken bir konudur.
Bunun için de yapacağımız en önemli şey, dış bağımlılığımızı azaltmaktır. Dış
finansman bağımlılığımızı mutlak surette azaltmak durumundayız. 
Bakın,
Eylül 2017 itibarıyla önümüzdeki bir yıl içerisinde 170 milyar dolar borç
ödememiz var, artı yaklaşık 40-42 milyar dolar da cari açığı koyarsanız 210
milyar dolar finansman sağlamak durumundayız. Bunu azaltmadığımız sürece her
türlü şoka, her türlü atağa karşı açık bir hâlde olduğumuzu unutmamamız
gerekir. Dolayısıyla bu tedbirlerin alınması lazım. Bunların neler olduğuna
girmek tabii şu anda çok fazla mümkün değil ancak yapılması gereken, işin
finansman açığının azaltılması gerektiğini… Bir tane örnek verebilirim yalnız.
Büyük dış finansman gerektiren projeler var, bunların bir kısmı konuşuldu,
mesela Kanal İstanbul gibi. Şimdi, zaten bunların çok fazla sağlıklı etki
analizleri de yapılmış değil. Ciddi dış finansman gerektiren projelerin bu
anlamda gözden geçirilmesi gerektiğini ben ifade etmek istiyorum. 
Şöyle
bir analiz yapalım: Adalet ve Kalkınma Partisi dönemlerinde, on dört yılda
-2017’yi katmıyorum yıl bitmediği için- 590 milyar dolar net dış kaynak
kullanılmış. Bakın, borçlanma değil, borçlanma bunun çok üzerinde. Net kullanım
590 milyar dolar; bunun 500 milyar doları cari açığın finansmanı için
kullanılmış, 90 milyar doları da rezervlerin artışı. Tabii, burada rezerv
artışıyla ne kadar övünmemiz gerektiğini düşünmemiz lazım. Yani dışarıdan borcu
alıyoruz rezervimizi bir miktar artıyoruz; bu, ne kadar bu anlamda övünülecek
bir şeydir veya rasyo olarak baktığımızda o da ayrı bir husus. 
Şimdi,
590 milyar dolar net kullanım; 500 milyar doları cari açık dedik. Tabii, bu
borçlanmayla oluyor, bunun önemli bir kısmı borçlanmayla finanse edilmiştir.
Borçlarımız için ödediğimiz dış faizin, on dört yıldaki dış faizin 132,3 milyar
dolar olduğunu unutmamamız lazım. Bunlar, önceki yıllara göre astronomik
artışlardır. Dolayısıyla dış kaynak bağımlılığını azaltmak az önce ifade
ettiğim gibi hem ekonomik güvenlik açısından hem de ülkemizin gelişmesi açısından
son derece önemli bir husustur. 
Peki,
bu kadar kaynağı nasıl kullandık? İşte, o zaman diğer bir sorun alanı ve
çözmemiz gereken bir husus karşımıza çıkıyor; bu da kaynak tahsisindeki
çarpıklık. Türkiye’de -bunu sadece kamu kaynakları açısından söylemiyorum-
ekonominin genelinde kaynak tahsisinin çok verimli ve üretken alanlara
gittiğini söyleyemeyiz. Aslında bu tespiti ben yapmıyorum; bu tespiti devlet de
yapıyor, Hükûmet de yapıyor. Hükûmet politikalarında kaynak tahsisindeki
çarpıklık ifade ediliyor. Bunun çözümü için de aslında söylenen hususlar var,
bunların en başında geleni biliyorsunuz, rant vergisi. Ama bu rant vergisi bir
türlü çıkartılamamıştır. Hükûmetin, rant vergisiyle ilgili düzenlemeleri bir an
evvel Türkiye Büyük Millet Meclisi gündemine getirmesinin çok önemli olduğunu
düşünüyorum. 
Kaynak
tahsisindeki çarpıklığı ifade etmek için sadece bir tane rakam vereceğim:
İnşaat yatırımlarının gayrisafi yurt içi hasıla içerisindeki payı yüzde 16,3;
2016 yılında. Daha 2009 yılında, yedi yıl öncesinde bu 11,9’du; bakın, o kadar
hızlı bir yükselme var, bunu hiçbir ekonomi kaldıramaz. Bu, kaynak
dağılımındaki çok ciddi bir çarpıklıktır. Avrupa Birliği ortalaması ise 9,7;
bizde 17’ye karşı Avrupa Birliği ortalaması 9,7. İnşaat üzerinden büyüme modeli
terk edilmelidir. Bu, bu ülkeyi, nihayetinde bu ekonomiyi tıkayacaktır.
Sayın Başkan,
değerli milletvekilleri; üzerinde durmak istediğim diğer bir husus, altıncı
husus orta gelir tuzağı meselesidir. Dünya geneline baktığımızda, ülkelerin
kabaca on iki, on beş yıl içerisinde orta gelirden yüksek gelire geçtiğini
görüyoruz; bu, ortalaması. Yedi yılda geçen ülkeler var, Güney Kore, Hong Kong
gibi; daha uzun, yirmi sekiz yılda geçen ülkeler var, Yunanistan gibi ancak
ortalama on iki, on beş yıl. “Türkiye ne durumdadır?” diye baktığımızda,
Türkiye ilk kez 1997 yılında yüksek gelir grubu ülkeleri içerisine girmiştir,
1997’de yani bundan yirmi yıl önce. Ondan sonra tekrar gelir düşmüş; daha
sonrasında, 2004’ten itibaren de sürekli olarak yüksek orta gelir grupları
içerisindedir, yüksek gelir grubuna bir şekilde geçememiştir. Bir hesaba göre
yirmi yıldır, bir hesaba göre de on üç yıldır Türkiye yüksek orta gelirdedir.
Dolayısıyla, Sayın Cumhurbaşkanı hafta sonunda o tuzakta olduğumuzu da ifade
etti. Türkiye’nin orta gelir tuzağından çıkartılması için mutlak surette tedbir
alınması gerekmektedir. Bunun için yapılacak en önemli işin, bir defa, eğitim
meselesi olduğunu vurgulamak istiyorum. Ancak oraya geçmeden önce, bir de
rakamsal olarak ne durumda olduğumuzu da ifade etmenin faydalı olacağını
düşünüyorum.
Şimdi, son
dönemde özellikle kişi başı gelir ve toplam millî gelir rakamlarının düştüğünü
ifade etmiştik. Örneğin -yeni seriye göre söylüyorum, artık eski seri
kullanmanın çok fazla bir anlamı yok bu durumda- 2013 yılında Türkiye kişi başı
gelirde 12.480 doları yakalamış, 2013 yılında; bugün geldiğimizde, bugün en son
açıklanan verilerle kişi başı gelir 10.541 dolara düşmüştür. 2013’ten sonra
sürekli düşen bir… İşte, bunu konuşmamız lazım. Hâlâ gidip “On beş yıl öncesine
göre şöyleydik böyleydik.” Ki onu deseniz de verilecek çok cevabı var ancak
bunu konuşmak lazım. Bu ülke bizim ülkemiz, bu kaynaklar bizim kaynaklarımız,
bu insanlar bizim insanlarımız. Niye Türkiye 2013 yılında yakaladığı 12.480
doları… Bugün 2 bin dolar altında. Hükûmetin bunu konuşması lazım, buna kafa
yormamız lazım ve hep birlikte Türkiye Büyük Millet Meclisi olarak bu sorunları
aşmak için adım atmamız lazım. Ben de konuşmamda bunu yapmaya çalışıyorum esas
itibarıyla.
Bakın, işin daha
kötüsü, 2020 yılında dahi Türkiye'nin hedefi 13,024’tür yani 2013’ün nominal
olarak, yedi yıl geçtikten sonra, bir miktar üzerinde olmakla birlikte reel
olarak ciddi şekilde 2013 yılının altında olacaktır 2020 yılında. Hükûmetin
rakamlarıyla söylüyorum, kendim ayrıca rakam ifade etmiyorum. Sadece şu grafiği
göstermek istiyorum. Şu maviler 2013 yılında -Dünya Bankası sınıflamasına göre-
yüksek gelir limitleri -Sayın Kalkınma Bakanı bu konuları iyi bilir- şu da
Türkiye, turuncu da. Bakın, çok yaklaşmışız ama şu anda 2017 yılının üçüncü
çeyreğinde geldiğimiz -birazdan onun analizini yapacağım, son çeyrek
büyümesinin analizini- yani böyle çığlıkların atıldığı bu büyümede Türkiye'nin
yüksek gelirli gruplara göre geldiği nokta burasıdır; bunu, bir defa, görmemiz
lazım. Şimdi o zaman ne yapmak lazım? Reform yapmak lazım, Türkiye'yi bu
tuzaktan çıkarmak gereği ortadadır. İlk önce yapılması gereken iş, bir defa,
uzun vadeli bir bakışımızın olması lazım. Şimdi, “2053-2071” deniliyor, son
derece güzel fakat bunun altında nasıl bir çalışma var, nasıl bir teknik
çalışma var biz bunu bilmiyoruz, bunu kamuoyu da bilmiyor. Dolayısıyla
bunların, bir defa, yapılması lazım. Şu anda On Birinci Kalkınma Planı hazırlık
süreci devam ediyor. Ben ümit ediyorum ki On Birinci Kalkınma Planı’nın başında
bir uzun vadeli strateji olacaktır, bunun mutlak surette olması lazım.
Türkiye'nin önümüzdeki yirmi beş, otuz yılını görecek bir stratejiye ihtiyacı
var yani sadece 2023-2053-2071 demek yetmiyor. Bakın, o zamanki Hükûmet 2000
yılında Sekizinci Planı yaparken 2023 stratejisini ortaya koymuştu ve Türkiye
için son derece faydalı oldu. Bugün her ne kadar birtakım icraatla buradan çok
uzaklaşmış olsa da ancak yine de bir perspektif veriyor, bu perspektifi
Türkiye’ye kazandırmak lazım. 
Şimdi, burada
Onuncu Kalkınma Planı değerlendirmesine girmek istemiyorum -onun yeri geldi-
ancak sadece şunu ifade edeyim: Onuncu Kalkınma Planı’nın son yılı 2018 yılı.
Dolayısıyla aslında sağlıklı bir şekilde bu Mecliste Onuncu Kalkınma Planı…
Nihayetinde bu Meclis yaptı, beş yıl önce çıkardı bu planı, bu planın sonuçları
nasıldır, tatminkâr mıdır değil midir, buna bakmak lazım. Sadece şunu
söyleyeyim: Ciddi şekilde, Onuncu Plan’ın sonuçları hayal kırıklığı
yaratmıştır, asgari sapma makroekonomik göstergelerde yüzde 40 oranındadır.
Dolayısıyla kısa vadede ara hedefleri bu kadar ıskalarsak uzun vadeli hedefleri
de ıskalayacağımız çok ortadadır. 2023 hedefleri maalesef ve maalesef Türkiye
açısından ulaşılır olmanın uzağındadır.
Şimdi,
sürdürülebilir büyümenin önemli olduğunu ifade ediyoruz. Büyümenin sürekliliği,
yüksekliği kadar sürdürülebilirliği de önemlidir. 2017 yılının üçüncü
çeyreğinde, bugün, çok güzel bir büyüme rakamı elde ettik; yüzde 11,1. Burada
baz etkisi var. Yani geçen yıl aynı döneminde, biliyorsunuz, 15 Temmuz hadisesinden
dolayı çok kötü bir dönemdi, eksi 0,8’di, onun üzerine oldu. Buradan
kaynaklanan bir baz etkisi var ama buna rağmen 11,1 önemli bir büyümedir. Fakat
bunu biraz daha sağduyulu analiz etmemiz lazım. Nasıl? Bir defa, bu büyümenin
kaynakları nedir? Büyümenin, yüzde 11,1’in 6,9’u özel tüketimden geliyor. Yani
“Tasarrufları artırmamız gerekir.” diyor Hükûmet fakat büyümenin yüzde
50’sinden fazlasını, yüzde 60’ını, 70’ini özel tüketimden karşılıyoruz. Bunun
üzerine bakmamız lazım. 
Bakın -Sayın
Maliye Bakanı hep ihracatı verdi, ithalatı vermedi; sanki bu ithalatı bu devlet
yapmıyor, yani ithalat başka bir şey sanki, hep ihracat rakamı veriliyor- net
ihracatın büyümeye katkısı bu çeyrekte 0,3’e kadar düşmüştür, önümüzdeki
çeyrekte bu gidişle negatife dönecektir. Dolayısıyla bir dengeleme sorunu
vardır. Bu büyüme, bu anlamda dengeli bir büyüme değildir, bunu görmemiz lazım.
İnşaatın -sözü fazla uzatmak istemiyorum- katkısı yine çok yüksektir. İnşaat
harcamaları yüzde 12 reel olarak bir çeyrekte artmıştır. 
Kişisel gelir
olarak baktığımızda veya daha doğrusu toplam millî gelir olarak baktığımızda da
yüzde 11,1’lik bir büyümeye rağmen dolar bazında millî gelir düşmektedir. 2016
yılında 857,1 milyar dolarken Türkiye’nin millî geliri, 2017 yılının üçüncü
çeyreğinde yıllıklandırılmış olarak 854,2 milyar dolara düşmüştür, bunu
görmemiz lazım. Bu, bir şeyi küçümsemek için söylenmiş bir şey değildir, bu
ülkenin kazancıdır ancak -hep başta söyledik- tespiti doğru yapmadığımız zaman
çözümlerimiz hiçbir zaman doğru olamayacaktır, tespiti doğru yapalım ve bu
anlamda da bunun önemli olduğunu düşünüyorum. 
Diğer
bir husus da şudur: Eğer büyümeyi bu kadar yüksek olarak kabul ediyorsak o
zaman şu soru bize sorulur, bir analist şunu sorabilir: Siz Türkiye'de büyüme
yavaş dediniz, kamu maliyesini gevşettiniz. Birazdan geleceğim rakamlarına, 30
milyar TL bütçenin üzerinde harcama yaptık, 50 milyar TL genel devlette
bütçenin üzerine çıktık. 50 milyar TL öngördüğünün üzerinde harcama yapıyorsun,
Kredi Garanti Fonu’ndan parayı basıyorsun, ondan sonra istihdam teşviklerini,
vergi teşviklerini veriyorsun; bu sefer, büyüme yüzde 11 oldu diye perşembe
günü Merkez Bankası faiz artıracak. Şimdi, yaptığımız işe bir bakmamız lazım.
Yani bir yandan büyümeyi artırmak için bir sürü maliyete katlanıyoruz, bu arada
enflasyonumuzu artırıyoruz, kamu açıklarımızı artırıyoruz; sonradan da bu
büyümeyi sınırlandırmak için faiz artışlarına gidilecektir. Dolayısıyla, bu
büyümenin dengeli bir büyüme olması sürdürülebilirliği açısından önemlidir.
Bunu aslında Mehmet Şimşek bugün söyledi “Büyüme sürdürülebilirliği açısından
dengeli olması önemlidir.” dedi, kendisi de ifade etti.
Şimdi,
sürdürülebilir büyümeyi sağlamak için de Türk lirasına istikrar kazandırmak
kısa dönemde mutlak surette yapılması gereken bir şey, bunu yapmadan zaten
büyümeye istikrar kazandırmak çok zor.
İkincisi:
Teknoloji. Teknolojiyi üretmek ve ticarileştirmek. Birazdan AR-GE’yle ilgili
detaylarını size ifade edeceğim. Teknoloji üretemeyen ve ticarileştiremeyen
hiçbir ülke orta gelirden üst gelir grubuna çıkamamıştır. Bunun için de ana
sınıfından başlayarak eğitime önem vermemiz lazım. Temel bir yanlışı ortaya
koymak istiyorum. Sayın bakanların açıklamaları var: “Eğitime bu kadar bütçe
ayırdık.” Eğitime bütçe ayırmak… Harcamayla övünmenin ben çok anlamlı olduğunu
düşünmüyorum, sonuçlarla övünebiliriz yalnız. PISA sonuçlarında OECD içerisinde
sondan ikincilikten kurtulabilirsek o zaman diyelim ki: Ben eğitime para
harcadım ve bu harcadığım paranın karşılığında da Türkiye'nin eğitim kalitesini
artırdım. Ampirik çalışmalar var OECD’nin yaptığı, derslik sayısıdır, işte
öğretmen sayısıdır veya ne bileyim ben eğitim bütçesinin büyüklüğüdür, bunlarla
büyüme arasında hiçbir ilişki bulunamamış. Büyümeyle ne arasında ilişki
bulunmuş? Eğitimin kalitesi. Orada kaliteyi ölçen unsur da PISA sonuçlarıdır.
Buralara odaklanmamız lazım. Eğitimin kalitesine odaklanmadığımız sürece
eğitime ayırdığımız kaynağın çok fazla bir önemi yok. Eğitimin kalitesini
artıracağız diye de tabii, iki yılda bir sınav sistemini değiştirmenin de çok
anlamlı olduğunu düşünmüyorum.
Diğer bir husus:
Teknolojiyi üretmek ve teknolojiyi ticarileştirmek için AR-GE mevzuatımıza
bakmamız lazım. AR-GE Kanunu çıkarılırken, burada Milliyetçi Hareket Partisinin
görüşleri ifade edilirken orada ben de söyledim. Şimdi, bizde I’inci faz var,
II’nci faz yok. I’inci faz ne? AR-GE’nin desteklenmesi, AR-GE tabanlı bilgi
üretilmesi ve bunu prototipe dönüştürme. Bu, bizim mevzuatımızda var yani iyi
kötü yapıyoruz biz bunu. Bunlar ama ne kısmı? İşin riskli kısmı, maliyetli
kısmı. Ancak II’nci faz, AR-GE sonrasında çıkan teknolojinin gelire ve refaha
dönüşmesi. Bu, bizim mevzuatımızda yok. Bir defa, bunun mevzuatını yapmamız
lazım. Yani ortaya çıkardığımız teknolojiyi seri üretime dönüştürecek ve
ticarileştirecek hususları mevzuata koymamız ve bundan sonra bunun için kaynak
ayırmamız lazım. Burada yapmamız gereken şey de öncelikle teknolojinin
patentinin, lisansının, akreditasyonunun, standardizasyonunun,
sertifikasyonunun yapılması gerekir.
Diğer bir husus:
Yani bu orta gelir tuzağından çıkabilmemiz için nitelikli evlatlarımızı
değerlendirmeyi bilmemiz lazım. Üstün zekâlı çocuklarımıza özel eğitim vermemiz
lazım, onları israf etmememiz lazım. Bakın, o çocuklar israf oluyor, ortalama
çocuğun dahi altında bir durumla karşı karşıya kalıyor hayatta. 
İkincisi: Beyin
göçüne engel olunması lazım. Türkiye bir ara o yüksek büyüme dönemlerinde
tersine beyin göçünü yaşamaya başlamıştı ancak şu andan itibaren tekrar beyin
göçü vardır. En parlak zihinlerimiz yurt dışı eğitiminden sonra Türkiye’ye
dönmüyorlar. Bu, üzerinde mutlaka düşünmemiz gereken bir husustur. 
Burada, çok
spesifik bir konu olmakla birlikte, söylemek durumundayım: ASELSAN gibi
kurumlarımızda, bir kısım kurumlarımızda çok intihar vakaları var. Bakın, ASELSAN’da
tekrar bir mühendis intiharı daha oldu. On bir yılda 8 kişi intihar etti. Bunun
üzerinde durup parlak zihinlerimizin güvenlikleri anlamında da meselenin
üzerinde düşünmemiz lazım.
Diğer bir husus
da genç nüfusumuzu değerlendirecek tedbirleri mutlaka almak durumundayız.
Sayın Başkan,
değerli milletvekilleri; üzerinde duracağım yedinci ana başlık da enflasyonun
aşağıya çekilmesi ve fiyat istikrarının sağlanmasıdır. Türkiye, kronik yüksek
enflasyondan çok ciddi sıkıntı çekmiş bir ülkedir. Çeyrek yüzyıl biz kronik
yüksek enflasyon yaşadık. 1999’daki Hükûmet -o günden itibaren aldığı- sosyal
güvenlik reformundan başlayarak aldığı tedbirler çerçevesinde bir program
başlattı. O programın adı, biliyorsunuz, dezenflasyon programıydı ve bu program
sonrasında, arada bir kaza olmakla birlikte, 2002 yılına geldiğimizde, bakın
–bunu mutlaka ifade etmem lazım- Türkiye’nin enflasyon hedefi yüzde 35’ti,
gerçekleşmesi yüzde 29,7 oldu. Çeyrek yüzyıldan beri, belki kırk yıldan beri
Türkiye ilk kez hedefinin altında bir enflasyonu gerçekleştirdi. Şimdi, bazı
arkadaşlar diyecek ki “Ya, yüzde 29,7’yi iyi ki tutturmuşsunuz. Yani,
övünülecek bir şey mi?” Evet, övünülecek bir şey, her şeyi şartlarında düşünmek
lazım.
Bakın, yüksek
enflasyon dönemlerinde -gelişmekte olan ülkelerde bu dönemler biraz
farklılaşıyor ama analiz açısından onu “yüksek enflasyon dönemi” diye tarif
edelim- gelişmekte olan ülkelerde yüzde 78,9’luk bir enflasyon var o dönemde,
Türkiye’deki enflasyon yüzde 72,8. Hani, yüzde 100’lerden enflasyon 6’ya geldi.
“6 olacağına 10 olsun canım. Ne fark eder?” diyemeyiz. Her şeyi şartlarında
düşünmek lazım, anakronizm hatasına düşmemek lazım. Düşük enflasyon
dönemlerinde gelişmekte olan ülkeler 7,6’yı tutturmuşken bizde enflasyon, bu
dönem için, düşük dönem için yüzde 11,4 civarındadır. Şu anda da enflasyon
yüzde 13 civarındadır, son on dört yılın en yüksek enflasyonuyla karşı
karşıyayız. Baz etkisi nedeniyle biraz aralık ayında düşecek ancak enflasyonun
bir yükselme trendinde olduğunu mutlak surette görmemiz lazım. Beni en çok
endişelendiren de, bir kısım beyanata baktığımızda, enflasyondaki bu yükselişin
önemsenmemesidir. Önemsenmiş olsa çözümü kolay ama bunu küçük bir mesele olarak
görürsek “Türkiye yüzde 100 enflasyonları gördü, yüzde 11 enflasyon yüksek mi
kardeşim?” dersek, olmaz. Unutmayalım ki yüzde 5 enflasyon hedeflemesi, açık
enflasyon hedeflemesi yapan bir ekonomiyiz ve yüzde 13 enflasyonumuz var. Bu,
hiçbir şekilde piyasalara güven vermez.
Enflasyon çok
hızlı bozulur. Venezuela’da 2011-2012 yıllarında enflasyon yüzde 26’yken şu
anda yüzde 600. Nedenleri farklı olabilir ama enflasyon hiçbir göstergeye
benzemez; eğer tedbir alınmazsa, küçümsenirse, önemsenmezse çok hızlı
bozulabilir.
Dolayısıyla,
fiyat istikrarı olmadan finansal istikrar olmaz. Fiyat istikrarı sağlanmadan
sürdürülebilir refah artışı sağlayamayız. Enflasyonla mücadele için para ve
maliye politikasının bir miktar daha sıkılaştırılması kaçınılmaz hâle
gelmiştir, onu da ifade etmem lazım. 
Sekizinci husus:
İstihdam ve iş gücü piyasası. İş gücüne katılım oranlarında -Sayın Maliye
Bakanı da ifade etti- ve istihdam oranlarında artış yaşanmıştır bu Hükûmet
döneminde, takdire şayan bir durumdur. Ancak, hedeflerin gerisinde, o ayrı bir
şey, artış yaşanmıştır. Fakat, işsizlik oranı çok yüksektir. Şunu söyleyemeyiz
yalnız: “Efendim, iş gücüne katılım oranı çok arttığı için işsizliğimiz
yükseliyor.” diyemeyiz. Bu, geçerli bir mazeret değildir. Zaten, hedefler
açısından baktığımızda, hedeflerin altında kalmıştı iş gücüne katılım oranı,
ona rağmen Türkiye'de, örneğin 2002’yle mukayese edildiğinde işsizlik oranı şu
anda çok daha yüksektir. Dolayısıyla, daha da kötüsü genç işsizlik oranı, yüzde
20,6’dır genç işsizlik oranı. Hatta, bundan daha kötüsü -gençlere sorulduğunda-
“Ben ne eğitimdeyim ne de istihdamdayım.” diyenlerin oranının yüzde 28 olması.
Yani bizim en güçlü yanımız olan gençlerimizi biz kullanamıyoruz, gençlerimizi
değerlendiremiyoruz. İş gücü piyasalarının verimliliği alt bileşeninde Türkiye
137 ülke arasında 127’nci sırada. O zaman ne yapmalıyız? Yapılması gereken şey…
İstihdamla ilgili böyle spesifik, bölgesel, cinsiyete dayalı, yaşa dayalı
teşviklerin -ampirik çalışmalar bunu gösteriyor- çok verimli olmadığı
görülüyor. Vergi yüklerinin genel olarak azaltılması lazım, mutlaka vergi
yüklerini azaltmamız lazım. Kalıcı istihdam sağlamayan -verimliliği tartışılır
ama- maliyeti yüksek İŞKUR programları mutlaka gözden geçirilmeli. Müktesep
haklar korunarak kıdem tazminatı meselesi mutlaka çözülmelidir. Türkiye'de
mesleksizlik sorunu vardır, bunu mutlaka görmemiz lazım. Kadınların iş gücü
piyasasına girmesinin önündeki engeller kaldırılmalı, istihdamı caydırmayan bir
sosyal transfer sistemi uygulanmalıdır. 
Sayın Başkan,
değerli milletvekilleri; son olarak da kamu maliyesi üzerinde de bir miktar
durup sözlerimi tamamlamaya çalışacağım. 
Türkiye, 1999
yılından itibaren alınan tedbirlerin etkisiyle kamu maliyesi alanında ciddi bir
başarı göstermiştir, inanılmaz bir başarı göstermiştir. Bugün geldiğimiz
noktada, iki yıl öncesinde kamu açıkları hemen hemen başa baş seviyeye gelmişti
ancak son iki yılda kamu açıklarında tekrar yüzde 2,7’lik bir bozulma olmuştur,
bunu birinci olarak görmemiz lazım. Kamu açıkları da öyledir, bozulmaya çok
müsaittir, anında... İki defa…
(Mikrofon
otomatik cihaz tarafından kapatıldı)
BAŞKAN – Sayın
milletvekilimiz, üç dakikalık ilave yapıyorum, lütfen toparlayınız. 
ERHAN USTA
(Devamla) – 2006 yılında biz kamu açıklarını sıfırlamıştık, 2009 yılında,
küresel krizin ve Türkiye krizinin olduğu yılda kamu açıkları yüzde 5’lere
kadar yükseldi, bunu unutmamak lazım. Burada çok fazla vaktim olmadığı için
detayları üzerinde duramayacağım, bunları diğer bütçelerde biz konuşuruz.
Ancak, şunu ifade etmem lazım: Meclisin bütçe hakkı ihlal ediliyor dolayısıyla…
Merkezî yönetim bütçesinde yaklaşık 30 milyar lira, genel devlet bütçesinde ise
50 milyar lira bu Meclisin verdiği yetkilerin üzerinde bir harcama yapılmıştır.
Bu, 5018 sayılı reformun ruhuna aykırıdır, bu anlamda buralara bakmamız lazım. 
Peki, mali
disiplin konusunda… Mali disiplinde tekrar 2,4, yüksek bir açıktır, Maastricht
Kriterlerine neredeyse yaklaşıyor, onun üzerine bir miktar daha koymak
gerekiyor aynı ölçekte olabilmesi için, özelleştirme gelirlerini de
çıkardığımızda 2,6’ya gidiyor. Dolayısıyla bir defa, mali disiplini vergi
oranlarını artırarak değil, harcamaları kısarak -harcamalarımız kontrolsüz bir
şekilde artıyor- ve vergiyi tabana yayarak yapmamız lazım. Eğer vergi artışı
sağlayacaksak vergiyi tabana yaymamız lazım, oranlarını artırmamamız lazım. 
Vergi adaleti,
mutlaka gözetmemiz gereken bir husustur. Gelir üzerinden alınan vergilerin
tahsilatı artırılmalıdır -adaletsizlik devam ediyor- bunun için de özellikle
sermaye kazançlarının daha fazla vergilendirilmesi konusu, mutlaka çözülmesi
gereken bir husustur, üzerinde durulması gereken bir husustur. 
Kamu tüketimi
hızlı bir artış eğilimindedir. Kamu tüketimini aşağı çekmemiz lazım. 
Kamu harcama
programlarının gözden geçirilerek israfa kaçan harcama programlarının bir
elimine edilmesi lazım. Kamunun idare bina inşaatlarının mutlaka gözden
geçirilmesi lazım. Makroekonomik hedeflerle uyumlu bir kamu maliyesi çerçevesi
ortaya koymak durumundayız. Bir örnek vermek gerekirse -bugün bakıyoruz- biz
geçen yıl tasarruflarımız yüzde 14 biliyorduk, şimdi öğrendik ki
tasarruflarımız yüzde 25’miş, 10 puan arttı. O zaman, bireysel emeklilikte her
yıl tasarrufları 4 milyar TL artırmak için para harcayıp harcamama konusu,
bizim düşünmemiz gereken bir konudur, Hükûmetin buradan dikkatini çekmek
istiyorum. Yani “Yüzde 14 tasarruf var.” diye kurgulanmış bir programı bugün
hâlâ sürdürüp sürdürmeyeceğimiz konusunu mutlaka göz önünde bulundurmamız
lazım. Kamu-özel iş birliği projeleri bu anlamda mutlaka üzerinde durulması
gereken diğer bir konudur.
İç siyasette,
dış politikada ve doğru gördüğümüz diğer politikalarda Hükûmeti nasıl
destekliyorsak yukarıda bahsettiğim reform ve politika önerilerinde de Hükûmeti
desteklemeye Milliyetçi Hareket Partisi Grubu olarak hazırız. Türk milleti,
bizim milletimiz her şeyin en iyisine layıktır ve Türkiye'yi daha müreffeh bir
ülke yapacak altyapıya da biz millet olarak, ülke olarak sahibiz. İyi yönetim,
iyi organizasyon Türkiye'nin meselelerini çözecektir.
Ben bu
duygularla 2018 yılı bütçesinin ülkemize, milletimize, devletimize,
kurumlarımıza hayırlı ve uğurlu olmasını Cenab-ı Allah’tan niyaz ediyorum.
Genel Kurulu ve milletimizi saygıyla selamlıyorum.
Teşekkür ederim.
(MHP sıralarından alkışlar) 
BAŞKAN –
Teşekkür ediyorum Sayın Erhan Usta.
Efendim, şimdi
söz sırası Cumhuriyet Halk Partisi Genel Başkanı ve Grup Başkanı İzmir Milletvekili
Sayın Kemal Kılıçdaroğlu’nundur. 
Buyurun efendim.
(CHP sıralarından ayakta alkışlar) 
Süreniz bir
saattir. 
CHP GRUBU ADINA
KEMAL KILIÇDAROĞLU (İzmir) – Teşekkür ederim Sayın Başkan.
Değerli
milletvekilleri, televizyonları başında bizi izleyen saygıdeğer yurttaşlarım;
hepinize Cumhuriyet Halk Partisi Grubu olarak sevgimizi, saygımızı,
dostluğumuzu ve muhabbetimizi gönderiyorum.
Değerli
arkadaşlarım, özellikle son günlerde bir trajediyi yaşıyoruz, Filistin olayını.
Filistin trajedisi yıllardır devam ediyor, yıllardır. Topraklarından edildiler,
insanları öldürüldü, hak ararken her türlü baskıya ve şiddete maruz kaldılar ve
bunlar yeteri kadar Arap dünyasının da desteğini alamadılar. Filistin davası
aslında bir insanlık davasıdır, bir dramdır, bir trajedidir. Filistin’e ve
Filistinlilere sahip çıkmak insan olmanın gereğidir, bir onurdur Filistin’e ve
Filistinlilere sahip çıkmak. (CHP sıralarından alkışlar) Kendi öz vatanlarında
insanlar esir muamelesi göremezler, kendi öz vatanlarında sürülemezler, kendi
öz vatanlarında yoksulluğa, açlığa mahkûm edilemezler, kendi öz vatanlarında
etrafları çevrili, esir tutulamazlar. 
Değerli
arkadaşlarım, biz 1968’li yıllarda gencecik çocuklarımızı Filistin’e gönderdik
Filistin Kurtuluş Örgütüyle beraber Filistin’in bağımsızlığı için mücadele
ettiler. (CHP sıralarından alkışlar) O çocuklar, onlar bizim şehitlerimiz, bu
memleketin şehitleri onlar, Filistin için mücadele ettiler, mezarları hâlâ
Filistin’de. O şehitlerimizi saygıyla, minnetle ve rahmetle anıyoruz. (CHP
sıralarından alkışlar) Dolayısıyla, Filistin konusunda Türkiye'nin tek yürek
olması lazım, tek yürek olması lazım. Karar, ortak karar alınması lazım.
Mücadele, ortak mücadele verilmesi lazım. Eğer bir yerde zalim var ve
zulmediyorsa zalime karşı direnmek hepimizin ortak görevidir. Zulme karşı
direneceğiz, zalime karşı direneceğiz ama bu konuda, üzülerek ifade edeyim,
Arap dünyası iyi bir sınav vermemiştir, başarılı bir sınav vermemiştir. Bizim
gösterdiğimiz duyarlılığı Arap dünyasının pek çok devleti, maalesef, üzülerek
ifade edeyim, göstermemiştir. Birleşmiş Milletler kararlarına açıkça İsrail
karşı çıkmıştır ve ihlal etmiştir ve biz ve Türkiye Cumhuriyeti bu konuda çok
daha net, çok daha kararlı bir tavır takınmak zorundadır. Öyle lafla peynir
gemisi yürümez: “İsrail’le ilişkileri kesebiliriz.” Kesiyorsan kes kardeşim,
biz de kapı gibi arkandayız! (CHP sıralarından alkışlar) Öyle lafla olmaz bu
iş.
Kaldı
ki asıl kızacağın adam Trump. Niye kızmıyorsun? Öyle dolaylı, orta alanda top
çeviriyorsun. Asıl bu işin sorumlusu Amerika’daki Başkandır. Oradaki
sıkışmışlığını gidermek için, gündemi değiştirmek için getirdi Orta Doğu’nun
kalbine pimi çekti, bombayı koydu. 
Herkesi
aradı, sadece ve sadece Erdoğan’ı aramadı. Bu bile üzerinde hepimizin oturup
düşünmesi gereken bir gerçektir ve bu gerçek başka bir şeyi daha gündeme
getirecek, radikal unsurların arayıp da bulamadıkları bir ortamı yaratacaktır;
radikal unsurların, katillerin arayıp da bulamadığı bir ortamı yaratacaktır.
Değerli
arkadaşlarım, sizlere söyledim, samimi olmamız lazım, gerçekçi olmamız lazım,
dürüst olmamız lazım. Bakın, ben size bir şey göstereyim değerli arkadaşlar,
Dışişleri Bakanlığının internet sitesi. İsrail’le ilgili açıyorsunuz devleti,
başkenti boş, Tel Aviv yazmıyor ama orada bir yıldız var. Yıldıza baktık, ne
yazıyor? “Efendim, İsrail 1980 sonrası şunu şunu yaptı ama onlar Kudüs’ü
başkent olarak kabul ediyorlar.” diyor. E, sen niye Tel Aviv yazmıyorsun, niye
yazmıyorsun? Elinden tutan mı var? Hem bunu yapacaksın hem kalkacaksın iç
politikada şunu yaparım, bunu yaparım, bunu asarım, bunu keserim… Bunlara bu
milletin karnı tok arkadaşlar, bu milletin karnı tok. (CHP sıralarından
alkışlar) Yapacaksan adam gibi yap, oraya yazacaksın “İsrail’in başkenti Tel
Aviv’dir” diye. Yazıyor musun? Yazmıyorsun, yazamıyorsun. Alta dipnot
koymuşsun, orayı da boş bırakıyorsun. Bu, doğru değil. Takipçisi olacağız.
Sayın Başbakandan da istirham ediyorum, o başkentin adı Tel Aviv’dir. Kaldı ki
not sadece bu konuda da kırık değil; buraya, 20 milyon dolara Türkiye’nin
itibarını satan bir anlaşma da geldi. 20 milyon dolara Türkiye’nin bütün
itibarını satan anlaşma da geldi. Anlaşmada ne yazıyor, biliyor musunuz?
“Ankara” ve “Kudüs” yazıyor ve sizler o anlaşmaya “Evet.” dediniz. Niye “Evet.”
dediniz, hangi gerekçeyle “Evet.” dediniz? 
Değerli
arkadaşlarım, sözün başında söyledim, yine söylüyorum: Filistin olayı bu
memleketin onurudur. Kudüs, hepimizin üzerinde titremesi gereken bir kenttir.
Bir barış kenti olmak zorundadır Kudüs. Üç semavi dinin de kutsal mekânıdır
orası. Orası, birilerine asla ve asla terk edilemez. Bunu gayet açık, gayet
net, CHP Grubu adına söylüyoruz. (CHP sıralarından alkışlar) 
Efendim, Sayın
Cumhurbaşkanı Yunanistan’a gitti. Gidebilir tabii, gezmesinde yarar vardır,
dostluk ilişkilerinin gelişmesinde yarar vardır. Hiçbir zaman “Neden şuraya
gitti, neden buraya gitti?” diye özel bir eleştiri getirmiyoruz; tam tersine,
gidilmeli, gezilmeli, ticari ilişkiler, kültürel ilişkiler geliştirilmeli.
Ülkeler, barış eksenli, birbirlerine destek vermeliler. Gidildi, orada Lozan
tartışma konusu yapıldı. Bir devlet başkanı pozisyonunda olan kişi, ayaküstü,
Türkiye Cumhuriyeti sınırlarını belirleyen Lozan Anlaşması’nı tartışmaya
açamaz. Sormak istiyorum, Sayın Erdoğan’a sormak istiyorum: Hangi gerekçeyle
Lozan’ı tartışmaya açıyorsun, hangi bilgi birikimiyle Lozan’ı tartışmaya
açıyorsun? (CHP sıralarından alkışlar) Lozan’ı tartışmaya açman için önce ya şu
üniversite diplomanı bana bir göster bakayım. (CHP sıralarından alkışlar) Yok
böyle şey. Türkiye Cumhuriyeti’nin namusudur o, namusudur. Benim sınırlarımı
sen nasıl gidersin başka bir ülkede tartışmaya açarsın? Konuşuyorsun, iç
politika malzemesi yapıyorsun, ben bunu da anlarım. Peki, ben Sayın Erdoğan’a
sormak isterim: Orada niye 18 adadan söz etmedin? İşgal altındaki 18 adadan
neden söz etmedin, neden söz etmedin? (CHP sıralarından alkışlar) 
Lozan
Anlaşması’nın 12’nci ve 15’inci maddeleri açıkça ihlal edilmiştir. 18 adayı ve
1 kayalığı hiçbir zaman, ne Lozan Anlaşması ne de başka bir anlaşma
Yunanistan’a vermemiştir. Değerli arkadaşlarım, şu anda 18 adada 13 askerî
birlik var, 5 bine yakın Yunan askeri var. Peki kardeşim, sen oraya gidiyorsun,
Yunanistan’a gidiyorsun, oturup konuşuyorsun, Lozan’ı tartışıyorsun, adalara
gelince ağzına bant çekiyorsun. Niçin? “İç politikada ben onu kullanayım, ondan
sonra da bu olsun.” diyorsun. 
Ya, bu ayıp
değil mi değerli arkadaşlarım? Bu, bizim kaldıracağımız bir olay mıdır? İlk kez
bu hükûmetler döneminde Türkiye Cumhuriyeti toprak kaybetmiştir, tıpkı Süleyman
Şah Türbesi’ni kaçırdıkları gibi. İçime sindiremiyorum, içime sindiremiyorum.
(CHP sıralarından alkışlar) Gideceksiniz, 18 adayı vereceksiniz oraya, askerini
yığacak oraya, askerî birliğini yığacak oraya, sen gideceksin “Lozan’ı
tartışmaya açalım.” diyeceksin. E, zaten adamlar açtılar Lozan’ı tartışmaya, 18
adayı da işgal ettiler. Bir şey söyledin mi? Bir şey söylemedin. Çıktın, tekrar
Türkiye’ye geldin ve bize de diyorlar ki: “Efendim, neden eleştiriyorsunuz
Erdoğan’ı?” Ne yapalım? 18 ada işgal edilecek, biz de diyeceğiz ki: “Ya,
ağzımızı kapatalım, hiçbir şey söylemeyelim, ayıp olur.” Biz, sizin bildiğiniz
–özellikle iktidar kanadına söylüyorum- türde muhalefet yapmayız arkadaşlar.
Biz, Türkiye'nin aleyhine ne varsa hepsine karşı dururuz ve muhalefetimizi
yaparız. (CHP sıralarından alkışlar) 
Başka bir olay
değerli arkadaşlarım, devlette hükûmet. Devlet bakidir, hepimizin devletidir
ama hükûmet ayrıdır. Hükûmet, halkın verdiği oylarla seçilir, gelir ve devleti
yönetir; devlet olmaz, devleti yönetir. Ne zaman? Beş yıl, üç yıl, anayasasında
ne yazıyorsa. Sonra tekrar halkın hakemliğine başvurulur, yeni seçim olur,
gelir, tekrar yönetir. Eğer bir kişi “Ben devletim.” diye ortaya çıkıyorsa onun
adı siyaset kitaplarında yazılıdır. “Ben devletim.” diye birileri çıkıyorsa,
onun adı siyaset kitaplarında diktatörlüktür değerli arkadaşlar. (CHP
sıralarından alkışlar) O nedenle, devlet ile hükûmeti ayırmamız lazım. Şu
anlama gelmesin: Devletin bütün kurumları da denetlenmek zorundadır, devletin
bütün kurumları. Kim denetimi yapar? Devleti yönetenler yapar. Devlet, aynı
zamanda güçler ayrılığı ilkesi üzerine oturtulur ki devlette mutlak güç olmasın
diye, bir kişi bütün yetkilere sahip olmasın diye. Yasaması, yargısı, yürütmesi
ve çağdaş demokrasilerde medyası bu amaçla vardır zaten.
Şimdi, değerli
arkadaşlar, devlet ile hükûmeti ayırabilirseniz, devlet ile hükûmeti ayrı
yerlere koyarsanız ve dolayısıyla hükûmet, hukukun üstünlüğü içinde, akılla,
mantıkla, deneyimle, tecrübeyle devleti yönetir. İlke, hukukun üstünlüğü; konu,
adalet. Devlet adaletle yönetilecek. Dolayısıyla, devleti adaletle yönettiğiniz
zaman zaten bir sorunumuz yok ki, ne sorunumuz olacak? Ha, denetleme; elbette
ki denetlenecek, bütün kurumlar denetlenecek. 
Denetlenmesi
gereken kurumlardan birisi de devlette yerel yönetimlerdir, elbette
denetlenecek. Bir belediye denetlendi diye biz karşı mı çıktık? Hayır, her
belediye de yasaların öngördüğü kurumlar tarafından rahatlıkla denetlenebilir.
Neden itiraz ettik bazı şeylere? “Denetimde adaletli davranmıyorsunuz.” dedik.
Bizim belediyelere -10 kişi, 20 kişi, 30 kişi- günün yirmi dört saati denetim
elemanı gönderiyorsunuz, diğer belediyelere göndermiyorsunuz; buna itiraz
ettik. Her belediye denetlensin, hiç itirazımız da olmadı. Kaldı ki yönetici
pozisyonunda olan kişi hesap vermek zorunda olan kişidir. Yönetici pozisyonunda
olan kişi “Ben hesap vermem.” diyorsa o kişi o görevi yapamaz, o kişinin o
görevden ayrılması lazım. Herkes -devletin bir birimindeyse- oturduğu yerin
hesabını verecek, her kuruşun hesabını verecek. Bu konuda en ufak bir
tereddüdümüz yoktur. 
Şimdi, değerli
arkadaşlar, daha önce havuz medyasında haberler çıktı Ataşehir’le ilgili
olarak. Haberleri ben de okudum. Açtım telefonu Ataşehir Belediye Başkanına
“Nedir bu olaylar?” dedim. “Efendim, bunlar gerçek değil.” “Kardeşim, o zaman
doğrudan doğruya gideceksin, kendin, ailen için cumhuriyet savcılığında suç
duyurusunda bulunacaksın.” Evet, gitti, cumhuriyet savcılığında suç duyurusunda
bulundu. “Buyurun, benim hesaplarımı inceleyin, ailemin mal varlığını
inceleyin.” Ne zaman? 13 Mayıs 2015’te. Siz nasıl beklediyseniz biz de bekledik
“Nedir bu olaylar?” diye. Karar 3 Ağustos 2017’de çıktı, hiçbir şey yok. Kimin
kararı? Savcının kararı, mahkemenin kararı “Bir şey yok.” diyor. Güzel, demek
ki bir şikâyet var, denetlenmiş ilgili birim tarafından. “Yakın, akraba, haksız
mal edinme ve gizleme suçu yok.” diyor, güzel. Karar? Karar kesinleşti.
Havuz medyasının
“Buz Rezidans” olarak takdim ettiği… Orada da ihbar oldu. Güzel, Bakanlık
müfettişlerini gönderdi. Gayet güzel, gönderir tabii, bir yerde iddia varsa
Bakanlık da denetim elemanını gönderecektir, “Bunu inceleyin.” diyecektir.
İncelendi, “Soruşturma açılmasına gerek yoktur.” diye 4/2/2013’te karar
verildi. Kim veriyor? Devletin denetim elemanı. Olay nereye intikal ediyor? Bakanlığa
intikal ediyor. Bakan da diyor “Soruşturmaya gerek yoktur.” diye ama AK
PARTİ’nin Ataşehir belediye üyeleri bu karara itiraz ediyorlar, Bakanın
kararına itiraz ediyorlar. “Hayır, bu beraat edemez. Burada mutlaka incelenmesi
lazım.” Hakları var mı? Var tabii, kimse diyemez ki: “Niye itiraz ediyorsun
arkadaş?” O da itiraz ediyor. E, dosya nereye gidiyor? Danıştaya gidiyor.
Danıştay “Soruşturmaya gerek yoktur.” diyor.
Sonra, Erguvan
Barış Parkı… Güzel, şikâyet gene gidiyor. Olur, şikâyet olur. İhbar gidiyor,
gene olur tabii. Nereye gidiyor? İstanbul 2. Ağır Ceza Mahkemesine. Ne oluyor?
Görüşülüyor. Ne çıkıyor? “Bir şey yok burada.” deniyor, beraat ediyor. 
Değerli
arkadaşlarım, “Ruhsata aykırı yapı. Niye yıkmadın?” Kendisi belediye başkanı
olmadan Ataşehir’deki gecekondular… Ya, şunu sormadan edemiyorum: Gecekonduyu
gecekonducunun başına yıkmak için soruşturma açacaksın, 16/9 olunca da ağzına
bant çekeceksin, elin kalem tutmayacak. Ya, burada insaf var mıdır, ahlak var
mıdır burada? (CHP sıralarından alkışlar) 16/9’u yıkamıyorsun, “Gecekonduyu
neden gecekonducunun başına yıkmıyorsun?” diye, çok eskilerde olan gecekonduya
diyorsun ki: “Soruşturma açacağım.” E, açabilirsin. Ne oluyor? Mahkemeye
gidiliyor. Ne oluyor? Beraat ediyor. Şimdi, siz kalkıyorsunuz, bununla ilgili,
Belediye Başkanını açığa alıyorsunuz. İtiraz ettiğimiz budur. Bunları
görmeseydim ben de sizler gibi “Ne oluyor?” diye derdim ama gördüm. 
Bu mahkeme
kararlarının tamamını İstanbul’da basın mensuplarına dağıttık, arzu eden her
milletvekili arkadaşıma bu mahkeme kararlarını verebiliriz. Hiçbir tereddüdümüz
yok. Açık ve net söylüyorum, açık ve net: Bir belediye başkanının ağzından eğer
bir lokma haram lokma inerse o belediye başkanını yaşatmam arkadaşlar,
yaşatmam. (CHP sıralarından alkışlar) Biz tüyü bitmemiş yetimin hakkı için
oradayız. Her gittiğim yerde de şunu söylüyorum: Bir, her kuruşun hesabını
vereceksiniz; iki, her vatandaşa eşit davranacaksınız. Öyle “Bizim partili, ona
torpil, buna bunu…” yapmayacağız. Bunu söylüyorum. 
Sonra döndüler
-benimle ilgili- kızım bir daire almış. Buradan söylüyorum, CHP
milletvekillerine söylüyorum: Benim ailem, çocuklarım, torunum, damadım, hatta
ve hatta dünürlerim, hepsi için araştırma önergesi verin ve hepsi araştırılsın,
hepsi araştırılsın. (CHP sıralarından alkışlar) Hiçbir tereddüdüm yok. Beş
kuruş bulursanız, beş kuruş, gelip bu kürsüden özür dileyeceğim, beş kuruş
bulursanız. Ama ben bu, Ankara’daki beylere de seslenmek isterim: Benim
gösterdiğim cesareti siz gösterebilir misiniz? Buyurun, siz de gösterin. 
Değerli
arkadaşlarım, Allah kimseyi zalimin elinde emir kulu yapmasın. Zalimin elinde
emir kulluğu yapanlar en çok döneklerdir, bunu da kimse unutmasın. (CHP
sıralarından alkışlar)
Amerika’da bir
dava görüşülüyor, Rıza Sarraf davası görüşülüyor. Türkiye ile İran arasındaki
ticari ilişkiye hiç itirazımız yok. Türkiye İran’la her türlü ticari ilişkiyi
yapabilir, hiçbir tereddüdümüz yok. Ayrıca Türkiye, doğal gaz ve petrol
konusunda İran’dan enerji ürünü almak zorundadır zaten hem sınır komşusu olması
hem de yapılan anlaşmalar gereği. 
Ambargo
uygulandı mı? Evet, uygulandı. Ama Türkiye’ye dendi ki: “Siz satın aldığınız
doğal gaz, petrolle ilgili paranın karşılığını yiyecek, gıda maddeleri, içecek,
işte, giysi, neyse, ilaç; bunlarla yapabilirsiniz.” Bu ne demektir? Bu,
Türkiye’nin lehine demektir. Petrolü alacaksın, karşılığında yiyecek
vereceksin. Portakal mı verirsin, bal mı verirsin, erik mi verirsin, efendim,
başka yiyecekler mi verirsin; ne istiyorsan verebilirsin. İlaç, istediğin kadar
verebilirsin, Türkiye’nin lehine. Ama bir olay oldu, Rıza Sarraf denen bir
sahtekâr geldi, ben bu işin dümenini nasıl kurarım dedi ve rüşveti başlattı. 
Değerli
arkadaşlarım, Rıza Sarraf’a o dönem en büyük itirazı ben yaptım, en büyük, sert
eleştirileri ben yaptım. Rıza Sarraf’a ne dediysem koşa koşa gitti,
mahkemelerde dava açtı. Hakkımda en çok dava açan kişilerden birisi de Rıza
Sarraf’tır, bir sahtekârdır. Ben bu kürsüde de Rıza Sarraf’ı defalarca
eleştirmiştim. (CHP sıralarından alkışlar) 
Rıza Sarraf
denen şarlatan, rüşvetçi, dönemin üç bakanını ve bir kamu bankasının genel
müdürünü parayla satın almıştı, dönemin üç bakanını ve bir genel müdürünü
parayla satın almıştı. 700 bin liralık saatler, ayakkabı kutuları, dinleme
kayıtları, para sayma makinaları, çikolata kutuları; bunların hepsi gündemdeydi
ve bu Parlamento bir soruşturma komisyonu kurdu ve üzülerek ifade edeyim: Bu
soruşturma komisyonu dosyayı kapattı, savcı da kapattı, hâkim de kapattı. 
Amerika’da
görülen davadan rahatsızım. Türkiye’de işlenen bir olayın kirliliği Amerika’da
temizlenmemeli, burası temizlemeli, bizler temizlemeliyiz. (CHP sıralarından
alkışlar) Bizim aklımız yok mu? Bizim ahlakımız yok mu? Bizim adalet duygumuz
yok mu? Ahlakımız varsa, adalet duygumuz varsa, tüyü bitmemiş yetimin hakkını koruyorsak
Binali Yıldırım Bey’e açık ve net çağrı yapıyorum: Gel kardeşim, bu dosyayı
yeniden açalım. Ayıptır günahtır ya, ayıptır günahtır! (CHP sıralarından
alkışlar)
Başka bir şey
daha: Rıza Sarraf’ın dosyaları kapatıldı, havuz medyasına çıkarıldı Rıza Sarraf.
Arkasında, bu milletin namusu olan bayrağı fon olarak kullanıldı, bir
sahtekârın arkasına Türk Bayrağı’nı koydular A Haber’de. Onu da eleştirdim, en
sert şekilde eleştirdim; sizin boynunuza ne takacağımı ben çok iyi biliyorum
dedim. Onlar da hemen atladılar: “Siz bizi idam mı edeceksiniz?” Yok kardeşim,
ben sizi idam değil, ben sizi rezil edeceğim dedim. (CHP sıralarından alkışlar)
Onların patronlarına da geleceğim ben, patronları da rahat uyumayacak onların.
Sen kalkacaksın, bir sahtekârın arkasına Türkiye Cumhuriyeti’nin bayrağını fon
olarak kullanacaksın ve diyeceksin ki: “Ey Kılıçdaroğlu, sen hiç konuşma.” Niye
konuşmayayım? Bayrak sevgisi hepimizin ortak sevgisidir. Siyaseten farklı
düşünebiliriz, bu gayet doğaldır ama bayrak hepimizin ortak değeridir, vatan
hepimizin ortak değeridir. Bayrağı korumak benim görevim, sizin de
görevinizdir.
Başka bir şey
daha yaptılar: “Efendim, Rıza Sarraf’a şeref madalyası takmalıydık.” diye bir
de “tweet” attılar. O sahtekâr kanala söylüyorum, A Haber’e söylüyorum: Şeref
madalyası mı takacaksın, yoksa ben senin boynuna ihanet madalyası mı takacağım?
(CHP sıralarından alkışlar)
Şimdi, savcılar
bir de casus ve hain ilan ettiler Rıza Sarraf’ı. Casus ilan edilecek tabii,
haklılar. Daha önce söylemiştim, bu üç bakanı ve bir bankanın genel müdürünü
parayla satın almış zaten, devletin bütün sırlarını zaten veriyor. Millî
İstihbarat Teşkilatı dönemin başbakanının önüne üç sayfalık bilgi notu koydu,
üç sayfalık. Rıza Sarraf’ı da anlattı, İran’ı da anlattı, Muammer Güler’i de
anlattı, Zafer Çağlayan’ı da anlattı. Şimdi tartışma “Efendim, bu rapor mudur,
değil midir?” MİT açıklama yapmış “Rapor vermedik.” diye. Ben de biliyorum
rapor değil, bu bir bilgilendirme notudur, dönemin başbakanına bilgilendirme
notudur. “Bunlar ortaya çıkarsa partiniz zor durumda kalır.” diye, açıklama,
not konmuştur. Eğer MİT “Ben bu notu koymadım.” diyorsa Millî İstihbarat
Teşkilatı önüne kocaman bir anahtar vuralım ve Millî İstihbarat Teşkilatı bu
görevi bıraksın artık. (CHP sıralarından alkışlar) Devletin en hassas sırlarını
siz kalkacaksınız Rıza Sarraf’a satacaksınız. Buna asla ve asla izin vermeyiz. 
Bakın,
casusluğun örneğine; 11 Ekim 2013’te telefon ediyor, kim? Rıza Sarraf diyor ki:
“Ya beni MİT takip ediyor, polisler takip ediyor, bana haberler geliyor. Nedir
bu olay?” Muammer Güler: “Sen meraklanma, ben bir araştırayım.” diyor.
Araştırıyor, sonra verdiği cevap şu: “Abiciğim, sen o konuda rahat ol, vallahi
böyle bir şey varsa senin önüne ben yatarım ya.” Bir sahtekârın önüne bir bakan
yatıyor, bu benim içime sinmiyor. “Senin İçişleri Bakanlığında bir şeyin yok
-polis istihbarat buna bağlı- MİT’te bir şeyin yok, Maliyede bir şeyin yok. Bir
şey olursa ben senin önüne yatarım.” diyor. Biz bunu sorguladık mı? Hayır. Ne
yaptık? Beraat ettirdik. Şimdi nerede görüşülüyor bu dava? Amerika’da. Ya bizde
adalet duygusu yok mu? Tüyü bitmemiş yetimin hakkını kim koruyacak? Ben bunu
söylediğim zaman kıyamet kopuyor: “Vay efendim, niye konuşuyorsun?” Ya ben
soğuktan donan Ayaz bebeğin, o küçücük çocuğun hakkını savunmayacak mıyım?
Açlıktan ölen Kübra bebeğin hakkını ben savunmayacak mıyım? Sırtında çocuğunu
16 kilometre taşıyanın, küçük Muharrem’in hakkını ben savunmayacak mıyım? Kimin
hakkını savunacağım? (CHP sıralarından alkışlar) 
Soru şu: Bu
şarlatana, bu rüşvetçiye devletin sırlarını kim verdi? Sayın Binali Yıldırım’a
soramıyorum çünkü MİT’i ondan aldılar, MİT’i yukarıya bağladılar. Ve soruyorum:
Bu şarlatana devletin bütün sırlarını kim verdi? “Efendim, savcı inceliyor.”
Yemezler onu. MİT’in harekete geçmesi lazım. Bu devletin sırlarını götürüp ona
peşkeş çekenler kimlerdir? Sadece bu mu? Hayır. Kozmik odayı, devletin
harimiismeti kozmik odayı terör örgütüne açtılar ya. Terör örgütü geldi,
devletin bütün sırlarını aldı, hepsini götürdüler Amerika’ya. Peki, ya bu
kozmik odayı açanlar hesap verdi mi? Devletin bütün sırlarını, benim,
Başbakanın, hatta Cumhurbaşkanının dahi bilmediği devletin bütün sırlarını
götürüp FETÖ terör örgütüne teslim ettiniz, hesabını veren oldu mu? Hesabını
veren olmadı. Kim hesabını verecek, kim hesap soracak? Bu koltuklarda
oturanların hesap sorması lazım. Eğer vicdan varsa hepimizde, bu vicdanın artık
ayağa kalkması lazım, “Yeter!” dememiz lazım. 
Evet, dediğim
gibi farklı görüşlerde olabiliriz. Nasıl bayrak bizim ortak görüşümüzse,
değerimizse rüşvete, yolsuzluğa karşı çıkmak da ortak hedefimiz olmalı, hep
beraber mücadele etmeliyiz, ahlaki temelli olmalı bunlar. 
Çağrı yaptım
Sayın Binali Yıldırım’a: “Efendim, bu dosyayı yeniden açalım.” dedim. Neden
biliyor musunuz? İran diyor ki: “Bizim 8,5 milyar dolarımız kayıp.” 8,5 milyar
dolar, öyle 40-50 milyon avro değil; 8,5 milyar dolar. İran’la iş birliği
yapmalıyız -orada görüşüldü ve temizlediler- biz oturup bu pisliği
temizlemeliyiz. Halkbankın Amerika’daki avukatı bile genel müdürlerinin rüşvet
aldığını söyledi yani itiraf... Artık, bir avukat bile diyor ki: “Evet, dönemin
genel müdürü rüşvet aldı.” 
Değerli
arkadaşlarım, bir ayıptan Türkiye'yi temizlemeliyiz. Dünyada rüşvete faiz
ödeyen tek ülke biziz; rüşvete faiz ödeyen, rüşvetini iade edip üstüne de faizi
veren tek ülke biziz. (CHP sıralarından alkışlar) Bundan, Türkiye’nin bu
ayıptan kurtulması lazım. O ayakkabı kutusunu verdik, üstüne bir de faiz
verdik. E, bir de şeref madalyası taksaydınız! Öyle ya, dünyada örneği yok.
Dünyada rüşvet dolayısıyla… Hem rüşveti alacak hem aklanacak hem de faizini
alacak; vallahi böyle bir adama şeref madalyası takmak lazım, kim takar
bilmiyorum. A Haber’e söyleyelim, Sabah gazetesine söyleyelim, havuz medyasına
söyleyelim: “Buyurun beyler, gidin onlara da bir şeref madalyası takın. Nasıl
olsa genel müdür burada, takın ona şeref madalyası.” Ve öyle ağırıma gidiyor ki
değerli arkadaşlarım, bu “sahtekâr” denen genel müdürü bir de aldık, Zerbankın
Yönetim Kuruluna tayin ettik yani Ziraat Bankasının Yönetim Kuruluna tayin
ettik. Akıl yani akıl alacak şey yok, aklımızı mı yedik bilmiyorum. 
Şimdi, dosyayı
yeniden açacağız. Diyeceksiniz ki: “Dosyayı nasıl açabiliriz?” Çok basit, size
bir olay anlatacağım, Sayın Hayati Yazıcı da bu olayı ayrıntılarıyla sanıyorum
biliyor. 1 Ocak 2013, Gana’dan bir uçak, kargo uçağı kalkar Atatürk
Havalimanı’na iner, gümrük beyanları verilir; 1,5 ton doğal taş getiriliyor
Türkiye’ye. Nereye verilecek? “Güzelyurt Mahallesi Yıldırım Beyazıt Caddesi
Delta Apartmanı A/2 Blok Kat:1 No:22 Beylikdüzü.” Bu adrese 1,5 ton doğal taş
teslim edilecek. Bir gümrükçü diyor ki: “Ya, bizde dağ, taş var, doğal taş da
var. Ya, görelim bakalım, bizim bilmediğimiz bu taşlar nasıl?” Gidilip bakılır
ki içinde 1,5 ton altın var. Gümrük beyannameleri değiştirilir, sahte gümrük
beyannameleri hazırlanır. Rıza Sarraf’a derler ki: “Rüşvet ver. Gümrükte verdin
mi rüşveti, her şeyi halledersin.” O da diyor ki: “Vallahi ne yapayım, Teoman
diye bir adam var, dünyanın rüşvetini teklif ettim, adam vazgeçmiyor, ‘Ben
rüşvet almam.’ diyor.” (CHP sıralarından alkışlar) O Teoman’ın gözlerinden
öpüyorum, o Teoman’a Türkiye Cumhuriyeti çok şey borçludur; o, çocuklarına ve
torunlarına çok güzel hikâyeler anlatacaktır. Sonra, bu altın sahte belgelerle
düzenleniyor, Sayın Yazıcı bir soruşturma talimatı veriyor. 18/12/2013,
201356/2 sayılı Soruşturma Raporu; asıl hikâye burada başlıyor. O sahtekârlığı
anladık, doğal taş yerine altın. 
Müfettiş
raporunda diyor ki: “Bu altın 1,5 ton olarak geldi ama Türkiye’den çıkarken
bize verilen beyannamede 292 kilogram altının -parantez içinde (Borsa değerine
göre 14 milyon 600 bin dolar değerinde) parantezi kapatıyor- bir şekilde,
herhangi bir gümrük işlemine tabi tutulmaksızın Türkiye’ye sokulduğunu tespit
ettik.” diyor. 
Şimdi,
Sayın Binali Yıldırım, siz ülkenin Başbakanısınız. Eğer bu ülkeye sahte
yollarla altın geliyor ve bunun 292 kilosu çalınıyorsa ve Türkiye’ye meşru
olmayan yollardan sokuluyorsa bu soruşturmaya buradan başlayın; bu altın ne
oldu? Ben merak ediyorum, siz de merak ediyorsunuz herhâlde. (CHP sıralarından
alkışlar) Hani, böyle bir şey olur da alır cebime koyarım. 292 kilo altın,
nereye gitti bu? Değerini de ben söylemiyorum, müfettiş söylüyor. Kim? Devletin
müfettişi. Bu müfettişin başına bir şey geldi mi? Onu bilmiyorum. 
Şimdi,
bizim hep birlikte -çok özür dileyerek bu sözcüğü kullanıyorum- bu sahtekâr,
namussuzlardan hesap sormamız lazım, bu ahlaksızlardan hesap sormamız lazım,
bu, tüyü bitmemiş yetimin hakkını yiyenlerden hesap sormamız lazım. Hesap
sormak bu Parlamentonun namusudur. Eğer soruyorsanız grubumuz hazır, hep
beraber soralım, bu kirliliği, bu pisliği hep birlikte temizleyelim. 
80
milyonun önünde soruyorum: 292 kilo altını kim çaldı, kim götürdü? Bu malı
götüren adamı bulmak bizim namus borcumuzdur, Türkiye Cumhuriyeti devletinin
namus borcudur, böyle şey olur mu? (CHP sıralarından alkışlar)
Efendim,
Rıza Sarraf… Bakıyorlar ki ithalat, ihracat vesaire; Amerikalılar uyarıyor
“Yapmayın, etmeyin.” E, gıda serbest. O zaman diyorlar ki: “Biz en iyisi gıda
ihracatı yapalım.” Gıda ihracatı yapıyorlar, orada da yanlış yapıyorlar.
Buğdayı alıyorlar, nereden? Dubai’den. E, Dubai’de buğday yok. Sözde 150 bin
ton buğday ihraç ediyorlar Yunanistan’a. 150 bin ton buğday ihraç ettikleri
gemi ancak 5 bin ton alıyor. Orada da sahtekârlıklar ortaya çıkıyor; bunun da
soruşturulması lazım, hayalî ihracatın. 
Ve daha ilginç
bir şey söyleyeyim değerli arkadaşlarım: Bütün bunlar olurken Sayın Erdoğan’ın
ağzından Rıza Sarraf aleyhine çıkmış tek cümle yoktur, neden? Rıza Sarraf
aleyhine çıkmış tek cümle yoktur, neden? Bu sahtekâr, bu şarlatan, bu rüşvetçi
hangi gerekçeyle, niçin özel korumaya alındı? Ben merak ediyorum, hâlâ bir
hayırsever iş adamı olarak mı değerlendiriliyor.
Değerli
arkadaşlar, bir bütçenin halka umut vermesi lazım. Halka umut veriyorsa
bütçenin başımızın üstünde yeri var ama bu bütçe halka umut veren bir bütçe
değil. Elin oğlu önümüzdeki elli yılda, yüz yılda nelerin yapılacağının
oturuyor planını yapıyor, biz yarın ne olacağını bilmiyoruz bu memlekette,
kimse bilmiyor çünkü Hükûmet dediğiniz göstermelik bir Hükûmet, her şey bir
kişinin iki dudağına hapsedilmiş. Ya, çocuklarımızı okula gönderiyoruz, sınav
sistemi var, bir kişi çıkıp diyor ki: “Bu sınav sistemini değiştirdim.” Hangi
yetkiye dayanarak, neye dayanarak, hangi bilgiye dayanarak? Ben bilmem, sınav
sistemini bilmem, anaokulunda ders veremem, lisede ders veremem, o işin uzmanı
ben değilim. Devlette liyakat denen bir şey var, buna kararı verecek olan
eğitimciler. Hayır, bir siyasetçi “Böyle yapacağız.” diyor, allak bullak oluyor
Millî Eğitim Bakanlığı. Dolayısıyla, devlet iyi yönetilmiyor değerli
arkadaşlar.
Bakın,
arkadaşlar söylediler, şu, Bankacılık Düzenleme ve Denetleme Kurulunun Yönetim
Kurulu tablosu arkadaşlar. BDDK’nin internet sitesinde Yönetim Kurulunda 2 kişi
var, 1 Başkan, 1 üye. Kaç kişi olması lazım? 1, 2, 3, 4, 5, 6, bir de Başkan,
7. Ve diyor ki: “Kurul en az 5 üyenin hazır bulunmasıyla toplanır.” 2 kişi var.
Yine, olur ya, bir şey olur ama üyeler olmaz yani bir deprem olur, 4 üye
hayatını kaybeder, 5 üye hayatını kaybeder, başka bir şey olur. O zaman diyor
ki: “Bir ayı geçmemek üzere yardımcılar –yani başkan yardımcıları- yönetim
kurulu üyesi gibi görev yaparlar.” Şimdi ben sormak istiyorum Sayın Binali
Yıldırım’a: Altı aydır BDDK’ya niye üye tayin etmiyorsunuz, sizi engelleyen
kim, hangi güç sizi engelliyor? “Adam bulamadık.” diyorsanız dünya kadar
yetişmiş elemanımız var, bankacılık konusunda uluslararası ünü olan
arkadaşlarımız var, getirin BDDK’ya atayın. Niye atamıyorsunuz, kim sizi
engelliyor? Bunu bilmiyoruz. 
Başka? Şeker
Kurulu. Bu da Şeker Kurulunun Yönetim Kurulu. Hiç kimse yok Yönetim Kurulunda.
Bakın, 30 Ağustos 2016’dan bu yana on altı aydır Şeker Kuruluna atama
yapılmıyor, on altı aydır. Ne diyor? Görevini okuyorum kanundan: “Türkiye’deki
şeker rejimini, şeker üretimindeki usul ve esaslar ile fiyatlandırma, pazarlama
şart ve yöntemlerini düzenlemektir bu kurulun görevi.” diyor. PANKOBİRLİK’in
Genel Başkanı diyor ki: “Durma noktasına geldik. Ne oldu bu yönetim?” Atama
yok. Niye yok? Şimdi ben bu soruyu sormayacak mıyım? Siz devleti
yönetiyorsunuz. Bir kurumda boşluk olunca atamayı yaparsınız ya da buraya bir
kanun getirirsiniz, “Biz bunu uygulamıyoruz, kapattık.” derseniz ben onu da
anlarım ama hem olacak hem atama yapmayacaksınız, olmaz. 
TÜİK Başkanlığı
bir yıldır vekâletle götürülüyor, bir yıldır. Ya, TÜİK’e başkan mı bulamadınız,
Türkiye İstatistik Kurumuna? Bir sürü adam var, dünya çapında insanlar var, iyi
eğitim almış insanlar var. Getirin birisini atayın. Atamadığınız için hiçbir açıklama
kamuoyunu, dünyayı da tatmin etmiyor. İsterseniz “Yüzde 1.500 büyüdük.” deyin,
kimse inanmıyor. (CHP sıralarından alkışlar)
Merkez Bankası…
Merkez Bankasını iğdiş ettiniz. Adamcağız konuşamaz hâle geldi. Telefonla ancak
diyor ki: “Ya, faizi yükselteceğiz, idare edin.” filan. Şimdi ben soruyorum:
Faizi önümüzdeki günlerde yükseltecek misiniz, yükseltmeyecek misiniz?
Yükseltecekler, hep beraber göreceğiz. Müdahaleden korkuyorlar. Hani Merkez
Bankası bağımsızdı? Nasıl bir bağımsızlık bu? 
Daha da ötesi,
değerli milletvekilleri, bu Hükûmet kanunları uygulamıyor. Şimdi siz
diyeceksiniz ki: “Olur mu öyle saçma şey? Biz kanun yapıcıyız. Kanun yaptık,
yürütme organı da bizim kanunları uygulamak zorunda.” Öyle değil arkadaşlar,
öyle değil, kanunları uygulamıyor. Size örnek vereceğim: Kamu İhale Kanunu.
“Pazarlık usulü”, 21’inci madde, (b) bendi diyor ki “Doğal afet olursa, salgın
hastalık olursa, can veya mal kaybı olursa pazarlık usulüyle hemen ihale
yapabilirsiniz.” Neden? Deprem olmuş, şimdi kalkıp da bunu uzun uzun ihaleye
çıkmanız mümkün değil. Doğru mu? Evet, doğru. Ama siz kalkıp da 2017 yılında
kamu ihalelerinin yüzde 81’ini 21’inci maddenin (b) bendine göre yani deprem
gibi, salgın hastalıklar gibi bir gerekçeyle verirseniz, havuz medyasının
sahiplerine verirseniz bu, kanunu uygulamamak demektir. Bunun hesabını benim
değil, bunun hesabını sizin sormanız lazım. Niye bunu böyle yapıyorlar, hangi
gerekçeyle yapıyorlar, oturup tartışılması lazım.
Ekonomik ve
Sosyal Konsey, bir anayasal kurum, 166’ncı maddeyle kabul edildi, referandumda
kabul edildi. Meydanlara çıktınız hep beraber “Ekonomik ve Sosyal Konseyi
getiriyoruz. Türkiye’nin ekonomisiyle ilgili bir olay olursa meslek
kuruluşları, sivil toplum örgütleri, siyasetçiler hep bir araya geleceğiz,
Türkiye’nin ekonomik ve sosyal sorunları orada tartışılacak ve dolayısıyla biz
bunları uygulamaya koyacağız…” Ne kadar güzel değil mi? Rahmetli Ecevit bir
kararnameyle kurdu, sonra kanunu çıktı, sonra da anayasal kurum hâline geldi.
En son ne zaman toplandı? Ha, kanuna göre üç ayda bir toplanması lazım, Başkan
da Başbakan. En son ne zaman toplandı bilen var mı bilmiyorum. 5 Şubat 2009’da.
2009-2017. Üç ayda bir toplanması gereken Kurul. Siz kanun çıkarıyorsunuz.
Sizin kanunu uygulamıyor buradakiler. Niçin? “Biz onları istediğimiz gibi
çıkartırız, istediğimizi yaptırırız onlara.” diyorlar. Özür dilerim ama sizin
iradenizle oynuyorlar, sizin iradenizi zaafa uğratıyorlar, sizin iradenizi yok
sayıyorlar. Özür dilerim ama sizi milletvekili olarak kabul etmiyorlar. Evet, milletvekili
olarak kabul etmiyorlar. Yasama organını da yasama organı olarak kabul
etmiyorlar. Ya böyle bir şey olabilir mi değerli arkadaşlar?
Kurumlar
Vergisi Kanunu 30’uncu maddenin (7)’nci bendi “Vergi cennetlerinde şirket olur
ve bunların paraları Türkiye’ye gelirse yüzde 30 vergileriz.” diyor ama vergi
cennetleri listesi Bakanlar Kurulu tarafından belirlenecek. 2006, şimdi 2017,
on bir yıldır belirlendi mi? Belirlenmedi. Niye belirlenmiyor? Bu Man’cılar
yüzünden belirlenmiyor. (CHP sıralarından alkışlar) Hani var ya o Man
Adası’ndan para trafiği yapan, paraları getirip götürüp insanlar, onların
yüzünden çıkmıyor bunlar. 2006, 2017… Siz sormayacak mısınız bu Hükûmete? Ben
şimdi soruyorum: Sayın Başbakan, bu Parlamento iradesini ortaya koydu, bu Parlamento
bir karar aldı, vergi cennetlerinin çıkması lazım, açıklanması lazım. “Efendim,
biz tespit edemedik.” Ben ipucu vereyim, çok basit: MASAK (Mali Suçları
Araştırma Kurulu) Başkanını çağırın, deyin ki: “Vergi cennetleri listesini bana
getirin.” Size en geç ama en geç on beş dakika içinde listeyi verir ama siz
bunu çıkartamazsınız. Ben de biliyorum, siz bunu çıkartamazsınız çünkü sizin
iradeniz de saray tarafından ipoteğe alınmış durumda, çıkartamazsınız siz bunu.
(CHP sıralarından alkışlar) Elin oğlu vergi verecek, tüyü bitmemiş çocuk vergi
verecek, o Man’cılar Türkiye’de vergi vermemek için her türlü dümeni
çevirecekler ve diyecekler ki: “Kılıçdaroğlu, sen konuşma.” Ben tüyü bitmemiş
yetimin hakkını sonuna kadar savunacağım, bu benim namus görevimdir. (CHP
sıralarından alkışlar) 
Tarım
Kanunu 21’inci madde diyor ki: “Millî gelirin en az yüzde 1’i oranında çiftçiye
destek verilir.” Millî gelir ne kadar? 800 milyar dolar. Yüzde 1’i? 8 milyar
dolar. Çiftçiye verildi mi? Hayır. Niye verilmiyor? Siz hiç sordunuz mu değerli
arkadaşlarım, şu Hükûmete sordunuz mu? Bu çiftçinin hâli perişan. Çiftçinin
traktörü var, doğru; tarlası da var, doğru ama ikisi de kendisinin değil,
bankanın. Gidin bakın bakalım, çiftçinin ağzını bıçak açmıyor. Efendim “Yüzde
11 büyüdük.” Cepleriniz büyüdü değerli arkadaşlar, cepleriniz büyüdü.
Vatandaşın cebinde bir şey yok. (CHP sıralarından alkışlar) Tarlaya gidin
bakın, çiftçi tarlaya çıkıyor mu çıkmıyor mu? 
Değerli
arkadaşlarım, çiftçinin de gidip Man Adası’nda şirket kurma hakkı var ama
gidemiyor, yapamıyor onu, o kadar parası yok, gemiye gidecek, oraya gidecek,
adamını bulacak, 1 sterline şirket kuracak, sonra malı götürecek. Yok, bu
imkânı yok. 
Değerli
arkadaşlarım, çiftçiye dünyanın en pahalı mazotunu satıyor bu iktidar, dünyanın
en pahalı mazotunu. Gübresini, ilacını, suyunu, en pahalısını veriyor. Ve bir
şey daha, bütün çiftçi kardeşlerim dinlesin: Sen üretim yaparken zarar
ediyorsun, malını sattığın zaman senden bir de yüzde 4 vergi kesiliyor. Zarar
eden adamdan vergi mi alınır? Evet, zarar eden adamdan da vergi alıyorlar. Siz
çiftçilerle oturup hiç konuşuyor musunuz? 
MUSTAFA ILICALI
(Erzurum) – Çiftçiyi seviyoruz. 
KEMAL
KILIÇDAROĞLU (Devamla) – Çiftçiyi çok sevdiğinizi ben iyi biliyorum. Ezmek
için, sırtına binmek için çok iyi seviyorsunuz çiftçiyi. (CHP sıralarından
alkışlar) Evet, sırtına biniyorsunuz. Evet, dünyanın en pahalı mazotunu
satıyorsunuz ona. Elinde viski bardağı, ayağında en pahalı şort, yata binecek,
liman liman gezecek, ona mazotu vergisiz vereceksiniz. Çiftçi binecek traktöre,
gidecek tarlaya, ona da dünyanın en pahalı mazotunu vereceksiniz. (CHP
sıralarından alkışlar) Sonra diyeceksiniz ki: “Kılıçdaroğlu, niye
konuşuyorsun?” Konuşacağım, sonuna kadar konuşacağım. 
Bu bütçe kimin
bütçesi? Değerli arkadaşlarım, bu bütçe işsizin bütçesi değil, işsizlik
artıyor, benden önce konuşan arkadaşlar işsizlik rakamlarını verdiler.
Çiftçinin bütçesi değil. İki Trakya büyüklüğünde alan ekilmiyor zaten, çiftçi
ekmiyor. Yozgat’ın o kokulu mercimeğine ne oldu, Yozgat’ın o kokulu mercimeğine?
Dünya çapında bir markaydı. Et ithal ettiniz. Nohut ithal ediyorsunuz.
Vergileri sıfırlıyorsunuz ithalatçılarda. Niye sıfırlıyorsunuz? Çünkü o
ithalatçılar da sizin adamınız, onlar daha fazla para kazansınlar diye, “Çiftçi
varsın batsın, ben nasıl olsa dışarıdan alıyorum.” diye çiftçiyi batırdınız,
ağzını bıçak açmıyor.
Değerli
arkadaşlarım, hiç OSTİM’e giden oldu mu Ankara’da? İnegöl’e buyurun gidin,
bakalım -mobilyanın başkenti- kimsenin ağzını bıçak açmıyor. Buyurun, Ankara’da
Siteler’e gidin, Siteler’e sorun bakalım, ne oldu bu Siteler? Herkes mağdur,
herkes sorunlu. Bu bütçe onların bütçesi değil, bu bütçe Man’cıların
bütçesidir, açık ve net söylüyorum, Man’cıların bütçesidir bu bütçe. (CHP
sıralarından alkışlar)
Bakın, ben size
söyleyeyim: Bu bütçe aynı zamanda faizcilerin bütçesidir. Örnek vereceğim size:
On beş yılda yurt dışındaki bir avuç adama, bir avuç tefeciye ödediğiniz faiz
ne kadar biliyor musunuz? 145 milyar dolar. Bir avuç tefeciye ödenen para 145
milyar dolar, bir avuç. Çöreklenmişler orada, “Faizi artıracaksın, artırmazsan
paramı çekerim.” diyor. Borçluya teslim olan onun emirlerini yerine getirir.
Şimdi Merkez Bankasına baskı kuruyorlar “Faizi artıracaksın, yoksa doları
çekeriz.” diye. Teslim almışlar sizi. Nereden? Ciğerinizi teslim almışlar.
Yapın mücadeleyi, her türlü desteği vereceğiz size, yapın mücadeleyi.
Türkiye'yi bu tefecilerin elinden kurtarın, her türlü desteği vereceğiz. (CHP
sıralarından alkışlar) 
Sadece o değil,
içeride on beş yılda ne kadar faiz ödendi? 620 milyar lira, 620 milyar lira.
Şimdi ben
soruyorum: Bu faizi çiftçi mi aldı? Yok. İşçi mi aldı? Yok. Taşeron işçisi mi
aldı, belki o daha iyidir? O da yok, o da almamış. Esnaf mı aldı? O da almadı.
Sanayici mi aldı? O da almadı. 620 milyar lira, eski parayla 620 katrilyon lira
faizi kimler aldı? Kimler aldı? Bir avuç adam aldı. Kime çalışıyor bu bütçe?
Fakir fukaradan al, tefeciye ver. Fakir fukaradan al, tefeciye ver. Dolayısıyla
bunu herkesin bilmesi lazım. Tefecilere çalışan bir bütçedir.
Bu bütçenin
birinci özelliği -üç özelliği var zaten- tefeciye çalışan bütçedir. İkinci
özelliği, denetlenmeyen ve denetlenemeyen bir bütçedir, denetlenmeyen ve
denetlenemeyen bir bütçedir. 
Bakın, değerli
arkadaşlarım, üçüncü havalimanı bu bütçede yok, Osman Gazi Köprüsü bu bütçede
yok, nükleer santral bu bütçede yok, şehir hastaneleri bu bütçede yok. Kaça mal
oldu bunlar biliyor musunuz? Bilemezsiniz. Öğrenebilir misiniz? Öğrenemezsiniz.
Söylüyorum Hükûmetin önünde, siz bunların maliyetini öğrenemezsiniz ama siz
usulen “Ben milletvekiliyim.” diye gezersiniz. (CHP sıralarından alkışlar, AK
PARTİ sıralarından gürültüler) 
MEHMET UĞUR
DİLİPAK (Kahramanmaraş) – Ayıp, hiç yakışıyor mu! Milletvekillerine bu kadar
hakaret edemezsiniz.
EJDER AÇIKKAPI
(Elâzığ) – Milletvekillerine hakaret ediyorsunuz Sayın Genel Başkan.
KEMAL
KILIÇDAROĞLU (Devamla) - Peki, nasıl öğrenemiyorsunuz, niye öğrenemiyorsunuz?
Hükûmete söylüyorum, gelsinler buraya, çağrımı yapıyorum: Gel buraya kardeşim,
şehir hastanelerinin her birisini kaça mal ettin, şehir hastanelerinin? Üçüncü
havalimanını kaça mal ettin?
İSMAİL AYDIN
(Bursa) – İlgisi yok.
KEMAL
KILIÇDAROĞLU (Devamla) – Nükleer santrali kaça mal ettin? Hepsini kaça mal
ettin. Gelsin anlatsınlar bize. Bunu söylerlerse eyvallah diyeceğim.
Söyleyemezler. Niçin? “Efendim, bu bir ticari sırdır.” diyecekler size.
Efendim, Sayın Başbakan demişti ki: “Biz bunları cebimizden beş kuruş çıkmadan
yaptık.” Ama 2018 bütçesine 6 milyar 200 milyon lira koydular. Niçin? Bunlara
para ödemek için. Parayı ödüyorsunuz, kaça mal olduğunu bilmiyorsunuz. Bir daha
çağrımı yapıyorum: Sayın Başbakan, birazdan kürsüye geleceksiniz -arzu
ederseniz Maliye Bakanı- şehir hastaneleri yapıyorsunuz, kaça mal oldu? Öyle
ya, Meclise bilgi verin; biz öğrenemiyoruz, biz öğrenemiyoruz, ancak bir dava
mahkemeye düşerse mahkeme kayıtlarından öğreniyoruz. 
İki: Üçüncü
havalimanını kaça mal ettiniz? Osman Gazi Köprüsü’nün maliyeti nedir? Nükleer
santralin maliyeti nedir? Çünkü bunların paralarını biz ödeyeceğiz. Bu soruyu
sorma hakkım var, sizin de sorma hakkınız var. Şimdi, hep beraber göreceğiz,
maliyetleri açıklayacaklar mı, açıklamayacaklar mı. Her bir şehir hastanesinin
maliyetini bekliyorum. 
Efendim, bu
soruya cevap veremeyecekler, bir daha söylüyorum ama değerli arkadaşlarım,
sabahın köründe çocuklarınız ya da torunlarınız okula gider, elektrik düğmesini
açtığınızda 4 çeşit vergi öder fakir zengin demeden, 4 çeşit; Enerji Fonu öder,
TRT payı öder, elektrik ve havagazı tüketim vergisi öder ve KDV öder, fakir
zengin demeden. Günlük, aylık geliri ya da yıllık geliri 65 bin, 100 bin dolar
olan da aynısını ödüyor, geliri olmayan da aynısını ödüyor. 
Efendim, kadın
musluğu açınca 5 çeşit vergi öder: Katı atık bedeli, katı atık toplama bedeli,
atık su bedeli, çevre temizlik vergisi ve KDV. Ama bunlar Man’da olsalardı hiç
bunları ödemeyeceklerdi. (CHP sıralarından alkışlar) Man’da kur şirketi,
Türkiye'ye getir parayı, hiç, keyfin yerinde, her şey tıkırında. Vergi, 5 kuruş
bile ödemiyorsun, 1 kuruş bile ödemiyorsun ama fakir fukaraya gelince ensesine
biniyorsun. O gariban kadın bulaşık yıkarken vergi ödeyecek ama sen hiçbir şey
yapmayacaksın. Bunları asla doğru bulmuyoruz, asla doğru bulmuyoruz. Sen
fakirden alacaksın, birilerine tahsis edeceksin. 
Kamyon şoförü
örneğini vereyim. Bir kamyon şoförü düşünün, bir kamyon şoförü. Kamyon şoförü
kardeşlerim de iyi dinlesinler. Ankara-İstanbul arasında gidiş geliş bin
kilometre. Ne kadar mazot yakıyor? 1.200 liralık mazot yakıyor. Otoyol için 89
lira ödüyor, ikinci otoyol için 123 lira ödüyor, köprü için 77 lira ödüyor, 100
lira da yağ bakımı; 1.589 lira. Hani amortismanı falan filan saymıyorum. Ayrıca
motorlu taşıtlar vergisi ödüyor, ayrıca KDV ödüyor, ayrıca bir de gelir vergisi
ödüyor. Bir kamyon şoförü. Hayatının her tarafı vergi. Peki, bu vergi
cennetlerinde şirket kurup malı götürenler ne ödüyor? Tık ödemiyor. Tık
ödemiyor. (CHP sıralarından alkışlar) 
Ve bir soru
daha, bu kararnameyi ne zaman çıkaracaksınız? Merak ediyoruz. Bu vergi
cennetleri kararnamesini ne zaman çıkaracaksınız? Bu vergi cennetleri niye
olur? Milletvekili arkadaşlarıma söyleyeyim, Sermaye Piyasası Kurulunun
internet sitesine girin, vergi cennetlerinde dönen kepazelikleri orada gayet
iyi anlatır veya MASAK, Maliye Bakanlığının Mali Suçları Araştırma Komisyonuna
girin, orada da bütün kepazelikler anlatılır veya vaktiniz yoksa Kurumlar
Vergisi Kanunu’nun 30’uncu maddesinin (7)’nci fıkrasının gerekçesine bakın,
Meclise gelen gerekçesine bakın. Orada da bunları göreceksiniz, bunların hepsi
yazılı. “Vergide adaleti sağlamak için biz bunu getiriyoruz.” diyorlar. On bir
yıldır adalet gelmiyor. Niye gelmiyor on bir yıldır adalet? Kim engelliyor -on
bir yıldır adalet gelmiyor- kim? Bu Hükûmetin önündeki engel kim, engel kim? 
Değerli
arkadaşlarım, bu bütçenin bir başka özelliği, üçüncü özelliği: Bu bütçe Anayasa’ya
aykırı bir bütçe. Diyeceksiniz ki: “Nereden Anayasa’ya aykırı?” Şunun için
değerli arkadaşlarım: 2017 ve daha önceki bütçelerin Anayasa’ya aykırı
hükümleri dolayısıyla biz Anayasa Mahkemesine başvurduk. Anayasa Mahkemesi
bunları iptal etti. İptal edilen maddeleri aynen satırı satırına buraya da
kondu. Yani açıkça Anayasa’ya aykırı bir bütçeye diyorlar ki “‘Evet’ oyu
kullanın.” Ve sonra dönüp diyorlar ki “Biz hukuk devletiyiz.” Sonra dönüp
diyorlar ki “Bu ülkede adalet var.” Hangi adaletten söz ediyorsun? Hangi
adaletten? Açlıktan ölen çocuğun adaleti mi, Man Adası’nda şirket kurup malı
götürenlerin adaleti mi? Ben bunu sormayacak mıyım? (CHP sıralarından alkışlar)

Değerli
arkadaşlarım, buradan 80 milyon vatandaşıma sesleniyorum: Bu faizci düzeni yıkacağız,
bu faizci düzeni altüst edeceğiz. Düzelteceğiz değil, bu faizci düzeni
yıkacağız. Ne ezen ne ezilen, insanca, hakça bir düzen kuracağız, insanca,
hakça bir düzen. (CHP sıralarından alkışlar) Zenginin vergi verdiği, yoksulun
onurlandırıldığı bir düzeni getireceğiz. Öyle Man Adalarında şirket kuranları
bu ülkede yaşatmayacağız. Git kardeşim oraya o zaman! (CHP sıralarından
alkışlar) 
“Ben
yerliyim, ben millîyim.” diyorlar. Ne yerlisi, ne millîsi kardeşim? bu ülkeye
fakir fukara vergi verirken sen vergiden kaçınmak için, vergi kaçırmak için Man
Adası’nda şirket kurup dalavere çevireceksin, “Ben yerliyim, millîyim.”
diyeceksin. Sen ne yerlisin, sen ne millîsin; sen olsa olsa gayrimillîsin! (CHP
sıralarından alkışlar) 
Ha,
neyi getireceğiz? Şeffaf bir yönetim getireceğiz, şeffaf, ayna gibi bir yönetim
olacak, buradan bakınca öbür tarafı göreceksin; katakulli olmayacak, bütçenin
her kuruşunun hesabını verecek, her kuruşunun. Siz bütçenin her kuruşunun
hesabını biliyor musunuz? Bilmiyorsunuz, ben de bilmiyorum, gizleniyor. İkinci
hazine kurdular, denetlenmiyor, Kredi Garanti Fonu. Sayıştayı iğdiş ettiler,
Sayıştay denetim yapamıyor.
NİHAT ÖZTÜRK
(Muğla) – Rezidanslar ne oldu, rezidanslar?
KEMAL
KILIÇDAROĞLU (Devamla) – Değerli arkadaşlarım, bunların hepsinin üzerinde
duracağız ve göreceksiniz, Man Adası’nda ya da benzer adalarda kim şirket
kurarsa onları Türkiye’ye sokmayacağız arkadaşlar, Türkiye’ye sokmayacağız,
“Git oraya.” diyeceğiz. (CHP sıralarından alkışlar) Sen bu ülkenin evladıysan,
kazandığın paranın burada vergisini vereceksiniz. Evet, bizim görüşümüz bu.
Bunu her yerde, her ortamda söyleyeceğiz.
Çiftçi başımızın
üstünde, taşeron işçisi… Sizin aklınızda bile yoktu taşeron işçisi. Taşeron
işçisinin kadrosunun takipçisi olacağız sonuna kadar. Öyle numara çekip
“Şöyledir, böyledir.” falan değil. Taşeron işçisi, kadro… Nedir kadrosu?
Kardeşim, sendikalı bir işçi hangi haklara sahipse taşeron işçisi de aynı
haklara sahip olacak. (CHP sıralarından alkışlar) Kimliğine bakmayacağız,
inancına bakmayacağız, yaşam tarzına bakmayacağız. Sen çalışıyor musun? Başımın
üstünde yerin var. Alın teri mi döküyorsun? Başımın üstünde yerin var. Kadro
mu? Kadro vereceğiz. Sendika mı? Sendika da vereceğiz. Asgari ücret, 2018, en
az 2 bin lira olmalı, en az 2 bin lira. Geçinemiyor işçi. (CHP sıralarından
alkışlar) “Efendim, 2 bin lirayı nereden bulacağız?” Bu beylere söylüyorum: 2
bin lirayı bulamıyorsanız, “Çok yüksek.” diyorsanız bir ay 2 bin lirayla
geçinin. Niye geçinmiyorsunuz? Bir deneyin bakalım, bir asgari ücret alın, 2
bin lirayla geçinin.
Her taraf israf
arkadaşlar, her taraf israf, israf ekonomisi var. Efendim, israf saygınlıkmış.
İsraf saygınlık değildir; israf bütün dünyada, bütün demokrasilerde, bütün
inançlarda haramdır arkadaşlar, haramdır. Haramın saygınlığı olur mu? (CHP
sıralarından alkışlar)
Değerli
arkadaşlarım, bütçeyi bir faiz bütçesi olarak biliyoruz, tefecilere hizmet eden
bir bütçe olarak biliyoruz. Türkiye’de demokrasi yoksa bu bütçe de böyle olur. 
Hapishaneleri
tıka basa dolu bir Türkiye’yi kabul etmiyoruz. Milletvekillerinin hapiste
olduğu bir Türkiye’yi kabul etmiyoruz. (CHP ve HDP sıralarından alkışlar)
Gazetecilerin hapiste olduğu bir Türkiye’yi kabul etmiyoruz. 
İSMAİL TAMER
(Kayseri) – Hiçbir gazeteci hapiste değil, teröristler hapiste. 
KEMAL KILIÇDAROĞLU
(Devamla) – Üniversitelerden atılan öğretim üyelerinin olduğu bir Türkiye’yi
kabul etmiyoruz. Demokratik, laik, sosyal hukuk devleti istiyoruz biz. Herkesin
düşüncesini özgürce dile getirdiği bir Türkiye istiyoruz. 
İSMAİL TAMER
(Kayseri) – Gazeteciler hapiste değil Sayın Başkan. 
KEMAL
KILIÇDAROĞLU (Devamla) – Benimle aynı görüşte olmayabilir ama o da benim gibi
düşüncesini özgürce ifade edebilsin. Hapishane müjdesi veriyorlar, hapishane.
2018’de 45 tane yeni, modern hapishane yapılacakmış. Şu müjdeye bakın Allah
aşkına, şu müjdeye bakın. Hapishanelerde insanlar sırayla yatıyor ve hapishane
müjdesi veriliyor bize. E, doğru, hapishanedekiler belki rahat edecekler, belki
daha rahat bir ortamda bir arada olacaklar, sohbet edecekler. 
İSMAİL TAMER (Kayseri)
– Hain çok, hain fazla. 
KEMAL
KILIÇDAROĞLU (Devamla) – Bunları asla ve asla doğru bulmuyoruz. Demokratik
standartlarımızı yükseltmek zorundayız. Saydamlığı getirmek zorundayız. Her
kuruşun hesabının verildiği bir devlet yönetimini inşa etmek zorundayız.
Bunları yapmadığınız takdirde Türkiye kaybeder. 
Hepinize en
içten selamlarımı, saygılarımı sunuyorum değerli arkadaşlarım. (CHP
sıralarından ayakta alkışlar) 
BAŞKAN –
Teşekkür ediyorum Sayın Kılıçdaroğlu. 
Değerli
milletvekilleri, birleşime yirmi dakika ara veriyorum. 
Kapanma Saati: 16.24
İKİNCİ
OTURUM
Açılma
Saati: 16.46
BAŞKAN: İsmail KAHRAMAN
KÂTİP
ÜYELER: Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0----
BAŞKAN – Sayın
milletvekilleri, Türkiye Büyük Millet Meclisinin 34’üncü Birleşiminin İkinci
Oturumunu açıyorum.
503 ve 504 sıra
sayılı Kanun Tasarılarının görüşmelerine devam ediyoruz.
Komisyon ve
Hükûmet yerinde. 
Şimdi söz,
Halkların Demokratik Partisi Grubu adına ilk konuşmacı olarak Grup Başkan
Vekili ve Muş Milletvekili Ahmet Yıldırım’a aittir.
Buyurun Sayın
Yıldırım. (HDP sıralarından alkışlar)
Süreniz otuz
dakikadır.
HDP GRUBU ADINA
AHMET YILDIRIM (Muş) – Teşekkür ederim Sayın Başkan.
Sayın Başkan,
değerli milletvekilleri; bu ülkede bir siyasi darbeyle DBP’li belediyelerin
gasbedilmesinin ve seçilmiş belediye eş başkanlarının tutuklanmasının 2’nci
yılını, eş genel başkanlarımız ve milletvekillerimizin tutukluluğunun 400’üncü
gününü geride bıraktığımız bugünlerde konuşmama tüm seçilmiş siyasetçilerimizin
rehin hâldeyken bile verdikleri mücadeleyi selamlayarak başlamak istiyorum. Eş
genel başkanlarımız, grup başkan vekillerimiz, milletvekillerimiz, belediye eş
başkanlarımız, il, ilçe ve genel merkez yöneticisi olan siyasetçi arkadaşlar
şunu çok iyi bilmeliler ki: Burada bütün parti bileşenleri olarak onların
duruşlarından ve mücadelelerinden onur duyduğumuzu ve bizim için bir mücadele
gerekçesi olduklarını ifade etmek isterim.
Sayın
Başkan, değerli milletvekilleri; eş başkanlarımız, grup başkan vekillerimiz,
milletvekillerimiz şunu bilmeliler: Bir yargı kararıyla değil bir siyasi
darbeyle tutuklandıklarını, sadece partili olarak arkadaşları değil bütün
Türkiye ve uluslararası toplum ibretle -bu süreci- izlemektedir. Bizlere diz
çöktürmeye çalışanların kendileri, bugün birçok uluslararası güç odağına
sınırsız taviz verme ve diz çökme aşamasına gelmiş ve muratlarına
erememişlerdir. Bütçe görüşmelerine başlayacağımız bugünlerde ülke içinde
teklik anlayışının eseri olan çatışmalı ortam anlayışının, dışarıda değersiz
yalnızlaşma, içeride ise tarihsel olan kapitalist rantçı anlayışın ürünü olan
emek karşıtlığının ve bir halkı nüfus politikaları üzerinden dışlama, terörize
etme anlayışının kısa bir tarihsel izlenimini sizlerle paylaşmak isterim.
Ortaklaşa verilen Kurtuluş Savaşı’nın ruhuna uygun olarak 1920 yılında
Ankara’da toplanan Birinci Meclisin içinde Kürt halkını temsilen kürdistan
mebuslarının olması bilinen bir vakadır. 1921 Anayasası’nda merkezî idarenin
vilayetlere özerklik tanıyan demokratik ruhu 1924 Anayasası’nda yerini tekçi
anlayışların yüceltildiği bir forma bırakmış, Anadolu, Trakya ve Mezopotamya
halklarına dayatılan ve realist olmayan bu antidemokratik ruh, âdeta bir kâbusa
dönüşmüştür. Ötekini yok sayan ve kendisini bu toprakların yegâne efendisi
sayan iktidar zihniyeti, bu topraklarda yaşayan kadim ve mazlum halklara her
türlü zulüm ve asimilasyonu reva görmüş, bunu bir devlet politikası olarak
sürekli uygulayagelmiştir. İşte bu yüzden bu iktidar döneminde Roboski’de,
Sur’da, Cizre’de, Gever’de, Şırnak’ta yapılan katliamlar, gücünü Dersim’den,
Zilan’dan, Ağrı’dan, Çorum, Maraş, Gazi ve Sivas katliamlarından almaktadır.
Bugün Mahmur’u bombalayanlar, gücünü 1990’larda Kürt köylerini yakıp
milyonlarca insanı zorla göçerten ama cezasız kalma hâlinden almaktadır. Hapishanelerde
insanlık dışı koşulları yaratanlar, gücünü tarih boyunca işkence yapanlardan
almaktadır. Doğurulan çocuk sayısı üzerinden neredeyse bir halkı terörist ilan
edenler, gücünü 1930’larda Abidin Özmen isimli ırkçı bir devlet müfettişinin
siyah raporlarından almaktadır. O raporda da Kürt nüfusunun artışından tedirgin
olanlar “Önlem alınmalı.” diye uyarılar yazıyordu, bugünkü iktidar zihniyeti de
aynı serzenişlerde bulunmaktadır. O gün de tekçi ve cinsiyetçi bakış açısı
hâkimdi, bugün de 1930’lardan bugüne değin bir şeyin değişmediği gerçekliğiyle
karşı karşıyayız. 
Peki,
sadece ırkçı müfettiş Abidin Özmen’in yazmış olduğu siyah rapor mu; şüphesiz
değil, 1965’te çıkarılan Nüfus Planlaması Hakkında Kanun, 1983’te çıkarılan
Nüfus Yasası ve 1990’larda çakma aydınların yaptığı Kürt nüfusu-Türk nüfusu
karşılaştırmaları bu iktidarın 3, 5, 10, 15 çocuk söylemlerinin tarihsel
dayanağı olmuştur. O günlerde yasalar, söylevler Türklük ve Türk nüfus inşası
için yapılıyordu, bugün ise aynı zihniyetle yapılmaktadır. 
Şunu
ifade etmeliyim ki ünlü Alman filozofu Theodor Adorno 1959’da yazmış olduğu
“Geçmişin İşlenmesi Ne Demektir?” başlıklı etkileyici makalesinde Almanya’nın
geçmişi ve nasyonal sosyalizmin pratikleriyle ne kadar yüzleşilebildiğine
odaklanır, bu durum için şu soruyu sorar: “Nasyonal sosyalizm fazla canavarca
olduğu için kendi ölümünden sonra da sürüp giden bir şeyin hayaleti midir?
Yoksa zaten hiç ölmemiş midir? Akla gelmeyecek olanı yapma eğilimi hem
insanlarda hem de onları kuşatıp sınırlayan koşullarda devam etmekte midir?”
diye sorar. Devamında ise Türkiye'nin kan, gözyaşı, acı, sürgün, mecburi iskân
ve asimilasyon tarihini anlatırcasına şu soruyu sorar Theodor Adorno: “Geçmiş,
ancak geçmiş olanın nedenleri ortadan kaldırılırsa geçmiş olabilecektir.” Özgürlük,
demokrasi, toplumsal barış, şeffaflık, yolsuzlukla mücadele şiarıyla iktidara
gelen AKP’nin on beşinci yılın sonunda varmış olduğu nokta, referansları
1930’lar, 1965’ler, 1983’ler ve 1990 uygulamaları olmuştur. Bu aşamaya gelirken
iktidar partisini kuran, geliştiren ve yıllarını, on yıllarını sosyal bilimci
olarak, insan hakları savunucusu olarak, mülki amir olarak bu ülkenin toplumsal
meselelerine harcamış olan iktidar partisinden birçok aktör ve isim pasivize
edilirken başta Kürt meselesi olmak üzere ülkenin tarihsel gelişiminden bihaber
olan, müktesebattan yoksun birçok kişi bugünkü dönemin aktörü hâline
getirilmiştir. Cumhuriyetin kuruluş yıllarında halklara dayatılan tekçi ve
baskıcı anlayış ülkeyi neredeyse her on yılda bir kendini tekrar eden askerî ve
siyasi darbelerin cenderesine sokmuştur. Beğenelim beğenmeyelim, kabul edelim
etmeyelim, cumhuriyet tarihi boyunca bunca ölümlerin, akan kanın durmasına
sebep veren ve iki buçuk yıl bu ülkeye bir bahar havası yaşatan çözüm sürecinin
sahibi Sayın Abdullah Öcalan, bu darbeler içerisindeki fasit daireyi ilk kez
bir darbe mekaniği olarak tanımlamış, halkların üzerindeki tekçilik prangasında
ısrar edildikçe bu darbe mekaniğinin ilelebet devam edeceği konusunda uyarılar
yapmıştır. Bu yönüyle düşünüldüğünde, bu ülke bir anlamıyla darbeler tarihidir.
7 Haziran 2015 seçimlerden sonra yapılan siyasi darbeyi, 15 Temmuz darbe
girişiminden sonra -demokrasiyi değil- OHAL’i, KHK’leri, 4 Kasım siyasi
darbesini çıkaran mevcut iktidar da artık bu darbe kültürünün bir mağduru
değil, sahipleneni, yürütücüsü olduğunu ispat etmiş durumdadır. 28 Şubat 1997
darbesinin ruhunu devam ettiren bu siyasi iktidar, ülkemizi askerî darbelere
açık hâle getirdiğinin farkında olmalıdır. 
Sivil ve
demokratik yaşamı hedef alan bu siyasi ve askerî darbelerin tamamı, tekçi
anlayışın sonucu olarak karşımızda durmaktadır. Hukukun üstünlüğü, demokratik
ilkeler iddiasına sahip hiçbir ülkede görülemeyecek bu kadar yaygın darbeler
silsilesi ülkenin kuruluş temellerinin, yönetim anlayışının yaratmış olduğu
zihniyet dünyasından ayrı ele alınamaz. Askerî darbelerden mağdur olduğunu
söyleyen bugünkü siyasi iktidarın bugün, bizzat siyasi darbelerin yürütücüsü
olması, bu darbelerden nasıl da nemalandığını ibretle izlemekteyiz. 
Sayın Başkan,
değerli milletvekili arkadaşlarım; büyük İslam düşünürü ve siyaset bilimci İbni
Haldun “Mukaddime” adlı en bilinen eserinde devlet ve iktidarın çürüme
sürecinin başlangıç aşamasını “israf dönemi” olarak tanımlar. Bu dönem aynı
zamanda iktidarın yozlaştığı süreci anlatır ve şöyle der “Mukaddime”de İbni
Haldun: “Devletin hazinesi çiftlik gibi kullanılmaya başlanır, sonra kaynak
biter, borçlanmaya gidilir. Borçların ödenmesi için yeni ve ağır vergiler
konulur. Yaşam halk için çekilmez hâle gelir.” Ve bu dönemi bu yüzden “can
çekişme dönemi” olarak tanımlar.
On beş yılın
sonunda AKP iktidarının içine düştüğü durumu böyle tanımlamak herhâlde bir
abartı ve haksızlık olmayacaktır. Bir avuç azınlık vergi cennetlerinde rüşvet
ve haram paralarla zevküsefa içinde bir hayat sürerken halkımızın çoğunluğunun
vergiler ve zamlar altında inlemesi, küçük azınlığa cennet, büyük çoğunluğa ise
cehennem reva görülüyorsa çürümenin çoktan başladığı artık söylenebilir. 
Bir yılı aşkın
bir süredir rehin tutulan Saygıdeğer Eş Genel Başkanımız Sayın Selahattin
Demirtaş bugünkü iktidarın içine düşmüş olduğu bu girdabı bir “metan
zehirlenmesi” olarak tanımlıyor. Panama ve Man Adası belgeleri, “Paradise
Papers”, Reza Zarrab ifadeleri olmasa bile bugünkü siyasi iktidar yolsuzluk ve
rüşvet zannı altındadır. Bu durum ne bir kumpas ne de millî iradeye saldırı
falandır çünkü bu iddiaların hiçbir aşamasında ne bu Parlamentonun muhalefeti
ne biz ne de 80 milyonluk halkımız asla yokuz. 
Eğer siyasi
iktidar, yolsuzluk, hırsızlık, rüşvet ve beytülmale dokunma iddialarından çok
rahatsız ise yapacağı şey çok açık ve bellidir. Toplum iki yıldır OHAL’le
yönetiliyor, bu OHAL ve KHK’larla, rüşvet, yolsuzluk ve hırsızlık iddialarından
rahatsız olan bu iktidar, burada adı geçenlerin hepsini öncelikle soruşturmaya
ve adil yargılanmaya teslim ederek sürece başlayabilir. 
15 Temmuz darbe
girişimi bahane edilerek ve lütuf olarak görülerek Meclisin neredeyse tamamı
baypas edilmiş ve KHK’lar cumhuriyeti hâline getirilen bu ülkeyle bu halka bir
zulüm dayatılmaktadır. Antidemokratik yol ve yöntemlerin sıradanlaştırıldığı bu
dönemde toplumun her kesiminde büyük mağduriyetler yaşanıyor. İşlerinden
edilenler yaşama tutunmaya çalışıyor, içinde büyük öfke biriktiriyor; kimisi
intihar ediyor, kimisi açlık grevine giriyor, kimisi ise çocuklarıyla birlikte
çıktıkları umut yolculuklarında can veriyor. Özellikle, burada, Hazreti
Ali’nin, uygulanan zulüm politikalarına örnek olması açısından şu sözü
hepimizin kulağına küpe olmalıdır: “Zulüm, ayakların kaymasına, nimetin yok
olmasına, milletlerin helak olmasına neden olur.” Bugünkü zulmün de sadece
siyasi iktidarı bağlamadığını, bugünkü zulüm politikalarının ve deyim
yerindeyse, faşizm politikalarının bütün 80 milyon insanı açlıkla, yoksullukla,
zulümle, akan kan cenderesiyle ve ölümlerle yüz yüze bıraktığı gerçekliğiyle
karşı karşıyayız. 
Seçimle iktidar
olmak, istenilen her politikayı uygulamaya koyma hakkını ve özgürlüğünü hiçbir
iktidara vermez. Toplumlar, siyasi yapıları “İstedikleri her şeyi fütursuzca
yapsınlar.” diye iş başına getirmezler. İnsanlık tarihinin açığa çıkarmış
olduğu evrensel değer yargılarının bağlayıcılığı, alınan oy oranlarından ve
kazanılan seçimlerden vareste bir bağlayıcılığa sahiptir. Arap Baharı’nda
görüldüğü gibi, bir siyasi iktidar, toplumu ne adına yönettiğini söylemeden ve
toplumdan onay almadan asla ülke yönetimini meşrulaştıramaz. O hâlde, bir
siyasi iktidar, toplumsal rızayı sağlamadığı müddetçe zoru ve zorbalığı temsil
etmiş olur. İktidarda kalabilmek uğruna devletin bütün zor ve baskı aygıtlarını
pervasızca kullanan bir iktidar aslında ömründen yemeye başlamıştır ve toplum
nezdinde de kredisini tüketiyordur. 
Neredeyse her
icraat ve söylemiyle toplumsal kutuplaşmayı zirveye taşıyarak mağduriyetler
yaratan mevcut AKP Hükûmeti tüm ülke genelinde yarattığı korku iklimiyle
otoritesini tesis etmeye çalışıyor. İktidara gelirken “İnsanı yaşat ki devlet
yaşasın.” şiarıyla gelenler, bugün “Öldür, işkence yap, baskı uygula, korkut ki
iktidar devam edebilsin.” noktasına gelmişlerdir. Korku iklimi her yanı sarmış,
organize olmuş, kötülük öyle bir hâle gelmiş ki halkın oylarıyla seçilmiş
AKP’li bir belediye başkanı bile ağlayarak, ailesinin tehdit edildiğini, bu
yüzden istifa etmek zorunda kaldığını itiraf edebilmektedir.
Değerli
arkadaşlar, cumhuriyet tarihinin en ciddi sistem krizi yaşanmaktadır. Bu krizi
tarihsel bağlamdan ayrı değerlendirmek şüphesiz yanıltıcı olacaktır. Kürtlerin
hak taleplerine yönelik askerî yöntemlerin kullanılması yeni değildir. Bu,
ferasetten uzak ve zora dayalı yöntemler milyonlarca insanın yerinden
edilmesine, binlerce insanın yaşamını yitirmesine ve birçok acının bu ülkede
yaşanmasına sebep olmuştur. Kürt sorununun çözümü, doğası gereği, Türkiye'nin
demokratikleştirilmesi sürecinden ayrı düşünülemez. Bu yüzden, çözüm süreci,
cumhuriyet tarihindeki en önemli gelişme olmuştur. Türkiye tarihinin en büyük
demokratikleşme hamlesi olan çözüm süreci bir iktidarın devamı uğruna heba
edilmiştir. Bu ülkede iki buçuk yıl boyunca devam etmiş olan kısmi barış
ortamında insanlar yarınlara güvenle bakabilmiş, tarihsel yarası olanların
devletin bir hesaplaşma içinde olduğunu düşünmüş ve müteşebbisler uzun vadeli
planlama ve yatırımlara girişmiş, ekonomik göstergeler ise cumhuriyet tarihinin
en olumlu rakamlarına ulaşmıştı. Henüz diyalog süreci devam ederken Ekim 2014
yılı MGK’sından çıkan çöktürme planı ile 7 Haziran 2015 seçimlerinden sonra
çatışmalı ortama yeniden dönülerek bir savaş konsepti devreye sokulmuştur. 20
Temmuz 2015 tarihindeki Suruç katliamı ve sonrasında geliştirilen savaş
ortamında can ve mal kayıpları yaşanmakla kalmamış, çok zor kapanacak yaralar
açılmıştır. Bu ülke bir annenin bedeninin bir hafta boyunca yerden
kaldırılmasına engel olan uygulamaları görmüştür. Ya da bu ülke 21’inci
yüzyılda bir annenin öldürülen çocuğunun bedenini güvenlik nedenleriyle -tırnak
içinde- bir hafta buzdolabında saklaması utancına tanıklık etmiştir.
Sayın
Başkan, değerli milletvekilleri; Sayın Abdullah Öcalan üzerinde 5 Nisan
2015’ten bu yana uygulanan mutlak tecrit genel, yerel ve Cumhurbaşkanlığı
seçimleri takvimi ve Orta Doğu’da içine girilen batık politikalar ile paralel
bir şekilde yürütülmeye devam etmekte, buna bağlı ya da bağımsız olarak mutlak
tecrit koşulları derinleştirilmektedir. Tutuklu ve hükümlü haklarının tamamen
çiğnendiği insanlık dışı bir tecrit politikası uygulanmaktadır. Bu yüzden
İmralı’daki mutlak tecrit insani, hukuki, ahlaki, vicdani ve politik açıdan
kabul edilemez olup hukukun çöküşüyle inşa edilen mevcut İmralı sisteminin bir
an önce sonlandırılması gerekmektedir. Sayın Öcalan çözüm süreci devam ederken
artık bir gencimizin dahi burnu kanamamalıdır demişti. Şimdilerde adının
söylenmesi bir suç olarak görülen çözüm süreci bu ülkenin en huzurlu günleriydi
ancak barış şüphesiz bir samimiyet ister. Hani barış için gerekirse baldıran
zehri içilecekti! Barışın acil ihtiyaç olduğu bir dönemden geçmekteyiz. Ekmek
kadar, su kadar barışa ihtiyaç duyuyor toplumumuz. Halklarımız daha fazla kan
ve gözyaşı görmek istemiyor. Bu çıkmaz sokakta ısrar edildikçe daha fazla can
ve mal kaybı, daha fazla ölüm ve gözyaşı, daha fazla uluslararası tavizler,
daha fazla yoksulluk, işsizlik, açlık kaçınılmazdır. Bu bataktan çıkışın çok
kolay ve maliyetsiz bir reçetesi vardır, o da yeniden barış ikliminin tesis
edilmesidir. 
Kürdofobinin
aşılmaması yüzünden bir gün Moskova’da, bir gün Washington’da kendini
yaşatabileceğini uman iktidar anlayışı halklarımıza artık bir şey verebilecek
noktada değildir; her geçen gün bu ülkeyi kendisiyle birlikte daha fazla
yalnızlığa mahkûm eden politikaları yürütmektedir. 7 Haziran 2015 seçimlerinin
siyasi iktidar tarafından kaybedilmesi ve halkın çoğunluğunun desteğine mazhar
olunamamasının faturası anlaşılmaz bir şekilde çözüm sürecine kesilmiştir. Oysa
iktidarı kaybetmenin nedeni çözüm sürecinin başlaması değil, bilakis çözüm
sürecine samimi ve kararlı yaklaşmak yerine pragmatist yaklaşımlardır.
Değerli
milletvekilleri, küreselleşme çağında iç ve dış politikada şunu söylemeliyiz ki
artık ülkeler arasındaki ayrımlar anlamsızlaşmıştır. On binlerce kilometre
ötede gelişen bir olay ülkemiz için de ekonomik ve politik olarak etki
yaratabilmektedir. Orta Doğu’da siyaset üretmek kuşkusuz ki daha fazla
hassasiyet gerektirir. İktidarın içte ve dışta çeşitli stratejik hataların
içine kendini hapsettiği bütün toplum tarafından izlenmektedir. Bu stratejik
hataların temelinde yatan gerçek ise siyasi iktidarın her krizi içeride kendine
tahvil etme anlayışında yatmaktadır. 
ABD başkanlık
seçimlerinde iktidar partisi lobilerince desteklenen sağ popülist ABD Başkanı
Trump, Orta Doğu’nun en hassas olduğu Kudüs konusunda tarihî bir hata
yapmıştır. Gerek ortak deklarasyonda, şu Mecliste sağlanan ortak deklarasyonda
gerekse partimizin MYK’sının açıklamasında bu hataya karşı net bir duruş
sergilediğimiz bilinmektedir. Ancak, şunu söylemeden geçemeyeceğiz ki bugün ifade
edildiği üzere 20 Ağustos 2016 tarihinde şu Parlamentoda Mavi Marmara
saldırısında yaşamını yitirenler ve yaralananların canları ve kanları resmen
parayla kapatılmaya çalışılırken ona karşı duruş sergileyen, Kudüs ile
Ankara’yı bir ortak anlaşmada eşitleyen metin burada onaylanırken muhalefet
eden ve ret oyu kullanan tek parti HDP olmuştur. HDP dışındaki üç parti o ortak
mutabakat metnine o gün için “hayır” diyememiştir. 
Değerli
milletvekilleri, bizler için siyasal ve etik anlamda Kudüs, Müslüman, Hristiyan
ve Yahudiler için birlikte, bütün insanlığa ait bir mirastır. Kudüs,
Ortadoğu’nun inançlar ve halklar mozaiğidir. Hiçbir zaman tek bir inanç ve
etniğe, etnik kimliğe ait olmamış, Kudüs’ün kadim tarihi bu tarz aidiyete izin
vermemiştir.
Şimdi soruyorum,
peki, bir hafta önce, Trump eğer o metinde olduğu üzere Kudüs’ü İsrail’in
başkenti olarak tanıdığını belirten imzayı atmamış olsaydı, Filistinlilerin
bütün sorunları çözülmüş mü olacaktı, Filistinliler özgürlüğüne mi kavuşacaktı?
Filistinlilerin sorununu sadece Trump’ın imzasında Kudüs’ün başkent olma hâline
indirgemek Kudüs’e ve Filistinlilerin sorununa alabildiğine hoyratça yaklaşmak
olur. Bu temelde net bir şekilde şu tespiti yapmalıyız ki Kudüs krizi, taraf ve
müdahil olan herkes için maalesef bir iç politika malzemesi olarak
kullanılmaktadır. Yolsuzluk tartışmalarının içinde olan Netanyahu bu sorunu
maalesef bir iç politika malzemesi yapmaktadır. Yine, despotluk eleştirileri
alan Arap liderleri Kudüs sorununu son bir haftada iç politika malzemesi yapmaktadır.
Hatta şaibe soruşturmaları geçiren Trump bile bu Kudüs sorununu ve Kudüs’ü
İsrail’in başkenti olarak tanıma belgesini iç politika malzemesi yapmak için
imzalamıştır; aynı şey ülkemiz için de geçerlidir. Burada, içeride
otoriterleşme ve yolsuzluk tartışmaları sebebiyle sıkışmış olan siyasi iktidar
ve Genel Başkanı, iç politikada rahatlamasına vesile olan siyasi bir şov
malzemesi olarak bunu görmüştür. Siyasi iktidarların içeride rahatlamasına
sebep olan bu kriz, başta İsrail ve Filistin halkı olmak üzere kan ve gözyaşına
davet bakımından Orta Doğu’ya ciddi zararlar vermektedir. Açıktır ki “Gazze’yi
ziyaret edeceğim.” deyip hiç gitmeyen ama bu sürede Yahudi lobilerini onlarca
defa ziyaret edenler, “İlişkilerimi kestim.” deyip ticaret hacmini artıranlar,
Mavi Marmara faciasında yüz seksen derece dönüş yapanlar, “Kudüs Başkentimize
hoş geldiniz.” diyenlere “Hoş bulduk.” demekten de geri durmamışlardır. 
Çözümü ancak
halkların çıkarlarını esas alan politik güçler ve “ulus devlet” mantığını aşan
demokratik güçler gerçekleştirebilir. “Ulus devlet” mantığı, sadece bugünün
sorunlarından değil, kendisiyle birlikte getirdiği tarihsel sorunların da
içerisinden çıkamamaktadır. Bu manzaranın en yakın örneği, bir hafta değil,
dört gün önce Cumhurbaşkanı, Trump’a “Güçlü olmak haklı olmak anlamına gelmez.”
diyor. Aynı soruyu biz Sayın Erdoğan’a soruyoruz: Güçlü olmak bu ülkeyi
yönetmek açısından fütursuzca bir haklılık sınırsızlığı size tanımaz veya onun
yanı sıra, AKP Genel Başkanı Yunanistan’ı ziyaretinde de Batı Trakya halkının
kendi müftüsünü seçemediğini, Yunanistan’ın diğer bölgelerine göre bu bölgenin
ekonomik refahının çok altta olduğunu ifade etmiştir. Biz bu ifadelere tamamen
katılmakla birlikte bir konuda AKP Genel Başkanının dikkatini çekmek istiyoruz:
Yunanistan’da “Batı Trakya” diye bahsettiği bölgenin yaşadığı ekonomik ve
politik sorunları, AKP iktidarı, daha ağır uygulamalarla birlikte Türkiye’de
Kürtlerin yoğunlukta yaşadığı il ve bölgelerde ve Müslüman olmayan halklara bu
ülke içerisinde uygulamaktadır. Evet, Batı Trakya’da başmüftü seçilememektedir
ancak Türkiye’de temsilcilerini seçen Kürt halkının milletvekilleri cezaevine
konulmakta, belediyeleri, hatta muhtarlıkları bile gasbedilmektedir. Düşünün,
bu ülkedeki 80 milyon insanın 35 milyonu kendi seçmediği belediye başkanları
tarafından yönetilmektedir. Yunanistan’da diskur çekenler, orada bir müftünün
seçim hâlini getirip iç politika malzemesi yapanlar gidip aynaya ve bu ülkenin
yaşamış olduğu mağduriyetlere ve bu konudaki tümüyle tek belirleyiciliklerine
bakmak zorundadırlar. Türkiye’de bunların yanı sıra neymiş Batı Trakya
Yunanistan’ın en geri kalmış bölgeleriymiş. Adama sormazlar mı… En geri kalmış,
en yoksul, ekonomik göstergelerin en problemli olduğu, en sondaki on il
Kürtlerin yaşadığı illerdir. Aynı şekilde Türkiye’de Ermeni toplumunun patrik
seçimi sekiz yıldır bizzat siyasi iktidar tarafından engellenmektedir. Ruhban
okulları kapalı tutulmakta ve patrikhaneler statüsüz bırakılmaktadır. Nitekim
bu doğal hakları talep edenler ise Hükûmet yandaşları tarafından ya dış
güçlerin piyonu ya da ihanetçi gibi paranoyaklık içeren nefret söylemiyle linç
edilmeye çalışılmaktadır. Oysaki dini referans eden bu siyasi iktidar iyi
bilmelidir ki Hazreti Peygamber’in şu sözü hepimiz için bir rehber olmalıdır: “Sizden
biriniz kendisi için arzu edip istediği şeyi kardeşi için de arzu edip
istemedikçe gerçek anlamda iman etmiş sayılamaz.” 
Cumhuriyet
tarihinin en siyasallaşmış yargı dönemini yaşamaktayız. Eş genel başkanlarımız,
milletvekillerimiz ve belediye başkanlarımızın yargısal ve hukuki bir sürecin
ürünü olarak cezaevinde olmadığını iyi biliyoruz. 4 Kasım, iktidar tarafından
şu Parlamentoya ve millet iradesine yapılmış bir siyasi darbedir. Ondan beri
tutuklanan herkes siyasi soykırım operasyonları çerçevesinde tutuklanmıştır. O
dönem bu siyasi soykırım operasyonları yapılırken eş genel başkanlarımız,
milletvekillerimiz ve belediye başkanlarımız için silah taşımaymış, örgüte para
yardımı yapmakmış veya eleman taşımakmış gibi iftiraları -havuz ve çamur
medyasında- atanları hatırlatmak isteriz ki hiçbir arkadaşımızın iddianamesinde
bu gibi iddialara rastlanılmamaktadır. Ve belirtmeliyiz ki özellikle bir millet
iradesine saygısızlık, saldırı ve kumpas varsa o da bu Parlamentonun üçüncü
büyük partisinin 2 eş genel başkanının da siyasi ahlaktan ve etikten çok yoksun
bir şekilde tutuklanması ve cezaevinde tutulma hâlleridir. Arkadaşlarımızın
neden tutuklu olduğunu biz çok iyi biliyoruz çünkü bu iktidar gibi
düşünmedikleri için, onlarla aynı hatta siyaset yapmadıkları için, çarpık
politikalarına, suç ve günahlarına ortak olmadıkları için, onların karşısında
kendi bedenlerini siper ettikleri için partimize dönük bir siyasi darbe ve
operasyon için düğmeye basıldı. 
Fezleke
ve dava dosyalarımızın sahibi darbeci ve bu iktidarın deyimiyle
“teröristlerdir”. Eş Genel Başkanımız Sayın Figen Yüksekdağ’ın
milletvekilliğinin düşürülmesine sebep olan dava dosyasının savcısı ve 3 hâkimi
birden bugün tutukludur ve bu iktidara göre teröristtirler. 
Yine,
510’un üzerindeki fezlekemizin 350 tanesinin hâkim ve savcılarının bugün ya
ihraç edilmiş ya da tutuklanmış olması siyasi iktidarın siyasi soykırım
operasyonları yaparken nasıl teröristlerin dava dosyalarının arkasına
sığındığının yalın gerçekliğini ifade etmektedir. 
İfade
etmeliyiz ki tarih, mutlaka, bu siyasi darbecilerin iddianamelerinin arkasına
sığınarak partimize operasyon yapıp eş genel başkanlarımızı,
milletvekillerimizi, belediye başkanlarımızı, siyasetçilerimizi rehin alanları
yazacak ve yargılayacaktır. 
Değerli
milletvekilleri, arkadaşlarımız özellikle 2018 merkezî yönetim bütçesiyle
ilgili ayrıntılı değerlendirme yapacaklar ancak kısaca şunu ifade etmeliyim ki,
elimizde şu kitapçıkta yazılı olan 2018 merkezî yönetim bütçesi OHAL’in
bütçesidir, KHK’ların bütçesidir, siyasi darbelerin bütçesidir, savaşın
bütçesidir ve zenginlerin bütçesidir; burada Kürtler, kadınlar, çevreciler,
gençler ve bir bütün olarak muhalif kesimler yoktur. 
(Mikrofon
otomatik cihaz tarafından kapatıldı) 
BAŞKAN
– Efendim, üç dakika içerisinde toparlar mısınız?
AHMET
YILDIRIM (Devamla) – 2018 Bütçe Tasarısı ve devam ettirilmek istenen sermaye
yani zenginlerle ortak egemenlik anlayışı alabildiğince yanlıştır. 
Bütçede,
geçtiğimiz yıllara oranla, savunma yani savaş bütçesi ciddi oranda
artırılmıştır. Savunmayla alakalı 7 kurumun toplam bütçesinde yaklaşık 21
milyarlık artışa gidilmiştir. Aynı zamanda, önceki yıllardan farklı olarak,
denetimden muaf Savunma Sanayi Destekleme Fonu’nda 15 milyar liralık artış
sağlanmıştır. 
Türkiye’nin
ekonomideki en büyük sorunu gelirin adaletsiz bölüşümü sorunudur. Gelir
zenginler ile fakirler, patronlar ile emekçiler arasında eşit
bölüşülmemektedir. AKP hükûmetlerinin programlarında dillendirilen “verginin tabana
yayılması” vardır. “Verginin tabana yayılması” demek emekçiye, sabit gelirliye
ve yoksula verginin fatura edilmesi demektir. 
Küçük bir örnek
verelim: 2017 yılı için 102 milyarlık vergi alacağından, özellikle de sermaye
için vergi alacağından vazgeçilmiştir. Bu, 2016 yılında sadece 30 milyar
liraydı yani ilk kez bu miktar bir önceki yıla göre yüzde 350 artmıştır. 
Ekip biçtiği
toprağı kendine yeten çiftçilerimiz, geçimlik tarım yapan köylülerimiz,
hayvancılıkla uğraşan insanlarımız Hükûmetin yanlış ekonomi politikaları sonucu
maalesef ki topraklarını terk edip kentlere göç etmeye devam ediyor. 
Fabrikalarda,
atölyelerde, kentlerde emeğiyle hayatını var eden emekçilere ise büyük bir
zulüm uygulanıyor. Taşeron sistemiyle, esnek çalışma koşullarıyla, kiralık köle
uygulamalarıyla güvencesiz bir yaşam örülüyor. 
Bizler, AKP
iktidarının devraldığı ve büyütmeye çalıştığı egemenlik anlayışlarını aşacak
somut öneriler sunuyoruz. Bu ülke alternatifsiz değildir. Asgari ücretinden
yoksulluk sınırına her türlü ekonomik sorunun temel çıkış yolu, sermayeye
uygulanacak olan servet vergisidir. 
Diğer bir çözüm
önerisi ise siyasi iktidarın sürekli muhalefeti köşeye sıkıştırmaya çalıştığı
kaynak sorununa dairdir. Kaynak, bu ülkenin parasının siyasilerce
gasbedilmemesidir; kaynak, sermayenin vergi kaçırmamasıdır; kaynak, yolsuzluğa
batmamaktır, çalmamaktır; kaynak, beytülmala dokunmamaktır; kaynak,
Karadeniz’in fındığında, hamsisinde; kaynak, Ege’nin zeytininde, üzümünde;
Anadolu’nun buğdayında; kaynak, Adıyaman’ın, Bitlis’in, Muş’un tütününde;
kaynak, Çukurova’nın pamuğunda, Antalya’nın seralarında ve turizmindedir;
kaynak, Diyarbakır surlarındadır. 
Devleti değil
halkı, sermayeyi değil emekçiyi, zengini değil yoksulu, savaşı değil barışı
önceleyen bütçeleri yapacağımız günlerin mutlaka ve en yakın zamanda geleceği
inancıyla bütün Genel Kurulu saygıyla selamlıyorum. (HDP sıralarından alkışlar)
BAŞKAN –
Efendim, şimdi, söz, Halkların Demokratik Partisi Grubu adına ikinci konuşmacı
İstanbul Milletvekili Garo Paylan’a aittir.
Buyurun Sayın
Paylan. (HDP sıralarından alkışlar)
Süreniz on beş
dakikadır.
HDP GRUBU ADINA
GARO PAYLAN (İstanbul) – Sayın Başkan, değerli milletvekilleri; hepinizi
saygıyla sevgiyle selamlıyorum.
Bu arada bizi
ekranlardan izlediğini bildiğim eş genel başkanlarımızı, milletvekillerimizi ve
bütün siyasi tutsakları da saygıyla selamlıyorum.
Değerli
arkadaşlar, 2018 bütçesi üzerine konuşuyoruz. Bir devletin bütçesi o devletin
vicdanıdır. Bir devlet vicdanlı mı vicdansız mı diye bakmak için o devletin
bütçesini önünüze alın görürsünüz. 
Bakın,
arkadaşlar, bizim bütçemiz geliri topladığı şekille de harcadığı şekille de
maalesef vicdansız ve adaletsiz bir bütçedir çünkü geliri toplarken ne servete
ne gelire dayalı olarak topluyor, parayı harcarken de maalesef özellikle 2018
bütçesinde sosyal politikalara değil, savaş politikalarına kaynak ayırıyor. Bu
anlamda AKP döneminin Türkiye Cumhuriyeti devleti döneminin diyemem ama AKP
döneminin en vicdansız ve en adaletsiz bütçesiyle karşı karşıyayız maalesef. 
Değerli arkadaşlar,
2018 bütçesini Plan ve Bütçe Komisyonunda bir aya yakın zaman görüştük. Bakın,
iki yüz elli saat, sabahlara kadar toplantı yaptık. Biz biliyorduk, Sayın
Maliye Bakanına söylemiştim geldiğinde, bütçeyi sunduğunda, “Sayın Maliye
Bakanı, umarım, bir virgülü değiştirebiliriz burada.” dedim. Hani, yürütmeler
getirir ya bütçeyi… Demokrasilerde ne olur? Yasama tartışır çünkü milletin
temsilcileridir. Ya, “Trabzon’un sorunu var, köprüye ihtiyacı var.
Diyarbakır’ın altyapıya ihtiyacı var. Edirne’nin hastaneye ihtiyacı var.” der
vekiller ve bütçe kalemleri o şekilde şekillenir. Ama arkadaşlar, iki yüz elli
saatte, bir bütçede bir virgül değiştiremez misiniz ya, bir virgül? 
MALİYE BAKANI
NACİ AĞBAL (Bayburt) – Değiştirdik, değiştirdik. GARO PAYLAN (Devamla) – Yürütme
ne getirdiyse aynen geçti maalesef. Niye böyle oluyor biliyor musunuz? Çünkü
artık yürütme ve saray bu Meclisi bir noter olarak görüyor arkadaşlar. Maalesef
yalnızca “Basın mührü arkadaşlar.” diyor size. “Basın mührü. Başka bir şey
yapmayın, kaldırın ellerinizi, indirin, mührü basın, ben ne gönderiyorsam bana
geri gönderin.” diye bakıyor. Maalesef o açıdan da vicdansız ve adaletsiz bir
bütçeyle karşı karşıya kalıyoruz. 
Ben bu
“vicdansız ve adaletsiz bütçe”yi çok tekrarlayacağım. Neden böyle diyorum? Çünkü
bakın, yalnızca bütçenin gelir kalemlerine bakalım. Parayı nasıl topluyoruz?
Parayı nasıl topluyoruz, biliyor musunuz arkadaşlar? Bu bütçenin gelirlerinin
yüzde 70’i dolaylı vergiler. Ne demek dolaylı vergiler? Yani harcama yaparken
bizim ödediğimiz vergilerden kaynaklanıyor, bakın yüzde 70’i, vergilerin yüzde
70’i. Ne yapıyoruz? Dolaylı vergi ne demek? Vatandaşlarımız anlasın diye
söylüyorum. Gidiyoruz ya hani benzin istasyonlarına. Sizin vergi daireleriniz
nerede? Vergi daireleri nerede biliyor musunuz? Benzin istasyonlarında. Şimdi,
çiftçi Hasan amca, 10 bin liralık külüstür arabasıyla benzin istasyonuna
gidiyor, diyor ki: “200 liralık doldur.” Onun 150 TL’sini vergi olarak ödüyor
çiftçi Hasan amca, o gariban çiftçi Hasan amca. Bir de inşaatçı Cengiz var ya,
hani meşhur Cengiz, 2 milyonluk arabasıyla “Çek benzin istasyonuna.” diyor,
şoförü depoyu doldurtuyor, o da aynı vergiyi veriyor gariban Hasan amca gibi.
Bu, vicdanlı mı Sayın Bakan? Bu, adaletli mi? 
Başka nereye
vergi dairesi kurdunuz siz? Tekel bayilerine. Tekel bayisine gidiyor işçi
Hüseyin bir paket sigara ver diyor. Alıyor sigarayı 10 liraya, 8 lirası tirink
Maliye Bakanının hesabına geçiyor. Hani vergi topluyorum diyor ya şahane! Bir
de hani rantiyeci var ya, hani emlak rantlarından bir arazi alıyor 1 liraya,
gidiyor imarını geçirtiyor, o arazi 100 lira oluyor ya, o arkadaş da gidiyor
bir paket sigara alıyor; onun gelirine bakın, devede tüyü olmayan harcaması,
bir servette bir tüy olmayan noktada o da 10 liraya alıyor, o da 8 lira vergi
veriyor. Bu vicdanlı mı Sayın Bakan? Bu adaletli mi? 
Başka
nereden vergi topluyor Sayın Bakan? Diyor ki bir buzdolabı alacaksın. Efendim,
o noktada işçi Ayşe teyze buzdolabı almaya gidiyor, sabit ÖTV ve KDV’yle 1.500
liranın 750 lirasını, 600 lirasını vergi olarak ödüyor. Fabrikatör de aynı
vergiyi ödüyor arkadaşlar. Bu, vicdanlı, adaletli diyorsanız, bu bütçeyi
geçirin ama bu vicdansız ve adaletsizdir.
Sayın
Başkan, değerli arkadaşlar, Sayın Bakan; peki vatandaş nasıl harcıyor, nereden
buluyor bu parayı? Geliriyle mi harcıyor? Hani teşvikler çıkardınız ya, millet
buzdolabı aldı, araba aldı, teşviklerle harcıyoruz… Hani ekonomiyi büyüttük
diyorsunuz ya, neyle harcıyor? Ya, 1.400 lira asgari ücret mi arttı? Yok. Ne
arttı? Vatandaşın borcu arttı arkadaşlar, vatandaşın borcu. Peki, biz vatandaşa
borcu yüklerken ne yapıyoruz? Bir yandan da yüzde 1’lik kesimi
zenginleştiriyoruz. Mehmet Şimşek Bey de burada, rant vergilerinden
bahsediyorduk. Ya, 2013’ten beri dillendiriyor, iktidarda muhalefet yapmaya
çalışıyor, 2013’ten beri Başbakan Yardımcısı bir rant vergisi çıkaramadı.
Neden? Çünkü efendim, biz AKP’ye ilçe başkanı bulamayız diyen bir
Cumhurbaşkanımız var bu rant vergisini çıkarırsak. Arkadaşlar dar gelirliye
yükle vergiyi sonuna kadar ama bir yerden araziyi alsın 10 liraya, oradan yol
geçirt, imar geçirt 100 lira olsun, bin lira olsun vergi alma. Bu hak mı? Bu
adalet mi?
Değerli
arkadaşlar, peki dolaylı vergileri böyle topluyoruz. Doğrudan vergileri nasıl
alıyorsunuz Sayın Bakan? Ya, yüzde 30’u doğrudan vergiler bunun yüzde 20
küsurunu zaten gariban işçi ödüyor, bordro mahkûmları ödüyor arkadaşlar, esnaf
ödüyor. Geriye kalan yüzde 7-8’i de zaten vatandaştan topladığı gelir üzerinden
yüzde 20, 22 vergi veriyor yüzde 58. Bu, vicdanlı mı, adaletli mi? 
Değerli
arkadaşlar, peki, nüfusun yüzde 1’i bu paraları topluyor ya, bakın, AKP
iktidara gelirken servetin yüzde 38’i nüfusun yüzde 1’indeydi. Şimdi, bugüne
geldik, nüfusun yüzde 1’inin serveti ne biliyor musunuz? Servetin yüzde 60’ına
sahip oldu. Nasıl oldu bu? İşte, vergi politikalarıyla oldu, o almadığınız
vergiler yüzenden oldu Sayın Bakan. Hani ranttan vergi almadınız ya, emlak
rantlarından, zenginden vergiyi almadınız ya, garibanı borçlandırdınız ya,
bütün onlar üzerinden bunlar oldu arkadaşlar. Ve ne oldu? Servet yüzde 60’a
dayandı. Geriye kalan büyük kesimlere ne düştü? Borç düştü. Peki, bu servet
nerede Allah’ınızı severseniz? İşçide değil, çiftçide değil. Bugün gidin
işçiye, geçinemiyorum diyor, çiftçi geçinemiyorum diyor, emekli geçinemiyorum
diyor, büyük kesimler geçinemiyor. Peki, nerede bu servet? Bakın, çıktı geçen
sene, Sayın Maliye Bakanına söyledim, Panama adalarından çıktı servet, Panama
adalarından. Birkaç yüz kişinin, bakın, hepsi birkaç yüz kişinin belki 100
milyar dolarlık servetleri faş oldu. Maliye Bakanına dedim ki: Sayın Maliye
Bakanım, ya, gidin, şu Panama adalarına bir bakın. Şu MASAK ne işe yarar, vergi
memurlarınız ne işe yarıyor? Gönderin yetkililerinizi, bir bakın. Bütçe
açığınız var, garibana yükleniyorsunuz, gidin, şu birkaç yüz kişiye yüklenin
dedik, oralı olmadı. Niye? Çünkü o listeye bakmıştır Sayın Maliye Bakanı,
burada bakanlar var, bize yandaş iş adamları var, başka yakınlar var, eski
AKP’liler var, ben buraya yönelemem demiştir. Peki, daha birkaç ay önce Malta
Adası’ndaki belgeler çıktı, gene yüklenin dedik, oralı olmadı. Şimdi de biz
Google’dan baktık Man Adası nerede diye? Orada belgeler çıktı. Bütün bunlara
yönelmeyen bir Maliye Bakanımız var. 
Bakın,
değerli arkadaşlar, bir toplumda ekmeğimiz az olabilir, ekmeği çok
büyütemeyebiliriz ama bunu nasıl paylaştığımız çok önemli. Ve özellikle de
siyasetçilerin ahlaka ve etiğe önem vermeleri çok önemli. Şimdi diyebilir ki
Maliye Bakanı “Ya, bu kanuni.” Evet, kanuni yani orada para tutmak kanun dışı
değil. Ama ahlaki mi ama vicdani mi? Siyasi etiğe, siyasi ahlaka sığar mı
arkadaşlar? 
MAHMUT TANAL
(İstanbul) – Ahlaka uymayan kanuna da uymaz, olur mu öyle şey.
GARO PAYLAN
(Devamla) – Değerli arkadaşlar, verginin nasıl toplandığını, servetin nerelere
harcandığını anlatmaya çalıştım. Bu bütçe gelir kalemleriyle vicdansız ve
adaletsiz. Peki, harcama kalemleriyle ne yapıyor bu bütçe? Arkadaşlar, bu
Bakanlar Kurulunda -çoğu burada yok- maalesef güvenlikçi bakanlar çok güzel
baskı yapmışlar. Güvenlikçi ne kadar bakan varsa; hani Savunma Bakanı, İçişleri
Bakanlığı, Jandarma, hepsinin bütçesi yüzde 40, yüzde 50, yüzde 60, yüzde 70
artmış. Yani, ne demek? Biz savaş bütçesiyle karşı karşıyayız. Ama, sosyal
politikalar bakanlıklarına bakın, hani 80 milyona dokunan; eğitime, sağlığa,
sosyal politikalara harcanan rakamlara bakın; yüzde 8 artmış, yüzde 9 artmış, o
da artabiliyorsa. Ne oluyor? Daha az hastane, daha az okul, daha az sosyal
politika. Ne var karşılığında? Daha çok silah var arkadaşlar.
Bakın, Savunma
Bakanlığının bütçesini görüşürken -bu ibretlik bir maddedir- “S-400 füzeleri
alacağız.” dedi. Sayın Savunma Bakanı burada mı bilmiyorum. Peki, arkadaş, kaç
para bu S-400 füzesi? 1 tanesi 2,5 milyar dolar yani bir ünitesi 2,5 milyar
dolar. Yani 10 milyar TL, yani eski parayla 10 katrilyon. Arkadaşlar, yalnızca
1 S-400 füzesiyle 10 tane Kanal İstanbul yapılır; bakın, böyle söyleyeyim.
Peki, bundan kaç tane alacağız dedi? Kaç tane alacağız? 10 tane alacağız yani
25 milyar dolarlık alacağız. Kaç para yapar? 100 milyar TL. Kime gidecek bu
para? Rusya’ya gidecek. Neden? Çünkü Amerika’yla aramız bozuk. E, ne yapacağız?
Biz sırtımızı Rusya’ya dayayacağız, öyle kurtulacağız, güvenliğimizi
sağlayacağız. 
Arkadaşlar,
Rusya’yla hemhâl olup abat olan bana bir devlet gösterin diyeceğim ki: “Çok
güzel.” Ya, bir Ukrayna’ya bakın, bir Gürcistan’a bakın… Bizim yapmamız
gereken, Avrupa Birliğinin demokratik ülkeleriyle bir ilişki kurmak, Avrupa
Birliği çıpasını oralarda tutabilmek arkadaşlar.
Bakın, bu yılın
başında ekonomi kötü gidiyordu, Sayın Maliye Bakanı orta vadeli programı
açıkladı, dedim ki: Bu program bir ayda çöker. Bir ayda çöktü, ocak ayında yana
yakıla tedbirler açıkladılar. Neden biliyor musunuz? Nisanda referandum var
diye, yana yakıla; Kredi Garanti Fonu, teşvikler… Ne oldu? Hormonlu bir
iyileşme oldu. Hani, hasta olan bünyeye siz hormonu verdiniz veya kortizonu
verdiniz, bünye geçici olarak kendini iyi hissetti. Sonucunda ne oldu
arkadaşlar? Evet, ekonomi büyüdü -kime büyüdüğünü anlatacağım az sonra- ama
bunun yan etkileri var; enflasyon geldi 13’e, faiz geldi 15’e ve bütçe açıkları
tırmandı arkadaşlar. Peki, bütün bunların sonucunda -yalnızca büyümeye geçeyim,
çok vaktim yok- “Yüzde 11 büyüdük.” diyorsunuz. Sayın Maliye Bakanı, kim
büyüdü, kimi büyüttünüz Allah’ınızı severseniz? İşçiye soruyorsun, mutsuz; çiftçiye
soruyorsun, mutsuz; emekliye soruyorsun, “Geçinemiyorum.” diyor. Kimi
büyüttünüz ya? Hani “Bu vicdansız ve adaletsiz bütçe.” diyorum ya, bu,
vicdansız ve adaletsiz bir büyüme çünkü emek sömürüsüne dayalı, doğa talanına
dayalı bir büyüme ve yalnızca bir avuç yandaşı zenginleştirecek bir büyümeyle
karşı karşıyayız. (HDP ve CHP sıralarından alkışlar) 
Değerli
arkadaşlar, bakın, ekonomi 11 büyüdü ya -Tarım Bakanı nerede?- ya tarım yüzde
2,8 büyümüş. Allah’ınızı severseniz Sayın Maliye Bakanı, S-400 alacağınıza
verin Tarım Bakanına parayı biraz çiftçiye destek versin. 
MALİYE BAKANI
NACİ AĞBAL (Bayburt) – Genel Kurula konuş, ikide bir “Maliye Bakanı” diyorsun.
Nedir Maliye Bakanıyla alıp veremediğin!
GARO PAYLAN
(Devamla) – Sen kesiyorsun Sayın Maliye Bakanı, lütfen. 
Yani, niye S-400
füzesi alıyoruz da çiftçiye destek vermiyoruz? Bakın, tarım yüzde 2 büyüdü.
Bakın, biz büyüdüysek hemen yapmamız gereken asgari ücreti 2 bin liranın
üzerine taşımak. Arkadaşlar, eğer ki siz yalnızca bir avuç yandaşı zenginleştireceğiz
diyorsanız bu yolda devam edin ama büyüme maalesef yalnızca bir avuç yandaşın
büyümesidir, sizin bildiğiniz -isimlerini saymayayım- müteahhitlerin
büyümesidir. 
Bakın “Ekonomiyi
büyüttük.” diyorsunuz, hep böyle “3 kat büyüttük.” şudur, budur. 1950’den beri,
bakın, Türkiye, gayrisafi yurt içi hasılası sıralamasında 16, 17, 18 veya
19’uncu sırada. Arkadaşlar, geçen yıl TÜİK yeni bir seri yayınladı ve dedi ki:
“Biz bir anda 20’ncilikten 17’nciliğe geldik.” Ya, arkadaşlar, bir sıraya
gittiğimiz yok, ekonominin coştuğu filan yok, sıra atladığımız yok, hep 17’nci
sıradaydık, şu anda da 17’nci sıradayız ama yalnızca rakamlar yok; mesele, 80
milyonun mutsuzluğu, herkes mutsuz, herkes gelecek kaygısı içinde. Bir avuç
insan serveti tutmuş, onlar da korkuyor, parayı Man Adası’na kaçırıyor,
Panama’ya kaçırıyor. Ne yapacağız? Arkadaşlar, yapmamız gereken, konuşmamız
gereken rakamlar var. 
(Mikrofon
otomatik cihaz tarafından kapatıldı) 
BAŞKAN –
Toparlar mısınız Sayın Paylan.
GARO PAYLAN
(Devamla) – Bakın, konuşmamız gereken rakamlar Hukukun Üstünlüğü Endeksi
rakamları sayın arkadaşlar. Bakın, Hukukun Üstünlüğü Endeksi’nde 113 ülke
içinde 100’üncüysek biz bunu konuşmalıyız önce. Basın Özgürlüğü Endeksi’nde 180
ülke içinde 155’inciyiz, bunu konuşmalıyız arkadaşlar. İnsani Gelişmişlik
Endeksi’nde 71’inci sıradayız. Arkadaşlar, bunları konuşmadan o hormonlu
büyümeler dışında bir büyüme yaratamayız. 
Demokrasilerde
iktidarlar bazen adalet ve vicdanın dışına çıkabilirler, hata yapabilirler.
Dengeleyici kurumlar vardır. Meclis, dengeleyici bir kurumdur. Biz bu vicdansız
Hükûmeti dengelemeliyiz, mutlaka vicdan ve adalet yönünde harcama yapmasını
sağlamalıyız. (HDP sıralarından alkışlar) Hukukun üstünlüğünü sağlamalıyız.
Hukukun, yargının üstünlüğünü ve özgürlüğünü, bağımsızlığını sağlamalıyız.
Basın ve akademi dengeleyici ve denetleyici görevlerini yapabilmeliler
arkadaşlar. 
Konuşmam boyunca
vicdansız ve adaletsiz bir bütçeden bahsettim. Bakın, Orta Çağ filozofu
Augustine “Devletin içinden adaleti çıkarırsanız o devlet bir suç örgütüne
dönüşür.” dedi. Devleti suç örgütü olmaktan çıkarmak bu Meclisin başlıca
görevidir. Buradan çıkmak da ancak demokratik siyasetle olur, S-400 füzeleriyle
olmaz, basının özgür olmasıyla olur, akademinin özgür olmasıyla olur, yargının,
hukukun üstünlüğünü sağlayarak olur. Bütün bunları sağlayamazsak arkadaşlar,
büyümeler yalnızca hormonlu büyüme olur.
Son olarak,
Maliye Bakanına da öneriyorum: Artık emekçinin sırtına binmekten vazgeçin Sayın
Bakan, gidin bakın, üç yerde vergi dairesi açın; Man Adası’na vergi dairesi
açın, Panama Adası’na vergi dairesi açın, gidin Malta Adalarına vergi dairesi
açın emekçinin, işçinin, emeklinin sırtına binmekten vazgeçin. Bu üç yere vergi
dairesi açın bakın görün bütün bütçe açığımız kapanıyor.
Hepinizi
saygıyla selamlıyorum. (HDP sıralarından alkışlar) 
BAŞKAN – Şimdi,
söz Halkların Demokratik Partisi Grubu adına üçüncü konuşmacı Van Milletvekili
Bedia Özgökçe Ertan’a aittir.
Buyurun Sayın
Özgökçe. (HDP sıralarından alkışlar) 
Sayın Özgökçe
Ertan, süreniz on beş dakikadır.
HDP GRUBU ADINA
BEDİA ÖZGÖKÇE ERTAN (Van) – Teşekkür ediyorum Sayın Başkan. 
Sayın Başkan,
sayın milletvekilleri; Genel Kurulu ve ekranları başında bizleri izleyen
saygıdeğer halkımızı saygıyla, sevgiyle selamlıyorum. 
Evet, elimize
ulaşan konuşma listesine göre günün tek kadın konuşmacısı benim. (HDP ve CHP
sıralarından alkışlar) Bu sebeple toplumda en az sesi duyulan ama en büyük
mağduriyetlere maruz bırakılan, en çok yoksullaştırılan, sömürülen bütün
kadınlar adına da bütçeyi, bütçe hakkını değerlendirmek isterim.
Çok yoğun bir
mesai yaparak geçirdiğimiz Komisyon aşamasından sonra Genel Kurulda 2018 Bütçe
Tasarısı üzerinde görüşmelere başladık. Evet, Meclise sunulduğu ilk günden
itibaren halktan toplanan vergilerin nasıl kullanılacağına ilişkin Hükûmet
planının toplumda hayal kırıklığı içerisinde büyük itirazlara yol açtığını
gördük. Komisyon çalışması süresince bizler bu temel kaygıları Hükûmete
hatırlattık ancak tasarı değişmeden Genel Kurula gelmiş bulunuyor.
Burada belirtmek
gerekir ki bütçe rakamlardan, gelir-gider tablosundan veya Sayıştay
bulgularından ibaret bir belge değildir, bütçenin yönetim anlayışıyla çok
yakından alakası vardır. Harcama kalemleri ve yatırımlar ayrı ayrı nasıl bir
yönetim benimsediğinizi anlatır, rakamların dili var çünkü. 
Bütçe
bir vizyondur. Bütçe bir vaattir, bir yönüyle toplumsal beklentinin karşılanma
görüntüsüdür, gelecek yatırımıdır. Bu çerçeveden bakıldığında, sözdür bütçe ve
bana göre bir ahlak belgesidir. 
Milyonlarca
insanın işsiz olduğu, çalışanların ne yaparsa yapsın, hangi tasarrufta
bulunursa bulunsun bir türlü rahata eremediği, sürekli gelecek kaygısı
yaşadığı, eğitim ve sağlığa erişimde her bireyin şikâyetçi olduğu bir ülkede
yönetimin bu temel sorunlara çözüm arayışında bile olmayışı, bütçenin rakamlarındaki
görüntülerden anlaşılıyor. 
Toplumun
kutuplaştırıldığı, nefret söylemlerinin arttığı, sürekli düşmanlaştıran,
ötekileştiren politikalara engel olma çabası dahi yoktur bu bütçede. Halk, alın
teriyle dolaylı ya da doğrudan vergilerle bütçeyi oluşturduğu tüm süreçler
boyunca bütçeyi yönetenlerden, günlük hayatta karşılaştığı dertlere derman
olması beklentisi içerisindedir. Huzurlu ve adil bir yaşam, emeğinin
sömürülmediği bir ülke, kısaca en iyi şekilde yönetilme arzusu ve beklentisi
diyebiliriz. Ama bu beklenti bu bütçede olmadığı gibi, gelecek, uzun yılları da
ipotek altına alan bir bütçeyle karşı karşıyayız. Çünkü bu bütçede en temel
sorunlardan olan işsizliğin azaltılması, yoksulluğun bitirilmesi kaygısı
olmadığını, eğitim ve sağlığa ayrılan yatırımların kalkınmaya olanak
sağlamadığını görüyoruz. Bu bütçenin barışçıl bir yaşam arzulamadığını, tam
aksine bir savaş bütçesi olduğunu görüyoruz.
Şu
soruyu sorarak başlayalım o hâlde: 2018 bütçesi kimin bütçesidir? Anayasa’nın
6’ncı maddesi “Egemenlik, kayıtsız şartsız Milletindir.” der. “Egemenliğin
kullanılması, hiçbir surette hiçbir kişiye, zümreye veya sınıfa bırakılamaz.”
der. “Hiçbir kimse veya organ kaynağını Anayasadan almayan bir Devlet yetkisi
kullanamaz.” der. 
Bütçe
üzerinde Parlamentoda halk adına hareket eden halkın temsilcilerinin yetkisi o
denli mutlaktır ki bütçe oluşumu ve karara bağlanması üzerinde ne
Cumhurbaşkanının ne Kabine üyelerinin ne de bürokrasinin söz hakkı vardır, daha
doğrusu vardı ancak 16 Nisan referandumu bu mutlak yetkiyi Meclisten ve halktan
almış ve partili Cumhurbaşkanının insafına terk etmiştir.
Eğer
hâlâ Orta Çağın derebeylik yönetim sistemine geçmediysek unutulmamalıdır ki
mülkün sahibi halktır, tüm siyasetçiler ve yöneticiler ise ancak belirli bir
süreyle yönetimi elinde tutan emanetçilerdir. Bu anlamda, devlet bütçesinin
halkın bütçesi olması, halkın tüm kesimlerinin eşit şekilde yararlanabildiği
bir bütçe olması gerekir, ancak bu bütçe, AKP’nin, yandaş şirketlerinin, adını
bilmediğimiz daha nice Rıza Sarrafların bütçesidir. 
Bu bütçede
yoksulluk vardır, zam vardır, vergi adaletsizliği, gelir dağılımında
adaletsizlik vardır, “Yoksuldan çok, zenginden az vergi alma.” anlayışı vardır,
eğitim adı altında çocuklarımızın geleceksizliği vardır, “şehir hastaneleri”
adı altında sağlığın piyasalaştırılması vardır, “kamu-özel iş birliği” adı
altında yapılan kamu harcamalarıyla halkın parasının çarçur edilmesi, “kamu
yatırımı” adı altında AKP’nin seçim hazırlıkları vardır. 2017 yılında OHAL
şartlarında başkanlık referandumu yapıldı ve ekonomik göstergeler de ortadadır
ki bu bütçede, 2017 yılında, bütçe çok devasa bir açık vermiş ve Hükûmet borç
üstüne borç almıştır. Bu durum, Hükûmetin, iktidardaki siyasi parti lehine
propaganda aracı olarak halkın vergilerini kullandığını, kafasına göre harcama
yapmış olduğunu gösteriyor. Ayrıca, yasama faaliyetlerindeki tüm geçmiş
pratikler bize gösteriyor ki AKP’nin Parlamentodaki çoğunluğuyla, yukarıdan
gelen hemen her emrin yasalaştırılarak geçirilmesi nedeniyle bütçe üzerindeki
müzakere ve kararlara halkın görüşleri yansımıyor. Bu sebeple, gerek
harcamaların dağılımında gerek vergilerin toplumsal dağılımında adalet
sağlanmamaktadır. Mesele ülkenin ekonomik durumu ve buna bağlı olarak kaynak
yetersizliğiyle ilgili de değildir. Hepimiz biliyoruz ki siyasi kaygılardan
uzaklaşıp mali disipline dönüldüğünde mevcut ekonomik göstergeler olumluya
gidecektir. Burada esas konu, var olan kaynakların dağılım yanlışlığı yani
adaletsizliğiyle ilgilidir. 
Sayın
milletvekilleri, dünya ekonomisinin genel olumlu durumu ve gelişmekte olan
ülkelerde ortaya çıkan büyüme ivmesi Türkiye’ye de yansımış ve sene başında
öngörülenin üzerinde bir büyüme gerçekleşmişti. Ancak, 2017 büyümesi toplumsal
refah büyümesi değil, sermaye sahiplerinin servetlerinin büyümesidir. Bu büyümede
holdingler kâr rekorları kırarlar ancak işçilerine maaşlarını dahi ödemezler,
Bakanlar Kurulu eliyle grev yaptırmalarına yasak koydururlar. 
Sayın
milletvekilleri, sorun büyüme değil, işsizliğin artmasıdır. Büyüme rakamlarına,
istihdam seferberliğine rağmen işsizlik azalmıyor aksine, sömürü ilişkilerini
derinleştiren yarı zamanlı düşük ücretli çırak/stajyer istihdamında artışlar
oluyor. Neden peki, neden işsizlik azalmıyor? Bu nasıl büyüme o hâlde? İşte, bu
soruların cevabı yok. Keza, gelir bölüşümü adaletsizliği böyle bir ekonomik
büyümeyle azalmıyor, daha da artıyor, yoksulluk daha da büyüyor. Buna karşılık
bankaların ve büyük sermaye gruplarının ve büyük inşaat firmalarının kârları
âdeta patlıyor. 
Evet, ülkelerin
bütçeleri sadece o yıl yapılacak harcamaları değil gelirlerin kaynağı ve
giderlerin adresleri itibarıyla da yöneticilerin hangi sınıfın çıkarları
doğrultusunda hareket ettiğini gösteren en somut ekonomik ve siyasal
metinleridir. Bu anlamda, iktidara geldiğinden bu yana Türkiye'nin, bu toplumun
bütçelerini hazırlayan AKP hükûmetleri 2018 yılı için de temsil ettiği sınıfsal
kesimi değiştirmemiştir. 2018 bütçesi yüksek maliyetli borçlanmaların, yerli ve
yabancı sermayeye daha fazla kaynak transferlerinin, askerî ve güvenlik
harcamalarının merkezinde olduğu, faize ve hazine garantili projelere milyar
liraların verildiği bir bütçe olarak dikkat çekmektedir. İstihdamsız büyüme
stratejisi izleyen Türkiye’de çok dar bir kesimin gelirini devasa bir şekilde
artırdığını görüyoruz ve bu şartlar ve gerçeklikler altında 2018 yılı bütçesini
görüşüyoruz.
Sayın
milletvekilleri, halkın iradesinin temsil edildiği Meclisin bütçe hakkı
demokrasimizin vazgeçilmez öneme sahip temellerinden birini oluşturur. Bu
hakkın tarihsel arka planı anayasalarda ve yasalarda vücut bulmuştur. Ancak
geçtiğimiz günlerde kabul edilen torba yasayla bütçe hakkı gasbedilmiş, bu hak
2019’dan itibaren yeni başkanlık rejimi altında bütünüyle de ortadan
kaldırılacaktır. 
“En çok payı
eğitime ayırdık.” diye sunduğunuz Millî Eğitim Bakanlığı bütçesine bakıyoruz ki
içeriğinin yüzde 80’i personel gideri ile SGK giderleridir ama eğitim yatırımı
yüzde 10 dahi değildir. Üstelik eğitim sistemi karmaşası hâlâ her ailenin en
önemli kaygı konusu olmaya devam ediyor. 
Sağlık
bütçesinin önemli bir bölümü, ilaç tekellerine yapılacak ödemeler, özel sağlık
kuruluşlarından yapılan hizmet satın alma uygulamaları ve tedavi hizmetlerine
gidecektir ve yine geçmiş yıllardaki bütçelerde yer almayan, ilk kez 2018 bütçe
kalemleri içerisinde gösterilen ve kamu-özel iş birliği çerçevesinde yapılan
köprü, tünel, otoyol ve şehir hastaneleriyle ilgili olarak Hükûmetin öngördüğü
ve garanti ödemesi olarak bilinen taahhüt miktarı şimdilik 6 milyar lira olarak
belirlenmiştir. Bütçe artış oranları açısından ise örneğin Millî Eğitim
Bakanlığı bütçesinde yüzde 8,80’lik bir artış öngörülmekteyken, savunma ve
güvenlik harcamalarında yüzde 40’ın üzerinde bir artış vardır. Bu açıdan
bakıldığında 2018 yılı bütçesi bir savaş bütçesidir diyebiliriz. Üstelik
silahlanmaya ayrılacak, yapılacak harcamalar Türkiye toplumunun yoksullarından
toplanacaktır çünkü 2018 bütçesinin gelirlerinde dolaylı vergilerin oranı yüzde
70’e yakındır. Bu hâliyle, para bulamadıkça halkına vergi yükleyen devletler
arasında dünya lideriyiz. 
2018 bütçesinin
istihdama yeterli kaynak ayırmak, sürekli artan dolaylı vergileri azaltmak,
temel tüketim mallarından alınan KDV’yi sıfırlamak, ücretli emekçilerin temel
ihtiyaçlarını karşılayacak ücret politikaları uygulamak gibi bir derdi yoktur.
Sayın
milletvekilleri, dikkat çekmek istediğimiz bir diğer husus, 2018 yılı
bütçesinin de hazırlanan tüm raporlara, ilan edilen tüm eylem planlarına
rağmen, önceki yılların bütçeleri gibi, yine, toplumsal cinsiyet duyarlı bütçe
olmadığıdır çünkü Hükûmetin böyle bir hedefi de yoktur. Bunu Kadın Erkek Fırsat
Eşitliği Komisyonunun 2014 yılında kabul ettiği raporda yer alan önerilerin
hâlâ gerçekleştirilmemesinden anlıyoruz. Evet, KEFEK 2013’te bir alt komisyon
kurarak “Toplumsal cinsiyet duyarlı bütçe nasıl olmalı?” üzerine epey çalışma
yapmış, inançla bir emek harcamış ve katılımcı bir rapor üretmiştir. O gün
çalışan üyelerin bir kısmı hâlâ bugün de bu Parlamento çatısı altında görev
yapıyor. Bana göre, millet iradesini, temsilini kullanan her bir
milletvekilinin bu yaklaşımda olmayan bütçeyi temelinden eleştirmesi gerekirdi.
Hatta bugün iktidar partisinden KEFEK çalışmalarına katılmış bir kadın
milletvekilinin bu kürsüye çıkıp iktidar partisinin toplumsal cinsiyet duyarlı
bütçe yaklaşımını anlatması ve sorularımıza cevap vermesi beklenirdi. Bugün,
bütün siyasi partilerin bu anlamda yaklaşımını Türkiye kamuoyuna anlatması bir
gerekliliktir. 
Ben özellikle
iktidar partisine sormak istiyorum ve merak ediyorum: Toplumsal cinsiyet
duyarlı bütçeleme hakkında onca inanarak ve emek harcayarak ürettiğiniz bu
çalışma neden hâlâ tamamlanmamıştır? O rapor hazırlanırken, yine, sadece günün
gereğini mi yerine getirdiniz? Değişen nedir? O günkü çalışmaya göre tahmin
edilen şey, 2014-2018 yılları arasında artık bütçenin kalem kalem toplumsal
cinsiyet duyarlılığı görülecek biçimde hazırlanacak olmasıydı ama şu an bu
hayalden ve umudan eser dahi yoktur.
Bırakın
bu görüntüyü, yerel yönetimlerinde toplumsal cinsiyet duyarlı bütçe
çalışmalarını yönetim anlayışında içselleştirmiş olan yapılar ortadan
kaldırıldığında dahi kimseden ses çıkmadı. Dahası, Diyarbakır, Mardin ve Van
büyükşehir belediyeleri başta olmak üzere DBP’li doksan dört belediyeye atanan
kayyumlar, hasmane bir tutumla, ilk başta toplumsal cinsiyet eşitsizliğini
azaltmaya yönelik politika üreten, bütçelerini adalet ve eşitlik sistemi
üzerine kurmaya çalışan tüm çalışmaları sonlandırdı; kadın birimlerini,
kreşleri dahi kapattı ve hatta kadın politikaları daire başkanlıklarının ismine
dahi tahammül edemedi.
Bu
noktada vurgulamak gerekir ki bundan sonraki bütçelerin toplumsal cinsiyet
duyarlı hazırlanması tercih değil bir gerekliliktir değerli arkadaşlar, çünkü
bilindiği gibi Türkiye Birleşmiş Milletler Kadınlara Karşı Her Türlü
Ayrımcılığın Önlenmesi Sözleşmesi’ne taraftır, bu sözleşmenin 3’üncü maddesinde
yer alan eşitlik ilkesine bağlı kalması zorunludur. Hatta bu sözleşmeye yani
“CEDAW” olarak bilinen sözleşmeye gitmeyelim, daha öncesinde Anayasa’nın
10’uncu maddesi var; 10’uncu madde ikinci fıkra der ki: “Kadınlar ve erkekler
eşit haklara sahiptir. Devlet, bu eşitliğin yaşama geçmesini sağlamakla
yükümlüdür.” “Devlet organları ve idare makamları bütün işlemlerinde kanun
önünde eşitlik ilkesine uygun olarak hareket etmek zorundadır.” 
Şunu
özellikle belirtmek gerekir ki: “Toplumsal cinsiyet duyarlı bütçe yapmak”
demek, “bütçede kadınlara özel harcama kalemleri oluşturmak” demek değildir.
Bütçedeki cinsiyet eşitsizliğini kaldırmak ve bu duyarlılığı bütçenin bütün
ruhuna işleyebilmek gerekmektedir. Ancak 2018 yılı bütçesi de önceki yıllar
gibi toplumu oluşturan kadınların, erkeklerin ve çocukların harcamalardan ne
düzeyde faydalandıklarını, aralarında ne gibi eşitsizlikler olduğunu
değerlendirmeden hazırlanmıştır. Her ne kadar bütçe hazırlayıcıları bütçenin
cinsiyet açısından tarafsız olduğunu, tüm toplumun aynı şekilde yararlandığını
iddia etseler de cinsiyete dayalı eşitsizlikler göz ardı edilmektedir. Kadın,
erkek ve çocukların ekonomik kaynaklara, ekonomik kullanım gücüne, istihdam
destek imkânlarına, kooperatiflere, iktidar hakkına, tasvip ve tanınma, sağlık
imkânlarına, bilgi edinme hakkına ve kendini ifade etme imkânına eşit oranda
sahip olmaları için bütçenin önüne hangi hedefleri koyduğunun bütçe
incelendiğinde anlaşılması gerekir ama bu görüntüden eser dahi yok. 
Bu bütçede,
özellikle yoksul kadınların önceliklerine göre düzenlenen ve onların yüklerini
hafifletmeyi hedefleyen kamu hizmetlerine yeterli kaynak ayrılmamıştır.
Kadınların ev işine harcadıkları zamanı azaltarak bakım emeğini
toplumsallaştıracak ve böylece toplumsal cinsiyet eşitliğini güçlendirecek
mahalle kreşleri gibi harcamalar yapmak, kadınların hasta bakımına harcadığı
süreyi ve emeği azaltacak sağlık hizmetlerine, engelli ve yaşlı bakım
hizmetlerine bütçe ayırmak yerine silaha, savunmaya, savaşa kaynak
aktarılmıştır. Eğitime, sığınaklara, iş ve barınma sorunlarına harcanacak bütçe
yıllarca askerî harcamalara ayrılmıştır. Kreş ya da oyun odası açılması, sadece
çocuğun bu alanda geçirdiği zaman boyunca kadının sırtından yükü almaz, aynı
zamanda kadının bakım emeğini azaltır, kadınların iş yaşamına katılımını
artırır. Bakım hizmetlerinin kamulaşmasının kadınların ve erkeklerin
kendilerine ayırdıkları zamanı eşitlemek adına önemi çok fazla büyüktür. 
(Mikrofon
otomatik cihaz tarafından kapatıldı) 
BAŞKAN – Lütfen
toparlar mısınız. 
BEDİA ÖZGÖKÇE
ERTAN (Devamla) – Toparlayacağım.
BAŞKAN – İki
dakika…
BEDİA ÖZGÖKÇE
ERTAN (Devamla) – Teşekkür ediyorum Sayın Başkan. 
Evet, öte
yandan, Türkiye'de çalışma saatleri çok uzundur. Bu noktada, tüm çalışanların
çalışma saatlerinin azaltılması, kadınların ev emeği yükünün azaltılması için
bakım hizmetlerinin kamulaştırılması ve bakım hizmetleri için bütçe ayrılması
gerekiyor. 
Sayın Başkan,
değerli milletvekilleri; Türkiye'de 20 Temmuz 2016’dan bu yana devam eden OHAL
rejimi var ve bizlerden merkezî yönetim bütçesini OHAL şartlarında yapmamız,
hazırlamamız istenmektedir. OHAL rejiminde yurttaşların yaşamları, özgürlükleri
ve eşit koşullarda hayatlarını idame ettirmeleri tehdit ve risk altındadır. Bu
bütçe bu sorunları çözememekte, aksine savunma harcamalarına ayrılan payla
riskleri artırmaktadır. 
Bütçe,
yoksulluğu ve işsizliği azaltmayacaktır, dolayısıyla yoksulların gıda, sağlık,
barınma gibi temel ihtiyaçları da tam anlamıyla bu bütçeyle giderilemeyecektir.
Bütün rakamlar işte ortada. 
2018 bütçesi
gelir dağılımında iyileştirme sağlamayacaktır, bunu Refah Endeksi’nde 78’inci
olan Türkiye’nin dolar milyarderleri listesinde 12’nci olmasından anlıyoruz. 
Evet, son olarak
şunu belirtmeliyim ki Türkiye toplumunun daha fazla ayrıştırıcı siyasete, daha
fazla cezaevine ihtiyacı yoktur. Bu toplumun en acil beklentisi barışçıl
politikalardır. OHAL’i acilen kaldırmalısınız, gelir adaletsizliğini
gidermelisiniz, yoksulluğu, sömürüyü, talanı önlemelisiniz. Tabii,
tercihlerinizi, yönetim anlayışınızı emekçiden, işçiden, doğadan yana
kullanmalısınız. 
Ben çoğulcu,
barışçıl ve adil bütçeleri görüşebileceğimiz umudu ve inancıyla bütün
dinleyenleri ve Genel Kurulu saygı ve sevgiyle selamlıyorum. 
Teşekkür
ediyorum dinlediğiniz için. (HDP sıralarından alkışlar) 
BAŞKAN –
Teşekkür ediyorum Sayın Özgökçe Ertan.
Efendim,
birleşime 18.30’a kadar ara veriyorum.
Teşekkür ederim.
Kapanma Saati: 17.56
ÜÇÜNCÜ OTURUM
Açılma
Saati: 18.32
BAŞKAN: İsmail KAHRAMAN
KÂTİP
ÜYELER: Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
----0-----
BAŞKAN – Değerli
milletvekilleri, Türkiye Büyük Millet Meclisinin 34’üncü Birleşiminin Üçüncü
Oturumunu açıyorum.
503 ve 504 sıra
sayılı Kanun Tasarılarının tümünün üzerindeki görüşmelere devam ediyoruz.
Komisyon ve
Hükûmet yerinde. 
Şimdi söz Adalet
ve Kalkınma Partisi Grubu adına Grup Başkan Vekili ve İstanbul Milletvekili
Sayın Mehmet Muş’a aittir.
Buyurunuz Sayın
Muş. (AK PARTİ ve Bakanlar Kurulu sıralarından alkışlar)
Süreniz otuz
dakikadır.
AK PARTİ GRUBU
ADINA MEHMET MUŞ (İstanbul) - Sayın Başkan, değerli milletvekilleri; bütçe
kanun tasarısı üzerine AK PARTİ Grubu adına söz almış bulunmaktayım. Genel
Kurulu ve heyetinizi saygıyla selamlıyorum.
Değerli
milletvekilleri, bugün sizlerle paylaşmak istediğim, aslında ekonomiyi de çok
ciddi şekilde ilgilendiren, kamuoyunun gündeminde olan bazı konulara açıklık
getirmek istiyorum. 
Ana muhalefet
şöyle hareket ediyor: “Biz iktidar değiliz, muhalefetiz, biz eleştiririz.”
“Ahlak” “namus” “vicdan” “kul hakkı” sözleri havada uçuşuyor burada. Kendinizi
göstermeye çalıştığınız konum aynen bu. “İktidar olunca kılıç gibi dosdoğru
olacağız.” diyor. Peki, siz hiç mi gerçekten, gerçek hayatın sınavlarından
geçmiyorsunuz? Hiç mi iktidar olduğunuz alan yok? Millet sadece sizin
laflarınıza mı bakacak yoksa iktidar olursanız ne yapacağınıza mı bakacak?
Yoksa yarın iktidar olduğunuzda yerelde yaptıklarınıza mı bakacak? Millet
sadece sizin laflarınıza mı bakacak yoksa yolda yürüyüşünüze mi bakacak? Bugün
konuşacağım, açıklayacağım Ataşehir, işte sizin yolda yürüyüşünüzün
hikâyesidir. Yarın iktidar olma durumunuz olursa, nasıl Türkiye’nin tamamını
Ataşehirleştireceğinizin bir hikâyesidir bu. (AK PARTİ ve Bakanlar Kurulu
sıralarından alkışlar)
Değerli
milletvekilleri, Ataşehir, İstanbul’un önemli ilçelerinden bir tanesi. Bugün
Ataşehir’in hikâyesini paylaşıyorum sizinle. 5 tane konumuz var: BUZ Residence,
Erguvan Barış Parkı, özel okul inşaatı, Odakule 1-2 rezidansları; bir de burada
havuz var, sığmadığı için onu ekleyemedim, akılda kalsın, beş. Bu filmin
başlangıcı, Ataşehir filminin. 
ÜNAL DEMİRTAŞ
(Zonguldak) – Havuz medyasından mı aldınız bunları?
GÖKCEN ÖZDOĞAN
ENÇ (Antalya) – Dinliyoruz. Biz dinledik beyler, dinledik, gık çıkarmadık.
MEHMET MUŞ
(Devamla) – Değerli milletvekilleri, Ataşehir, bildiğiniz üzere 2009 yılında
ilçe oldu İstanbul’da pek çok ilçe gibi. Sayın Battal İlgezdi Belediye Başkanı
olmadan önce müteahhitlik yapıyordu, şirketi var, doğru, bu olabilir. Şu arazi,
şu tamamını gördüğünüz 9 ve 7 no.lu parsellerin bulunduğu arazi BUZ Rezidansın
yapıldığı arazidir fakat burada bir ayrım var -9 ve 7 diye söylüyorum- Battal
İlgezdi Belediye Başkanı olmadan önce bu bölgede müteahhitlik yaptığı için bu 9
no.lu parseldeki diğer küçük hisseleri topluyor, bir kişi hariç, onunkini
alamıyor, onun ismi Yaşar Şahlanoğlu. Ve bu 9 numaralı parseldeki arsaları,
hisseleri topladıktan sonra Yaşar Şahlanoğlu’yla bir kat karşılığı sözleşmesi
imzalıyor. Bu uydu fotoğrafında görüleceği üzere hafriyata başlıyor, sonra
Ataşehir’in ilçe olacağı ortaya çıkınca inşaatı durduruyor. Ataşehir ilçe
olarak sınırları belli oluyor, inşaatı durdurup belediye başkanlığı işine
odaklanıyor. Ve 2009’da Battal İlgezdi Belediye Başkanı oluyor. İşte BUZ
Rezidansın hikâyesi buradan başlıyor. Bu ilk kısmını anlatmamın sebebi, Battal
İlgezdi’nin buradaki araziye olan ilgisini size anlatmak içindi.
Battal İlgezdi
Belediye Başkanı olmadan önce bu 9 no.lu parseldeki hisseleri bitirince 7 no.lu
parsele geliyor fakat 7 no.lu parselde o zaman belediyenin hisseleri var.
Uğraşıyor, belediye hisselerini alamayacağını görünce sadece şu 9 no.lu
parselde ruhsat çıkarıp inşaat hafriyatını alıp bırakıyor. Belediye Başkanı
olunca hiç zaman kaybetmeden bu işe odaklanıyor. Ve burada bir detay daha:
Tabii, burada, Yaşar Şahlanoğlu’yla ortaklık sözleşmesi imzalıyor ya -2009’da
belediye seçimlerine gidiliyor- işi gücü bırakıyor Battal Bey, belediye olayına
odaklanıyor. Yaşar Şahlanoğlu diyor ki: “Ya, bu inşaatı başlat. Niye
başlamıyorsun? Seninle sözleşme imzaladık, şuna başla.” Sıkıştırıyor. Battal
İlgezdi diyor ki: “Ya, merak etme, biz bu 7 no.lu parseli de alıp
birleştireceğiz, ondan sonra inşaatı yapacağız.” 
MAHMUT TANAL
(İstanbul) – Sayın Başkan, bunun bütçeyle ne ilgisi var? 
GÖKCEN ÖZDOĞAN
ENÇ (Antalya) – Mahmut Bey, lütfen dinleyin. 
MAHMUT TANAL
(İstanbul) – Yani Türkiye’nin hangi bütçesiyle ilgili bu?
MEHMET MUŞ
(Devamla) – Bakın, daha seçim yapılmamış. Bakın, sıkıştırınca “7 no.lu parseli
de alıp tamamıyla ilgili inşaat yapacağız.” diyor. 
GÖKCEN ÖZDOĞAN
ENÇ (Antalya) – Kılıçdaroğlu her şeyi söyledi. Dinleyeceksin. 
MEHMET MUŞ
(Devamla) – Bu şekilde Yaşar Şahlanoğlu’yla konuşuyor. Belediye Başkanı
seçiliyor…
MAHMUT TANAL
(İstanbul) – Ya, siz Meclis Başkanısınız. Bunun bütçeyle ne ilgisi var? 
BAŞKAN – Mehmet
Bey, bir dakika efendim, bir dakika…
MEHMET MUŞ
(Devamla) – Sayın Başkan…
BAŞKAN –
Efendim, sayın hatibe müdahale etmeyiniz. 
MAHMUT TANAL
(İstanbul) – Türkiye’nin bütçesiyle ne ilgisi var? Başkansınız, İç Tüzük’ü
biliyorsunuz. 
METİN KÜLÜNK
(İstanbul) – Biraz evvelki konuşmanın Türkiye bütçesiyle ne alakası vardı? Biraz
evvelkinin ne alakası vardı? 
BAŞKAN – Sizin
istediğiniz gibi mi konuşacak, yoksa kendi istediği gibi mi konuşacak? Eğer
sizin istediğinizi söyleyecekse siz buyurun, konuşun. Niye karışıyorsunuz? O
kürsü hür bir kürsü, istediğini söyleyecek.
MAHMUT TANAL
(İstanbul) – Siz orada ne iş yapıyorsunuz? 
MEHMET MUŞ
(Devamla) – Sayın Başkan, belediye…
MAHMUT TANAL
(İstanbul) – Siz orada ne iş yapıyorsunuz, bana söyler misiniz. 
BAŞKAN – Üslup
ona ait, usul ona ait, sataşma olursa lütfen siz müracaat edersiniz ama
karışmayın ve…
MAHMUT TANAL
(İstanbul) – Siz orada ne iş yapıyorsunuz? İç Tüzük ne diyor?
MEHMET MUŞ
(Devamla) – Sayın Başkan, Belediye Başkanı seçiliyor. 
MAHMUT TANAL
(İstanbul) – Gündeme niye davet etmiyorsunuz?
BAŞKAN – Mahmut
Bey, lütfen…
MEHMET MUŞ
(Devamla) – Sayın Başkan, Belediye Başkanı seçiliyor. 
MAHMUT TANAL
(İstanbul) – Göreviniz ne sizin? 
BAŞKAN – Lütfen
oturun. 
MAHMUT TANAL
(İstanbul) – Gündeme niçin davet etmiyorsunuz?
BAŞKAN – Siz
karışmayın efendim. 
MEHMET MUŞ
(Devamla) – Belediye Başkanı seçilince burayı almak istiyor, burayı birleştirip
rezidans yapacak. 
BAŞKAN – Orada,
kürsüdeki konuşmaya karışmayınız. Sataşma olduğu…
MEHMET MUŞ
(Devamla) – Bu sefer, kendi şirketi üzerinden olursa…
BAŞKAN – Mehmet
Bey, bir dakika efendim, bir dakika…
Mahmut Bey,
değerli arkadaşlar; bir sataşma olduğunda…
MAHMUT TANAL
(İstanbul) – Sizin orada göreviniz ne? İç Tüzük’e davet edeceksiniz. 
BAŞKAN –
…talepte bulunursunuz, yoksa siz hatibin insicamını bozmayın lütfen.
GÖKCEN ÖZDOĞAN
ENÇ (Antalya) – Biraz önce sen duymadın mı, Kılıçdaroğlu “Milletvekili misiniz
siz?” dedi. Dinleyeceksin, dinleyeceksin Mahmut Tanal, istemiyorsan çık. 
BAŞKAN – Lütfen
karışmayın. İstediğiniz gibi konuşması olmuyorsa o size ait keyfiyet.
MAHMUT TANAL
(İstanbul) – Siz konuya davet edeceksiniz, orada korkuluk başı değilsiniz, İç
Tüzük’e bakacaksınız. 
BAŞKAN – Nasıl
efendim?
MAHMUT TANAL
(İstanbul) – İç Tüzük’e bakacaksınız siz orada. 
BAŞKAN – Ne
varmış İç Tüzük’te? 
MAHMUT TANAL
(İstanbul) – Ne varmış? Türkiye’nin gündemi belli. Bütçe bu mudur? 
GENÇLİK VE SPOR
BAKANI OSMAN AŞKIN BAK (Rize) – Dinleyelim arkadaşlar. 
BAŞKAN – Evet,
budur. 
MAHMUT TANAL
(İstanbul) – Türkiye’nin bütçesi bu mudur?
BAŞKAN – Onun
takdiri öyledir, size ne; size ne, bana ne. 
HİLMİ BİLGİN
(Sivas) – Dinle, dinle Mahmut. 
MAHMUT TANAL
(İstanbul) – Niye İç Tüzük yok? Nasıl bana ne? Siz orada ne iş yapıyorsunuz? 
BAŞKAN – Size
ne, bana ne. Üslubu içinde konuşuyor, karışmayın. 
HİLMİ BİLGİN
(Sivas) – Mahmut, rahatsız olma, dinle, gerçekleri öğrenirsin. 
MAHMUT TANAL
(İstanbul) – Göreviniz ne sizin? 
BAŞKAN –
Beyefendi, niye alınıyorsunuz? Lütfen, mehabeti bozmayın. 
Mehmet Bey,
sürenizi ona göre uzatacağım, lütfen konuşmaya devam ediniz. 
MEHMET MUŞ
(Devamla) – Sayın Başkan, Belediye Başkanı seçilince gözü bu 7 numaralı parsele
dikiyor, buraya gözünü dikiyor. Fakat kendi şirketi üzerinden yaparsa dikkat
çekeceği için başka bir şirketi devreye sokuyorlar, o şirketin ismi Büyük
Uzunlar İnşaat. Büyük Uzunlar İnşaatın ortaklık yapısına baktığınız zaman,
Ataşehir Belediyesinin İmar Komisyon Başkanı Ali Emrah Büyük yani Battal
İlgezdi’nin Komisyon Başkanı Ali Emrah Büyük ile Mehmet Ali Uzun ve Yusuf
Uzun’un yarı yarıya ortak olduğu bir şirket çıkıyor karşımıza, bu şirketi
akılda tutalım: Büyük Uzunlar İnşaat.
NİHAT YEŞİL
(Ankara) – Tuttuk, tuttuk. 
MEHMET MUŞ
(Devamla) – 7 numaralı inşaatta gecekondusu olan fakat tapusu olmayan birisi
var: Erol Yılmaz. Erol Yılmaz burada hak sahibi fakat tapusu yok, belediyeden
tapusunu alması gerekiyor. Gidiyor daha sonra belediyeye, müracaat ediyor,
diyor ki: “Ya, benim tapumu verin.” “Tamam, senin tapunu verelim.” diyorlar
fakat kendisi belediyeye bu hisse karşılığında 215 bin lira ödüyor, hemen bir
gün sonra bu hissesini 220 bin liraya Nuran Kahvecioğlu’na satıyor, bakın,
Nuran Kahvecioğlu. Nuran Kahvecioğlu kim, biliyor musunuz? 
TÜRABİ KAYAN
(Kırklareli) – 4 tane belediye başkanı niye istifa ettirildi, biraz da ondan
bahseder misin?
MEHMET MUŞ
(Devamla) – Nuran Kahvecioğlu, Uzunlar’ın amcasının kızı, ev hanımı, kocası
işçi emeklisi bir kadın. (AK PARTİ sıralarından “Allah Allah” sesleri) 
GÖKCEN ÖZDOĞAN
ENÇ (Antalya) – Nereden bulmuş o parayı?
MEHMET MUŞ
(Devamla) – Bu kadın, Erol Yılmaz’ın hisselerini satın alıyor. Erol Yılmaz’ın
hisselerini satın aldığı gün, Battal İlgezdi’nin sahip olduğu inşaat
şirketinden 2 tane daire Erol Yılmaz’ın üzerine yapılıyor. Aslında oradaki
satış muvazaalı, fiktif bir satış. Battal İlgezdi 2 tane daire veriyor, bunlar
adamın adına tescil ettiriliyor, bu kadın üzerinden yani “İzimiz belli
olmasın.” diye amcalarının kızını, ev hanımı, kocası işçi emeklisi birisini
bulup bunun üzerinden satış işini yapıyorlar. Bu yüzde 25’lik kısım yani Erol
Yılmaz’ın hissesi, bu Mehmet Ali Uzun ve Yusuf Uzun’un amcasının kızlarının
üzerine geçiyor. Geçtikten sonra -burada, bu 7 numaralı parselin yüzde 50’si
belediyenin- bunun üzerine kadın, belediyeye müracaat ediyor, diyor ki: “Bu
yüzde 50’yi bana satın.” Müracaat ediyor, doğrudan satışla, herhangi bir ihale
açılmadan buradaki yüzde 50’lik hisse Sayın Nuran Kahvecioğlu’na satılıyor. 
Şimdi, Erol
Yılmaz’ın yüzde 25’ini aldı, belediyenin doğrudan satış yöntemiyle yüzde
50’sini de satın aldı. Şimdi, ev hanımı, eşi işçi emeklisi biri 220 bin lira
Erol Yılmaz’a veriyor, 1 milyon 650 bin lira gibi bir rakam da belediyeye veriyor;
2 milyon lira gibi bir alış-satış işlemi var burada, onu söyleyelim. 
Peki, daha sonra
ne oluyor? Nuran Kahvecioğlu bu aldığı parselleri -yüzde 25 ve yüzde 50 var ya,
toplam yüzde 75- bu yüzde 75’i, değerli arkadaşlar, kime satıyor biliyor
musunuz? Büyük Uzunlar İnşaat AŞ’ye satıyor yani amcasının oğluna bu hisseleri,
yüzde 75’i devrediyor. Bu Büyük Uzunlar İnşaatın bir ortağını söyledim, Battal
Bey’in İmar Komisyonu Başkanı bunun ortağı. 
Değerli
milletvekilleri, burada az önce bir şey söylendi, Kılıçdaroğlu bu konuyla
alakalı dedi ki: “Burada soruşturma açıldı, kapandı, hiçbir şey bulunamadı.” O
soruşturma konusu, bu arkadaki muvazaalı işlemler değil arkadaşlar; o
soruşturma konusu, bu iki parseli hisselerini topladıktan sonra
birleştiriyorlar, tevhit yapıyorlar, o tevhitle alakalı bir şey, belediye bir
karar alıp yapmış, bu tevhitle alakalı bir soruşturma; ondan dolayı tevhide
bakmışlar uygun mu, kanuna uygun yapmışlar tevhidi ama arka tarafta belediyenin
hissesi olan araziyi nasıl üzerlerine geçirdiklerinin hikâyesi yeni ortaya
çıkıyor. 
Şimdi, değerli
milletvekilleri, daha sonra bu 9 ve 7 no.lu parseller birleştiriliyor ve
birleştirildikten sonra koca bir arazi oluyor ve burada İlgezdiler, Büyük
Uzunlar ve Yaşar Şahlanoğlu kat karşılığı inşaat sözleşmesi imzalıyorlar,
inşaatı da Büyük Uzunlar İnşaat yapıyor.
MUSA ÇAM (İzmir)
– İstanbul’u anlat, İstanbul’u anlat, Ankara’yı anlat, bırak orayı!
MEHMET MUŞ
(Devamla) – Ancak, bakın, değerli arkadaşlar, inşaat…
MUSA ÇAM (İzmir)
– İstanbul’u anlat, İstanbul’u! 1994’ten beri İstanbul’u yönetiyorsunuz! 
MEHMET MUŞ
(Devamla) – Arkadaşlar, inşaat yapı ruhsatı ve projelere aykırılıklar…
BAŞKAN – Mehmet
Bey, bir dakika, bir dakika…
MUSA ÇAM (İzmir)
– 1994’ten beri yönetiyorsunuz İstanbul’u!
MEHMET MUŞ
(Devamla) – Arkadaşlar, inşaat projeye aykırı bir şekilde yapılıyor.
BAŞKAN - Mehmet
Bey, Sayın Muş, bir dakika…
Değerli
milletvekilleri, burada söz alan kişi kendi partisinin görüşünü, kendi görüşünü
lütfen ifade etsin. Sayın Genel Başkan konuştular, o da bu konuyu ele aldı.
Bırakınız, o da kendi açısından baksın, bozmayın.
MUSA ÇAM (İzmir)
– Efendim, biraz heyecan katalım dedik, heyecan katalım dedik! Efendim,
heyecan, heyecan! Heyecan yok efendim, heyecan yok, yok! (AK PARTİ sıralarından
gürültüler)
BAŞKAN –
Yapmayın Musa Bey lütfen, lütfen müdahale etmeyin.
MEHMET MUŞ
(Devamla) – Havuzda heyecan var, havuzda heyecan var!
METİN KÜLÜNK
(İstanbul) – İzmir’e heyecan kat, İzmir’e! İzmir Büyükşehre heyecan kat!
Bornova’ya heyecan kat!
MUSA ÇAM (İzmir)
– Ruh yok, ruh, ruh!
BAŞKAN –
Efendim, size sıra geldiği zaman siz de ifade edersiniz, bir şey demeyin.
Mehmet Bey,
buyurun.
MEHMET MUŞ
(Devamla) – Sayın Başkan, sözleşme imzalanıyor ve burada inşaat yapılıyor,
projeye aykırı bir şekilde inşaat yapılıyor ve burada, bakın, kaçak havuz
yapılıyor buraya bir tane. Bakın, şu havuz kaçak. Bu havuz yok projede ve 1.500
metrekare ruhsatta olmayan inşaat alanı yapılıyor. Havuz yok, 1.500 metrekare
de ekstra inşaat alanı buraya yapıyorlar, burası kullanıma açılıyor ve herhangi
bir iskân sorunu burası yaşamıyor, iskânı hemen veriliyor değerli arkadaşlar. 
MUSA ÇAM (İzmir)
– Dersine çalışmamışsın sen, dersine çalışmamışsın. 
MEHMET MUŞ
(Devamla) – Burada vurgulanması gereken üç husus var: Bir, Battal İlgezdi’nin
bu işin arkasında olduğu ayan beyan ortadadır. 
İki, tevhit
yapılmadan ve belediye hisseleri satın alınmadan 9 no.lu parseldeki hissedar
Yaşar Şahlanoğlu’yla bu parselin birleştirilerek yapılacak inşaat için Büyük
Uzunlar kat karşılığı sözleşme imzalıyor, fecaat kısmı burası. Bakın, arkadaşlar,
7 no.lu parsel alınmamış daha. Büyük İnşaat geliyor -Yaşar Şahlanoğlu, bu
9’daki hisse sahibi- sıkıştırıyor. 7 no.lu parsel daha alınmadan burasının
tamamı birleştirilecek şekilde, tevhit olacak şekilde, bir arsa hâline
getirilecek şekilde sözleşme yapılıyor. Peki, bu 7 no.lu parselin alınacağını
nereden biliyorlar? İmar komisyonuna bunu kim söylüyor? Bu şirket gaybı biliyor
mu? Niçin başka ilçelerde değil de hep Ataşehir’de oluyor bu? Bunların
cevaplanması gerekiyor. 
KEMAL ZEYBEK
(Samsun) – Sen anlatamadın, anlatamadın. 
MEHMET MUŞ
(Devamla) – Bir diğeri, değerli milletvekilleri, bakın, projeye aykırılıklardan
dolayı kaçak havuz ve 1.500 metrekare fazla inşaat alanı yapılmış. Erol
Yılmaz’ın hissesi Nuran Kahvecioğlu’na sattığı gün Battal İlgezdi’nin
şirketinden 2 tane daire alıyor. Yani, satış hikâye, Battal İlgezdi’nin
Erguvan’daki sitesinden 2 tane daire Erol Yılmaz’a veriliyor. 
NİHAT YEŞİL
(Ankara) – Ülkeyi sattınız ülkeyi. 
MEHMET MUŞ
(Devamla) – Şimdi, burada, bu BUZ Rezidans’ta bayağı tanıdık var. FETÖ imamı
Erkan Karaarslan buradaki başroldekiler. 
METİN KÜLÜNK
(İstanbul) – Hangi işleri halletmiş?
MUSA ÇAM (İzmir)
– Metin Külünk bilir onu, Metin bilir. 
MEHMET MUŞ
(Devamla) – Battal İlgezdi’nin eşi burada, Sayın Kılıçdaroğlu’nun kızı burada,
evi var.
ÖZNUR ÇALIK
(Malatya) – Allah Allah!
MEHMET MUŞ
(Devamla) – Ataşehir Belediyesinin imar komisyon başkanı burada ve Tuncay
Ceylan, Kılıçdaroğlu’nun kardeşinin özel kalem müdürü (x) de
işin içerisinde. Bu hikâyenin diğer boyutu. 
KAMİL OKYAY SINDIR
(İzmir) – Kardeşi mi? Ne kardeşi ya, hangi kardeşi ya? Hangi kardeşi
Kılıçdaroğlu’nun?
MEHMET MUŞ
(Devamla) – Değerli arkadaşlar, bakın, şimdi ikinci hikâyeye geliyoruz. Erguvan
Barış Parkı… Bakın, bir taşla kuş katliamı yapılmış burada, kuş katliamı. Bir
taş atıyorlar, kuş katliamı yapmışlar. Bu parkın hikâyesi nedir, bilir misiniz?
Erguvan Konutlarının, bakın, şu konutların hepsi Battal İlgezdi’nin yaptığı
konutlar, bu konutlar… Erol Yılmaz’a daire verildi ya, buradan veriliyor ve bu
konutlar satılmıyor, satılmayan konutlar var. Bunun önüne bir park yapıyorlar.
Bu parkı niye yapıyorlar, biliyor musunuz? Konutların değeri artsın diye buraya
bir park yapılıyor ve bu park yap-işlet-devret modeliyle yapılacak. Şuraya iki
tane büfe, şuraya da iki tane kafeterya konuluyor ve bunun karşılığında
yap-işlet-devretle ihale ediliyor. 
MUSA ÇAM (İzmir)
– Ne oldu? Siz her yere koydunuz, her yere kafeterya yaptınız. 
MEHMET MUŞ
(Devamla) – İşin hikâyesi şurası değerli milletvekilleri… (CHP sıralarından
gürültüler)
NİHAT YEŞİL
(Ankara) – Melih Başkanı söyle, Melih Başkanı söyle.
MEHMET MUŞ
(Devamla) – Siz bağırın, Battal malı götürdü, siz bağırın. Genel Başkanınız
diyor ya “Mal nasıl götürülür iyi bilirim.” bakın, Battal da iyi öğrenmiş, iyi
mal götürüyor. (AK PARTİ sıralarından alkışlar) 
SEYİT TORUN
(Ordu) – Malı siz götürdünüz, bizde mal yok ki götürelim.
MEHMET MUŞ
(Devamla) - Şimdi, değerli milletvekilleri, ihale kararı alınıyor, bakın kimler
çıkıyor karşımıza. İhale kararı alındıktan on sekiz gün sonra yeni bir şirket
kuruluyor, şirketin ismi ne biliyor musunuz? BUZ İnşaat, BUZ; vardı ya konut,
hani kule, BUZ İnşaat’tan…
METİN KÜLÜNK
(İstanbul) – Hangi Buz?
MEHMET MUŞ
(Devamla) – Buzgate. 
İhale kararı
alındıktan sonra bu şirket kuruluyor, şirketin faaliyet konusu ne, biliyor
musunuz? İhaleye çıkılan amaç ile şirketin kuruluş faaliyet amacı aynı. Bu
kadar tesadüf olur mu? Peki, şirketin ortakları kim? Şirketin ortakları, hani
Uzunlar İnşaat vardı ya, Mehmet Ali Uzunlar ile Yusuf Uzunlar; bu iki kardeş
ile İmar Komisyon Başkanı Ali Emrah ben belli olmayayım diye dayısının oğlunu
ortak etmiş şirkete. 
ÜNAL DEMİRTAŞ
(Zonguldak) – Hiç kimse bir şey anlamadı bu anlattıklarından.
MEHMET MUŞ
(Devamla) - Bunlar ortaya çıktı. BUZ İnşaat ile Çizgi Yatçılık diye iki şirket
ihaleye giriyor. Burası, Bayındırlık Bakanlığının fiyatlarıyla hesaplanıyor,
4,5 milyon liralık bir bedel bulunuyor ve 4,5 milyon liralık bedel üzerinden
ihale ediliyor. 
MUSA ÇAM (İzmir)
– Bak, bu söylediklerine Süleyman Bey bile gülüyor.
MEHMET MUŞ
(Devamla) - Değerli milletvekilleri, ihale edildikten sonra adam diyor ki: “Ben
buraya yapacağım bu parkı.” Şu iki büfe ve iki kafeterya için aylık 3 bin lira,
senelik 36 bin lira kiraya anlaşıyorlar otuz yıllığına; bakın, aylık 3 bin
lira. Adam burayı bitiriyor, burayı bitirdikten sonra toplam bu dört tanesinin
büyüklüğünün olması gereken miktar 670 metrekare. Değerli milletvekilleri, 670
metrekare olması gereken inşaat alanı 1.500 metrekare olarak yapılıyor, 1.500
metrekare. Bir de buna “kış bahçesi” adı altında bir 1.500 daha ekliyorlar, 3
bin metrekare alan burada çıkıyor. İhale ediliyorken alan ne kadardı? 670
metrekare. Şimdi, işin ilginç tarafı, burası bittikten sonra belediye bir
Meclis kararı alıyor ve burayı içkili bölge ilan ediyor yani “Bu tesislerde içki
içilebilir.” diyor, iş bittikten sonra. 
MUSA
ÇAM (İzmir) – Günah, günah.
MEHMET
MUŞ (Devamla) – Peki, bunu niye yapıyor, biliyor musunuz? Bunların değerini
artırmak için ve bakıyoruz ki BUZ İnşaat -bakın değerli milletvekilleri, burası
çok önemli- burayı 3 bin liraya kiraladı ya, bakın, aylık 3 bin lira, yıllık 36
bin liraya kiraladığı yeri yıllık 1,5 milyon liraya başka birisine kiraya
veriyor. 
MUSA
ÇAM (İzmir) – Vah, vah, vah!
MEHMET
MUŞ (Devamla) – Buranın otuz yıllığını, arkadaşlar, burasını yıllık 36 bin
liraya almışlardı, 4,5 milyon liralık park yapıldı…
MUSA
ÇAM (İzmir) – Bak, Sayın Soylu gülüyor, Sayın Soylu gülüyor bunlara. 
MEHMET
MUŞ (Devamla) – …yıllık 1,5 milyon liraya burası alt taşerona ihale edildi. 
METİN
KÜLÜNK (İstanbul) – O da buz mu oldu? 
MEHMET
MUŞ (Devamla) – Bura buz kesti, bura buz kesti. 
METİN
KÜLÜNK (İstanbul) – Tuz mu oldu, buz mu oldu?
KEMAL
ZEYBEK (Samsun) – Anlatamıyorsun, anlatamıyorsun. 
MEHMET
MUŞ (Devamla) – Şimdi, değerli milletvekilleri, böyle bir sistem, hakikaten, eğer
Genel Başkan “Ben maliyeciyim, mal nasıl götürülür…” derse bunlar da böyle malı
götürüler. (AK PARTİ sıralarından alkışlar) 
Bu
arada burada imara aykırılıklar var. Normalde bunu ihale edemezler. İmara
aykırılıklar olmasına rağmen ihale ediyorlar. Büyükşehir Belediyesi tarafından
şikâyete konu oluyor bu mesele, bu imara aykırılıklar. Bunlara uyarı
yapıyorlar. Bunlar hiçbir uyarıyı, bakın, dikkate almıyorlar. 
KEMAL
ZEYBEK (Samsun) – Bu senin İçişleri Bakanlığı müfettişleri ne iş yapar? Ha, ne
iş yapar? 
MEHMET
MUŞ (Devamla) – Bakın, daha detay bir şey söyleyeyim. Sayıştay “Kamu zararı
var.” diye burada tespit yapıyor, Sayıştay “Kamu zararı var.” diye tespit
yapıyor. 
KEMAL
ZEYBEK (Samsun) – İçişleri Bakanı, İçişleri Bakanlığı müfettişleri ne iş yapar?

MEHMET
MUŞ (Devamla) – Belediye şirketin adına Sayıştayın belirttiği kamu zararı
miktarında tahakkuk yaptırıyor ve Sayıştaya diyor ki: “Bakın, biz tahakkuk
yaptırdık, bunu tahsil edeceğiz.”
KEMAL
ZEYBEK (Samsun) – 2009’da bu.
MEHMET
MUŞ (Devamla) – Bunun üzerine Sayıştay sorguyu kaldırıyor. Sayıştay sorguyu
kaldırdıktan sonra şirket itiraz ediyor. O tahakkuk yaptıkları rakamı iptal
ediyorlar yani burada Sayıştay da aldatılıyor. 
METİN
KÜLÜNK (İstanbul) – Bir taşla kaç kuş?
MEHMET
MUŞ (Devamla) – Sayın milletvekilleri, kuş katliamı, kuş katliamı, kuş. 
MUSA
ÇAM (İzmir) – Hayali ihracat yok mu, hayali ihracat? Hayali ihracat yok mu? 
MEHMET
MUŞ (Devamla) – Şimdi, bir diğer konu, değerli milletvekilleri, okul, okul.
Saydım ya bir, iki, bu üçüncüsü; dört var, bir de beş, havuz var.
MUSA ÇAM (İzmir)
– Külünk, hayali ihracat var mı?
METİN KÜLÜNK
(İstanbul) – Bekle, Bornova dosyası gelecek, bekle. Bornova geliyor, Bornova,
orada heyecan katarsın.
MUSA ÇAM (İzmir)
– Hayali ihracat varsa sen bilirsin, sen. Var mı hayali ihracat?
MEHMET MUŞ
(Devamla) – Şimdi, değerli milletvekilleri, bu okul 1918 ada, 2 parselde, imar
planında 1 emsalli konut alanı olarak görünüyor. Burada, Battal İlgezdi’nin
eniştesi Nurettin Şahin Balıkesir’de oturuyor, emekli. Bir de onun bacanağı
var, Özer Çetin Şenyurt. Şimdi, 4 milyon 700 bin liraya bu arazi satın alınıyor
fakat enişte hiç gelmiyor, vekâletname gönderiyor bacanağa. Bacanak bütün
işlemleri yüzde 50, yüzde 50 eniştenin ve kendisinin üzerine yapıyor, 4 milyon
700 bin liraya burayı alıyorlar. Burası satın alındıktan sonra bacanak
hisselerin tamamını, kendisindeki geri kalan yüzde 50’yi de enişteye devrediyor
ve arazinin tamamının sahibi enişte oluyor. Niye böyle bir şey yapıyorlar?
Burada izimiz belli olmasın diye yapılan bir uygulamadır değerli milletvekili
bu.
SALİH CORA
(Trabzon) – Tam bir Dallas dizisi.
MEHMET MUŞ
(Devamla) – Nurettin Şahin buranın tamamının sahibi olduktan sonra Ataşehir
Belediyesi meclis kararı alıp plan değişikliği yapıyor ve burayı özel okul
alanı yapmak istiyor. Büyükşehir Belediyesine yaptığı plan değişikliğini
gönderiyor. Büyükşehir Belediyesi bunu reddediyor, kabul etmiyor. Bakın,
arkadaşlar, öyle böyle değil ya, böyle bir şey yok yani.
İBRAHİM ÖZDİŞ
(Adana) – Allah Allah!
MUSA ÇAM (İzmir)
– Vay, vay, vay, vay!
MEHMET MUŞ
(Devamla) – Büyükşehir Belediyesi bunu kabul etmiyor ya, okul yapmak lazım.
Bunun üzerine, 1+1 konut ruhsatı veriyorlar buraya. 1+1 vermelerinin
sebebi, sınıf yapmak için. Bakın, inanın, bunlar şeytanın aklına gelmez, şeytan
korkar bunlardan.
MEHMET GÖKDAĞ
(Gaziantep) – Bizim aklımıza gelir!
MEHMET MUŞ
(Devamla) – Şeytanla karşılaşsalar yolunu değiştirir, gerçekten yolunu
değiştirir.
MUSA ÇAM (İzmir)
– Vay be, vay!
SEYİT TORUN
(Ordu) – Size mahsus, size!
MEHMET MUŞ
(Devamla) – Bakın, bunu yapıyorlar. Daha sonra CHP’li meclis üyeleri, Arif Sağ
ve arkadaşları, 9 CHP’li meclis üyesi savcılığa suç duyurusunda bulunuyor,
kendi arkadaşları, onların da vicdanı kaldırmıyor, “Yeter.” diyor.
MUSA ÇAM (İzmir)
– Ne güzel, bak, ne güzel. Var mı, sizde şikâyet eden var mı?
KEMAL ZEYBEK
(Samsun) – Ya Sayın Muş, yarın sen de olmayacaksın.
MEHMET MUŞ
(Devamla) – Savcılığa şikâyette bulunuyorlar.
Fakat bu arada
bir şey daha söyleyeyim size, gözden kaçmasın. Burada bacanak, enişte, bir de
yeğen var: Özkan Kınalı. Şimdi, araziyi enişte aldı, okul yapılacak ya, okulun
müteahhidi de yeğenin Yönetim Kurulu Başkanı olduğu Erguvan Teknik Grup İnşaat
AŞ, yeğen de bunun yönetim kurulu başkanı. Mal sahibi enişte, müteahhit yeğen,
okulu yapıyorlar. Okul yapılıyor, okul bitiyor. Bu sırada, bitmesine yakın
savcılık, soruşturması nedeniyle belediyeye diyor ki: “Belediye, buradaki imara
aykırılıkları bize bildir.” Belediye de diyor ki: “İmara aykırılıkları tespit
ettik, bunları yıktık.” Tutanak düzenleyip savcılığa gönderiyor. Savcılık da
bunun üzerine soruşturmayı takipsizlik kararı vererek kapatıyor. Yani burada
Sayıştay aldatılıyor, aynı şekilde savcılık da aldatılmış durumda. Peki daha
sonra ne oluyor?
MURAT EMİR
(Ankara) – Türk savcısı aldatılır mı, nasıl konuşuyorsun ya!
MEHMET MUŞ
(Devamla) – Daha sonra ne oluyor?
ENGİN ÖZKOÇ
(Sakarya) – Takipsizlik kararı veriliyor.
MEHMET MUŞ
(Devamla) – Böyle bir sahtekârlık yok arkadaşlar, böyle bir sahtekârlık yok;
yıkmadıkları şeyi yıktık gibi gösteriyorlar. Daha sonra ne oluyor biliyor musunuz?
Muhtemelen, savcılık soruşturma yapınca enişte sıkılıyor, “Ya, bu savcı
çağırıyor.” falan. 
KEMAL ZEYBEK
(Samsun) – FETÖ’cüdür o, ihraç edin o savcıyı!
MEHMET MUŞ
(Devamla) – 4 milyon 700 bin liraya aldığı, üzerine okul inşaatı yaptığı –bakın
şu okul ve arazisini- 5 milyon liraya, yeğeninin yönetim kurulu başkanı olduğu
Erguvan Teknik Grup İnşaata satıyor, 5 milyon liraya. Bakın, 4 milyon 700
arsaya veriyor, inşaat bitiyor, okulun inşaatı bitiriliyor, 5 milyona satıyor.
Adam o kadar bunalmış ki “Lanet olsun!” diyor. 
KEMAL ZEYBEK
(Samsun) – Ya, o savcıyı değiştirdiniz mi, o savcıyı? 
MEHMET MUŞ
(Devamla) – Özkan Kınalı da buraya ne yapıyor biliyor musunuz? 
KEMAL ZEYBEK
(Samsun) – Ya, o takipsizlik kararı veren savcıyı değiştirdiniz mi?
MEHMET MUŞ (Devamla)
– Burayı özel bir okula çok iyi paraya kiraya veriyor, çok iyi paraya. Mülkiye
müfettişleri soruşturma açınca belediye meclisinden yıkım kararı alıyor fakat
yıkım kararını hâlâ uygulamaya koymuş değil. Okul 2015’ten beri faaliyette.
Buradaki milletvekilleri bağırıyor, Battal götürüyor. (AK PARTİ sıralarından
alkışlar) 
KAMİL OKYAY
SINDIR (İzmir) – Ruhsatı kim vermiş okula, ruhsatı? Okula ruhsatı kim vermiş,
Millî Eğitim Bakanımız yok mu?
MEHMET MUŞ
(Devamla) – Şimdi, arkadaşlar, bakın, daha başka; Odakule 1-2, Odakule,
arkadaşlar, Odakule. Bu, inanın kimsenin aklına gelmemiştir. Guinness Rekorlar
Kitabı’na geçecek bir operasyon yapıyorlar burada. İnanın kimsenin aklına
gelmez. Burada yeğen yine devrede. Yeğenin yönetim kurulu başkanı olduğu
Erguvan Teknik Grup İnşaat ile başka bir şirket Suberk iki tane arsa alıyorlar.
Bir tanesi 1935 ada/1 parsel, öbürü 1936 ada/2 parsel. Fakat ruhsatları da ne
enteresansa peş peşe; bir tanesinin ruhsat numarası 0904, öbürünün ruhsat
numarası 0905. Bunlar arkadaşlar aynı proje, aynı anda yükseliyorlar, aynı
internet sitesinden satılıyorlar. Farklı iki şirket üzerinden görünmesinin
sebebi, iz kaybettirelim, fazla belli olmasın. Burada şöyle bir şey yapıyorlar
değerli arkadaşlar: Ruhsata aykırı bir şekilde, bakın şu ortalar var ya,
balkon, bakın şu ikisi balkon, bu 22 kat, bu da 20 kat ya da tersi de olabilir.
Şu ortalar balkon görünüyor ruhsatta fakat tamamen… Siz böyle balkon gördünüz
mü, kapalı balkon? Bakın, balkon nerede var? Şunlar balkon görünüyor. 
ENGİN ÖZKOÇ (Sakarya)
– Hakikaten, çok büyük bir olay o!
MEHMET MUŞ
(Devamla) – 20 ila 30 metrekare arasında bu balkonlar değişiyor. Bakın, 20 ila
30 metrekare arasında bu balkonlar değişiyor. Balkon diye bu yapılıyor, inşaat
bittikten sonra bunları odaya çeviriyorlar arkadaşlar. (CHP sıralarından “vay
be” sesleri) Yani, 1 artı 1 olan daireyi 2 artı 1; 2 artı 1 olan daireyi 3 artı
1; 3 artı 1 olan daireyi 4 artı 1…
ENGİN ÖZKOÇ
(Sakarya) – Vay, vay, vay…
MUSA ÇAM (İzmir)
– Balkonu mu kapatmışlar, balkonu mu? 
MEHMET MUŞ (Devamla)
– Arkadaşlar, ruhsatta bu balkon görünenler odaya dönüyor, belediye bunu
görmesine rağmen buranın iskânını hemen veriyor. Bakın, burası Ataşehir
Küçükköy...
MUSA ÇAM (İzmir)
– Ya, koskocaman kaçak saray yaptınız, İmar Kanunu’na aykırı yaptınız konuşmuyorsunuz
onu ya! 
MEHMET MUŞ
(Devamla) – Buralar arkadaşlar, metrekare birim fiyatları, öyle herkesin, her
babayiğidin alacağı yerler değil. Burada milyonlar dolaşıyor, milyonlar. (CHP
sıralarından gürültüler)
MUSA ÇAM (İzmir)
– Bravo! Bravo!
KEMAL ZEYBEK
(Samsun) – Yahu, 3-4 milyondan bahsediyor, “milyonlar dolaşıyor” diyor.
MEHMET MUŞ
(Devamla) – Burası, bu Odakule’nin hikâyesi. Peki, Odakule’nin hikâyesi bu
kadar mı? Odakule’nin hikâyesi bitmedi arkadaşlar. 
KEMAL ZEYBEK
(Samsun) – Belki de büyükşehrin sorumluluğu altındadır orası.
MEHMET MUŞ
(Devamla) – Enişte vardı ya, Nurettin Şahin, Odakule’den 5 daire Nurettin Şahin
alıyor. 1 tane daire Nurettin Şahin’in kızı, 1 tane de oğlu alıyor. Alabilir
ama her ne hikmetse yeğenin yaptığı inşaattan alıyor, başka yerden almıyorlar,
hep buradan.
ENGİN ÖZKOÇ
(Sakarya) – Vay be!
MEHMET MUŞ
(Devamla) – Özkan Kınalı da Yönetim Kurulu Başkanı olarak 1 daire de o alıyor.
Özkan Kınalı’nın amcası 1 tane daire alıyor, amcasının karısı da 1 daire alıyor
ve değerli arkadaşlar, ödemelerin tamamı da tapuda elden yapılıyor. 
MAHMUT TANAL
(İstanbul) – Meclis Başkanının tüm ailesi aynı binada oturuyor. Siz hepiniz
aynı binada oturmuyor musunuz? Oturuyorsunuz. Ne fark ediyor? Siz de hepiniz
aynı binada oturuyorsunuz. 
MEHMET MUŞ
(Devamla) – Şimdi, değerli arkadaşlar, bakın burada bir de havuz var, bakın
havuz. Bu havuzun hikâyesi çok enteresan, o sığmadığı için onu şimdi ekledim.
SEYİT TORUN
(Ordu) – Havuzu siz iyi bilirsiniz, havuzu.
MEHMET MUŞ
(Devamla) – Şimdi şu var ya, bakın, şurayı Battal İlgezdi yapmış. Burayı Battal
İlgezdi yapmış, 2009’dan önce buraya kaçak bir havuz koymuş.
MUSA ÇAM (İzmir)
– Jeotermal mi, jeotermal mi? Jeotermal havuz mu?
MEHMET MUŞ
(Devamla) – Battal seni soktuğu zaman bakarsın jeotermal mi, başka bir şey mi?
(AK PARTİ sıralarından alkışlar) 
Arkadaşlar, bu
havuzu Battal İlgezdi yapıyor, projede olmadığı için, kaçak olduğu için buraya
iskân alamıyor. Bakın nerenin üzerine yapmış? Şurası inşaat alanı, İSKİ’nin
kanalı geçiyor alttan. İSKİ hattının üzerine havuz yapmışlar. 
MUSA ÇAM (İzmir)
– Mehmet Muş, İstanbul Büyükşehir Belediyesi uyuyor mu, uyuyor mu bunlar
olurken? 
MEHMET MUŞ
(Devamla) – Muhtemelen suyunu da kaçak çekiyorlardır arkadaşlar İSKİ’nin
kanalından. Bu havuz… Battal İlgezdi, belediye başkanı olduktan sonra ilk işi
buranın iskânını vermek oldu. 
MUSA ÇAM (İzmir)
– İstanbul Büyükşehir Belediyesi uyuyor mu bütün bunların karşısında! 
MEHMET MUŞ
(Devamla) – Bakın, havuz -görüyor musunuz- İSKİ’nin kanalının üzerine yapıldı. 
MUSA ÇAM (İzmir)
– Büyükşehir Belediyesi ana belediye, bunları görmez mi? 
MEHMET MUŞ
(Devamla) – Ben, buradan İSKİ’ye de suyunu ölçmesini tavsiye ediyorum. Bu
havuzun suyunu oradan çekiyor olabilirler. Arkadaşlar, kaçak çekebilirler,
dikkat etmek lazım bunlara. 
Peki, hikâye bu
kadar mı? Hikâyenin devamı, arkadaşlar -bitme noktasına geliyor- tam bir
Dallas, tam bir Dallas arkadaşlar! Ben işin içinden çıkana kadar, inanın okuya
okuya işin içinden çıkana kadar akla karayı seçtim. 
KEMAL ZEYBEK
(Samsun) – Çıkamamışsın ki zaten, karıştırmışsın!
MEHMET MUŞ
(Devamla) – Böyle bir şey dünya üzerinde görülmüş değildir. 
Bakın
arkadaşlar, ne yazıyor?
MUSA ÇAM (İzmir)
– Sen bir doktora yap bu konuda, doktora yap, doktora! 
MEHMET MUŞ
(Devamla) – Sıradaki proje… Sıradaki proje ne? Sıradaki proje, 1900 ada 46
parsel… Battal İlgezdi’nin belediye başkanı olmadan önceki ortağı var, Ali
Aşgar Maraşlı... 
TÜRABİ KAYAN
(Kırklareli) – Biraz Man’a gel, Man’a gel! 
MEHMET MUŞ
(Devamla) – Ali Aşgar Maraşlı tarafından 2.750 Türk lirası bedelle Nurettin
Şahin’e yani enişteye burası satılıyor. Burası konut alanı arkadaşlar. Hemen
Battal İlgezdi burayı aldıktan sonra, enişteye geçtikten sonra ticaret alanına
burayı çevirmek istiyor, imar tadilatı yapmak istiyor. 
TÜRABİ KAYAN
(Kırklareli) – Man’a gel! 
MEHMET MUŞ
(Devamla) – Büyükşehre gönderiyor, büyükşehir buna onay vermiyor ve şimdi bu
ortaya çıktığı için artık bu bir daha ticari alan olamayacak. Bu da Battal’ın
son projesiydi, bunu hayata geçiremedi. 
KEMAL ZEYBEK
(Samsun) – Ne oldu şimdi, ne oldu orası, ne oldu? Kaçak mı orası yani; onu
söyle. 
MEHMET MUŞ
(Devamla) – Değerli milletvekilleri, bunları şunun için anlattım: Cumhuriyet
Halk Partisi hakeza iktidara gelirse nasıl Türkiye’nin tamamını
Ataşehir’leştireceğinin fotoğrafıdır bu. (AK PARTİ sıralarından alkışlar) 
ÜNAL DEMİRTAŞ
(Zonguldak) – Hiç kimse bir şey anlamadı bu anlattıklarından! 
MEHMET MUŞ
(Devamla) – Burası sadece bir ilçe belediyesinin yaptıkları değildir,
Cumhuriyet Halk Partisinin kimliğinin göstergesidir. Size aslında çok güzel bir
konuşma hazırlamıştım ama maalesef bu konuları anlatmak zorundayım, kamuoyunun
sağlıklı bilgi alması gerekiyor. 
MUSA ÇAM (İzmir)
– Mehmet Muş, bizi güldürdün, Allah da seni güldürsün! 
MEHMET MUŞ
(Devamla) – Bir diğeri: Bakın değerli milletvekilleri, iddia ortaya atıldı,
elinde kâğıtlar sağlanmak suretiyle bunlar bir iddia ortaya attılar, Man
Adası’nda hesap varmış! O hesapların evraklarını getirecekler arkadaşlar. Her
getirmediğiniz gün yalancısınız, iftiracısınız. (CHP sıralarından gürültüler)
(Mikrofon otomatik
cihaz tarafından kapatıldı)
BAŞKAN – Mehmet
Bey, sayın hatip, 3 dakikalık uzatma veriyorduk, iki de geçen vakitten dolayı,
beş dakika vaktiniz var.
MUSA ÇAM (İzmir)
– Üç dakika olmaz, bir saat verin Mehmet Beye, bir saat.
BARIŞ YARKADAŞ
(İstanbul) – Üç dakika yetmez arkadaşa.
MEHMET MUŞ
(Devamla) – Sayın Başkan, burada şunu ifade etmem gerekiyor: İddia ortaya
attılar. Bakın kul hakkından bahsediyorlar, haktan, hukuktan, ahlaktan
bahsediyorlar, burada kul hakkı yok mu? Burada ahlak nerede? Burada siyasi etik
nerede? Burada namus nerede? Namustan, ahlaktan, edepten bahsedenler,
neredesiniz? (CHP sıralarından gürültüler) Sayın Kılıçdaroğlu, bize hesap
soracağına, git Battal İlgezdi’ye hesap sor, Battal İlgezdi’ye hesap sor! Sen
bize hesap soramazsın! (AK PARTİ sıralarından “Bravo” sesleri, alkışlar) Hesabı
git Battal İlgezdi’ye bir sor, ondan sonra çık karşımıza. 
“Man Adası” diye
bir şey attılar ortaya. “Hesap var.” Hesapların evraklarını getirin arkadaşlar.
(CHP sıralarından gürültüler) O hesapların evrakları buraya gelecek. Kimin
hesabı varmış, onu getireceksiniz. Bir diğeri, o evraklar buraya gelecek,
gelmediği, bunları getirmediğiniz her gün yalancısınız, iftiracısınız. (AK
PARTİ sıralarından “Bravo” sesleri, alkışlar)
KAMİL OKYAY
SINDIR (İzmir) - Yok mu ettiniz yoksa evrakları?
MEHMET MUŞ
(Devamla) – Ne dediler? “Belli tarihlerde milyonlarca dolar gitti.” dediler.
Belgelerini getirebildiler mi? Getiremediler. Yalancıdırlar, müfteridirler! (AK
PARTİ sıralarından “Bravo” sesleri, alkışlar) Siyaset cellatlığı yapıyorlar.
Bunları getirip burada paylaşacaklar. (CHP sıralarından gürültüler) Ellerine
sıkıştırılan okumaktan aciz oldukları kâğıtları sallamak suretiyle ahlak
havarisi seçildiler. 
BARIŞ YARKADAŞ
(İstanbul) – Getirdik; niye reddettiniz araştırma önergesini?
MEHMET MUŞ
(Devamla) – Arkadaşlar, bunları getireceksiniz, burada milletle
paylaşacaksınız. Aynı şekilde, bakın, konuşmamın başında söyledim, eğer
arkadaşlar, bir genel başkan “Ben eski maliyeciyim, mal nasıl götürülür iyi
bilirim.” derse burada anlattığım tablolar ortaya çıkar. O zaman onun belediye
başkanı böyle mal götürür, onların tabiriyle, İmar Komisyonu Başkanı böyle mal
götürür. Namustan, hukuktan, ahlaktan, kul hakkından bahsedenler, bunun
hesabını sormadan konuşamazsınız bir daha. Bunların hesabını vereceksiniz. (CHP
sıralarından gürültüler)
Arkadaşlar,
bakın, burada dönen rakamlar, İSKİ’den misli misli fazladır. Burada dönen
rakamlar İSKİ’de dönenlerden misli misli fazladır. Bunlar, şimdi kul hakkı
değil mi? (CHP sıralarından gürültüler) Bunlar tüyü bitmemiş yetimin hakkına
girmedi mi? 
ÜNAL
DEMİRTAŞ (Zonguldak) – 292 kilo altının hesabını verin, altının! Nereye gitti o
altın? 
MEHMET
MUŞ (Devamla) - Belediyenin arazisinin nasıl alavere dalavereyle kendi
şirketlerinin üzerine geçirildiği belli değil mi? Başka arazi mi kalmadı orada?

ÜNAL
DEMİRTAŞ (Zonguldak) – Kimin cebine gitti o altın?
MEHMET
MUŞ (Devamla) - Okul yapacak başka yer mi yok orada? Neden orada yapıyorsunuz?
Değerli
milletvekilleri, dolayısıyla bunların hepsinin, Cumhuriyet Halk Partisi çıkıp
hesabını verecek. Vermediği her gün, bunlar arkadaşlar, kamuoyu tarafından
sorgulanacaktır ve şunu sakın unutmayın: Bu, Cumhuriyet Halk Partisinin küçük
bir örneğidir. Alimallah, bunlar bir iktidara gelirse var ya, ne Türkiye ortada
kalır ne memleket ortada kalır bunu unutmayın. (CHP sıralarından gürültüler)
Ayinesi iştir kişinin, lafa bakılmaz.
GÜLAY
YEDEKCİ (İstanbul) – Aynen öyle!
MEHMET
MUŞ (Devamla) - Ayinesi iştir kişinin, lafa bakılmaz değerli milletvekilleri. 
Sizleri
bunlarla meşgul ettiğim için kusura bakmayın. 
KADİM
DURMAZ (Tokat) – Meşgul ettiğinizin de farkındasın yani.
MEHMET
MUŞ (Devamla) - Bunları kamuoyunun bilmesi gerekiyor, milletin bilmesi
gerekiyor. Dolayısıyla bunları sizlerle paylaşmak istedim. (CHP sıralarından
gürültüler)
Aynı
şekilde, yurt dışına off-shore hesaplarına gönderilen paraların dekontlarını,
SWIFT’lerini getirecekler, Man Adası’ndaki hesapların dekontlarını da
getirecekler. Getirmeyen yalancıdır, müfteridir. 
HAYDAR
AKAR (Kocaeli) – “Paçalarından akıyor.” diyordu, o Soylu’ya sor, Soylu’ya! 
ORHAN
SARIBAL (Bursa) – Büyükşehir belediyesinin hesabını versin, ondan sonra… 
MEHMET
MUŞ (Devamla) - Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyoruz Sayın Muş. 
ORHAN
SARIBAL (Bursa) – Bursa Büyükşehir Belediyesi, kendi belediyesini ihbar
etmiştir. Savcıları ve Meclisi göreve çağırıyorum. 500 milyonun hesabını verin!
ENGİN
ALTAY (İstanbul) – Sayın Başkan…
BAŞKAN
– Engin Bey, buyurun siz.
ENGİN
ALTAY (İstanbul) – Sayın hatip konuşmasında kendisinden önce konuşma yapan
Genel Başkanımızın ortaya attığı iddiaların yalan olduğunu belirtmek suretiyle
ve Cumhuriyet Halk Partili bir belediyeyi açıkça karalamak suretiyle partimize,
grubumuza, hepimize sataşmıştır; söz talep ediyorum.
BAŞKAN
– Buyurun Sayın Altay.
ENGİN
ALTAY (İstanbul) – Hoşgörünüze sığınarak, bu kadar uzun sataşmaya, hakarete de
üç dakika talep ediyorum.
BAŞKAN – Engin
Bey, siz grup başkan vekili… Bu kadar tecrübe…
ENGİN ALTAY
(İstanbul) – Takdir sizin efendim.
BAŞKAN – Hayır,
takdir değil, beraber yürüteceğiz.
ENGİN ALTAY
(İstanbul) – İsteyenin bir yüzü, vermeyenin iki yüzü Sayın Başkan.
BAŞKAN – La
ilahe illallah. 
Her zaman… Neyse
bir başlayın da, bakalım.
Buyurun
Beyefendi.
V.- SATAŞMALARA İLİŞKİN KONUŞMALAR
1.- İstanbul Milletvekili Engin Altay’ın, İstanbul Milletvekili Mehmet
Muş’un 503 sıra sayılı 2018 Yılı Bütçe Kanunu Tasarısı ile 504 sıra sayılı 2016
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşması sırasında Cumhuriyet Halk Partisine ve CHP Grup Başkanına sataşması
nedeniyle konuşması
ENGİN ALTAY
(İstanbul) – Teşekkür ederim.
Zamanım az.
Evet, biz
iktidar olursak Türkiye’nin tamamını Ataşehir gibi yapacağız. (CHP sıralarından
alkışlar) Ataşehir’de yaptıklarımız, İçişleri Bakanlığının müfettişleri
tarafından… Orada biraz önce sayın grup başkan vekilinin ismini geçirdiği bütün
isimler… İsterse kendisine ve isteyen her milletvekiline devletin resmî
evraklarını… İçişleri Bakanlığı müfettişlerinin, İstanbul Büyükşehir Belediyesi
müfettişlerinin, Sayıştay denetçilerinin, cumhuriyet başsavcılarının,
Danıştayın ve yerel ilk derece mahkeme kararları burada. 
MEHMET MUŞ
(İstanbul) – Savcıya…
ENGİN ALTAY
(Devamla) – Yarım saat yalan söyledin buradan. Sana sataşmada bulunuyorum. (CHP
sıralarından “Bravo” sesleri, alkışlar)
Şimdi, biz
çağdaş bir kentin nasıl yaratılacağını Ataşehir’de ve birçok yerde gösterdik.
GÖKCEN ÖZDOĞAN
ENÇ (Antalya) – Buz cumhuriyeti, Buz cumhuriyeti, Buz cumhuriyeti olmuş orası.
ENGİN ALTAY
(Devamla) – Ama biz, benim gibi bir öğretmen olan Ziya İlgen’in nasıl milyoner
olduğunu, dolar milyoneri olduğunu beceremeyiz. (CHP sıralarından alkışlar) Biz
iktidara geldiğimizde emekli öğretmenleri dolar milyarderi yapamayız ama…
MEHMET MUŞ
(İstanbul) – Enişteyi yaparsınız, emekli enişteyi yaparsınız. 
ENGİN ALTAY
(Devamla) – Teker teker cevap veriyorum.
Ne var bu
gösterdiklerinde? İnanarak bir cümle söylersen devleti reddetmiş… 
ENGİN ÖZKOÇ
(Sakarya) – Balkonları kapatmışlar, balkonları, balkonları kapatmışlar.
MUSTAFA ELİTAŞ
(Kayseri) – Çok samimi bir şey anlattı, çok inanarak anlattı.
ENGİN ALTAY
(Devamla) – Burada Elitaş; vereyim sana bunların bir nüshasını, akşam evde oku.
MUSTAFA ELİTAŞ
(Kayseri) – Şimdi okurum.
ENGİN ALTAY
(Devamla) – Siz burada Battal İlgezdi’yi değil, aslında devleti
yargılıyorsunuz. Bu kadar müfettiş, bu kadar savcı, bu kadar Danıştay üyesi bu
kararları ne karşılığı almış olabilir? 
Buz Rezidans… 
(Mikrofon
otomatik cihaz tarafından kapatıldı) 
ENGİN ALTAY
(Devamla) - “Man” 3 harfli; “Buz” da 3 harfli; tek benzerlik bu.
GÖKCEN ÖZDOĞAN
ENÇ (Antalya) – Aa, ne kadar zekisin!
KEMAL ZEYBEK
(Samsun) – Ses yok, ses. 
ENGİN ALTAY
(Devamla) – Buz Rezidansı’nda Battal İlgezdi’nin kat karşılığı verdiği bir arsa
var, başka bir şey yok. 
BAŞKAN – Engin
Bey, toparlar mısınız lütfen.
ENGİN ALTAY
(Devamla) – Toparlayayım.
Burada Buz
Rezidans’la ilgili -Sayın Elitaş, buyurun- devletin belgesi, İçişleri
Bakanlığının, Danıştayın kararları var. 
Erguvan’da o kış
bahçesinin ruhsatını Battal İlgezdi vermedi, Kadir Topbaş verdi, evrakları
doğru oku, Kadir Topbaş verdi. (CHP sıralarından alkışlar) 
“Doğa Koleji”
diye on dakika konuştun, Allah’tan kork! Doğa Kolejinin hâlen iskânı yoktur ve
belediye başkanımız oraya 1 milyon TL ceza kesmiştir ve şimdi, sıkı dur, bu
bahsettiğin yerin ortaklarından birisi de AK PARTİ’li bir belediye başkanının
oğludur. (CHP sıralarından “Hayda!” sesleri, alkışlar) Orada bir pislik varsa
sizden. 
GÖKCEN ÖZDOĞAN
ENÇ (Antalya) – Kim o belediye başkanının oğlu, merak ettik. 
ENGİN ALTAY
(Devamla) - Aynı şekilde, Odakule’de de bir santim kaçak varsa gel ya sen ya
ben milletvekilliğini bırakalım, var mısın, var mısın? Bir santim… 
MEHMET MUŞ
(İstanbul) – Anlattım, anlattım. Hepsi kaçak. 
ENGİN ALTAY
(Devamla) - Ve gene sıkı dur, kaldı ki Odakule’nin de yüzde 50 hissedarı…
(Mikrofon
otomatik cihaz tarafından kapatıldı) 
ENGİN ALTAY
(Devamla) – …Cumhuriyet Halk Partili değil, Adalet ve Kalkınma Partili bir
belediye başkanının oğludur. (CHP sıralarından alkışlar) 
BAŞKAN – Evet,
Sayın Altay, teşekkür ediyorum. 
ENGİN ALTAY
(Devamla) - Tekrar söylüyorum: Kim devletin, bu milletin kör kuruşuna el
uzatmışsa, göz dikmişse Allah belasını versin. 
GÖKCEN ÖZDOĞAN
ENÇ (Antalya) – Amin.
ENGİN ALTAY
(Devamla) – Ve biraz önce 3 grup başkan vekiliyle Meclise bir evrak yolladık,
tezkere yolladık. Kemal Kılıçdaroğlu’nun kızının, oğlunun, damadının,
dünürlerinin mal varlıkları araştırılsın diye, bir komisyon kuralım diye teklif
ettik. Var mısınız, var mısınız, var mısınız? 
KEMAL ZEYBEK
(Samsun) – Ses versene Başkan. Başkan ses, ses.
ENGİN ALTAY
(Devamla) - Hükûmet üyelerinin tamamı için de aynı şeyi yapalım. Siz
yapmazsınız. Genel Başkanımızın mal varlığının araştırılma teklifine evet oyu
vermezsen Mehmet Muş, müfterisin, evet oyu vermezsen müfterisin! (CHP
sıralarından “Bravo!” sesleri, alkışlar)
Sayın Başkanım,
teşekkür ederim.
MEHMET MUŞ
(İstanbul) – Sayın Başkan… Sayın Başkan… 
MUHARREM ERKEK
(Çanakkale) – O paranın kaynağını açıkla Muş, kaynağını. 
BAŞKAN – Evet,
Sayın Bakanım… 
İÇİŞLERİ BAKANI
SÜLEYMAN SOYLU (Trabzon) – 60’a göre bir açıklama yapmak istiyorum. 
ENGİN ALTAY
(İstanbul) – Ben de isterim. 
HAYATİ TEKİN
(Samsun) – Sayın Muş’a on dakika ver, onda birini anlatamaz.
BAŞKAN – Buyurun
efendim. 
İÇİŞLERİ BAKANI
SÜLEYMAN SOYLU (Trabzon) – Sayın Başkanım, çok saygıdeğer milletvekilleri; 60’a
göre bir açıklama yapmak istiyorum.
HAYDAR AKAR
(Kocaeli) – Paçalarından akıyor, paçalarından! Paçalarından akıyor!
VELİ AĞBABA
(Malatya) – “Paçalarından akıyor.” dedin ya. 
(CHP
sıralarından sıra kapaklarına vurmalar)
BAŞKAN –
Arkadaşlar… 
Bir dakika,
Değerli Bakanım.
İÇİŞLERİ BAKANI
SÜLEYMAN SOYLU (Trabzon) – Biraz önce hatip… 
BAŞKAN – Bir
dakika, Sayın Bakanım. 
Efendim, niye
tahammül etmiyoruz? 
HAYDAR AKAR
(Kocaeli) – “Paçalarından akıyor.” dedi.
VELİ AĞBABA
(Malatya) – İçişleri Bakanı söylüyordu, “Paçalarından akıyor.” diyordu.
BAŞKAN –
Konuşalım, o fikrini söylesin, siz fikrinizi söyleyin, hepimizin üzüldüğü bir
konu bu rüşvet meselesi, bu suistimal meselesi, yolsuzluk meselesi, hepimizin
önlemek istediği bir hadise. Neden konuşmayalım, yapmayın, yapmayın; genel bir
konu bu.
TÜRABİ KAYAN
(Kırklareli) – Man adalarını niye konuşamadık burada? Niye konuşmadık? Man
Adası’nı niye konuşmuyoruz burada? Konuşturmak istiyorsanız hepsini konuşturun.

BAŞKAN –
Efendim, buyurun Sayın Bakan. 
VI.- AÇIKLAMALAR
1.- İçişleri Bakanı Süleyman Soylu’nun, İstanbul Milletvekili Engin
Altay’ın sataşma nedeniyle yaptığı konuşmasındaki bazı ifadelerine ilişkin
açıklaması
İÇİŞLERİ BAKANI
SÜLEYMAN SOYLU (Trabzon) – Sayın Başkanım, çok teşekkür ediyorum. 
Biraz önce
hatip, İçişleri Bakanlığının mülkiye müfettişlerinin bir iradesini
değerlendirince bir düzeltme yapmak durumundayım. Hepimiz siyaset yapıyoruz… 
HAYDAR AKAR
(Kocaeli) – Senin söylediğinin hiçbiri kabul olmaz. 
İÇİŞLERİ BAKANI
SÜLEYMAN SOYLU (Trabzon) – …ve bu ülkede bu ülkenin yarınlara daha esenlikle
gitmesini istiyoruz. 
HAYDAR AKAR
(Kocaeli) – Başka biri anlatsın, başka biri.
MALİYE BAKANI
NACİ AĞBAL (Bayburt) – Niye tahammül edemiyorsunuz? 
İÇİŞLERİ BAKANI
SÜLEYMAN SOYLU (Trabzon) – Şu anda, ifade etmek isterim ki ilgili belediyeyle
sadece bizdeki 32 soruşturma değil…
VELİ AĞBABA
(Malatya) – “AK PARTİ’nin paçasından yolsuzluk akıyor.” Öyle diyordu.
İÇİŞLERİ BAKANI
SÜLEYMAN SOYLU (Trabzon) – …onun ötesinde Anadolu Cumhuriyet Başsavcılığı
tarafından sürdürülen yaklaşık 5 soruşturma ve 2 kovuşturma vardır.
MEHMET GÖKER
(Burdur) – Nereden akıyordu? Yolsuzluk nereden akıyordu?
VELİ AĞBABA
(Malatya) – Paçadan.
MEHMET GÖKER
(Burdur) – Kimin paçasından?
VELİ AĞBABA
(Malatya) – AK PARTİ’nin paçasından.
MEHMET GÖKER
(Burdur) – Nereden akıyordu?
İÇİŞLERİ BAKANI
SÜLEYMAN SOYLU (Trabzon) – Bunlardan hiçbirisinin… Çok net söylüyorum, bir tek
-Sayın Muş anlattı- sadece 2013’te bir tevhitten dolayı, o da Danıştay falan
değil, savcılıklar da değil, biz soruşturma izni vermediğimizden dolayı dosya o
dönemde düştü. 32 tane tevhitle ilgili mesele…
NURETTİN DEMİR
(Muğla) – Niye vermediniz?
MEHMET GÖKDAĞ
(Gaziantep) – Niye vermediniz?
İÇİŞLERİ BAKANI
SÜLEYMAN SOYLU (Trabzon) – Ben sadece bir arkadaşınız olarak şunu söylüyorum.
Farklı partilerde olabiliriz, farklı düşünebiliriz, ne olursunuz bu işin
arkasında durmayın. Bak tekrar söylüyorum, ne olursunuz bu işin arkasında
durmayın. İçişleri Bakanlığının da bu konuda ortaya koymuş olduğu iradeyi de
değerlendirmeleri… Dönem dönem bizi arıyorsunuz, biz size bu belgelerin
içerisinde neler olduğunu teker teker de göndeririz. Bu işin arkasında durmak,
bizim aradığımız, istediğimiz ve arzu ettiğimiz Türkiye’den bizi uzaklaştırır,
sizleri uzaklaştırır. Kim hata yapmışsa, kim hırsızlık yapmışsa, kim rüşvet
almışsa… (CHP sıralarından gürültüler) 
KEMAL
ZEYBEK (Samsun) – Allah belasını versin.
İÇİŞLERİ
BAKANI SÜLEYMAN SOYLU (Trabzon) - …kim kendine sağlamışsa bilmenizi istiyorum
ki hep beraber bunun cezasını vermek bizim temel sorumluluğumuzdur. 
ÜNAL
DEMİRTAŞ (Zonguldak) – Zafer Çağlayan’ı yargılayalım o zaman.
İÇİŞLERİ
BAKANI SÜLEYMAN SOYLU (Trabzon) - Genel Başkanınızı yanıltmayın, bu işin
arkasından çekin. Benim size bu ülkedeki bir milletvekili olarak, bu işe iyi
bakmış bir insan olarak tavsiyemdir.
Sözüm
bu kadar, teşekkür ederim. (AK PARTİ sıralarından alkışlar) 
BAŞKAN
– Teşekkür ediyorum Sayın Soylu.
Engin
Bey… 
ENGİN
ALTAY (İstanbul) – Şimdi, Sayın Bakan, bizim… (CHP sıralarından gürültüler) Ya
arkadaşlar, ben konuşuyorum.
MUSTAFA
ELİTAŞ (Kayseri) – Önce kendi partililerini sustur. Bak, biz dinleyemiyoruz.
ENGİN
ALTAY (İstanbul) – Sayın Bakan çok gizemli bir ifadeyle “Bu işin arkasında
durmayın” sözleriyle, bizi izleyen vatandaşlarımızın ve Meclisin sayın
üyelerinin kafasında bir karışıklığa yol açtı. Bizim yanlış bir işin takipçisi
olduğumuz, bir suçu savunuyormuşuz algısını yarattı.
ÖZNUR
ÇALIK (Malatya) – Aynen öyle.
MUSTAFA
ELİTAŞ (Kayseri) – Tamam, meram anlaşıldı. 
ENGİN
ALTAY (İstanbul) - 60’a göre bir dakika ben de bir izah vermek zorundayım
efendim.
MUSTAFA
ELİTAŞ (Kayseri) – Kayıtlara geçti Sayın Başkan.
MUHARREM
ERKEK (Çanakkale) – Fetullah Gülen’in arkasında niye durdun sen?
2.- İstanbul Milletvekili Engin Altay’ın, İçişleri Bakanı Süleyman
Soylu’nun yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın Başkan, Sayın Bakan; bu dosyayı siz de biliyorsunuz,
ben de biliyorum. Birinci iddia, yakınlarına usulsüzlükle mal varlığı artışı.
2015’e 100609 no.lu soruşturma dosyasıyla takipsizlik verilmiş. Erguvan’da AK
PARTİ’li meclis üyeleri suç duyurusunda bulunmuş, soruşturmaya takipsizlik
verilmiş, itiraz edilmiş, reddedilmiş. Buz Rezidans’ta soruşturma iznine konu,
durum tespit edilemediği için Danıştaya gitmişsiniz, Danıştay da soruşturmaya
konu bir şey bulamamış. İmar kirliliğinde, en ele avuca gelir yanı budur: İmar
kirliğine neden olan yapıları niye yıkmadın? Buradan Battal İlgezdi’nin zaten
devam eden bir mahkemesi var. Devam eden bir mahkemesi varken ve Türkiye'deki 2
bin küsur belediye aynı durumdayken Ataşehir Belediyesine şuradan yaklaşmak,
kasıttır, art niyettir; Sarraf’ın itiraflarının, Man belgelerinin karşılığında
kamuoyunda bu şekilde bir algı yanıltmasıdır, bunu söylüyoruz.
Teşekkür
ediyoruz. (CHP sıralarından alkışlar) 
BAŞKAN –
Teşekkür ederim.
Değerli
milletvekilleri, malumuâliniz, milletvekillerinin muafiyetleri var, bunlar:
Cezai yönden dokunulmazlık, bir diğeri de kürsü sorumsuzluğu, masuniyeti. 
AHMET YILDIRIM
(Muş) – Ama bizim arkadaşlarımız orada konuştuğu için yargılanıyor.
BAŞKAN – Burada
kürsüde konuşan kişi istediği gibi konuşabilir, müdahale edilmez, tahammül
edilir. Yeri geldiğinde eğer kendisine bir sataşma varsa ona söz verilir. Eğer
söylediği yanlışsa hukuki yönden sorumsuzluk yoktur, mahkemeye kadar da
gidilir. Ama olduğunuz yerden eğer müdahale ederseniz ve bu müdahale her
taraftan, kendi partisinden olanlar ile öbür taraftakilerle çatışma olursa
yanlış bir intiba doğar.
HAYDAR AKAR
(Kocaeli) – Sayın Başkan...
BAŞKAN – Evet.
HAYDAR AKAR
(Kocaeli) – Süleyman Soylu’yu “AKP’nin paçalarından yolsuzluk akıyor.”
cümlesini ispata davet ediyorum Meclis olarak. Madem böyle bir iddiası var,
gelsin, burada açıklasın. Niye ters takla attığını, döndüğünü, dönek olduğunu
bir kez daha açıklasın. Merak ediyoruz, o gün “Paçasından yolsuzluk
akıyor." diyen bir insanın... 
EJDER AÇIKKAPI
(Elâzığ) – Otur yerine, terbiyesizlik yapma!
BAŞKAN – Haydar
Bey, buyurun, oturun.
İÇİŞLERİ BAKANI
SÜLEYMAN SOYLU (Trabzon) – Edepsizlik yapma! 
HAYDAR AKAR
(Kocaeli) – Hakkın yok senin orada...
BAŞKAN – Haydar
Bey, beyefendi, Kocaeli Milletvekilimiz Haydar Bey...
İÇİŞLERİ BAKANI
SÜLEYMAN SOYLU (Trabzon) – Edepsizlik yapma! Hayasızlık yapma!
BAŞKAN – Sayın
Bakan, lütfen... 
İÇİŞLERİ BAKANI
SÜLEYMAN SOYLU (Trabzon) – Edepsizler!
HAYDAR AKAR
(Kocaeli) – Ben demiyorum, sen diyorsun sen!
BAŞKAN – Bir
dakika Haydar Bey, lütfen... 
İÇİŞLERİ BAKANI
SÜLEYMAN SOYLU (Trabzon) – Hırsızın arkasında duruyorsunuz! Edepsizler!
Yazıklar olsun size!
HAYDAR AKAR
(Kocaeli) – Sen demiyor musun?
BAŞKAN – Beyefendi,
Haydar Bey, lütfen... Duymuyorsunuz herhâlde.
MEHMET
MUŞ (İstanbul) – Böyle bir usul yok. 
İÇİŞLERİ
BAKANI SÜLEYMAN SOYLU (Trabzon) – Dönek senin Genel Başkanındır! (CHP
sıralarından gürültüler) 
BAŞKAN –
Beyefendi, Haydar Bey, Sayın Sarıbal, lütfen…
METİN KÜLÜNK
(İstanbul) – Hepinizi teslim aldı. 
İÇİŞLERİ BAKANI
SÜLEYMAN SOYLU (Trabzon) – Dönek senin Genel Başkanındır!
ATİLA SERTEL
(İzmir) – Dönek sensin, döneksin sen!
İÇİŞLERİ BAKANI
SÜLEYMAN SOYLU (Trabzon) – Dönek senin Genel Başkanınındır! 
BAŞKAN – Haydar
Bey, lütfen, yerinize oturur musunuz.
ATİLA SERTEL
(İzmir) – Sen AKP’yi yerle bir ettin.
İÇİŞLERİ BAKANI
SÜLEYMAN SOYLU (Trabzon) – Engin Altay, Genel Başkanına sor, kaç tane parti
gezdi, kaç tane? Hiçbiriniz bilmiyorsunuz! 
BAŞKAN - Sayın
Bakanım, müsaade edin. 
ATİLA SERTEL
(İzmir) – AKP’ye “Yolsuzluk yaptı.” dedin, tamam mı?
BAŞKAN -
Arkadaşlar, yerinize oturun lütfen. 
ATİLA SERTEL
(İzmir) – “AKP yolsuzluk yaptı.” diyen sen değil misin? Yalan mı? (AK PARTİ ve
CHP sıralarından gürültüler) 
BAŞKAN -
Beyefendiler, sayın milletvekilleri; lütfen, yerinize oturur musunuz.
Değerli
arkadaşlarım, yine demin beyan ettiğim gibi…
ATİLA SERTEL
(İzmir) – Dönek!
METİN KÜLÜNK
(İstanbul) – İkide bir elinizi kaldırmayın be! Yeter be! 
BAŞKAN –
Efendim, birleşime on dakika ara veriyorum. 
Kapanma saati: 19.21
DÖRDÜNCÜ
OTURUM
Açılma
Saati: 19.32
BAŞKAN: İsmail KAHRAMAN
KÂTİP
ÜYELER : Mücahit DURMUŞOĞLU (Osmaniye), Mehmet Necmettin AHRAZOĞLU (Hatay)
-----0-----
BAŞKAN – Sayın
milletvekilleri, Türkiye Büyük Millet Meclisinin 34’üncü Birleşiminin Dördüncü
Oturumunu açıyorum. 
503 ve 504 sıra
sayılı Kanun Tasarılarının tümünün üzerindeki görüşmelere devam ediyoruz. 
IV.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887) ile Plan ve
Bütçe Komisyonu Raporu (S. Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı (1/861), 2016
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan
2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S. Sayısı: 504) (Devam)
BAŞKAN – Komisyon ve Hükûmet yerinde. 
Şimdi söz, Adalet ve Kalkınma Partisi Grubu adına
ikinci konuşmacı Bingöl Milletvekili Sayın Cevdet Yılmaz Bey’e aittir.
Buyurun Sayın Yılmaz. (AK PARTİ sıralarından alkışlar) 
Süreniz otuz dakikadır.
AK PARTİ GRUBU ADINA CEVDET YILMAZ (Bingöl) – Sayın
Başkan, değerli milletvekilleri; 2018 mali yılı bütçesi hakkında AK PARTİ Grubu
adına söz almış bulunmaktayım. Bu vesileyle 15 Temmuzda ikinci defa “gazi”
unvanı alan Meclisimizin tüm mensuplarını saygıyla selamlıyorum. 
Öncelikle bugün vefat eden İstanbul Ticaret Odası
Başkanı İbrahim Çağlar Bey’e Allah'tan rahmet diliyorum.
Konuşmamın hemen başında, 2018 yılı bütçemizin ekonomimize,
ülkemize, milletimize hayırlı olmasını temenni ediyorum. Başta Maliye
Bakanlığımız ve ekonomi yönetimi ile Plan ve Bütçe Komisyonu olmak üzere
hazırlık sürecinde görev alan, Meclis öncesinde ve Meclis sürecinde katkı sunan
herkese teşekkür ediyorum. 
Değerli milletvekilleri, Adalet ve Kalkınma Partisi
hükûmetlerinin aralıksız olarak sunduğu 16’ncı bütçeyi müzakere etmenin onurunu
yaşıyoruz. Bu durum, geçmişle mukayese edildiğinde ülkemizin nereden nereye
geldiğinin en açık göstergelerinden bir tanesidir. 16’ncı bütçe, siyasi
istikrar içinde sağlanan ekonomik istikrarın bir yansımasıdır. Bu başarı esas
itibarıyla bizlere destek vererek bugünlere gelmemizi sağlayan milletimizin
başarısıdır. Geçmişte birçok ekonomik kriz yaşayan halkımız, siyasi istikrar
olmadan ekonomik istikrar olamayacağını gayet iyi görmüştür. Milletimizin son
on beş yılda yapılan seçimlerde partimize ardı ardına zaferler yaşatarak siyasi
istikrarı pekiştirmesi, yüksek sürdürülebilir ekonomik büyümenin de önünü
açmıştır.
Değerli milletvekilleri, ekonomilerde öngörülebilirlik
son derece önemlidir. Geleceğe ilişkin belirsizlikler, yatırımlar başta olmak
üzere, ekonomik gelişmelerin önünde en önemli engellerden biridir. Bu anlayışla
yola çıkan hükûmetlerimiz ekonomide temel iki kavramı; istikrar ve güveni esas
almıştır. Bu iki kelime on beş yıllık başarımızın özeti, Türkiye ekonomisinin
büyük dönüşümünün anahtar kelimeleridir. Politikalarını şeffaf bir şekilde
halkımızla paylaşan partimiz belirsizlikleri azaltmış, öngörülebilirliği güçlendirmiştir.
Acil Eylem Planı’yla başlayan ve artık bir AK PARTİ klasiği hâline gelen bir
süreç her seçimde yaşanmıştır. Seçim beyannamesinde yazılan politikalar seçim
sonrası Hükûmet programına dönüştürülmüş, Hükûmet programları ise takvime
bağlanan eylem planlarıyla hayata geçirilmiştir. 
Değerli milletvekilleri, güven zor kazanılır, kolay
kaybedilir. AK PARTİ, tutamayacağı sözü vermeyen, insanımızı boş vaatlerle
aldatmayan, verdiği sözleri ise sıkı sıkıya takip eden bir anlayışla güveni
inşa etmiştir. AK PARTİ öncesi dönem, siyasete olan güven son derece düşük
düzeylere gerilemişti. AK PARTİ hükûmetleri, sadece bir partiye değil, topyekûn
siyaset kurumuna olan güveni artırmış ve böylece sivil siyasetin ve
demokrasinin zeminini sağlamlaştırmıştır. 
En son 900 bine
yakın alt işveren, kamuoyunda bilinen adıyla taşeron çalışanı ilgilendiren
konuda attığımız adımın da gösterdiği üzere, partimizin siyasi anlayışı aldanan
ve aldatan olmamak üzerine kurulmuştur, böyle de olmaya devam edecektir. Güven
veren politikalar sayesindedir ki 2002 yılında bütçe harcamaları içinde yüzde
43'ü aşan faiz ödemeleri yerine bugün yüzde 9 civarında faize pay ayıran,
ekonomik ve sosyal hedeflere hizmet eden bütçeler gelmiştir. Bütçe açıklarını
yüzde 11’lerden yüzde 1-2’lere çeken bu anlayış mali disiplinle başarılmıştır.
Aynı anlayış 2018 bütçemizin de temelini oluşturmaktadır. İyi yönetimle
kaynaklar rant yerine hizmete yönelmiş, akılcı kullanılan kaynakların ise
bereketi artmıştır. İktidara geldiğimizde 8,5 yıl olan kamu yatırımlarının
ortalama tamamlanma süresi, bu süreçte 3,7 yıla kadar inmiştir. Aynı dönemde
sağlanan güçlü düzenleyici çerçeveyle geçmişte kriz kaynağı olan bankacılık
sektörümüz farklı bir döneme girmiştir. Küresel krizde gelişmiş ülkelerde
bankalar batarken ülkemizde en küçük bir hasar oluşmamıştır. Bugün yüzde 17’ler
üzerinde sermaye yeterliliği ve 3 civarı takipteki alacaklarla bankacılığımız
sapasağlam ayaktadır. 
Katılım
finans başta olmak üzere İstanbul Finans Merkezi Projemiz kapsamında yeni
finansal araçlarla yolumuza devam ediyoruz. 2018 bütçe döneminde de aynı
anlayışla hareket edeceğiz. Ayakları yere sağlam basan politikalarla halkımıza
verdiğimiz sözleri hayata geçirmeyi ve kaynaklarımızı verimli kullanmayı
sürdüreceğiz.
Değerli
milletvekilleri, ekonomi ve bütçe, bizim için kuru rakamlardan ibaret değildir,
esas olarak insanımızın refahını artırmanın, geleceğini güvenle inşa etmenin
yollarıdır. Bütün politikalarında insanı esas alan Adalet ve Kalkınma Partisi,
kurulduğu günden itibaren ekonomiyi her zaman öncelikli bir alan olarak ele
almıştır. Ekonomik gelişme ile sivil ve demokratik siyaset anlayışını el ele
hayata geçiren Hükûmetimiz ekonomik alanda da, demokratik özgürlüklerde de
sessiz bir devrim gerçekleştirmiştir. Alt orta gelir seviyesinde olan ülkemiz,
2003-2016 yılları arasında gösterdiği performansla üst orta gelir grubuna terfi
etmiştir. Adalet ve Kalkınma Partisinin ekonomi politikaları başarılı olmuştur.
Bunun en açık kanıtı, halkın partimize artarak verdiği demokratik destektir.
Diğer
yandan ekonomik başarı, rakamlarla da ölçülebilir. Rakamsal açıdan ekonomide
başarıyı iki şekilde ölçmek mümkündür: Birincisi ülkenin geçmiş performansıyla
mukayese, ikincisi ise dünyanın performansıyla mukayesedir. 2003-2016 döneminde
ekonomimizin ortalama yıllık büyüme oranı yüzde 5,6 gibi yüksek bir seviyede
gerçekleşmiştir. 1990’lı yıllarda bu oranın 3,8 olduğu gerçeği dikkate
alındığında AK PARTİ’nin başarısı kendiliğinden anlaşılacaktır. Son on beş
yılda nüfusumuz 66 milyondan 80 milyona çıkarken gayrisafi yurt içi hasılamız
236 milyar dolardan 863 milyar dolara yükselmiş, kişi başı gelirimiz ise 3.500
dolar seviyelerinden 11 bin dolar seviyelerine tırmanmıştır. Aynı gelişmeleri,
ülkelerarası fiyat farklarını ortadan kaldırmak suretiyle mukayese yapma imkânı
veren satın alma gücü paritesiyle de görebiliriz. IMF verileriyle bakıldığında,
2002 yılında satın alma gücü paritesiyle 700 milyar dolar olan yurt içi
hasılamızın 2016 yılında 2 trilyon dolar seviyesine yükseldiği görülmektedir.
Satın alma gücüne göre kişi başı gelirimiz ise bu süreçte 25 bin dolar
mertebesine yaklaşmıştır. IMF, 2022’de Türkiye’nin satın alma gücüne göre
hasılasını 2 trilyon 750 milyar, kişi başına gelirini ise 32.500 dolar olarak
tahmin etmektedir. Türkiye 2016 yılında, nominal olarak dünyanın 17’nci, satın
alma gücüne göre 13’üncü büyük ekonomisi olmuştur. Hedefimiz, 2023 vizyonumuzu
hayata geçirerek ilk on büyük ekonomi arasında yerimizi almaktır. 
Geçmişte dünyada
kriz olmamasına rağmen ülkemizde krizler yaşanmış, AK PARTİ döneminde ise, küresel
krize, 15 Temmuz başta olmak üzere birçok hain müdahale girişimine rağmen
büyüme sürdürülmüştür. Küresel kriz, kelimenin tam anlamıyla ülkemizi teğet
geçmiş, diğer bir ifadeyle, Türkiye, dünyadan pozitif ayrışmıştır. Bunun bir
neticesi olarak, 2010-2016 döneminde ekonomimiz yıllık ortalama yüzde 6,7
büyüme kaydetmiştir. Başarımıza dünyayla mukayeseli baktığımızda da tablo
değişmemektedir. 2002-2016 döneminde dünya hasılasından aldığımız pay, nominal
olarak yüzde 0,7’den yüzde 1,1’e yükselirken satın alma gücü paritesiyle yüzde
1,3’ten yüzde 1,7’ye çıkmıştır. Aynı dönemde küresel ihracattan aldığımız pay
yüzde yarımlardan yüzde 1’lere yükselmiştir. Son on beş yılda satın alma
paritesiyle kişi başı gelirde Türkiye ile AB oranı yüzde 37’den yüzde 62’ye yükselmiştir.
Diğer bir deyişle, AB’yle aramızdaki 25 puanlık farklılık kapatılmıştır. 
Türkiye
hareketli bir hedef olan gelişmiş dünyanın ortalamalarına hızla yaklaşmıştır.
Aslında, gerçek anlamda güçlü ve bağımsız bir ülke olabilmenin yolu da bundan
geçmektedir. Elbette alınacak daha çok yolumuz var. Dünyada dengelerin
değiştiği, rekabetin yoğunlaştığı bir dönemden geçiyoruz. Yerimizde sayma
lüksümüz yoktur. Küresel ve bölgesel düzeyde yeni dengelerin ve çatışmaların
oluştuğu bir dönemde çok çalışmak ve güçlü olmak zorundayız. Alt orta gelir
liginden üst orta gelir ligine çıkmamız yetmez. Yeni hedefimiz, nominal olarak
12-13 bin dolar seviyelerini aşarak yüksek gelir ligine çıkmaktır. Bilgi ve
teknoloji üretmeden, bu bilgi ve teknolojiyle yerli ve millî ekonomi inşa
etmeden gerçek anlamda kalkınmış, katma değeri yüksek ekonomisi olan bir ülke
olamayız. Bu yönde, bu anlayışa uyarak millî gelir içinde araştırma ve
geliştirme harcamalarımızın payını yükselttik. 
AK PARTİ
döneminde nominal olarak AR-GE harcamalarımız 13 kattan fazla artmıştır. Yüzde
yarım civarında olan AR-GE’nin payı son verilere göre yüzde 1 seviyelerine
yükselmiştir. Amacımız, bu oranı hızla artırarak bilgi tabanlı bir ekonomiye
dönüşmek ve teknolojik girişimcilik ve yenilikçilikle sıçrama yapmaktır. Başta
enerji, savunma sanayisi, makine, petrokimya ve sağlık endüstrileri olmak
üzere, birçok alanda ithalata olan bağımlılığı azaltıcı hamlelerle daha düşük
cari açıkla büyüme sağlayan bir ekonomik yapı inşa ediyoruz. İnsansız hava
araçlarında teknolojiye öncülük yapan ülkelerden biri olmamız bu yeni dönemi
sembolize etmektedir. Elektrikli otomobilde attığımız adım da ekonomide yeni
bir sıçrama kararlılığında olan siyasetimizin somut bir yansımasıdır. Bugün
konuştuğumuz bütçenin temelinde yatan ve orta vadeli programda somut hedeflere
dönüştürülmüş olan anlayış da işte budur. OVP’de hedefimiz, 2020 yılında 83
milyona yaklaşan nüfusumuzla gayrisafi yurt içi hasılamızı 1 trilyon doların
üzerine çıkarmak ve kişi başı gelirimizi 13 bin dolardan yükseğe ulaştırmaktır.
Türkiye yeni bir hamle, yeni nesil reformlar ve politikalarla bunu yapabilecek
aşamaya gelmiştir. Yeter ki istikrarımız ve güven veren politikalarımızla
geleceğe dönük adımlarımızı atmaya devam edelim. 
Değerli
milletvekilleri, geçen on beş yılda AK PARTİ sadece rakamları değiştirmemiş,
ekonominin yapısını dönüştürmüş ve bünyemizi sağlamlaştırmıştır. Ne Türkiye
eski Türkiye ne de ekonomimiz eski ekonomidir. Bu nedenledir ki 2001 yılında
Anayasa kitapçığı fırlatıldığında ekonomik kriz yaşanırken 2016 yılında hain
bir darbe girişimine rağmen yüzde 3’ün üzerinde büyüme sağlanabilmiştir. Bugün
ilan edilen üçüncü çeyrek büyüme oranı çift haneli, yüzde 11,1 olmuştur. Bu
oranla ilk dokuz ayda ortalama büyümemiz yüzde 7’yi aşmıştır. Bu oran G20 içinde
en yüksek büyüme oranıdır. 2016 yılında ve 2017 ilk üç çeyreğinde sağlanan
büyümede hükûmetlerimizin zamanında ve doğru tedbirleri etkili olmuştur. Ancak
tüm bu tedbirlerin ötesinde, halkımızın, ülkemizin geleceğine ve Hükûmete
duyduğu güven, ekonomik kazanımlara yapılan tüm saldırıları ve algı
operasyonlarını boşa çıkarmıştır. Son dönemde reel ekonomide, büyümede,
istihdamda, ihracatta, sektörel gelişmelerde olumlu bir gidişat yaşanırken
finansal piyasalarda dalgalanmalar geçici bir etki oluşturmaktadır. Nitekim,
gerçekler algılara galip gelmekte, geçici etkiler ekonomik temeller karşısında
fazla bir anlam ifade etmemektedir. Ayrıca, ekonomik manipülasyonlara karşı
halkımızın ve ekonomimizin şerbetli olduğunu da unutmamak gerekir. Aziz
milletimiz saldırılara karşı direncini sadece 15 Temmuz gecesi yaptığı destansı
direnişle değil, 15 Temmuz sonrası süreçte de dosta düşmana göstermiştir. Bu
aziz millete bir kez daha şükranlarımızı sunuyoruz. 
Geçen yıl bu
zamanlar kriz tellallığı yapanlar fena hâlde yanılmış, ekonomimiz tüm
analistleri şaşırtan bir yüksek büyüme performansı sergilemiştir. Genel büyüme
performansının detayına bakıldığında tüm sektörlere yayılan bir gelişme
görülmektedir. Bu yüksek başarıyı sağlayan ihracatçımıza, sanayicimize,
KOBİ’lere, çiftçilerimize, turizmcimize, esnaf ve sanatkârımıza, tüm
çalışanlarımıza teşekkürü bir borç biliyoruz. 
Yıl sonu
itibarıyla 5,5 olan OVP rakamının oldukça üzerinde olmasını beklediğimiz
büyümenin ihracat ve yatırımlar kanalıyla desteklenmesi ayrıca sevindiricidir.
Özel sektör ve ihracat kanalıyla büyüyen ekonomimiz ciddi anlamda istihdam
üretmektedir. 2016 ve 2017 Ağustos dönemleri itibarıyla bakıldığında toplam
istihdamda 1 milyon 355 bin gibi son derece yüksek bir artış görülmektedir.
Kapsayıcı büyüme bakımından kritik olan kadın ve genç istihdamının artıyor
olması ayrıca sevindiricidir. İş gücüne katılım oranlarındaki hızlı artış
nedeniyle tek haneye henüz düşmemiş olan işsizlik oranını önümüzdeki yıllarda
kademeli olarak düşürmeyi ve 2023 perspektifinde yüzde 5’lere yaklaştırmayı
öngörüyoruz. OVP çerçevesinde ise 2018-2020 döneminde yıllık ortalama yüzde 5,5
büyümeyi ve 3 milyondan fazla istihdam sağlayarak özellikle gençlerimiz ve
kadınlar için çok daha olumlu bir noktaya ulaşmayı hedefliyoruz.
Değerli milletvekilleri,
AK PARTİ döneminde alt orta gelirden yüksek orta gelire geçiş yapan ekonomik
yapımız insani kalkınma ve kapsayıcı büyüme bakımından da büyük mesafeler
almıştır. Birleşmiş Milletler İnsani Gelişme Endeksine göre ülkemiz yüksek
insani gelişme kategorisindeki ülkeler arasındadır. Bu endeks ekonomik refahın
yanı sıra eğitim ve sağlıkta sağlanan ilerlemelerle hesaplanmaktadır. Son on
beş yılda ekonomide, eğitimde ve sağlıkta elde edilen büyük dönüşümlerle
Türkiye önümüzdeki yıllarda en yüksek insani gelişme sağlayan ülkeler arasına
girmeye aday konumdadır. Sağlıkta devrim yaşanmış, hizmetlere erişimde OECD
ortalamaları aşılmıştır. Yeni nesil geçmişe göre yaklaşık 2 kat örgün eğitimle
yetişmektedir, bunun sonuçlarını gelecekte çok daha iyi göreceğiz. Adalet ve
Kalkınma Partisi, tüm politikalarını insan odaklı bir anlayışla
şekillendirmekte, “İnsanı yaşat ki devlet yaşasın.” zihniyetini hayata
geçirmektedir. Sadece bugünkü nesil için değil, nesiller arası adalet de temel
amaçlarımız arasındadır. Kaynakları verimli kullanmayı ve gelecek nesillere
emaneti devretmeyi olmazsa olmaz görüyoruz. Bu kapsamda güçlü çevre
politikalarını genel kalkınma stratejimizin entegre bir unsuru olarak ele
alıyoruz. 
Değerli
milletvekilleri, bizim anlayışımız büyümek ve büyümenin nimetlerini tüm topluma
adaletle dağıtmaktır, sosyal adalet vazgeçilmez düsturumuzdur. Türkiye, son on
beş yılda büyümeyi hızlandırırken enflasyonu düşüren ve gelir dağılımını
iyileştiren nadir ülkelerden biri olmuştur. 1990-2002 döneminde ortalama enflasyon
yüzde 71 olmuşken 2002-2016 döneminde bu oran yüzde 9 seviyesinde
gerçekleşmiştir. Enflasyondaki bu düşüş sadece ekonomik öngörülebilirliği
artırmamış, aynı zamanda sabit ve dar gelirli kesimleri büyük bir yükten
kurtarmıştır. Çalışan kesimler hiçbir zaman enflasyona ezdirilmemiş, asgari
ücret başta olmak üzere tüm ücret göstergeleri reel olarak artmıştır. Sadece
asgari ücretten bir örnek vermemiz gerekirse iktidara geldiğimizde 184 Türk
lirası olan net asgari ücret 2017 Temmuzunda 1.404 lira olmuştur. Reel olarak,
enflasyondan arındırılmış olarak artış yüzde 111 seviyesindedir. 
Kur başta olmak
üzere son dönemlerde çeşitli dönemsel etkilerle çift haneye çıkan enflasyonun
aralık ayından başlayarak düşüş trendine girmesini ve 2018 yılında önemli oranda
gerilemesini bekliyoruz. AK PARTİ döneminde elde ettiğimiz bu önemli
kazanımımızı para ve maliye politikalarımızla ve yapısal tedbirlerle korumaya
kararlıyız. Gelir dağılımında Gini katsayısı iyileşirken mutlak yoksulluk
göstergelerinde de son derece çarpıcı bir düşüş yaşanmıştır. 2002 yılında 66
milyon olan nüfusumuzun yüzde 30’dan fazlası günlük 4,3 doların altında bir
harcamayla yaşamını sürdürürken bu oran 2015 yılında, 78 milyonluk Türkiye’de
yüzde 1,6’ya gerilemiştir. 20 milyonun üzerinden 1,2 milyonlara inen bir
nüfustan bahsediyoruz. Önümüzdeki yıllarda 1 dolar ve 2,15 dolarda olduğu gibi
4,3 dolar altı harcama yapan nüfusu da inşallah sıfırlayacağız. Böylece, mutlak
yoksulluk sorununu çözmüş bir ülke olarak, gelişmiş ülkelerde olduğu gibi
sadece göreli veya nispi yoksullukla mücadele eden bir ülke konumuna
yükseleceğiz. 
Okul öncesi
eğitimden her ilde üniversiteye, bedava kitaptan dar gelirli ailelerin
çocuklarına nakit desteğine, burs artışından ücretsiz üniversiteye, yurt
yapımından kontenjan artışına kadar eğitimin her kademesinde büyük bir dönüşüm
yaşanmıştır. Sağlıkta çileler bitmiş, kurumlar ve hizmet birimleri entegre
edilmiş, sosyal güvenlik şemsiyesi tüm toplumu kapsamaya başlamıştır. Koruyucu
hekimlikten şehir hastanelerimize kadar sessiz bir devrim yaşanmıştır. Bütçede
eğitimin birinci olması, sağlığa ayrılan payın artması bir tesadüf değildir.
Lafla değil, gerçek anlamda sosyal devlet olma anlayışının bir yansımasıdır. 
Değerli
milletvekilleri, Avrupa dâhil birçok ülkenin halkı daha uzun yıllar ağır borç
sorununun bedelini ödemeye devam edecektir. Bugün, kamu borcunun gayrisafi yurt
içi hasılaya oranı OECD’de yüzde 113, avro bölgesinde yüzde 91, gelişmekte olan
ülkelerde yüzde 47, ülkemizde ise yüzde 28 seviyesindedir. Yanlış politikaların
faturasını sonuçta halk ödemektedir. Birçok ülke, küresel krizle büyüyen borç
yükünün altında sosyal hakları kısıtlarken ve sosyal destekleri azaltırken,
bırakın maaş artışını maaşları ve ikramiyeleri düşürürken, Türkiye, ekonomik
büyümesiyle birlikte sosyal harcamalarını da artırmaya devam etmiştir. Çok
şükür, biz, halkımıza bir bedel ödetmedik; tam aksine, refahı artırmaya devam
ettik. İşçimize, memurumuza, çiftçimize, esnafımıza bu sayede belli destekleri
sunabilmekte ve insanımızın yaşam kalitesini artırıcı yatırımlara devam
edebilmekteyiz. 
2002 yılında o
dönemki düşük gayrisafi yurt içi hasılasının yüzde 13,3’ü olan toplam sağlık
harcamalarının millî hasılaya oranı 2016 yılında yüzde 17’lere kadar
yükselmiştir. Sosyal bünyemize yaptığımız bu yatırımlar sadece sosyal refahı
artırmamakta, aynı zamanda beşerî sermayemizi güçlendirmektedir. Güçlenen
beşerî sermayemiz ise uzun vadeli kalkınmamızın en büyük teminatıdır. 
Sayın Başkan,
değerli milletvekilleri; Türkiye, bilgi tabanlı teknoloji üreten bir ekonomi
olma yolundadır. Savunma sanayisinden sağlığa, kimya ve petrokimyadan bilişim
teknolojilerine kadar çok çeşitli sektörlerde önemli bir dönüşüm yaşanmaktadır.
Sanayi başta olmak üzere, tüm sektörlerde dijital dönüşüm temel önceliklerimiz
arasındadır. Türkiye, yüksek katma değerli yerli ve millî bir ekonomiyi esas
itibarıyla sağlıklı ve iyi yetişmiş genç nüfusuyla başaracaktır. Eşsiz
coğrafyamızı ve tarihî mirasımızı dinamik nüfus yapımızla birleştirerek
hedeflerimize yürümeye devam edeceğiz. Yeniliğin ve girişimciliğin hâkim
olacağı yeni dönemde ekonomide yeni sıçrama insan potansiyelimizin harekete
geçmesiyle sağlanacaktır. 
Şu noktanın
altını özellikle çizmek istiyorum: Türkiye, zenginleşmeden yaşlanan bir ülke
olmamalıdır, olmayacaktır. Bu durum, birçok gelişmekte olan ülkenin karşı
karşıya kaldığı en büyük risktir. Bu tuzağa düşmeden, içinden geçmekte
olduğumuz demografik fırsat penceresini iyi değerlendireceğiz. Bir yandan
nüfusumuzun yapısını korumaya dönük tedbirler alırken, diğer yandan bu genç nüfusu
daha donanımlı bir şekilde geleceğe hazırlıyoruz. Gençlerin, sadece çalışan
olarak değil, yenilikçi ve girişimci bireyler olarak ekonomik geleceğimizi inşa
edeceklerine inanıyoruz.
Değerli
milletvekilleri, 2023 ve ötesine geçen hedeflerimizi sadece belli yöreler ve
illerin performansıyla da sağlayamayız. Tüm yörelerimizi içine alan kapsayıcı
büyüme anlayışımız 81 ilin potansiyelini harekete geçirmeyi gerektirmektedir.
Bu anlayış sayesindedir ki AK PARTİ iktidara geldiğinde toplam kamu
yatırımlarından sadece yüzde 20 civarında pay alan GAP, DAP, KOP ve DOKAP
bölgelerindeki illerin payı yüzde 30’un üzerine çıkarılmıştır. Temel
altyapıları, eğitim ve sağlık hizmetlerini tüm ülkeye yayan bu anlayış, fırsat
eşitliğini sağladığı gibi, topyekûn kalkınmamızın da zeminini güçlendirmiştir.
Duble yollardan ve raylı sistemlerden havalimanlarına, eğitim ve sağlık
tesislerinden üniversitelere, KÖYDES ve SUKAP programlarından spor
altyapılarına kadar her alanda sağlanan ilerlemeler halkımızın gündelik
hayatına köklü değişiklikler getirmiştir. Hiçbir ilimiz veya bölgemize biz bir
yük olarak bakmıyoruz, bilakis bütün bölgelerimizi büyük bir varlık ve değer
olarak görüyoruz. Terör ve güvenlik endişelerinin azaldığı bir ortamda, özel
kesim yatırımlarının da hız kazanmasıyla özellikle doğu ve güneydoğu
yörelerimizde çok daha hızlı bir üretim ve istihdam artışı bekliyoruz. 
Değerli
milletvekilleri, 16 Nisan halk oylamasıyla milletimiz ülkemiz için yeni bir
rota çizmiştir. 2019 yılında hayata geçecek Cumhurbaşkanlığı hükûmet sistemi
sadece yönetimde bir reform değildir, bu sistem yeni kalkınma modelimizin de
siyasi ve yönetimsel zeminini oluşturacaktır. İstikrarı kalıcı kılan ve
kurumsal garanti altına alan, reformlara hız veren, karar alma süreçlerini
etkin hâle getiren ve belirsizlikleri azaltan yeni yönetim modelimiz daha hızlı
ve nitelikli bir kalkınma sürecini başlatacaktır. Vesayetçi yapılardan
uzaklaşan ülkemiz, bir daha 15 Temmuz gibi ihanetlerle karşılaşmayacaktır.
Uluslararası güç odaklarının maşası olan hain FETÖ ve diğer terör örgütleriyle
kararlı bir şekilde devam edeceğimiz mücadeleyle gelecek nesillere çok daha
güçlü bir Türkiye’yi emanet edeceğiz. 
Geçmişte bir
yılı bile öngörülemeyen Türkiye’den, gelecek nesillere uzanan vizyonu olan bir
ülkeye ulaşmış durumdayız. 2023, 2053 ve 2071 yolunda her yıl biraz daha fazla
mesafe alacağız. Ne yaptığını bilen, gelecek vizyonu ve planı olan, kararlı ve
tecrübeli bir yönetimle geleceğe yürüyeceğiz. Türkiye, birlik ve beraberlik
içinde, güven ve istikrarla dünyada hak ettiği konuma yükselecektir.
Hükûmetlerimiz milletle el ele, ekonomisine ve geleceğine yapılacak tüm
saldırıları doğru ve akılcı politikalarla boşa çıkarmaya devam edecektir. 
Önümüzdeki
dönem, Türkiye’miz için yeni bir hamle dönemi, ekonomide yeni bir sıçrama dönemi
olacaktır. Yüksek gelir ligine yükselmiş ve en yüksek insani gelişmeyi sağlamış
bir ülke olma yolunda kritik bir eşiğe gelmiş durumdayız. Ekonomiden sosyal
politikalara, teknolojiden demokrasiye, çevreden şehirleşmeye, her alanda
gelişmenin devam edeceği bir gelecek inşa edilecektir. 
Önümüzdeki
dönem, değişim, demokrasi ve reform dönemi olacaktır. Güçlü ve kararlı liderlik
ile tecrübe birikimini birleştiren ülkemiz dünyada çok daha farklı bir konuma
yükselecektir. Tüm engelleme çabalarına rağmen, diğer bazı yükselen
ekonomilerle birlikte, 21’inci yüzyıl, 80 milyon milletimizle Türkiye’nin
yüzyılı olacaktır. 
Bu düşüncelerle
konuşmama son verirken bütçemizin ülkemiz, milletimiz için hayırlı olmasını
diliyorum ve bütün Meclisimizi saygıyla selamlıyorum. (AK PARTİ ve Bakanlar
Kurulu sıralarından alkışlar) 
BAŞKAN –
Teşekkür ediyorum Sayın Yılmaz. 
Şahıslar adına,
lehinde olmak üzere ilk söz Isparta Milletvekili Sayın Süreyya Sadi Bilgiç
Bey’e aittir. 
Buyurun Sayın
Bilgiç. (AK PARTİ ve Bakanlar Kurulu sıralarından alkışlar)
Süreniz on
dakika. 
SÜREYYA SADİ
BİLGİÇ (Isparta) – Sayın Başkan, değerli milletvekilleri; 2018 Yılı Merkezî
Yönetim Bütçe Kanunu Tasarısı ile 2016 Yılı Merkezî Yönetim Kesin Hesap Kanunu
Tasarısı’nın lehinde şahsım adına söz almış bulunuyorum. Bu vesileyle Gazi
Meclisi ve ekranları başında bizleri izleyen değerli vatandaşlarımızı saygıyla
sevgiyle ve hürmetle selamlıyorum.
Demokratik bir
olgunlukta her türlü görüş, öneri ve eleştirinin dile getirildiği müzakerelerde
bir yandan 2018 yılı bütçesi ele alınırken diğer yandan 2016 yılı kesin hesap
denetimi gerçekleştirilmiştir. Bu süre zarfında bütçe ve kesin hesabın Komisyon
görüşmelerine katkı sunan başta Sayın Maliye Bakanımız olmak üzere tüm
bakanlarımıza, Plan ve Bütçe Komisyonu üyelerimize, milletvekillerimize, Meclis
Bütçe Başkanlığımıza ve bakanlıklarımızın bürokratlarına teşekkürlerimi
sunuyorum.
Sayın Başkan,
değerli milletvekilleri; bugün AK PARTİ hükûmetlerinin 16’ncı bütçesini
görüşürken milletimize hizmet yolunda sanki ilk bütçemizmiş gibi heyecanlıyız.
Bugüne değin hazırladığımız bütçelerle ülkemiz son on beş yıl içinde çok büyük
yatırımlara ve köklü reformlara sahne oldu, büyük Türkiye yolunda ciddi bir
kalkınma hamlesi gerçekleştirildi. Vatandaşlarımızın çok daha müreffeh, çok daha
huzurlu ve güvenli bir ülkede yaşaması için ekonomik, sosyal, insan hakları,
özgürlükler, demokratikleşme gibi pek çok alanda gerçekleştirdiğimiz reformlar
ülkemizin önünü açtı, gücünü artırdı. Bu çerçevede, 5018 sayılı Kamu Malî
Yönetimi ve Kontrol Kanunu, 6085 sayılı Sayıştay Kanunu, 5510 sayılı Sosyal
Sigortalar ve Genel Sağlık Sigortası Kanunu, Bankacılık Kanunu, Sermaye
Piyasası Kurulu Kanunu, Finansal Kiralama ve Faktoring Kanunu, Bireysel
Emeklilik Kanunu, Bilgi Edinme Kanunu, Kamu Görevlileri Etik Kurulu Kanunu,
Kamu Denetçiliği Kurumu Kanunu gibi pek çok kanunu çıkararak bu reformların
altyapısını oluşturduk. Ayrıca, son dönemde Teknoloji Geliştirme Bölgeleri
Kanunu, Serbest Bölgeler Kanunu ve teşviklere ilişkin kanunlar revize edilmiş,
bireysel emeklilik sistemine otomatik katılım ve taşınır teminatına ilişkin
düzenlemeler de yasalaştırılmıştır. Üretimi, talebi, istihdamı ve ihracatı
desteklemeye yönelik uyguladığımız politikalar ekonomimizin hızla
toparlanmasını sağlamıştır. Özellikle işletmelerin finansmana erişiminin
kolaylaştırılması için Kredi Garanti Fonu kaynaklarının ve etkinliğinin
artırılması bu toparlanmada büyük rol oynamıştır. 
Evet, 6085
sayılı Sayıştay Kanunu’yla birlikte ne oldu? Sayın Kılıçdaroğlu da konuşmasında
“Devletin bütün kurumları denetlenmeli.” dedi. Doğru, daha önce yani mülga 832
sayılı Sayıştay Kanunu öncesindeki kırk dört yıla baktığınızda, Meclise sadece
düzenli olarak genel uygunluk bildiriminin gönderildiğini görüyoruz. Kırk dört
yılda Meclise gönderilen ortalama rapor sayısı sadece 3 arkadaşlar. Peki, son
yedi yılda, 2010’dan bu yana yani 6085 sayılı Kanun’dan sonra ne oldu? Toplam
923 tane rapor Meclise gönderilmiştir. Dış denetim genel değerlendirme raporu,
faaliyet genel değerlendirme raporu, mali istatistikleri değerlendirme raporu
ve genel uygunluk bildirimi raporunun yanında, tek tek denetlenen bütün
kurumların raporları da Meclisimize gelmiştir. Sadece 2016 yılı için 179, 2015
yılı için de 216 tane kanun buraya gelmiştir. 
Gene, Sayın
Kılıçdaroğlu diyor ki: “Denetlenmesi gereken diğer bir yapı da yerel
yönetimlerdir.” E, zaten denetleniyor. 2016 yılında 30 büyükşehir belediyesi,
35 il belediyesi ve 31 il özel idaresi denetlendi ki bu da denetim kapsamındaki
mahalli idarelerin yüzde 74’ü ve bütün denetimlerle beraber de Sayıştayın genel
yönetim bütçesinin yüzde 84’ünü denetlediğini görüyoruz.
Gene, aynı
şekilde, konuşmada “faiz bütçesi” deniliyor. Değerli arkadaşlar, “faiz bütçesi”
demek, hakikaten, Sayın Paylan’ın ifadesiyle biraz vicdansızlık ve insafsızlık
oluyor. Yani borçlanma kalitesi arttı; eskiden dokuz ayla borçlanabilen ülke
bugün yetmiş iki ayla borçlanabiliyor. 2002’de siz bütçe gelirinizin yüzde
65’ini ne yapıyordunuz? Bütçe gelirinizin yüzde 65’ini faize ödüyordunuz.
Bugün, bu oran yüzde 10,3’e çekilmiştir. Diğer bir deyişle, toplamış olduğunuz
verginin yüzde 86’sını faize verirken bugün sadece ve sadece yüzde 12’sini
faize veriyorsunuz. 
HAYDAR AKAR
(Kocaeli) – Yani daha çok vergi.
SÜREYYA SADİ
BİLGİÇ (Devamla) – 2002 yılında 51 milyar lira sizler faize para öderken bugün
696 milyara gelen, 6 kat artan…
ENGİN ALTAY
(İstanbul) – MHP’ye söyle, MHP’ye. MHP’ye söyle, bize söyleme. 
SÜREYYA SADİ
BİLGİÇ (Devamla) – Müsaade et.
6 kat artan bu
bütçe geliriyle birlikte baktığımızda, sadece bu işin yüzde 86’dan yüzde 12’ye
düştüğünü görüyoruz değerli arkadaşlar. 
“Halka umut
veren bir bütçe değil.” diyorsunuz. 85 milyar liralık yatırım var. Millî Eğitim
Bakanlığında 14,3 milyar, bakıyorsunuz, Ulaştırma, Denizcilik ve Haberleşme
Bakanlığında 25,5; sağlıkta şehir hastaneleri, kamu-özel ortaklığı yatırımları
hariç 8,5 milyarlık bir yatırımı, tarımda 14,1 milyarlık bir yatırımı
öngörüyorsunuz. Nasıl umut vermiyor? Ayrıca, sadece bütçelerle halka umut
vermeniz mümkün değil, bunların yasal altyapılarını da oluşturmanız lazım,
reformları devam ettirmeniz lazım, programları ortaya koymanız lazım. İşte,
önümüzdeki süreçte eğitim ve beşeri sermaye yatırım ortamı ve rekabetçilik,
AR-GE ve yenilikçilik, iş gücü piyasası, yargı sistemi, sermaye piyasaları ve
kamu maliyesine ilişkin yapısal reform çalışmaları da hızla sürdürülmektedir
değerli arkadaşlar. Beşeri kalitenin artırılması için önümüzdeki dönemde de
öğretmen akademisinin kurulmasından mesleki ve teknik eğitimin daha da
yaygınlaştırılmasına, yabancı dil eğitimine öncelik verilmesinden okul öncesi
eğitimin zorunlu hâle getirilmesine kadar birçok reform yolda. Bilgi ve
teknoloji yoğun üretime geçilmesi için AR-GE faaliyetlerinin geliştirilmesine
ve fikrî mülkiyet haklarının korunmasına özel önem ve teşvikler veriyoruz. Önümüzdeki
dönemde AR-GE, girişimcilik, inovasyon ve ekosistemi güçlendirecek adımlar
atmaya da devam edeceğiz. Tabii ki istihdamı artırmak için yapılması gereken
her şeyi yapacağız. İş gücünün kalitesinin yükseltilmesi için özel istihdam
bürolarının kurulmasını sağladık, işbaşı programlarının geliştirilmesi ve İş
Kanunu’nda değişiklik yapılması gibi önemli düzenlemeleri yakın zamanda
uygulamaya koyduk. 
Değerli
arkadaşlarım, ifade ettiğim reformları taçlandıran en önemli reformumuz ise hiç
şüphesiz Anayasa değişikliği ve halkımızın onayıyla gerçekleştirdiğimiz
Cumhurbaşkanlığı hükûmet sistemidir. Ülkemizin muasır medeniyetler seviyesinin
üstüne çıkmasında kilometre taşlarından biri olan bu değişiklikle inşallah
hedeflerimize daha hızlı bir biçimde ulaşacağız. Bu düzenleme, ülkemizde siyasi
ve ekonomik istikrarın anayasal güvence altına alınarak pekiştirilmesi,
yürütmede çok başlılığın ortadan kaldırılması ve kuvvetler ayrılığının
belirginleştirilmesinin teminatı olacaktır. 
Gene, Sayın
Paylan dedi ki: “Biz noterlik yapıyoruz.” Sayın Kılıçdaroğlu da “Devlet güçler
ayrılığı ilkesinin üzerine oturur.” dedi. Madem bunu kabul ediyorsak, güçler
ayrılığı, kuvvetler ayrılığı ilkesini savunuyor isek o zaman 16 Nisan
referandumuna niçin karşı çıktık ki? İşte, Plan ve Bütçe Komisyonu, yasama
sürecinin yüzde 75’i buradan geçiyor. Bakıyorum, Plan ve Bütçe Komisyonu
oluştuğundan bugüne görüşülen yasaların yüzde 95’i Hükûmet tasarısı, yüzde 5’i
de teklif ama bunlar da iktidar partisinin milletvekillerinin getirdikleri
teklifler ve anayasal olarak Plan ve Bütçe Komisyonunun yapısına bakıyorsunuz,
40 üye, Anayasa emrediyor, 25’i iktidar partisi, 15’i muhalefet. Mevcut
Anayasa’da zaten bu Komisyon -yani yasamanın asli unsuru olan bu Komisyon- bir
iktidar komisyonu olarak tanımlanmış. Peki, o zaman yasama ve yürütmede
kuvvetler ayrılığı ilkesinden bahsedebilir misiniz? Ama şimdi değişti. Yeni
Anayasa’yla, 16 Nisan referandumuyla beraber 162, 163 ve 164’üncü maddeler
kalktı. Plan Bütçe Komisyonunun mutlak iktidar komisyonu olma hüviyeti
değiştirildi. Önümüzdeki dönemde, 2019’dan sonra Plan ve Bütçe Komisyonu siyasi
partilerin aldıkları sandalye dağılımları doğrultusunda belirlenecek. Çok daha
demokratik bir sürece doğru gidiyoruz. Kuvvetler ayrılığı gerçek anlamda işte o
gün, o gün yerini bulacak. 
Türkiye
ekonomisi, baktığımızda, 15 Temmuzu yaşamış bir ekonomi. Dünyada başka bir
ekonomi yok ki böylesi hain, bir alçak saldırıdan sonra hiçbir şey olmamış gibi
bütün kurumlarını, bütün piyasalarını çalıştırabilsin ve daha birinci yılın
içerisinde dünya ortalamasının çok çok üzerinde bir ortalama sergilesin. İşte
bugün bir müjdeli haberi aldık. Üçüncü çeyrekte yüzde 11,1 büyümeyle hakikaten,
Türkiye’de son derece önemli bir başarı ve önemli bir ilke imza atıldı. Küresel
kriz sonrası, 2010-2017 dönemine baktığımızda gene Türkiye Cumhuriyeti’nin
yüzde 6,6 büyüdüğünü görüyoruz. Bu dönemde, gelişmekte olan ülkelerin ise
büyüme oranının sadece ve sadece yüzde 3,6’da kaldığını, bunun 3 puan
üzerimizde olduğunu görüyoruz ki gelişmekte olan ülkelerin de 1,9’da kalmış
oldukları bir süreç. Elde edilen bu başarının sırrı milletin iradesine
güvenmektir. Bu büyük başarı, sırtını yalnızca millete dayayan, milletin
emanetine her daim sahip çıkan AK PARTİ kadrolarının sabırlı, azimli ve kararlı
duruşunun bir sonucudur. En nihayetinde, bu büyük başarı milletimizin
başarısıdır. 
Değerli
arkadaşlar, bizim istikametimizi birilerinin çizdiği karamsar tablolar değil,
estirmeye çalıştırdıkları felaket rüzgârları değil, sadece aziz milletimiz
belirler. Milletimizin bize güveni ve inancı bizim en değerli hazinemizdir.
Allah’a şükürler olsun bugüne kadar bu güven ve inancı boşa çıkartmadık, bundan
sonra da çıkartmayacağız. Milletten aldığımız güçle her türlü sorunun,
sıkıntının üstesinden gelerek 2023 hedeflerimize kararlılıkla yürümeye devam
edeceğiz. 
(Mikrofon
otomatik cihaz tarafından kapatıldı) 
BAŞKAN – Sayın
Bilgiç, bir dakikada toparlar mısınız lütfen.
SÜREYYA SADİ
BİLGİÇ (Devamla) – Ayrıca “Anayasa’ya aykırı bir bütçe tasarısı.” dedi Sayın
Kılıçdaroğlu. Evet, Anayasa Mahkemesi yasama yetkisinin sınırsız bir şekilde
yürütmeye devredilmesine karşı çıktı. O tarihten sonra, 16 Kasım 2016 tarihli
ve 6761 sayılı Kanun’un 1’inci maddesinde yapılan değişiklikle aktarma yetkisi
yüzde 20’yle sınırlandı ve karara uyuldu. Bugün, ne 2017 bütçesi için ne 2018
bütçesi için Anayasa’ya aykırılığı iddia etmek mümkün değildir.
Sözlerime son
verirken 2018 yılı bütçesinin ülkemiz ve milletimiz için hayırlara vesile
olmasını diliyor, yüce heyetinizi ve ekranları başında bizleri izleyen kıymetli
vatandaşlarımızı saygıyla selamlıyorum.
Çok teşekkür
ediyorum. (AK PARTİ ve Bakanlar Kurulu sıralarından alkışlar)
BAŞKAN –
Teşekkür ediyorum Sayın Bilgiç.
Şimdi söz,
Hükûmet adına Başbakan ve AK PARTİ Grup Başkanı İzmir Milletvekili Sayın Binali
Yıldırım Bey’e aittir. 
Buyurun Sayın
Yıldırım. (AK PARTİ ve Bakanlar Kurulu sıralarından ayakta alkışlar)
BAŞBAKAN BİNALİ
YILDIRIM (İzmir) – Sayın Başkan, Gazi Meclisimizin değerli üyeleri, aziz
milletim; hepinizi saygı ve muhabbetle selamlıyorum.
Bugün, 2018 yılı
bütçe kanununun geneli üzerinde görüşmeleri tamamlamak üzereyiz. Bu bütçenin
hazırlanmasında, Meclise getirilmesinde çalışmaları titiz ve fedakârca yapan
Maliye Bakanımıza ve ekibine, Plan ve Bütçe Komisyonundaki görüşmelerde
katkılarıyla, eleştirileriyle bütçenin son şeklinin verilmesinde emeği olan
Komisyon Başkanımız ve Komisyon üyesi bürokratlara, ilgili bakanlarımıza
huzurlarınızda teşekkür ediyorum.
Bütçe
değerlendirmelerine geçmeden önce, gündeme ilişkin bazı konularda değerlendirme
yapmak istiyorum.
Sözlerimin
başında, bugün erken saatlerde Hakk’ın rahmetine uğurladığımız değerli
kardeşimiz, yol arkadaşımız, kurucumuz, İstanbul Ticaret Odası Başkanı İbrahim
Çağlar’a Allah’tan rahmet diliyorum, ailesine başsağlığı diliyorum. Değerli bir
kardeşimizdi, genç yaşta, zamansız, beklenmedik ölümüyle bizi, bütün iş âlemini
büyük bir üzüntüye gark etmiştir. Mekânı cennet olsun.
Evet, Kudüs:
Kudüs miraca açılan kapının eşiğidir. Kudüs yeryüzünün ikinci mescididir. Kudüs
insanlığın mabedi, tevhidin simgesidir, tarihimizin ayrılmaz parçasıdır. Sezai
Karakoç’un dediği gibi, gökte yapılıp yere indirilen şehrin adıdır Kudüs. Kudüs
3 büyük semavi dinin merkezidir. Kudüs, sana aziz Türk milletinden selam
gönderiyoruz.
Geçtiğimiz
günlerde, değerli arkadaşlar, Amerikan yönetimi Kudüs’ü İsrail’in başkenti
olarak gördüğünü ve büyükelçiliğini Kudüs’e taşıyacağını dünyaya duyurdu.
Amerikan yönetiminin bu kararı hem uluslararası hukuka, hem Birleşmiş
Milletlerin Kudüs konusunda aldığı bütün kararlara terstir, aykırıdır ve yok
hükmündedir. Bunu Cumhurbaşkanımız defalarca açıklamıştır. Dünyada hiçbir ülke,
hiçbir vicdan sahibi bu kararı onaylamadı, onaylamaz. Bütün dünya biliyor ki
bugün İsrail Kudüs’te işgalci konumundadır. Bu kararla, yıllardır acı çeken,
barış bekleyen bölgedeki sorunları çözmek yerine, bölgede ateşin üzerine benzin
dökülmüştür. Bu kararı alanlar ne yazık ki Orta Doğu’da barış istemediğini
alenen ortaya koymuştur. Bu durum, bölgede var olan sorunları çözmeye katkı
sağlamadığı gibi küresel terörün de yayılmasına zemin hazırlayacaktır. Esasen,
Amerikan yönetimi bu kararla bölgedeki krizi, kaosu daha da derinleştirecek
yeni bir planın sinyallerini de vermektedir. Çözüm, ancak Birleşmiş Milletler
kararlarına uygun olarak taraflar arasında varılacak nihai bir anlaşmayla
mümkündür. Birleşmiş Milletler Güvenlik Konseyinin Kudüs gündemli toplantısında
sorunun müzakeresinden öteye geçilememiş, bağlayıcı karar ne yazık ki
alınamamıştır. Bu olay da göstermiştir ki Birleşmiş Milletlerin dengesiz
yapısının küresel sorunlara çözüm üretmekte yetersiz kaldığı ortadadır.
Cumhurbaşkanımız ve Hükûmetimiz dünyanın vicdanını günlerdir harekete
geçirmektedir. Nitekim, Rusya Federasyonu Başkanı Sayın Putin’in bugün
Türkiye’de olması tesadüfi değildir. Çarşamba günü ise İslam İşbirliği Zirvesi
İstanbul’da toplanıyor, çok sayıda devlet ve hükûmet başkanı bu toplantıda
Türkiye'nin ev sahipliğinde bir araya gelecekler. Mesele, çok ciddidir, bölge
barışını değil aynı zamanda küresel barışı da tehdit etmektedir. Burada
uluslararası toplumun ve İslam ülkelerinin yapması gereken tek şey bir ve
beraber hareket etmektir. Bilinmelidir ki yıllardır barış için bedel ödeyen
Filistin halkı, bu haksız, hukuksuz, kibirli karar karşısında asla yalnız
değildir. (AK PARTİ ve Bakanlar Kurulu sıralarından alkışlar) Yüce Meclisimiz
bu konuda gerekli hassasiyeti göstermiş ve bütün parti grupları yayınladıkları
ortak bildiride Filistin halkının yanında olduğunu dünyaya ilan etmişlerdir.
Bilinmelidir ki bugüne kadar olduğu gibi bundan sonra da Türkiye, Filistin’in,
Filistin halkının yanında olmaya devam edecektir. 
Sayın Başkan,
değerli milletvekilleri; evet, Ana Muhalefet Partisi Genel Başkanı Sayın
Kılıçdaroğlu Filistin meselesi ve Amerikan yönetiminin aldığı kararla ilgili
bir değerlendirmede bulundu ve Başkanın bütün liderleri aradığı hâlde
Cumhurbaşkanımızı aramadığını ifade etti. Doğru, Cumhurbaşkanımız ile Trump
arasında görüşme olmadı çünkü Cumhurbaşkanımızın düşüncesi bellidir, görüşü
bellidir, olsa olsa Trump bunu bildiği için aramaya dahi cesaret edememiştir.
(AK PARTİ ve Bakanlar Kurulu sıralarından alkışlar) Ama Sayın Cumhurbaşkanımız
bu olayın, bu kararın daha başlamasından önce bu konuda İslam İşbirliği
Teşkilatının Başkanı olarak bütün liderlerle gerekli telefon diplomasisini
yapmış ve kısa süre içerisinde “Kudüs” konulu Birleşmiş Milletlerden sonraki en
büyük toplantının Türkiye’de gerçekleşmesini sağlamıştır. 
Diğer bir konu
da burada yine Kudüs’ün fiilî durumudur yani Kudüs’te şu anda İsrail’in birçok
devlet kuruluşu yer almaktadır. Biz, Kudüs’ü asla ve asla İsrail’in başkenti
olarak tanımadık, bundan sonra da İsrail ve Filistin arasında çözüm oluncaya
kadar da tanımayacağız, bu nettir. (AK PARTİ ve Bakanlar Kurulu sıralarından
alkışlar) Efendim, neden Tel Aviv İsrail’in başkenti olarak yazılmamış internet
sitesinde, web sitesinde?
Değerli
arkadaşlar, şimdi, elimde anlaşmalar var. 1996 yılında merhum Demirel İsrail’e
resmî ziyaret yaptığında 6 adet anlaşma yapmış, 6’sını da Kudüs’te yapmıştır,
Kudüs’te imzalamıştır. Bunları yaptı diye Türkiye, Sayın Demirel Kudüs’ü
İsrail’in başkenti olarak mı tanımıştır? Elbette değil. İki şeyi birbirine
karıştırmamamız lazım. Bizim büyükelçiliğimiz Tel Aviv’dedir. Bizim için
İsrail’in başkenti Tel Aviv’dir. Ama bu konuda İsrail ile uluslararası camia
arasında bir mutabakat yoktur. Onlar Kudüs diye iddia ediyor, biz de Kudüs’ü
kabul etmiyoruz, olay bundan ibarettir. Ama bizim Kudüs’te büyükelçiliğimiz
var. Kimin büyükelçiliği? Filistin Devletinin büyükelçiliği. (AK PARTİ ve
Bakanlar Kurulu sıralarından “Bravo” sesleri, alkışlar) Başka bir ülkenin orada
Filistin büyükelçiliği yok. 
Değerli
kardeşlerim, tabii, dış politikada ciddi sorunlarımız var. Örneğin Amerika
Birleşik Devletleri, Türkiye’nin müttefiki olduğunu düşünüyoruz ama son
zamanlarda, ülkemizi hayal kırıklığına uğratan gelişmeleri görüyoruz. Nedir
bunlar? Bir: 15 Temmuz kanlı darbesi üzerinden bir buçuk yıl geçmesine rağmen,
darbenin arkasındaki Fetullahçı terör örgütü elebaşısının faaliyetlerinin
kısıtlanmaması, yargılanmaması ve iadesiyle ilgili ne yazık ki Amerika
tarafından tek bir adım atılmamıştır. 
İki:
Defalarca uyarmamıza rağmen “DEAŞ’la mücadele” adında, PKK’nın uzantıları PYD,
YPG terör örgütleriyle iş birliğini ısrarla sürdürmüşlerdir, sürdürmeye devam
etmektedir. Bu durum Türkiye’nin ulusal güvenliğine, terörle mücadelesine,
bölgesel barışa zarar vermektedir; bunun bilinmesini isteriz.
Diğer
bir konu da bilindiği gibi, Amerika’da devam eden bir dava var. Bu dava nedir?
Efendim, bu davada Türkiye’de yapılan bazı ticaretlerin Amerikan menfaatlerine
zarar verdiği, böyle bir iddia var. Bu dava, ne yazık ki hukuki dayanaktan
yoksun, tamamen siyasi bir davadır. Bunu, değerli arkadaşlar, nereden
anlıyoruz? Davanın seyrinden. Yirmi dört saat canlı yayın yapılıyor:
Oradakilere bakıyoruz, FETÖ’cüler dava için de kendilerini seferber etmişler.
Kimler var? Davada FETÖ’cü tanıklardan birisi FETÖ’cü firari polis, rapor diye
sunulan kâğıtlarda imzası olan FETÖ’cü firari bankacı, mahkemenin belirlediği
resmî bilirkişinin çalıştığı kurumun finansörü FETÖ terör örgütü, yargılamayı
yapan FETÖ’nün 2014 Mayısında Türkiye’ye getirdiği, ağırladığı hâkim ve bu
davadan biz ne bekleyeceğiz? Bu dava, FETÖ terör örgütünün Amerika Birleşik
Devletleri’nde 15 Temmuzda Türkiye’de yapamadığını Amerikan yargısını
kullanarak yapmaya çalıştığı işten başka bir şey değildir; bunun böyle
bilinmesi lazım.
Sayın
Genel Başkan burada “Zarrab davasını gelin, tekrar açalım.” dedi ve bunu
söylerken de Zarrab için “Şarlatan.” dedi, “Sahtekâr.” dedi, buna benzer bir
şey dedi. Zarrab hakkında İstanbul Cumhuriyet Başsavcılığınca soruşturma
açılmış 17-25 Aralıktan sonra, takipsizlik kararıyla kapanmıştır. Ne zaman?
16/10/2014. İtiraz edilmiş, 6. Sulh Ceza Mahkemesi itirazı reddetmiş. O adı
geçen bakanlar hakkında bu yüce Meclis soruşturma komisyonu kurmuş ve
soruşturma komisyonu raporunu hazırlamış, soruşturmaya gerek olmadığına karar
vermiş; Genel Kurula gelmiş, Genel Kurulda bu değerlendirilmiş ve Genel Kurulda
bu soruşturmanın açılmaması yönünde yüce Meclis kararını ortaya koymuş. 
VELİ AĞBABA (Malatya)
– Sayın Başbakan, biz vermedik.
BAŞBAKAN BİNALİ
YILDIRIM (Devamla) – Değerli kardeşlerim, değerli milletvekilleri; şimdi,
Amerika’da bu davanın sanığı olarak yola çıkan, mahkemeye gelmeden tanığa dönen
şahsa bir bakalım. Bu şahıs diyor ki: “Ben yalan söylersem ceza almadan
kurtulacağım.” Doğru, bunu söylüyor ve yalanlarıyla da kurtulmak için önüne
geleni karalıyor, suçluyor. 
Sayın
Kılıçdaroğlu’na katılıyorum; biz, şarlatanın söylediklerine mi itibar edeceğiz
yoksa yüce Meclisin kararına mı itibar edeceğiz? (AK PARTİ sıralarından
alkışlar) Tabii ki yüce Meclisin kararına itibar edeceğiz, yalancının
söylediklerine göre amel edemeyiz. Bütün bunlar 17-25 Aralık darbe girişiminde,
FETÖ örgütünün ortaya koyduğu o darbe girişiminde konuşulmuş, görüşülmüş. Yeni
söylenen, yeni ortaya çıkan hiçbir şey yoktur dolayısıyla böyle bir girişime de
ihtiyaç yoktur.
Değerli
milletvekilleri, evet, 2018 bütçesini değerlendirirken dış politikada diğer
önemli bir konu da Türkiye-Avrupa Birliği ilişkileridir. Avrupa Birliği ile
Türkiye'nin elli dört yıllık bir tam üyelik süreci vardır. Tam üyelik, yaşanan
bütün olumsuzluklara rağmen Türkiye'nin stratejik hedefi olmaya devam ediyor.
Geldiğimiz noktada beklentimiz, artık bu sürenin daha da uzamaması, tam üyelik
hedefinin sonuçlandırılmasıdır. Avrupa Birliği, Brexit’ten sonra bir karar
vermek zorundadır, vizyonunu belirlemek zorundadır. Birlik ya içine kapanacak,
küçülecek ya da çeşitliliği, kapsayıcılığı, çok sesliliği, çok kültürü esas
alan güçlü bir şekilde geleceğe yürüyecektir. Bu da ancak Türkiye'nin tam
üyeliğiyle mümkün olacaktır. O hâlde 18 Mart 2016 tarihinde varılan anlaşmaya
göre oradaki hususların hayata geçirilme zamanı gelmiştir. Burada vize
serbestisi, gümrük birliğinin güncellenmesi, mültecilerle ilgili konuların ivedilikle
ele alınmasını teklif ediyoruz. 
Kıbrıs meselesi
artık Avrupa Birliği üyeliğini tıkayan bir konu olmaktan çıkarılmalıdır çünkü
2004’teki Güney Kıbrıs Rum tarafına yapılan tek taraflı referandum sonrası
üyelik, Türkiye'nin tam üyeliği önünde ciddi bir engele dönüşmüştür. 
Dış politikada
tabiatıyla bölgeye baktığımız zaman ciddi buhranlar var. Bu buhranların doğru
yönetimi ülkemiz açısından önem arz ediyor. Suriye’de ihtilafların sona ermesi
için sahada sükûnetin sağlanması ve siyasi sürecin ilerletilmesi çabalarımız
sürüyor. Geçen yıl sonunda Halep’te ilan edilmesini sağladığımız ateşkesi ülke
çapına yaymak için Astana’da üçlü bir iş birliği sürecini başlattık. Astana
kararlarının etkisiyle, bildiğiniz gibi, alanda şiddet azaldı ve siyasi çözüm süreci
çalışmaya başladı. Şimdi, bu iş birliği sonucunu Cenevre’de kalıcı çözüme
kazandırmak için değerlendiriyoruz. 
Sayın
Cumhurbaşkanımızın Soçi Zirvesi’nde Rus ve İranlı meslektaşıyla vardığı
mutabakat çerçevesinde, Suriye ihtilafına kalıcı ve muteber bir çözüm bulunması
adına ortaklaşa atılacak somut adımlar birer birer ele alınıyor,
değerlendiriliyor. Nihai çözüm, şüphesiz, teröre bulaşmamış bütün unsurların
içinde olacağı, toprak bütünlüğü, siyasi birliği sağlanmış bir Suriye
devletinin yeniden inşasıdır. 
Komşumuz Irak’ın
huzur, refah ve istikrarı bizim için hayatidir, vazgeçilmezdir. Bu anlayışla
Irak Kürt Bölgesel Yönetimi’nin bir süre önce Irak’ın siyasi birliği ve
bütünlüğüne meydan okuyan gayrimeşru referandum girişimi karşısında Irak
Hükûmetinin yanında olduk. Irak Federal Mahkemesinin almış olduğu karar da
bizim bu tutumumuzu haklı çıkarmıştır. Bunu yaparken asla Kürt kardeşlerimizi
hedef almadık ve onların ihtiyaçlarını görecek ulaşımı, iletişimi açık tuttuk.
Temennimiz, sorunların kısa sürede Irak Anayasası çerçevesinde nihai çözüme
ulaşmasıdır. DEAŞ ve PKK örgütleri, Irak ve Türkiye’nin ulusal güvenliğini
tehdit ediyor. Bu çerçevede Irak ve Suriye’de nüfuz alanını genişletmeye
çalışan PKK/PYD-YPG terör örgütlerinin bölgeden tamamen sökülüp atılması için
iş birliğimiz ve dayanışmamız devam edecek. Bu sırada Irak Hükûmetinin mevcut
sınır kapısını tam kontrol altına almak suretiyle ekonomik ilişkilerimize ivme
kazandırmak için önümüzdeki günlerde Gaziantep’te geniş katılımlı bir toplantı
gerçekleştireceğiz. 
Türkiye
olarak baştan beri Katar ile bölge ülkeler arasındaki ihtilafın bir an önce
dostane şekilde çözümlenmesi için aktif rol oynadık. Geldiğimiz noktada bu
çabaların sonuç verdiğini görmekten memnunuz. Yemen’de, Libya’da, Somali’de
uzun zamandan beri devam eden bölünmüşlüğün, iç çatışmanın sonlandırılması için
yoğun temaslarımız sürüyor. 
Diğer
yandan, Myanmar’da -bugünlerde Dünya İnsan Hakları Günü- insan haklarının
ayaklar altına alındığı büyük bir trajedi yaşıyoruz, büyük bir etnik temizlik yaşıyoruz,
etnik kıyım yaşıyoruz. Myanmar Rohingya bölgesinde yaşayan Müslümanlar maalesef
ülkelerinden, yerlerinden atılmış vaziyette; köyleri, evleri, barkları yakılmış
durumda. Bu insanlık suçuna sessiz kalan dünyayı harekete geçiren de Türkiye
olmuştur, Türkiye Cumhurbaşkanı Recep Tayyip Erdoğan olmuştur. (AK PARTİ ve
Bakanlar Kurulu sıralarından alkışlar) Ve orada insani yardımları en önce
ulaştıran ülke Türkiye olmuştur. Önümüzdeki günlerde bu ülkeye yapacağımız
ziyarette buradaki sorunları yerinde göreceğiz ve gerekli yardımların
koordinasyonunu bizzat yapmış olacağız. 
Değerli
milletvekilleri, evet, 2018 bütçesini konuşuyoruz. 2018 bütçesinde, terörle
mücadele konusunda önemli mesafe aldığımız bir yıldan bahsetmek istiyorum.
2017, terörle mücadelede, otuz beş yıllık mücadelede en etkin, en sonuç alıcı
bir mücadelenin olduğu yıl olmuştur. Bu başarıda, siyasi kararlılığın sonucu
olarak güvenlik, istihbarat birimlerimizin tam bir uyum içerisinde çalışmasının
büyük etkisi vardır. Vatandaşlarımız da bu süreçte güçlü bir iradeyle terörün
ve terör örgütünün tam karşısında yer almıştır. Terör örgütü ağır darbe almış
ve teröre katılım bitme noktasına gelmiştir. Yurt içinde çaresiz kalan bölücü
terör örgütü, varlığını sınır ötesine taşımaya çalışmaktadır. Ancak şu
bilinmelidir ki terör, ister içeride ister dışarıda olsun, mutlaka yok
edilecek, vatandaşımızın can ve mal güvenliği mutlak surette sağlanacaktır. (AK
PARTİ ve Bakanlar Kurulu sıralarından alkışlar) Terör ile milletimiz arasında
asla ve asla bir bağ kalmayacaktır.
Fırat Kalkanı
bölgesi PKK ve DEAŞ’tan tamamıyla temizlenmiş ve 70 bin Suriyeli kardeşimiz
yurtlarına dönmüştür. 
Evet, yine,
Sayın Genel Başkan, burada, Süleyman Şah Saygı Karakolu’nun taşındığını ve
buraya sahip olamadığımızı ifade etti. Şunun bilinmesini istiyoruz ki tarihî
haklarımız konusunda çok hassasız. Süleyman Şah Saygı Karakolu’nun yeri
Türkiye’nin mülküdür, orada Türkiye’nin bayrağı dalgalanacaktır. Kısa vadeli
güvenlik sebebiyle burası boşaltılmış, Suriye’deki işler yoluna girdikten sonra
aynen orada bu Süleyman Şah Saygı Karakolu tekrar faaliyete geçecektir. Bunun
bilinmesini isterim. (AK PARTİ ve Bakanlar Kurulu sıralarından alkışlar) 
Terörün bölgede
azalması ekonominin canlanmasına ivme katmış, çok şükür, bölgedeki oteller
turistlerle dolup taşmıştır. Terörden arındığı içindir ki bölgede ekonomik
canlılık ve faaliyetler yeniden yapılanmakta, TOKİ faaliyetleri, altyapı
faaliyetleri en güzel şekilde devam etmektedir. Bunu en son Hakkâri’ye
programsız yaptığım bir ziyarette çok yakından gördüm. Ay yıldızlı bayrağıyla
meydana koşan on binler bizi coşkuyla karşıladı ve o zaman gördüm ki artık bu
topraklarda terör asla yer bulamaz. (AK PARTİ ve Bakanlar Kurulu sıralarından
alkışlar) Evet, terör bitecek, ülkemizin çocukları geleceğe umut ve güvenle
bakacak. Zira, sadece terörü ve teröristleri değil, senelerdir gençlerimizin
istikbalini karartan karamsarlığı ve umutsuzluğu da ortadan kaldırıyoruz. 
Değerli
milletvekilleri, 2017 senesi Türkiye için kazanımlarla dolu bir yıl oldu.
Türkiye’nin imkân ve kaynaklarını yine Türkiye için kullandık. Kötü ve karamsar
senaryoların hepsi yazanların elinde kaldı. Yeni hükûmet sistemi yapılan halk
oylamasıyla kabul edildi. İlk uygulamayı 2019 seçimleriyle göreceğiz. “Anayasa
değişikliği olursa büyüme durur, ekonomi krize girer.” diyenler, siyaseten
iflas etti. “Cumhurbaşkanlığı hükûmet sistemine geçilirse Türkiye dünyadan
tecrit edilir.” diyenler, mahcup oldu. Yine, çevremizdeki bütün olumsuzluklara
rağmen Türkiye’nin büyümesi sürdü. Hem terörle mücadele ettik hem de barışa
hasret kalan komşularımızın yarasını sardık, yanında yer aldık. (AK PARTİ ve
Bakanlar Kurulu sıralarından alkışlar) Tökezlemeden dünyanın en büyük
projelerini tek tek hayata geçirdik. Türkiye büyüdü, bize “Kaybedeceksiniz.”
diyenler bir kez daha kaybetti, millî irade bir kez daha kazandı. (AK PARTİ ve
Bakanlar Kurulu sıralarından alkışlar)
Hiç şüpheniz
olmasın, 2018 ve takip eden yıllarda Türkiye güven içinde istikrarla
kalkınmasını sürdürecektir. Bizim hedefimiz ve yolumuz, cumhuriyetimizin
100’üncü yılına giderken ülkemizi, Türkiye’yi, Gazi Mustafa Kemal Atatürk’ün
işaret ettiği muasır medeniyetler seviyesinin üzerine çıkarmaktır. (AK PARTİ ve
Bakanlar Kurulu sıralarından alkışlar) Bu yol, Türkiye'nin refah yoludur,
esenlik yoludur; bu yol, adaletin ve hakkaniyetin yoludur; bu yol, huzurun,
demokrasinin, hukukun yoludur. Bu şerefli yolda ülkemize hizmet imkânı verdiği
için Rabb’ime hamdediyorum. (AK PARTİ ve Bakanlar Kurulu sıralarından alkışlar)
Türkiye umudun adıdır, Türkiye vicdanın adıdır, Türkiye adaletin ve merhametin
adresidir. 
Sayın Başkan, değerli milletvekilleri; adalet mülkün
temelidir. Bize göre, demokrasi ve hukuk düzeni kalkınmanın ve refahın da
güvencesidir. Bugüne kadar adalet sistemiyle ilgili biriken sorunların
çözülmesi için birçok reformlar gerçekleştirdik. Yargı bağımsızlığı ile
yargının tarafsızlığı ilkesini Anayasa’ya biz taşıdık. Kurumlarımızın aldığı
ağır yaralara rağmen yargı sistemimiz FETÖ darbe girişiminin arkasından hızla
toparlanmış ve çalışmaya başlamıştır. Ben, burada, çok yoğun iş yüküne rağmen
hiçbir fedakârlıktan kaçınmayan, gece gündüz darbe davalarını bir an önce
sonuçlandırmak için gayret eden bütün yargı mensuplarına milletimin huzurunda
teşekkür ediyorum gayretleri için. (AK PARTİ ve Bakanlar Kurulu sıralarından
alkışlar) Adalet hizmetlerinin hızlandırılması için kurumsal kapasite
güçlenmiş, on beş yılda -bildiğiniz gibi- 230’un üzerinde adalet sarayı hizmete
verilmiş, 16 bin hâkim, savcı sayısına ulaşılmış ve sadece 15 Temmuzdan sonra
108 mahkeme kurulmuştur. Yargı mensuplarımızın kuyumcu titizliğiyle haklıyı
haksızdan, suçluyu suçsuzdan, mağduru mücrimden ayırmak için yoğun bir
çalışması vardır. 
Evet, bütçenin kısaca özelliklerine değinmek istiyorum.
2018 bütçesi AK PARTİ Hükûmetinin 16’ncı bütçesidir. Bu bütçe, mali disiplini
esas alan, insan odaklı, gelecek on yılları da göz önüne alan bir bütçedir. Bu
bütçe, büyümeyi, istihdamı, yatırımı destekleyen bir bütçedir. Bu bütçe, güven
ve istikrarı önemseyen, koruyan bir bütçedir; eğitim, altyapı yatırımlarını
öncelikli olarak ele alan, özel sektörü destekleyen, vatandaşın refahını
artırmaya yönelik bir bütçedir. 2018 bütçemizin hedefi, mali disiplini devam
ettirmek, büyümeyi, istihdamı artırmak, gelir dağılımını daha da iyileştirmek
olacaktır. 
İktidara geldiğimizde,
değerli arkadaşlar, bütçe açığımız millî gelire göre yüzde 11,5’ti. Bu oran
2017’de kaça inmiş? Yüzde 2’nin altına. 2018’de yüzde 1,9 olacak. Bu ne
demektir? Gelişmiş ülke ortalamalarına ve Maastricht Kriterlerine göre çok daha
iyi bir konumdadır. 
On beş yıl
içinde sadece bütçeyi büyütmedik, bütçeyi daha etkin kullandık, milletten gelen
kaynağı milletin ihtiyacına harcadık. 
Evet, bütçeyle
ilgili, eğer biz gayrisafi millî hasılanın yüzde 11,5’i kadar faiz ödemesi
yapsa idik Türkiye 700 milyar faiz ödemeyecek, 1,6 trilyon faiz ödeyecekti. 
MUSTAFA ELİTAŞ
(Kayseri) – 2,6 trilyon. 
BAŞBAKAN BİNALİ
YILDIRIM (Devamla) – Düzeltiyorum, 2,6 trilyon. 
Teşekkür ederim
Elitaş, imdada yetiştin. 
CEVDET YILMAZ
(Bingöl) – 1,9 trilyon tasarruf olacaktı efendim. 
BAŞBAKAN BİNALİ
YILDIRIM (Devamla) – Yani 1,9 trilyonluk bir tasarruftan bahsediyoruz. Hani
diyorsunuz ya “Bu işler nasıl yapıldı?” 
GARO PAYLAN
(İstanbul) – Borçla.
BAŞBAKAN BİNALİ
YILDIRIM (Devamla) – İşte, bu tasarrufla yapıldı. Bu köprüler, bu barajlar, bu
hastaneler, hepsi faize gidecek paralardan tasarrufla yapıldı, milletten gelen
kaynak milletin ihtiyacına harcandı. (AK PARTİ ve Bakanlar Kurulu sıralarından
alkışlar) Yani bu sizin hesap uzmanlığınızın alanına girecek kadar büyük bir
mesele değil, vatandaşın kolayca anlayacağı bir iş. (AK PARTİ ve Bakanlar
Kurulu sıralarından alkışlar) 
Bugün büyüme
rakamı, büyüme oranı açıklandı değerli arkadaşlar. Ne? Yüzde 11,1. Dünyada
başka böyle bir büyüme var mı? Yok. (AK PARTİ ve Bakanlar Kurulu sıralarından
alkışlar) Bu da Türkiye'ye yakışır, iki kat büyüme. Evet, e tabii, değerli
arkadaşlar, hiç merak etmeyin, bu yıl sonu itibarıyla büyüme oranımız yüzde 6,5
ile 7 arasında gerçekleşecek. (AK PARTİ ve Bakanlar Kurulu sıralarından
alkışlar) Peki, bu nasıl oldu, tesadüfle mi oldu? Elbette değil. 2017’ye
girerken yine bu bütçe görüşmelerinde felaket senaryoları hazırlanmıştı.
“İflaslar olacak, ekonomik kriz gelecek ve Türkiye bu sarmaldan çıkamayacak.”
Ne oldu? Aldık tedbirlerimizi, hızlı bir şekilde aldık, hayata geçirdik ve işte
sonucu ortada. 2018 için söylüyorum Sayın Kılıçdaroğlu, 2018 2017’den daha
güzel olacak hiç merak etmeyin. (AK PARTİ ve Bakanlar Kurulu sıralarından
alkışlar) Enflasyon da düşecek, büyüme de devam edecek, üretim, istihdam,
yatırım ve ihracatta da yine artış devam edecek. Bu sene ihracatta bütün
yılların rekorunu kırarsak şaşmayın, bir ay sonra o da belli olacak. Şu anda
hesaplara göre, aralık ayı hariç, 155 milyar, yıllık bazda bir ihracat rakamına
ulaşmış durumdayız; dolayısıyla, son on beş yılın en yüksek ihracat değerine bu
yıl sonu itibarıyla ulaşmayı hedefliyoruz. 
Değerli
milletvekilleri, Sayın Genel Başkan, Ege adalarıyla ilgili de bir değerlendirme
yaptı ve iktidarımız döneminde Ege adalarının Türkiye'nin elinden çıktığını,
işgal edildiğini burada ifade etti ve Sayın Cumhurbaşkanımızın da Lozan’ın
değiştirilmesi konusundaki değerlendirmelerine gönderme yaptı. 
Her
şeyden önce şunu söyleyeyim: Lozan, Türkiye ile 11 ülke arasında yapılmış,
Türkiye'nin kuruluşunu, modern Türkiye Cumhuriyeti’nin kuruluşunu belirleyen
bir anlaşmadır. 
Lozan
Anlaşması’nın değiştirilmesinden kasıt, Sayın Cumhurbaşkanımızın orada,
Yunanistan’da bunu dile getirmesinin arkasındaki sebep şudur: Yunanistan,
soydaşlarımızın hakları Lozan’da net olarak belirlenmesine rağmen bunları
uygulamaktan kaçınıyor, “Türk” kelimesinin kullanılmasına bile izin vermiyor,
kimliklerini ifade etmesine izin vermiyor, müftülerinin seçilmesine izin
vermiyor.
Peki,
göz göre göre bir anlaşmayı uygulamayan ülkeye hem de evinde “Bunun değişmesi
lazım gelir.” demenin neresi yanlış? (AK PARTİ ve Bakanlar Kurulu sıralarından
alkışlar) Neresi yanlış? İşte, millî duruş budur arkadaşlar. Millî duruş lafla
olmaz. (AK PARTİ ve Bakanlar Kurulu sıralarından alkışlar) Millî duruş ülkesini
dışarıda şikâyet etmekle olmaz. Ülkenin menfaatini her yerde savunmakla olur.
AYŞE
SULA KÖSEOĞLU (Trabzon) – Yürek ister o. 
BAŞBAKAN
BİNALİ YILDIRIM (Devamla) – Değerli kardeşlerim, Ege adalarından tek bir çakıl
taşı dahi iktidarımız döneminde gitmemiştir. Ege adalarıyla ilgili ilk
anlaşmazlık Kardak kriziyle ortaya çıkmış ve Türkiye bu konuda tavrını net
olarak ortaya koymuştur. 
Bakın,
rahmetli Demirel ne diyor? Ne zaman? 1998’de. “Ege Denizi’nde ‘gri alanlar’
dediğimiz aşağı yukarı 132 parça taş yahut adacık var.” Yani aidiyeti Lozan
Anlaşması’yla tespit edilmemiş. Biz diyoruz ki: “Bunlar size ait değil.” Onlar
diyor ki: “Bunlar size ait değil.” Bu, itilaflı bir konudur ve bugün devam eden
konu da aynı şekilde devam ediyor. Biz şunun bilinmesini isteriz: Bu adalar, bu
formasyonlar, kaya parçaları, irili ufaklı şeyler o günün teknolojisiyle
anlaşmaya dâhil edilmemiş ve üzerinde bir mutabakat sağlanmamış. Ege ne bir
Yunan gölüdür ne bir Türk gölüdür; Ege, Türkiye ile Yunanistan’ın arasında
sorun alanı değil, ilişkilerini daha da geliştirmesi için önemli bir denizdir.
Onun için, Türkiye’nin hak ve menfaatlerine en ufak bir halel gelmemesi için ne
gerekiyorsa yaparız, Türkiye kuru gürültülere pabuç bırakacak bir ülke
değildir, bunu herkesin bilmesi lazım. (AK PARTİ ve Bakanlar Kurulu
sıralarından alkışlar) 
Değerli
milletvekilleri, evet, Sayın Genel Başkan kamu ihaleleriyle ilgili de bir
değerlendirme yaptı. Bununla ilgili de kısa bir şey söylemek istiyorum. Son iki
yılda, örneğin Ulaştırma Bakanlığında, 4.400 ihale yapılmış 21’inci maddeye
göre. 21 nedir? (b) var (c) var; (b) davetiye usulü, (c) de güvenlik yolları.
21 (b)’ye göre 4.440 ihaleden 139’u yapılmış. Davet edilen firma sayısı 362,
ihale alan firma sayısı 109. Davete 3 tane firma çağıracaksınız, en az 3 tane.
Ama bu ihalelerde kaç firma çağrılmış? 6 firma çağrılmış yani rekabet tesis
edilmiş.
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – En az 6.
BAŞBAKAN BİNALİ
YILDIRIM (Devamla) – Bakan oradan söylüyor: “En az 6.” Daha fazla olanı var, 8 çağrılanı
var, 10 çağrılanı var.
Dolayısıyla 7
ile 10 arasında firmadan teklif alınmış. Altyapı projelerini tesadüfe
bırakamazsınız. Altyapı projelerinde ehliyet, yeterlilik her zaman önemlidir.
Söylendiği gibi, ihalelerde bu şekilde bir sorun yoktur.
Diğer bir konu
da, kamu-özel ortaklığıyla gerçekleştirilen işler. Bu işin on iki sene kitabını
yazdım, her satırını ezbere bilirim, o kadar söylüyorum. (AK PARTİ ve Bakanlar
Kurulu sıralarından alkışlar) Türkiye bu dönemde elli yıldır gündemimizde olan
dev projeleri birer birer tamamlamıştır. Osman Gazi Köprüsü’nü hatırlayın, elli
yıl konuşuldu, 5 sefer ihalesi yapıldı ama hiçbirinde başarılamadı çünkü oraya
ayıracak devletin parası yoktu.
HAYDAR AKAR
(Kocaeli) – Bugün var mı?
BAŞBAKAN BİNALİ
YILDIRIM (Devamla) – Ama geldik, bunu kamu-özel ortaklığıyla yaptık ve şimdi
hizmete girdi. 
Şimdi, değerli
arkadaşlar, bunun parası ne kadar? Bunun parasını söyleyeyim: 6,5 milyar dolar.
Ne var bunda? İstanbul’dan İzmir’e kadar otoyol var 421 kilometre ve Osman Gazi
Köprüsü var. Köprüyü açtık, Bursa’ya kadar yolu da açtık ve şimdi, Bursa ile
İzmir arası devam ediyor, 2019’da orayı da açacağız. Böylece, İzmir-İstanbul
iki saat elli dakika Kemal Bey. (AK PARTİ ve Bakanlar Kurulu sıralarından
alkışlar) İzmir Milletvekilisin, dolayısıyla kara yoluyla gideriz. Ama
bilmiyorum tabii Osman Gazi Köprüsü’nden geçtin mi, geçmedin mi? Fakat çok
güzel.
ENGİN ALTAY
(İstanbul) – Pahalı, çok pahalı Başbakanım.
BAŞBAKAN BİNALİ
YILDIRIM (Devamla) – Engin Altay, en pahalı hizmet olmayan hizmettir, bunu
aklından çıkarma. (AK PARTİ ve Bakanlar Kurulu sıralarından alkışlar)
MALİYE BAKANI
NACİ AĞBAL (Bayburt) – Bravo!
BAŞBAKAN BİNALİ
YILDIRIM (Devamla) – Vatandaşı körfezden, çileden kurtaran çok güzel bir
hizmet, dört dakikada geçiliyor. Neyse. 
Evet, değerli
arkadaşlar, şimdi, Sayın Kılıçdaroğlu bir değerlendirme daha yaptı, o da,
efendim, Ankara-İstanbul arasında kamyonla ilgili değerlendirme. Yani
kamyoncuların büyük sıkıntı içerisinde olduğunu ve artık bıçağın kemiğe
dayandığını söylüyor. Evet, şimdi, Sayın Kılıçdaroğlu, teşekkür ediyorum bu
konuyu gündeme getirdiğiniz için. Ankara-İstanbul arası gidiş-geliş bin
kilometre değil, 850 kilometre. Burada bir eksik var. Yol ücreti… 
AYKUT ERDOĞDU
(İstanbul) – Rami, Rami, Ankara-Rami…
BAŞBAKAN BİNALI
YILDIRIM (Devamla) – Gerçi sen yürüyerek gittin ama yürüyerek ölçülmez bu. 
MUSA ÇAM (İzmir)
– Darısı sizin başınıza, darısı sizin başınıza. 
BAŞBAKAN BİNALI
YILDIRIM (Devamla) – Hayır, otoyol parası falan ödenmediği için olabilir. (AK
PARTİ ve Bakanlar Kurulu sıralarından alkışlar, AK PARTİ ve CHP sıralarından
gülüşmeler) Otoyol ücreti 89 değil, 70 lira. İkinci…
KAMİL OKYAY
SINDIR (İzmir) – Gidiş-geliş…
AYKUT ERDOĞDU
(İstanbul) – Hangi kamyona?
MAHMUT TANAL
(İstanbul) – Kaç dingilli kamyon?
BAŞBAKAN BİNALI YILDIRIM
(Devamla) – Sayın Kılıçdaroğlu’nun dediği kamyondan bahsediyoruz. (AK PARTİ ve
Bakanlar Kurulu sıralarından alkışlar, gülüşmeler)
İkinci otoyol
dediğiniz Kuzey Marmara Otoyolu 123 lira değil, 104 lira. Yavuz Sultan Selim
Köprüsü 77 lira değil, 30 lira yağ bakımı bedeli sefer başı 100 lira değil, 50
lira. 
BÜLENT TURAN
(Çanakkale) – Hangisi doğru o zaman?
BAŞBAKAN BİNALI
YILDIRIM (Devamla) – Yakıt dışındaki masraflar, dediğin gibi 379 değil, 255
lira. 
KAMİL OKYAY
SINDIR (İzmir) – Giden dönmesin istiyorsunuz yani.
BAŞBAKAN BİNALİ
YILDIRIM (Devamla) – Şimdi, yani hesap uzmanlığı burada da çöktü, kusura bakma.
(AK PARTİ sıralarından alkışlar) 
Şimdi, bunu
dinleyince bir şey aklıma geldi, onu da söyleyeyim: Adamın biri kurban
mevzusundan bahsediyormuş. Çocuğu olmayan Hazreti Davut Allah’a dua etmiş, “Ya
Rabbi, bana bir kız çocuğu ver, onu da kurban edeyim.” demiş. Dua tutmuş, Davut
kızının adını “Ayşe” koymuş. Gel zaman git zaman çocuğunu kurban edeceği zaman
gelmiş. Hazreti Davut’un kızı yatmış. Tam kurban edecekken Azrail gökten bir
keçi göndermiş. “Kızı bırak, al bu keçiyi kurban et.” demiş. Dinleyenlerden
biri dayanamamış, demiş ki: “Ya, bunun neresini düzelteyim? Hazreti Davut
değil, İbrahim; kız değil, erkek; Ayşe değil, İsmail; Azrail değil, Cebrail;
keçi değil, koç.” (AK PARTİ sıralarından alkışlar) 
Bir de şu altın
hesabı var, Sayın Genel Başkanın gündeme getirdiği altın işi. Hayati Bey’in
bakanlığı döneminde -kendisiyle konuyu arada görüştüm- olan olay tamı tamına
şöyle: Bir uçakla altın geliyor Atatürk Havalimanı’na; daha doğrusu varış
yerini önce yanlış bildiriyor, sonra Atatürk Havalimanı’na geliyor. 
MAHMUT TANAL
(İstanbul) – O, dolarla olan.
BAŞBAKAN BİNALİ
YILDIRIM (Devamla) – Atatürk Havalimanı’na indikten sonra oradaki gümrük
memurları bir tutanak yapıyor beyana göre. Henüz gümrük beyannamesi, konşimento
düzenlenmemiş. Bir tutanak, tutanakta diyor ki…
MUSTAFA ELİTAŞ
(Kayseri) – Tanal, uzak dur Tanal, uzak dur; Sayın Genel Başkan dinliyor, uzak
dur.
BAŞBAKAN BİNALİ
YILDIRIM (Devamla) – Arkadaşlar, ciddi mevzu, bir dakika bunu…
Bu uçakta 1.500
kilo altın var diye tutanak tutuyorlar, bunu beyan üzerine yapıyorlar. Burada
isimler, imzalar var, gerek yok. Daha sonra diyorlar ki: “Acaba böyle mi, açıp
bakalım?” Ne zaman? 14 Ocakta, on dört gün sonra. 
HAYATİ YAZICI
(İstanbul) – Mühürlüyorlar Sayın Başbakanım, ilk tutanakla mühürlenir.
BAŞBAKAN BİNALİ
YILDIRIM (Devamla) - Tutanak tuttukları esnada da kargo kapısını mühürlüyorlar,
14’ünde diyorlar ki: “Açıp kontrol edeceğiz.” Peki, edin. Açıyorlar, tartısını
yapıyorlar, 1.208 kilo altın çıkıyor; 1.500 beyan etmiş, 1.208 çıkmış. Ne var?
Sayın Genel Başkanın dediği gibi arada bir 292 kilo altın farkı var, doğru.
Peki, bundan sonrası nasıl? Bu ikinci işlem ne oluyor? Bir: Gümrükçüler yanlış
beyandan dolayı bir ceza kesiyorlar firmalara. İki: Aynı zamanda bakan talimat
veriyor, araştırma yapılıyor, savcılığa veriliyor…
HAYATİ YAZICI
(İstanbul) – 50 milyon…
BAŞBAKAN BİNALİ
YILDIRIM (Devamla) - …savcılık da her birine, 2 yahut 3 firmaya yine 50 milyon
civarında ceza kesiyor. Peki, bu arada altın ne oluyor? Altın hiç içeri
girmeden aynı uçakla yoluna devam ediyor. Yani altından 1 gram bile kaybolmadan
Türkiye'nin kasasına 150 milyon para giriyor, altın da geldiği yere geri
gidiyor; bu kadar basit, olay bundan ibaret. (AK PARTİ sıralarından alkışlar)
Onun için, burada, bütün bunların belgeleri, bilmem nesi detaylarıyla var, bunu
size takdim edebilirim. Şimdi, bu mesele de böyle.
ÖZGÜR ÖZEL
(Manisa) – Reza niye Teoman’a rüşvet teklif ediyor o zaman.
BAŞBAKAN BİNALİ
YILDIRIM (Devamla) - Kozmik odaya da kısaca bir değinelim. Kozmik oda
soruşturması… Açılan dava ilk derece mahkemesi olarak Yargıtay 18. Dairede
görülüyor. Dosyada 2’si tutuklu, toplam 6 sanık hakkında yargılama henüz devam
ediyor, 2 sanık hakkında da yakalama kararı var. Sanıklar Mustafa Bilgili,
Halil İbrahim Kütük tutuklu; diğer sanıklardan Nihal Uslu, Abdullah Bahçeci
tutuksuz; hakkında yakalama kararı verilen sanıklar ise Şadan Sakınan, Dündar
Örsdemir yani dava bitmemiş, devam ediyor. Bu davanın da nasıl bir dava
olduğunu hepimiz biliyoruz, FETÖ’cülerin davası. Şimdi de yargıda hesabını
veriyorlar, olay bu kadar net.
Değerli
milletvekilleri, zamanımız daralıyor dolayısıyla bir de şu vergi cenneti, Man
Adası meselesine biraz değinelim. Bu konu da çok uzun zamandır gündeme
getiriliyor. Sayın Kılıçdaroğlu bu konuyla ilgili ilk ortaya çıktığında “Bunlar
sahtedir, bu bilgiler yalandır, yanlıştır.” diye anında, muhatapları
açıklamalarını yaptılar ve belgelerin savcılığa verilmesini talep ettiler. Bir
müddet verilmedi, sonra vermeye karar verdiniz, yapıldı. Sonra, belgeler
alenileşince uzmanları baktı, ortaya bir şey çıktı: Size verilen bilgilerin
doğru olmadığı anlaşıldı. Nasıl doğru değil? Man Adası’nda bu insanların
hiçbirinin şirketi yok, bir. İkincisi, buraya giden bir para yok. 
SERDAL
KUYUCUOĞLU (Mersin) – Gelen para var mı?
BAŞBAKAN BİNALİ
YILDIRIM (Devamla) – Buraya giden para da yok, gelen para da yok kardeşim, bu
kadar net. Orada isimleri zikredilen Sayın Cumhurbaşkanımızın yakınlarının
hiçbirinin bir şirketi yok, oraya gönderilen bir para da yok, paralar iki Türk
bankası arasında havale edilmiş, hepsi bu. 
MUHARREM ERKEK
(Çanakkale) – Kimden kime havale ediliyor iki Türk Bankası arasında? Kimden
kime havale ediliyor? (AK PARTİ sıralarından gürültüler)
BAŞBAKAN BİNALİ
YILDIRIM (Devamla) – Dolayısıyla, değerli arkadaşlar burada devletin bir kaybı
yok. 
Şimdi, oradan bu
Kurumlar Vergisi Kanunu’na atıf yaptı. Kurumlar Vergisi Kanunu’nun 30’uncu
maddesi ne diyor? “Eğer bir ülkeden para çıkışı olursa o paraya vergi
uygulanır.” Öyle değil mi?
MUSTAFA ELİTAŞ
(Kayseri) – Vergi cenneti olduğu iddia edilen...
BAŞBAKAN BİNALİ
YILDIRIM (Devamla) – Vergi cenneti olduğu tespit edilen bir ülke olursa buraya
vergi uygulanır. 2006’da bu konuyla ilgili kanunu çıkaran kim? Bizim
Hükûmetimiz. Bu kanun nasıl bir kanun? “Birtakım ülkelerle anlaşma
yapacaksınız.” diyor. O ülkeler aralarında anlaştıkları zaman karşılıklı
vergilendirme ve bilgi paylaşımı yapacak. Şu anda, bu kanunla ilgili G20’de,
OECD’de müşterek bir çalışma var ve ülkelerin geldiği nokta, bunu her ülkenin
tek başına yapması mümkün değil, bunun bir uluslararası mevzuata dönüştürülmesi
lazım. Burada ülkeler ne yapacaklar? Sadece liste verecekler: “Şu, şu, şu, şu
ülkelerle ben bilgi değişimi yapmak istiyorum.” O ülkelerin de aynı şekilde
buraya dönüp “Biz de burayla bilgi değişimi yapabiliriz.” demesi lazım.
Dolayısıyla, bu çok taraflı bir anlaşma, sizin “Yapıyorum.” demenizle olacak
bir iş değil. O yüzden, herhangi bir tavsama, herhangi bir gecikme söz konusu değil
ve çok taraflı bu anlaşmanın yapımı hakkında çalışmalar devam ediyor.
Önümüzdeki birkaç yıl içerisinde, ümit ediyoruz, bitmiş olacak. 
Efendim, MİT
Rıza Sarraf hakkında bilgi vermiş Hükûmete, Başbakanlığa, bu dikkate alınmamış
dolayısıyla bu işler Türkiye'nin başına gelmiş. İşte Millî İstihbarat Teşkilatı
Başkanlığının yazısı. Ne diyor? 9. Asliye Hukuk Mahkemesi, 30 Ekim 2014, sayı
vesaire. “İlgiye konu talebe ilişkin, kayıtlarımızda yapılan araştırma
neticesinde 18 Nisan 2013 tarihli Rıza Sarraf’ın suç işlediğine dair tespitleri
havi teşkilatımız tarafından hazırlanarak Başbakanlık makamına sunulan bir
rapor bulunmamaktadır -imza- arz ederim.” 
KEMAL
KILIÇDAROĞLU (İzmir) – Rapor… 
ENGİN ALTAY
(İstanbul) – Bilgi notu Başbakanım, bilgi notu, rapor değil. 
KEMAL
KILIÇDAROĞLU (İzmir) – Bilgi notu ayrı, rapor ayrı.
ENGİN ALTAY
(İstanbul) – Bizim iddiamız bilgi notu, rapor değil. 
BÜLENT TURAN
(Çanakkale) – Davut değil, İsmail.
BAŞBAKAN BİNALİ
YILDIRIM (Devamla) – Mahkeme soruyor, rapor veya bilgi notu. 
KEMAL
KILIÇDAROĞLU (İzmir) – “Rapor yok.” diyor, “bilgi notu” demiyor.
BAŞBAKAN BİNALİ
YILDIRIM (Devamla) – Mahkemeye bu iş intikal edince mahkeme resmen soruyor,
kurum da, MİT de diyor ki: “Böyle bir rapor yok.” 
KEMAL
KILIÇDAROĞLU (İzmir) – Tamam, bilgi notu var. 
BAŞBAKAN BİNALİ
YILDIRIM (Devamla) – Rapor mu önemli, bilgi notu mu önemli? 
KEMAL
KILIÇDAROĞLU (İzmir) – Bilgi notu. 
BÜLENT TURAN
(Çanakkale) – Fuat Avni vermiştir Kılıçdaroğlu’na. 
BAŞBAKAN BİNALİ
YILDIRIM (Devamla) – Herkes bilgi notunu birbirine verebilir, asıl olan
resmiyete girmiş belgedir, rapordur. (AK PARTİ ve Bakanlar Kurulu sıralarından
alkışlar) Bilgi notuna göre işlem yapılır mı? 
ÖZGÜR ÖZEL
(Manisa) – Bilgi notunu kabul et “rapor” diye, vaziyeti idare et. 
BAŞBAKAN BİNALİ
YILDIRIM (Devamla) – Değerli arkadaşlar, esasında konu çok ama zaten bu
belediye başkanları konusunu, sağ olsun, bizim Grup Başkan Vekilimiz Mehmet Bey
çok güzel anlattı, hakikaten tebrik ediyorum ancak tabii zamanı yetmedi, mevzu
o kadar geniş ki, o kadar derin ki günler alır. 
MUSA ÇAM (İzmir)
– 1994’ten beri İstanbul’dan, Ankara’dan bahsetmedi yalnız.
BAŞBAKAN BİNALİ
YILDIRIM (Devamla) – Bakın, değerli kardeşlerim, şimdi, şunu herkesin iyi
bilmesi lazım: Yolsuzluk, usulsüzlük, arsızlık kim yapıyorsa hep beraber karşısında
olacağız, mücadelemizi vereceğiz. 
ENGİN ALTAY
(İstanbul) – Edelim efendim, araştıralım. 
KEMAL
KILIÇDAROĞLU (İzmir) – Araştıralım. 
BAŞBAKAN BİNALİ
YILDIRIM (Devamla) – Burada hiçbir tereddüt yok. Peki, verilmiş mi, ona bir
bakalım. 
3 numara… Şimdi,
bu konuya çok girecek değilim fakat şu kadarını söyleyeyim: Bahse konu belediye
başkanı hakkında açılmış 3 ayrı dava, 3 ayrı yargılama ve soruşturma aşamasında
11 tane dosya mevcut. Yani “Hiçbirinden, tamamından takipsizlik olmuş, bitmiş.”
diye bir şey yok, bunun bilinmesi lazım. Devam ediyor, sonunda bir şey yoksa
ortaya çıkacak. Bu, onun için de olabilir, başkaları için de olabilir ama
şurada benim söyleyeceğim şey, daha önemli bir şey, hani “Burada adil
davranılmıyor, işte, AK PARTİ’li belediyelere gidilmiyor, diğer belediyelerin
üzerine gidiliyor.” diye birtakım iddialarda bulunuldu. 
Bakın,
31/03/2004 ile 01/12/2017 tarihleri arasında soruşturma izni verilmesine dair
kararların partilere göre dağılımı, soruşturma izni verilmesine dair: AK PARTİ…

ENGİN ÖZKOÇ
(Sakarya) – Yok. 
BAŞBAKAN BİNALİ
YILDIRIM (Devamla) – Nasıl yok? 
AK PARTİ: 91,
CHP: 27, MHP: 23, diğerleri: 9; hangisi fazla? (AK PARTİ ve Bakanlar Kurulu
sıralarından alkışlar)
(Mikrofon
otomatik cihaz tarafından kapatıldı) 
KEMAL
KILIÇDAROĞLU (İzmir) – Biz denetlemeye karşı değiliz ki. 
ENGİN ALTAY
(İstanbul) – Uzaklaştırmaları sayın Başbakanım, görevden uzaklaştırmaları.
BAŞBAKAN BİNALİ
YILDIRIM (Devamla) – Onları da söyleyeyim.
PERVİN BULDAN
(İstanbul) – “Diğerleri” dediğiniz HDP mi Sayın Başbakan?
KAMİL OKYAY
SINDIR (İzmir) – “Soruşturma izni verilen” mi dediniz?
GARO PAYLAN
(İstanbul) – Sayın Başbakan “diğerleri”ni de açıklayın.
PERVİN BULDAN
(İstanbul) – “Diğerleri” dediğiniz HDP mi Sayın Başbakan?
BAŞKAN – Sayın
Başbakan, efendim, süreniz bitti, altı dakika daha kullanma hakkınız var, ikaz
edeyim. 
Teşekkür ederim.

PERVİN BULDAN
(İstanbul) – Sayın Başbakan, “diğerleri” dediğiniz kim? HDP mi?
BÜLENT TURAN
(Çanakkale) – Hendek kazanlar.
BAŞBAKAN BİNALİ
YILDIRIM (Devamla) – 11/12/2017 bugün tarihi itibarıyla görevden
uzaklaştırılmış 106 belediye başkanı var. Bunların 93’ü HDP’li, 9’u AK
PARTİ’li, 3’ü MHP’li, 1’i CHP’li. 
ENGİN ÖZKOÇ
(Sakarya) – Dürüstlük bu işte. 
AHMET YILDIRIM (Muş) – “Görevden uzaklaştırma” dedi.
BAŞBAKAN BİNALİ YILDIRIM (Devamla) – Görevden
uzaklaştırma, evet. 
ENGİN ALTAY (İstanbul) – Kayyum atananlar dâhil.
BAŞBAKAN BİNALİ YILDIRIM (Devamla) – Kayyum atananlar
dâhil, hepsi dâhil; açığa alınanlar, görevden uzaklaştırılanlar, liste böyle. 
KAMİL OKYAY SINDIR (İzmir) – Dürüst CHP’li belediyeler
yüzünden. 
PERVİN BULDAN (İstanbul) – Cezaevine koyulanlar…
BAŞBAKAN BİNALİ YILDIRIM (Devamla) – Evet, burada da
görüldüğü gibi HDP’li belediye başkanlarını hariç tutsak bile 9 AK PARTİ’li, 3
MHP’li, 1 de CHP’li belediye başkanı açığa alınmış. Burada da bir adaletsizlik
yok, en fazla AK PARTİ’li belediye başkanı görevden alınmış. HDP’lilerin durumu
özel, ona girmiyorum.
GARO PAYLAN (İstanbul) – Niye
özel?
PERVİN BULDAN
(İstanbul) – Niye özel Sayın Başbakan?
AHMET YILDIRIM
(Muş) – Özel hukuk, özel hukuk!
MUSTAFA ELİTAŞ
(Kayseri) – Onlar terörle ilişkili, terörle.
BAŞBAKAN BİNALİ
YILDIRIM (Devamla) – Teröre kaynak aktardıkları için görevden alındılar, onun
için özel, terörle aralarına mesafe koymadıkları için. (AK PARTİ ve Bakanlar
Kurulu sıralarından alkışlar)
GARO PAYLAN
(İstanbul) – Bir tane belge gösterin.
AHMET YILDIRIM
(Muş) – Bir belge yok, bir belge. Sayın Başbakan, bir mahkeme belgesi yok, bir
mahkeme belgesi.
GARO PAYLAN
(İstanbul) – Tek bir belge gösterin.
AHMET YILDIRIM
(Muş) – Olmayan bir şey gösterilemez, bir belge yok.
BAŞBAKAN BİNALİ
YILDIRIM (Devamla) – Değerli milletvekilleri, bu bütçe sosyal odaklı, insanı
merkeze alan bir bütçedir. Sosyal destek harcamalarını son on beş yılda 1,6
milyardan 50,8 milyara çıkardık yani 32 kat artış sağladık. Bu bütçe tarımı
büyüten, tarım gelirlerini artıran bir bütçedir. Niye? Tarım için ayrılan
kaynak 1,8 milyarken önümüzdeki sene tarıma 14,8 milyar lira kaynak aktardık.
(AK PARTİ ve Bakanlar Kurulu sıralarından alkışlar) Bunlar sadece destekler,
10,7 milyar da tarımsal yatırım var, makine teçhizat alımı, sulama vesaire. Ve
toplamda 25 milyar liralık bir kaynağı tarıma aktarıyoruz. Bundan ne
kazanıyoruz? Ülkemiz Avrupa’da tarımda 1 numara olan ülke, 1 numara. (CHP
sıralarından gülüşmeler) Evet, niye güldünüz? Tarımda 1 numaraya çıktık.
ÖMER FETHİ GÜRER
(Niğde) – Saman ithal ediyoruz!
BAŞBAKAN BİNALİ
YILDIRIM (Devamla) - Değerli kardeşlerim, bir de Sayın Kılıçdaroğlu
mobilyacılarla ilgili “Efendim, İnegöl’deki mobilyacılar kan ağlıyor.” dedi. İktidara
geldiğimizde İnegöl’de 1 OSB vardı ve burada 50 metrekarelik, 100 metrekarelik,
150 metrekarelik dükkânlar vardı, 15 milyon dolarlık ihracat yapıyorlardı.
Bugün ne kadar? 2 tane OSB daha yapıldı 1’in üzerine, 100-150 metrekarelik
dükkânlar 10 bin-15 bin metrekareye döndü. İşletmeler bugün sadece İnegöl’de
115 ülkeye 400 milyon dolarlık ihracat yapıyor. 15 milyondan 400 milyona… (AK
PARTİ ve Bakanlar Kurulu sıralarından alkışlar)
Peki, üretim ne
olmuş? Bu senenin birinci çeyreğinde yüzde 4,8; ikinci çeyreğinde 14,2; üçüncü
çeyrekte 41,7 oranında artmış. (AK PARTİ ve Bakanlar Kurulu sıralarından
alkışlar) “Kan ağlıyor.” dediğiniz mobilyacıların görüntüsü de bu, bilançosu da
bu. Fazla lafa hacet yok. 
Değerli
arkadaşlar, zamanımız dolmak üzere. Aslında konuşacak çok şey var. 2018 ve 2019
büyük projelerin hayata geçeceği, kalkınmanın, büyümenin, istikrarın devam
edeceği bir yıl olacak. Size birkaç müjdeli haber vermek istiyorum. 
Bunlardan bir
tanesi: 2018’in sonunda dünyanın en büyük havalimanı hizmete alınacak. (AK
PARTİ ve Bakanlar Kurulu sıralarından alkışlar)) “Bu havalimanının da hesabı
şeffaf değil.” diyorlar. Hesabını size söyleyeyim, her zaman da detayları
vermeye hazırım: 10,5 milyar euro buranın maliyeti. Bizim cebimizden beş kuruş
para çıkmıyor, firma yapacak. 
AYKUT ERDOĞDU
(İstanbul) – Garantiden mi?
BAŞBAKAN BİNALİ
YILDIRIM (Devamla) – Evet, garanti var. Garantileri, yirmi beş yıl işletecek,
yirmi beş yıl içerisinde de bize 26,5 milyar, artı KDV olarak para verecek
üste, yıllık. (AK PARTİ ve Bakanlar Kurulu sıralarından alkışlar) Her yıl 1
milyar 50 milyon avro Türkiye’ye para verecek. Yani, eski bir kömür havzasını,
çukurlarla, çamurlarla dolu bir alanı verdik, üstüne dünyanın en büyük bir
havalimanı yapılıyor ve o da yetmedi, yirmi beş sene bu havalimanı işletilecek,
yirmi beş yıl içerisinde de işte, 26,5 milyar artı KDV avro olarak para
verilecek, kabataslak 110 katrilyon…
(Mikrofon
otomatik cihaz tarafından kapatıldı) 
BAŞBAKAN BİNALİ
YILDIRIM (Devamla) - …yirmi beş yılın sonunda da havaalanını geri alıyoruz;
parayı da alıyoruz, havaalanı da bonus olarak elimize geçiyor. (AK PARTİ ve
Bakanlar Kurulu sıralarından “Bravo” sesleri, alkışlar)
BAŞKAN – Sayın
Başbakan, selamlar mısınız efendim, bağlar mısınız.
BAŞBAKAN BİNALİ
YILDIRIM (Devamla) – Sayın Başkan, sözlerimi tamamlıyorum. 
2018 yılı
bütçesi ülkemize, milletimize hayırlı olsun. Bu ülke için, bu millet için, bu
milletin huzuru için, barışı için gece gündüz görev yapan, 15 Temmuzda
demokrasiyi korumak adına seve seve canını veren bütün şehitlerimize Allah’tan
rahmet diliyorum. 
BAŞKAN – Amin.
BAŞBAKAN BİNALİ
YILDIRIM (Devamla) – Gazilerimize hayırlı ömürler diliyorum…
BAŞKAN – Amin.
BAŞBAKAN BİNALİ
YILDIRIM (Devamla) - …ve eleştiri, önerileri için bütün partilerimize bu
vesileyle teşekkür ediyorum. 
Hükûmet olarak
emanete riayeti esas alan, hukuk ekseninden ayrılmayan bir titizlikle bize
verilen bütçenin her kuruşunu harcayacağız; ülkemize hizmet olarak bu bütçeyi
geri vermiş olacağız. 
(Mikrofon
otomatik cihaz tarafından kapatıldı) 
BAŞBAKAN BİNALİ
YILDIRIM (Devamla) – Bu duygularla bir kez daha yüce Meclisi sevgiyle, saygıyla
selamlıyorum. Sağ olun, var olun. (AK PARTİ ve Bakanlar Kurulu sıralarından
“Bravo” sesleri, ayakta alkışlar) 
AYŞE SULA
KÖSEOĞLU (Trabzon) – Bu millet seninle gurur duyuyor. 
BAŞKAN –
Teşekkür ediyorum Sayın Başbakan.
Sayın
Engin Altay, buyurun beyefendi. 
ENGİN
ALTAY (İstanbul) – Teşekkür ederim Sayın Başkan.
Tabii,
kimse “Yoğurdum kara.” demez. Sayın Başbakanı da bu anlayış içinde dinledik.
Lakin Genel Başkanımızın iddia ettiği 292 kilogram altın kayıp konusunda
elimizde resmî belgeler de var…
MUSTAFA
ELİTAŞ (Kayseri) – Yanlış okuyorsunuz, yanlış. 
ENGİN
ALTAY (İstanbul) – Gümrük ve Ticaret Bakanlığı başmüfettişleri tarafından
tanzim edilen bu belgelerde bu eşyanın hem tüm çıkış evraklarında -gümrük çıkış
beyanı dâhil- hem de eşyanın Türkiye gümrük bölgesine giriş yaptığına dair özet
beyanda ve bütün diğer bölgelerde 1.500 kilogram altın olduğu sabittir.
MUSTAFA
ELİTAŞ (Kayseri) – Sayın Kılıçdaroğlu hesap uzmanı olarak baksa doğruyu
görecek, hesap uzmanı olarak baksa doğruyu görecek ama siyasi olarak yanlış
değerlendirme yapıyor. 
ENGİN
ALTAY (İstanbul) – Bunu Genel Kurula bir sunmak istedim ama esas itibarıyla da
efendim, Genel Başkanımızın söylediklerini yalanlamak ve Genel Başkanımızın
ileri sürdüğü görüşten farklı bir görüşü atfetmek suretiyle Sayın Başbakan
Genel Başbakanımıza ve dolayısıyla grubumuza sataştığından söz talep ediyorum
efendim. 
BAŞKAN
– Efendim, inceleyeyim bir. 
ENGİN
ALTAY (İstanbul) – Nasıl inceleyeceksiniz efendim? Nasıl inceleyeceğiz? 
BAŞKAN
– Birleşim bitmeden buna karar vereceğim efendim. 
MEHMET
NACİ BOSTANCI (Amasya) – Sayın Başkanım…
ENGİN
ALTAY (İstanbul) – Sayın Başkan, Genel Başkanımızın yalan söylediğini iddia
etti. 
BAŞKAN
– Beyefendi, inceleyeceğim zabıtları, bakayım. Sizin tefsiriniz bu, görüşünüzü
aldım. (CHP sıralarından gürültüler) 
ÖZGÜR
ÖZEL (Manisa) – Buna da itiraz etmeyin artık ya, bütçe görüşmesinde cevap hakkı
vermeyeceğiz… Bravo! Tarihe geçersiniz yani. Size de bu yakışır. 
BAŞKAN
- Ahmet Bey, buyurun efendim. 
AHMET
YILDIRIM (Muş) – İç Tüzük 60’a göre yerimden kısa bir söz talep ediyorum Sayın
Başkanım. 
BAŞKAN
– Buyurun. 
VI.- AÇIKLAMALAR (Devam)
3.- Muş Milletvekili Ahmet Yıldırım’ın, Başbakan Binali Yıldırım’ın 503
sıra sayılı 2018 Yılı Bütçe Kanunu Tasarısı ile 504 sıra sayılı 2016 Yılı Kesin
Hesap Kanunu Tasarısı’nın tümü üzerinde Hükûmet adına yaptığı konuşmasındaki
bazı ifadelerine ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; Sayın Başbakanın DBP’li belediyeler için
“Onların durumu özel.” diyerek gerçekten oradaki belediyelerin evrensel hukuk
normlarıyla değil, özel hukuk normlarıyla yargılandıklarını itiraf ederek bizi
doğruladığı için kendisine içtenlikle müteşekkirim. 
BENNUR
KARABURUN (Bursa) – Terör örgütlerine yardım yapıyorsunuz. 
AHMET
YILDIRIM (Muş) – Ayrıca şunu da ifade edeyim: İddia edildiği gibi -biz
mahkemeye intikal eden belgeler üzerinden konuşuruz- kaynak aktarıldığına dair,
vesair, yardım edildiğine dair hiçbir isnatla yargılanmıyor arkadaşlarımız,
tümüyle siyasi gerekçelerle alındılar. 
Bir
de DBP’li belediyelerin Rakka’da veya Kandil’de araçları çıkmıyor. Bunu
özellikle Genel Kurulun bilgisine sunmak isterim. 
BAŞKAN
– Teşekkür ediyorum. 
Efendim,
şimdi…
MEHMET
NACİ BOSTANCI (Amasya) – Sayın Başkanım… Sayın Başkanım, ben de yerimden kısa
bir söz istiyorum. 
BAŞKAN
– Efendim?
MEHMET
NACİ BOSTANCI (Amasya) – Yerimden kısa bir söz istiyorum. 
BAŞKAN –
Buyurun, siz de buyurun.
4.- Amasya Milletvekili Mehmet Naci Bostancı’nın, bütçe görüşmelerinde
teamül olarak genel başkanlar konuştuğunda cevap hakkı talep edilmediğine
ilişkin açıklaması
MEHMET NACİ
BOSTANCI (Amasya) – Sayın Başkanım, teşekkürler.
Yaklaşık iki
saat kadar önce Sayın Genel Başkan Kılıçdaroğlu burada tonu son derece yüksek
bir konuşma yaptı. Bütün grubumuz, ifade edilen sözlerin sertliğine ve
ağırlığına rağmen sessiz bir şekilde dinlediler ve biz o bir saatlik konuşmanın
ardından cevap hakkı adına çıkarak orada sataşmadan bir talepte bulunmadık.
ÖZGÜR ÖZEL
(Manisa) – E çünkü iki saat konuşmanız vardı.
MEHMET NACİ
BOSTANCI (Amasya) – Bizim burada, Mecliste, bütçe görüşmelerinde -benim
gördüğüm- genel başkanlar konuştuğunda bir gelenek var adı konulmamış; cevap
hakkı talep edilmez ve neticede kamuoyu bunu takdir eder. 
ÖZGÜR ÖZEL
(Manisa) – Süleyman Demirel ile İnönü yedi kere gidip gelmiş, yedi, aç da oku.
MEHMET NACİ
BOSTANCI (Amasya) – Bu çerçevede, burada, bu Mecliste 2011’den bu yana yaşanan
bu uygulamanın devam etmesinde fayda görürüz.
Bunu arz etmek
için söz aldım, teşekkür ederim.
BAŞKAN –
Teşekkür ediyorum.
KAMİL OKYAY
SINDIR (İzmir) – Genel Başkandan sonra iki saat konuştunuz ya.
ENGİN ALTAY
(İstanbul) – Sayın Başkan…
BAŞKAN –
Söyledim Engin Bey…
ENGİN ALTAY
(İstanbul) – Anladım efendim… 
BAŞKAN – Bir
konuşma daha var. Bu birleşim bitmeden…
ENGİN ALTAY
(İstanbul) – Anladım ama Başbakanın yaptığı bir saat sekiz dakikalık konuşmayı
bundan sonra yapılacak on dakikalık konuşma süresinde inceleyebileceğinize emin
misiniz? (AK PARTİ sıralarından gürültüler)
MUSTAFA ELİTAŞ
(Kayseri) – Yarın inceler canım.
BAŞKAN – Gayet
tabii, okuyacağım; gayet iyi takip ediyorum, endişe etmeyin. Lütfen buyurun
Engin Bey.
KAMİL OKYAY
SINDIR (İzmir) – Neyi inceleyeceksiniz?
KADİM DURMAZ
(Tokat) – Ne diyorsa gözünden kaçmış, fark etmemişsin.
AYKUT ERDOĞDU
(İstanbul) – E ne oldu? Belgeyi sordunuz, belgeyi gösterecektik. Niye vermedi
süreyi? Belge sordunuz, göstereceğiz.
IV.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887) ile Plan ve
Bütçe Komisyonu Raporu (S. Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı (1/861), 2016
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan
2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S. Sayısı: 504) (Devam)
BAŞKAN –
Efendim, şimdi şahısları adına, aleyhte olmak üzere son söz, İstanbul
Milletvekili Sayın İsmail Faruk Aksu Bey’e aittir. 
Buyurun Sayın
Aksu. (MHP sıralarından alkışlar)
Süreniz on
dakikadır. 
İSMAİL FARUK
AKSU (İstanbul) – Sayın Başkan, sayın milletvekilleri; 2018 yılı merkezî
yönetim bütçesine ilişkin olarak şahsım adına söz aldım. Genel Kurulu ve aziz
Türk milletini saygıyla selamlıyorum.
Bütçenin
milletimizin huzur ve refahına, nimet ve külfetin hakça dağıtılmasına,
demokrasinin gelişmesine, daha güçlü ve müreffeh bir Türkiye’nin inşasına
vesile olmasını temenni ediyorum.
Bölgesel ve
küresel gelişmeler, evrensel düzeyde kabul gören değer ve kavramların içinin
boşaltıldığını, doğrular ile yanlışların birbirine karıştığını, her gün
çelişkilerle dolu olaylara şahit olunduğunu göstermektedir. Bir yanda göz
kamaştıran zenginlikler diğer yanda açlıktan ölen insanlar, “demokrasi” ve
“insan hakları” gibi kavramların gölgesinde yürütülen işgaller, adalet adına
yapılan zulümler, “hak” diyerek girişilen şeytanlıklar maalesef yaşadığımız
çelişkilerden bazılarıdır. Bu süreçte özellikle İslam coğrafyasında yaşanan iç
çatışmalardan, vekâlet savaşlarından ve zalim yönetimlerden kaynaklı dramların
da sonu gelmemektedir. Son olarak ABD’nin Kudüs’le ilgili sorumsuz kararı,
uluslararası hukuku yok saymanın ne kadar kolay olabileceğini göstermiş, Orta
Doğu’da, hatta dünyada yeni krizlerin fitilini ateşlemiştir. Unutulmamalı ki
İslam dünyasının göz bebeği olan Kudüs, haklı davamızdır; asla gasbedilemeyecek
ve rehin alınamayacaktır. 
Tüm bu
gelişmeler göstermektedir ki tok ve hür insanların yaşadığı, küresel düzeyde
adalet anlayışının egemen olduğu bir dünya özlemi uzun bir süre daha devam
edecektir. Bu durum, tarihî misyonuna uygun olarak Türkiye’ye de güçlü bir
devlet ve lider ülke olma sorumluluğu yüklemektedir. Çok şükür ki, bazı
sorunlarımız olsa da Türkiye Cumhuriyeti, başta Mustafa Kemal Atatürk olmak üzere
devleti ve milletiyle dünden bugüne huzurlu ve güvenli bir geleceğin inşası
için gayret gösteren demokratik, laik, sosyal bir hukuk devletidir. 15 Temmuz
hain kalkışması ve bölgemizde yaşananlar, bu kazanımların ne kadar değerli
olduğunu, kaybedilmesinin ise ne kadar kolay olabileceğini herkese
göstermiştir. 
Sayın
milletvekilleri, Türkiye terörle mücadeleyle birlikte karmaşık bölgesel
gelişmelere odaklanmış olsa da artan enflasyon, işsizlik, dış ticaret ve kamu
açıkları gibi sorunlar, ekonominin asla ihmal edilmemesi gerektiğini
hatırlatmaktadır. Türkiye ekonomisinin devam eden ihtiyacı, güven ve istikrar
içinde sağlıklı bir yatırım, üretim, ihracat ve istihdam zincirinin
oluşturulması suretiyle yoksulluğun azaltılması ve gelir dağılımının daha adil
hâle getirilmesidir. Yoksullukla mücadelenin esasını işsizlikle mücadele
oluşturmaktadır. Bugün istihdamda kısmi artışlar olsa da işsizlik oranı
istenilen seviyeye düşürülememektedir. 
Yüzde 13’e
yükselen enflasyon dar gelirli vatandaşlarımızın geçimini zorlaştırmakta,
üretici fiyatlarındaki yüzde 17,5’lik artış ise enflasyondaki düşüş umutlarını
azaltmaktadır. 
Cari açığın
yüzde 4’ler civarında olması, her yıl 35-40 milyar doları başka ülkelere
göndermek zorunda kaldığımız anlamına gelmektedir. 
Bütçenin başarısı
mali disiplinle birlikte yapısal reformların gerçekleştirilmesine, vergi gelir
performansının artırılarak sürdürülmesine ve kayıt dışı ekonominin
azaltılmasına bağlıdır. Ancak 2018 bütçesi vergi tabanını genişletmek yerine
mevcut mükelleflerin yükünü daha da artırmaktadır. Ayrıca vergi gelirlerinin
yüzde 53,4’ünün ÖTV ve KDV’den geldiği ve dolaylı vergilere dayandığı bir
durumda vergi yoluyla gelir dağılımı adaletine katkı sağlanması da mümkün
olamayacaktır. 
Bütçenin en
dikkat çekici noktalarından birisi de yatırım harcamalarındaki duraklamadır.
2017 bütçesinde gerçekleşme tahmini 66,2 milyar TL tutarında olan sermaye
giderlerinin 2018 bütçesinde sadece yüzde 4’lük bir artışla 68,8 milyar TL
olarak öngörülmesi bütçenin yatırımcı bir bütçe olmadığı izlenimini
vermektedir. 
Bütçe
büyüklüklerine bakıldığında sektörel payların bir önceki yıla göre genel olarak
yapılan artışlar ve ayrılan paylarla doğru orantılı olduğu görülmektedir. Bu
durum bütçede ağırlık verilecek bir hedefin ve odağın bulunmadığını göstermekte,
bütçenin istikameti konusunda da bilgi vermemektedir. Oysa Türkiye’nin üretimi
artırması, istihdam yaratması, eğitimdeki karmaşayı gidermesi ve jeopolitik
risklere karşı önlem alması gerekmektedir. 
Hatırlatmak
isterim ki bir ülkenin gelişmişliği ve kalkınmışlığı sadece ekonomik
göstergelerle ölçülemez. Her gün işlenen kadın cinayetlerinin önüne
geçilemediği, Türk toplumunun temel taşı olan ailenin ekonomik ve sosyal
gelişmelerin yol açtığı olumsuzluklara karşı korunamadığı, çocuklarımızın
uyuşturucu batağına saplandığı, trafik terörünün, iş kazalarının önlenemediği
ve çevre bilincinin geliştirilemediği bir ortamda gelişmiş ve kalkınmış bir
ülke olmak mümkün değildir. Bu kapsamda ekonomik reformlarla birlikte
demokrasinin geliştirilmesi, yolsuzluk ve yozlaşmanın önüne geçilmesi, yargı,
eğitim, kamu yönetimi alanlarındaki reformların bütüncül bir anlayışla
gerçekleştirilmesi gerekmektedir. Bunlar gerçekleştiği takdirde Türkiye
ekonomisi de daha öngörülebilir ve güvenilir hâle gelecektir. 
Kuşkusuz 15 Temmuz
sonrası FETÖ ve PKK öncülüğünde oluşturulan Türkiye karşıtı lobilerin
Türkiye’yi köşeye sıkıştırma gayretleri devam etmektedir. Hemen her gün Türkiye
ekonomisini sıkıntıya sokacak bir manipülasyon, istikrarsızlığı tetikleyecek
bir söylem ve gelişme yaşanmaktadır. Bu durum karşısında meselelere daha titiz
yaklaşmak ve kırılganlıkları azaltılmış bir ekonomi oluşturmak zorunlu hâle
gelmektedir. Zira Türkiye ekonomisinin bir an önce çözülmesi gereken yapısal
sorunları zaten vardır. 
Sayın
milletvekilleri, kamu yararının odak, hak ve adaletin ölçüt olmaktan çıktığı
durumlarda devletin işleyişinde zafiyet oluşacak, vatandaşların devlete güveni
azalacaktır. Temel hakların çiğnendiği ve kurumların işlemez hâle getirildiği
bir yerde mülk temelden sarsılacaktır. Devlet idaresi millet emaneti, devlet
hizmeti ise şerefli bir görevdir. Bu sebeple de devlet adına yetki
kullananların, şartlar ne olursa olsun önce Türk devleti diyecek şuura sahip
olması gerekir. Bunu sağlamanın yoluysa kamu görevlilerinin seçiminde ve
terfilerinde sadece ehliyet ve liyakatin, devlet ve millet şuuruna sahip
olmanın ve vatana sadakatin esas alınmasıdır. Bize göre, Türkiye’nin köklü
devlet geleneğini çağdaş gelişmelerle buluşturan bir kamu yönetimi yapısı ve
işleyişi oluşturulmalı, politika belirleme kapasitesi geliştirilerek kamu
politikalarının birbiriyle uyumu sağlanmalıdır. Bu kapsamda 16 Nisanda yapılan
Anayasa değişikliği Türkiye’nin bir üst fazda yeniden inşası için önemli bir
adım ve fırsattır. Milliyetçi Hareket Partisi olarak program ve
beyannamelerimizde devlet ve yönetim reformu ihtiyacına dikkat çektik,
çalışanlarımıza ilişkin sorunları dile getirdik; denetim yollarını kullanarak
ve kanun teklifleri vererek bu sorunları Türkiye Büyük Millet Meclisi gündemine
taşıdık. 
Seçim
beyannamemizde kamudaki taşeron, sözleşmeli, 4/B’li, 4/C’li, geçici ve vekil
olarak çalışanların kadroya geçirilmesini; bu şekilde hem statü karmaşasına son
verilmesini hem de çalışanların çalışma şekillerinden kaynaklı
mağduriyetlerinin giderilmesini öngördük. Bu yöndeki çağrılarımızın karşılık
bulması ve taşeronların kadroya geçirilmesi yönündeki düzenlemenin hazır olması
memnuniyet vericidir. 
Bununla
birlikte, vatandaşlarımızın ilettiği bazı belirsizlikleri açıklığa
kavuşturulması bakımından gündeminize getirmek istiyorum. Bunlardan birincisi,
taşeron dışında “vekil” “geçici” ve benzeri farklı adlarla çalışanların,
KİT’lerdeki taşeronların durumlarının ne olacağıdır.
İkincisi
ise uzun süreli alt işveren sözleşmesi yapanların sözleşmeden kaynaklı
yükümlülüklerinde ve taahhütlerinde bir değişiklik olup olmayacağı ile bunların
araç, makine, ekipman, vergi ve benzeri ödemelerine yönelik bir mağduriyet
yaşayıp yaşamayacaklarıdır. 
İsteğimiz,
olumlu bir düzenleme yapılırken meselenin tüm boyutlarıyla ve tüm taraflarıyla
değerlendirilerek yeni mağduriyetler yaşatılmamasıdır. 
Bu
düşüncelerle 2018 yılı merkezî yönetim bütçesinin hayırlı olmasını diliyorum.
Bugün
Şırnak’ta şehit olan sözleşmeli Piyade Er Mersinli Hacı Mustafa Can’ı ve tüm
şehitlerimizi rahmetle anıyor, Genel Kurulun siz değerli üyelerini saygıyla
selamlıyorum. (MHP sıralarından alkışlar)
BAŞKAN
– Teşekkür ediyorum Sayın Aksu.
ENGİN
ALTAY (İstanbul) – Sayın Başkan…
BAŞKAN
– Şimdi, tutanakları inceledim Sayın Engin Altay Bey. 
Burada
69’a göre “Sataşılan veya ileri sürdüğü fikirden dolayı farklı görüş atfolunan”
diye bir hüküm var; olabilir.
Buyurun
lütfen. 
İki
dakika…
ENGİN
ALTAY (İstanbul) – Aykut Erdoğdu Genel Başkan Yardımcımız konuşacaklar.
BAŞKAN
– Hay hay efendim. 
Buyurun
Sayın Erdoğdu. (CHP sıralarından alkışlar)
V.- SATAŞMALARA İLİŞKİN KONUŞMALAR (Devam)
2.- İstanbul Milletvekili Aykut Erdoğdu’nun, Başbakan Binali Yıldırım’ın
503 sıra sayılı 2018 Yılı Bütçe Kanunu Tasarısı ile 504 sıra sayılı 2016 Yılı
Kesin Hesap Kanunu Tasarısı’nın tümü üzerinde Hükûmet adına yaptığı konuşması
sırasında Cumhuriyet Halk Partisine ve CHP Grup Başkanına sataşması nedeniyle
konuşması
AYKUT
ERDOĞDU (İstanbul) – Sayın Başbakan, bize belge sordunuz.
BÜLENT
TURAN (Çanakkale) – Meclisi selamla istersen önce!
AYKUT
ERDOĞDU (Devamla) - Biz şimdiye kadar belgesiz hiçbir iddiayı gündeme
getirmedik. Bize dediniz ki “Yakınlarının, Cumhurbaşkanının yakınlarının vergi
cennetlerinde şirketi yok.” Bu ne Sayın Başkan, bu ne? BUMERZ Limited Şirketi,
BUMERZ, BUMERZ.
HÜSEYİN BÜRGE
(İstanbul) – Yalan!
AYKUT ERDOĞDU
(Devamla) – BUMERZ; Burak, Mustafa Erdoğan, Ziya İlgen. 2 sterlinlik şirket.
Kimin? Burak Erdoğan.
HÜSEYİN BÜRGE
(İstanbul) – Yalan söylüyorsun!
AYKUT ERDOĞDU
(Devamla) – Burada, git… 15 sterline veriyorlar, 15 sterline. Parasını verdik,
aldık biz. Kime aitmiş? Cumhurbaşkanının akrabalarına, emekli öğretmen Ziya
İlgen’e. Bu şirket ne yapmış? 18 milyon dolar kredi almış. Niye? Bir gemiyi
satın almak için. Kimden? Mübariz Mansimov’dan gemiyi satın almak için. Mübariz
Mansimov’dan gemiyi satın alıyorsa niye Mübariz Mansimov bu parayı ödüyor,
sorsanıza Cumhurbaşkanına. 
MUSTAFA ELİTAŞ
(Kayseri) – FETÖ iddia etti bunların hepsini, FETÖ’cüler.
AYKUT ERDOĞDU
(Devamla) – Sormayalım mı yani? 
MALİYE BAKANI
NACİ AĞBAL (Bayburt) – Ne biçim bir tavır bu?
AYKUT ERDOĞDU
(Devamla) – 18 milyon dolar krediyle alınan Agdash gemisinin hesabı bu
kürsüde verilecek.
“Para gitmedi.”
diyorsunuz. Tek şirket o değil Sayın Başbakan. Pal Shipping Trader One
Şirketi, Malta Adası’nda. Kimin? Yine bunların. Pal Shipping Trader One
Şirketinin üzerinde hangi gemi var? Agdash gemisi var. “Para gitmedi.”
diyorsunuz. 
1 Ocak 2011
itibarıyla 5 milyon 204 bin dolar, 31 Aralık 2014 itibarıyla da 13 milyon 207
bin dolar. 
SEBAHATTİN
KARAKELLE (Erzincan) – Savcıya götür, savcıya.
AYKUT ERDOĞDU
(Devamla) – Bir emekli öğretmenin, vergi cennetindeki şirketinin hesabında ne
var? Nasıl açıklıyorsunuz bu durumu? Agdash gemisi, 25 milyon dolar…
Sıdkı Ayhan, 15 milyon dolar para gönderiyor. Sıdkı Ayhan kim? Kucağa
oturttukları. “Kucağa oturttuk.” diyordunuz. Şimdi bunun hesabını sormayacak
mıyız biz burada? Hepsinin belgesi burada, hepsinin, hepsinin. 
AYŞE SULA
KÖSEOĞLU (Trabzon) – Savcıya verin.
SEBAHATTİN
KARAKELLE (Erzincan) – Savcıya götür, savcıya.
AYKUT ERDOĞDU
(Devamla) – Savcıya da vereceğiz. (AK PARTİ sıralarından gürültüler)
BÜLENT TURAN
(Çanakkale) – Ayıp ulan, ayıp!
AYKUT ERDOĞDU
(Devamla) – Savcı bırakmışsanız savcıya da vereceğiz. Hiç belgesiz konuşmadık,
bakın, kapı gibi belgeler, kapı gibi belgeler, bu ülkedeki çürümüşlüğü
gösteren. (AK PARTİ sıralarından gürültüler)
BAŞKAN – Lütfen…
MALİYE BAKANI
NACİ AĞBAL (Bayburt) – Sana mı kalmış bu memleket?
AYKUT ERDOĞDU
(Devamla) – Sayın Başbakan, “İstanbul’a 450 kilometre” dediniz. 
(Mikrofon
otomatik cihaz tarafından kapatıldı) 
BAŞKAN – Aykut
Bey… (AK PARTİ sıralarından gürültüler)
AYKUT ERDOĞDU
(Devamla) – Ama yasakladılar birinci köprüyü… (AK PARTİ sıralarından
gürültüler)
BAŞKAN - Değerli
arkadaşlarım, lütfen müsaade edin.
Aykut Bey… 
AYKUT ERDOĞDU
(Devamla) – Karayollarının… (AK PARTİ sıralarından gürültüler)
BAŞKAN – Lütfen
Genel Kurula hitap ediniz.
AYKUT ERDOĞDU
(Devamla) – Niye bağırıyorsunuz? 
Sayın Başkan,
olmaz böyle. Olur mu böyle şey? Burası kürsü. 
BAŞKAN –
Teşekkür ediyorum.
Beyefendi, siz
de Genel Kurula hitap edin lütfen, lütfen Genel Kurula hitap edin ve
sözlerinizi bağlayın. (AK PARTİ sıralarından gürültüler)
MUSTAFA ELİTAŞ
(Kayseri) – İşgal kürsüsü mü Sayın Genel Başkan, işgal kürsüsü mü? “İki dakika”
dedi, daha duruyor. İşgal yeri mi burası?
SEBAHATTİN KARAKELLE
(Erzincan) – Onlar alışkındır işgal etmeye.
BAŞKAN – Mustafa
Bey, Sayın Elitaş, lütfen oturunuz, lütfen… 
Tamamlayın Sayın
Erdoğdu.
Evet, Aykut Bey…
AYKUT ERDOĞDU
(Devamla) – Evet, Sayın Başbakan, bu belgelerin hepsini size verebiliriz; savcı
bıraktıysanız savcılığa da vereceğiz. (AK PARTİ sıralarından gürültüler)
MALİYE BAKANI
NACİ AĞBAL (Bayburt) – Cahil adam! Kimsin sen?
AYKUT ERDOĞDU
(Devamla) - Yine söylüyorum: Şimdiye kadar belgesiz konuşmadık. Bu memlekette
kazanıp bu memlekette vergi ödeyen dürüst, namuslu, ahlaklı insanlara selam
olsun. (CHP sıralarından alkışlar, AK PARTİ sıralarından gürültüler)
HÜSEYİN BÜRGE
(İstanbul) – Terbiyen yok, terbiyen yok, terbiyen!
MUSTAFA ELİTAŞ
(Kayseri) – Sayın Başkan…
BAŞKAN - Evet,
Mustafa Bey… (AK PARTİ sıralarından gürültüler)
Dinliyorum
efendim, müsaade edin.
NİHAT ÖZTÜRK
(Muğla) – Belgen yok, belgen.
İBRAHİM ÖZDİŞ
(Adana) – Belge işte, belge, belge, belge.
BAŞKAN –
Efendim, karşılıklı konuşmayın lütfen.
Mustafa Bey,
buyurun.
MUSTAFA ELİTAŞ
(Kayseri) – Az önce AK PARTİ Grup Başkan Vekili önemli bir hadise söyledi.
Geleneklerde olmayan…
BAŞKAN – Acaba
mikrofonda konuşsanız da daha rahat tutanaklara geçse…
MUSTAFA ELİTAŞ
(Kayseri) – Efendim, sataşmadan söz verin, kürsüden…
ÖZGÜR ÖZEL
(Manisa) – Tutanaklara bakın efendim, tutanaklara.
BAŞKAN –
Buyurun, buyurun.
Sataşma var,
buyurun efendim. (AK PARTİ sıralarından alkışlar)
ÖZGÜR ÖZEL
(Manisa) – Ah seni gidi çifte standartçı!
BURCU KÖKSAL
(Afyonkarahisar) – Onlara gelince hemen söz veriyorsunuz.
3.- Kayseri Milletvekili Mustafa Elitaş’ın, İstanbul Milletvekili Aykut
Erdoğdu’nun sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MUSTAFA ELİTAŞ
(Kayseri) – Sayın Başkan, değerli milletvekilleri; az önce AK PARTİ Grup Başkan
Vekili, Türkiye Büyük Millet Meclisi teamülleri çerçevesinde önemli bir
noktanın altını çizdi. Siyasi parti genel başkanları burada konuşurlar,
birbirlerinin görüşlerini, tezlerini çürütmeye çalışırlar. Milletvekilleri
olarak da bunu biz saygıyla izleriz. Hiçbir siyasi parti genel başkanına laf
atmamak için biz gayret gösteririz, milletvekili arkadaşları bu konuda uyarırız
ama Sayın Kılıçdaroğlu’nun “Burada usulen milletvekilliği yapıyorsunuz.” dediği
Türkiye Büyük Millet Meclisine yapılan bir hakaretti, milletvekili
arkadaşlarımız bu 550 milletvekilinin hukuku için itirazlarını dile getirdi.
(AK PARTİ sıralarından alkışlar) 
Burada Hükûmete
yapılan sataşmalarla ilgili özellikle Sayın Engin Altay “Grup başkan vekilleri
niye çıkıyor, cevap veriyor?” derler ama şimdi yani Sayın Kılıçdaroğlu’yla
ilgili Sayın Başbakan iki grup başkanının yaptığı, birbirlerinin fikirleri
konusunda, siz taşeron kullanıyorsunuz... (AK PARTİ sıralarından alkışlar) 
ENGİN ALTAY
(İstanbul) – Diyorsun…
AYKUT ERDOĞDU
(İstanbul) – Ben belgeleri hazırlayamam, bu partinin milletvekiliyim. 
MUSTAFA ELİTAŞ
(Devamla) – Sayın Kılıçdaroğlu sizi taşeron yapmış, siz de taşeronun
taşeronusunuz. 
Bakın, internet
sitesine girin. İnternet sitesinde, o sizin iddia ettiğiniz belgeler, 2008-2009
yılında yayınlanmış, 2011 yılında FETÖ’cüler tarafından gündeme getirilmiş,
2017 yılı Mayıs ayında yine FETÖ’cü Fuat Avni mahlaslı kişi tarafından
güncellenmiş. 
AYKUT ERDOĞDU
(İstanbul) – Bana ne? Ben gittim aldım. Bana ne?
KADİM DURMAZ
(Tokat) – Belge var mı yok mu? Gerçek mi değil mi?
MUSTAFA ELİTAŞ
(Devamla) – Ve size ne olduğunu söyleyeyim: Bu belgeyi biz istedik, dedik ki:
“Getirin, kâğıt sallamak değil.” 
AYKUT ERDOĞDU
(İstanbul) – Ben size vereyim.
ENGİN ÖZKOÇ
(Sakarya) – Verdik ya. 
ÖZGÜR ÖZEL
(Manisa) – “BUMERZ” diye bir şirket yok mu diyorsun?
MUSTAFA ELİTAŞ
(Devamla) – Size o belge Amerika Birleşik Devletleri‘nden getirildi. O belge
kargodan, Amerika Birleşik Devletleri’nden gönderildi.
ENGİN ALTAY
(İstanbul) – Vereyim mi? Vallahi değil ya. 
BAŞKAN – Engin
Bey, böyle bir usul yok ama böyle bir usul yok. 
MALİYE BAKANI
NACİ AĞBAL (Bayburt) – Böyle usul mü var?
MUSTAFA ELİTAŞ
(Devamla) – FETÖ’cülerin belgeleri size getirildi, iletildi. Bu belgelerin
hepsi FETÖ’nün gönderdiği belgelerdir, FETÖ’nün. 
(Hatip
tarafından, İstanbul Milletvekili Engin Altay’ın verdiği belgelerin yırtılması)

[AK PARTİ
sıralarından alkışlar, CHP sıralarından “Yuh!” sesleri, alkışlar (!)]
MALİYE BAKANI
NACİ AĞBAL (Bayburt) – Helal size!
BAŞKAN – Sayın
Elitaş…
MUSTAFA ELİTAŞ
(Devamla) – Cumhuriyet Halk Partisi Genel Başkanına yakışmayan bir iştir. Ana
Muhalefet Partisi Genel Başkanı, 15 Temmuz günü Türkiye Büyük Millet Meclisinde
göğsünü siper etmiş 10 milletvekilinin dik durduğu gibi durmalı, FETÖ’nün
gönderdiği bu evrakları Türkiye Büyük Millet Meclisinde savunmamalı; benim
söylediğim budur.
ÖZGÜR ÖZEL
(Manisa) – Belge melge istiyordun ya, al belge.
ENGİN ÖZKOÇ
(Sakarya) – Tabii, tabii.
MUSTAFA ELİTAŞ
(Devamla) – Yüce heyetinizi saygıyla selamlıyorum. (AK PARTİ ve Bakanlar Kurulu
sıralarından alkışlar)
ENGİN ÖZKOÇ
(Sakarya) – Yazıklar olsun! 
BAŞKAN –
Teşekkür ediyorum. 
IV.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- 2018 Yılı Merkezi Yönetim Bütçe Kanunu Tasarısı (1/887) ile Plan ve
Bütçe Komisyonu Raporu (S. Sayısı: 503) (Devam)
2.- 2016 Yılı Merkezi Yönetim Kesin Hesap Kanunu Tasarısı (1/861), 2016
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan
2016 Yılı Genel Uygunluk Bildiriminin, 2016 Yılı Dış Denetim Genel
Değerlendirme Raporunun ve 6085 Sayılı Sayıştay Kanunu Uyarınca Hazırlanan 174
adet Kamu İdaresine Ait Sayıştay Denetim Raporunun Sunulduğuna İlişkin Sayıştay
Başkanlığı Tezkeresi (3/1187), 6085 Sayılı Sayıştay Kanunu Uyarınca Hazırlanan
2016 Yılı Faaliyet Genel Değerlendirme Raporunun ve 2016 Yılı Mali
İstatistikleri Değerlendirme Raporu ile 2016 Yılı Kalkınma Ajansları Genel
Denetim Raporunun Sunulduğuna İlişkin Sayıştay Başkanlığı Tezkeresi (3/1188)
ile Plan ve Bütçe Komisyonu Raporu (S. Sayısı: 504) (Devam)
BAŞKAN – Sayın
milletvekilleri, 2018 Yılı Merkezi Yönetim Bütçe Kanunu Tasarısı ile 2016 Yılı
Merkezi Yönetim Kesin Hesap Kanunu Tasarısı’nın tümü üzerindeki görüşmeler
tamamlanmıştır.
Şimdi, 2018 Yılı
Merkezi Yönetim Bütçe Kanunu Tasarısı ile 2016 Yılı Merkezi Yönetim Kesin Hesap
Kanunu Tasarısı’nın maddelerine geçilmesini oylarınıza sunacağım.
2018 yılı
Merkezi Yönetim Bütçe Kanunu Tasarısı’nın maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
2016
Yılı Merkezi Yönetim Kesin Hesap Kanunu Tasarısı’nın maddelerine geçilmesini
oylarınıza sunuyorum: Kabul edenler... Kabul etmeyenler... Kabul edilmiştir. 
Böylece
2018 Yılı Merkezi Yönetim Bütçe Kanunu Tasarı ile 2016 Yılı Merkezi Yönetim
Kesin Hesap Kanunu Tasarısı’nın maddelerine geçilmesi kabul edilmiştir.
Şimdi,
sırasıyla her iki tasarının da 1’inci maddelerini okutuyorum:
2018 YILI MERKEZİ YÖNETİM BÜTÇE KANUNU TASARISI
BİRİNCİ BÖLÜM
Gider, Gelir, Finansman ve Denge
Gider 
MADDE 1- (1)
Bu Kanuna bağlı (A) işaretli cetvellerde gösterildiği üzere, 10/12/2003 tarihli
ve 5018 sayılı Kamu Malî Yönetimi ve Kontrol Kanununa ekli; 
a) (I) sayılı cetvelde yer alan genel bütçe
kapsamındaki kamu idarelerine 751.299.665.000 Türk lirası, 
b) (II) sayılı cetvelde yer alan özel bütçeli idarelere
88.528.812.000 Türk lirası, 
c) (III) sayılı cetvelde yer alan düzenleyici ve
denetleyici kurumlara 4.673.105.000 Türk lirası, 
ödenek verilmiştir. 
2016 YILI MERKEZİ YÖNETİM KESİN HESAP KANUNU TASARISI

Gider bütçesi
MADDE 1- (1)
9/3/2016 tarihli ve 6682 sayılı 2016 Yılı Merkezi Yönetim Bütçe Kanunu ile
10/12/2003 tarihli ve 5018 sayılı Kamu Malî Yönetimi ve Kontrol Kanununa ekli;
a) (I) sayılı cetvelde yer alan genel bütçe
kapsamındaki kamu idarelerine 560.782.309.000 Türk Lirası,
b) (II) sayılı cetvelde yer alan özel bütçeli idarelere
68.938.657.000 Türk Lirası,
c) (III) sayılı cetvelde yer alan düzenleyici ve
denetleyici kurumlara 3.790.619.000 Türk Lirası,
ödenek verilmiştir.
(2) Kanunların verdiği yetkiye dayanarak yıl içerisinde
eklenen ve düşülen ödenekler sonrası 2016 yılı merkezi yönetim kesin hesap
gider cetvellerinde gösterildiği üzere, 5018 sayılı Kanuna ekli; 
a) (I) sayılı cetvelde yer alan genel bütçe
kapsamındaki kamu idarelerinin bütçe giderleri 569.116.634.971,73 Türk Lirası,
b) (II) sayılı cetvelde yer alan özel bütçeli
idarelerin bütçe giderleri 85.186.707.816,27 Türk
Lirası,
c) (III) sayılı cetvelde yer alan düzenleyici ve
denetleyici kurumların bütçe giderleri 3.840.811.872,42
Türk Lirası, olarak gerçekleşmiştir.
(3) 2016 yılı merkezi yönetim net bütçe gideri
584.071.430.611,73 Türk Lirasıdır.
BAŞKAN – Sayın
milletvekilleri, Anayasa’nın 164’üncü maddesi uyarınca bütçe kanunu tasarısı
ile kesin hesap kanunu tasarısının görüşmeleri birlikte yapılacağından, okunmuş
bulunan 1’inci maddeler kapsamına giren kuruluşların 2018 yılı merkezî yönetim
bütçeleri ile 2016 yılı merkezî yönetim kesin hesaplarının görüşmelerine
yarınki birleşimde başlanacaktır.
Alınan karar
gereğince, programa göre kuruluşların bütçe ve kesin hesaplarını görüşmek için
12 Aralık 2017 Salı günü saat 11.00’de toplanmak üzere birleşimi kapatıyorum.
Teşekkür ederim.
Kapanma Saati:
21.49
VII.- GEÇEN TUTANAK HAKKINDA DÜZELTMELER
1.-  İstanbul Milletvekili Ahmet Hamdi Çamlı’nın, 6/12/2017 tarihli
33’üncü Birleşimdeki bazı ifadelerini düzelttiğine ilişkin dilekçesi (x)





(x) 503, 504 S. Sayılı Basmayazılar ve
Ödenek Cetvelleri Tutanağa eklidir.


(x) Bu ifadeye ilişkin düzeltme 12/12/2017
tarihli 35’inci Birleşim Tutanağı’nın “Geçen Tutanak Hakkında Düzeltmeler”
kısmında yer almaktadır.


(x) Bu düzeltmeye ilişkin ifade 6/12/2017
tarihli 33’üncü Birleşim Tutanağı’nın …… sayfasında yer almakta olup bu
birleşim tutanağına eklidir.




