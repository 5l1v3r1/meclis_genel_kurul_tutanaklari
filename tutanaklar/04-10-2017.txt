



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 3’üncü
Birleşim
 4
Ekim 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın, Hakkâri
Yüksekova’da PKK’lı teröristlerce düzenlenen hain saldırıda şehit düşen
askerlere Allah’tan rahmet dilediğine ilişkin konuşması 
2.- Oturum Başkanı TBMM Başkan Vekili Ayşe Nur Bahçekapılı’nın,
Başkanlık Divanı olarak Irak eski Cumhurbaşkanı Celal Talabani’ye Allah’tan
rahmet dilediklerine ilişkin konuşması 

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Saffet Sancaklı’nın, Türk futbolunun durumuna
ilişkin gündem dışı konuşması
2.- Artvin Milletvekili Uğur Bayraktutan’ın, Artvin Arhavi’de 23 Eylül
2017 tarihinde yaşanan sel felaketi nedeniyle vatandaşların yaşadığı
mağduriyetlere ilişkin gündem dışı konuşması
3.- Sakarya Milletvekili Mustafa İsen’in, 3 Ekim Türk Dili Konuşan Ülkeler
İş Birliği Günü’ne ilişkin gündem dışı konuşması

VI.- AÇIKLAMALAR
1.- İstanbul Milletvekili Didem Engin’in, AKP’nin on beş yılda ülkeyi
getirdiği noktaya ilişkin açıklaması
2.- Bursa Milletvekili Erkan Aydın’ın, Hakkâri Yüksekova’da şehit olan 4
askere Allah’tan rahmet dilediğine ve AKP’nin ülkeyi bir felakete doğru
sürüklediğine ilişkin açıklaması
3.- Adana Milletvekili Zülfikar İnönü Tümer’in, Adana’da ve Türkiye’nin
farklı illerinde hayata geçirilen şehir hastanelerinin vatandaşın aleyhine bir
durum teşkil ettiğine ilişkin açıklaması
4.- Mersin Milletvekili Hüseyin Çamak’ın, Mersin deniz suyunun balık
çiftliklerine elverişli olmadığına ve balık çiftliklerinin kuruluşunun
durdurulması gerektiğine ilişkin açıklaması
5.- Kocaeli Milletvekili Fatma Kaplan Hürriyet’in, Kocaeli’nin Gebze
ilçesinin Hürriyet ile Yavuz Selim Mahallesi sakinlerinin 2/B sorunlarının
devam ettiğine ilişkin açıklaması
6.- Adana Milletvekili İbrahim Özdiş’in, Adana’da doğum sırasında sağ
kolunun sinirlerinin zedelenmesi sonucu felç kalan altı aylık İsa Eymen bebeğe
acilen sahip çıkılması gerektiğine ilişkin açıklaması
7.- Erzurum Milletvekili Mustafa Ilıcalı’nın, Gaziantep Milletvekili
Abdulkadir Yüksel’e ve Hakkâri Yüksekova’da şehit olan askerlere Allah’tan
rahmet dilediğine, Erzurum’da yapılan 2 yatırıma, Erzurumspor’un en yakın
zamanda sahasında seyircisiyle buluşabileceğine ve yasama yılının iyi
hizmetlere vesile olmasını dilediğine ilişkin açıklaması
8.- Kahramanmaraş Milletvekili İmran Kılıç’ın, Gaziantep Milletvekili
Abdulkadir Yüksel’e ve Hakkâri Yüksekova’da şehit olan askerlere Allah’tan
rahmet dilediğine ve “birlik” kavramının önemli olduğuna ilişkin açıklaması
9.- Mersin Milletvekili Baki Şimşek’in, açıklanan mısır taban
fiyatlarının çiftçide büyük bir hayal kırıklığı oluşturduğuna ilişkin
açıklaması
10.- İstanbul Milletvekili Serap Yaşar’ın, yeni yasama yılının hayırlı
olmasını dilediğine, Hakkâri’de şehit olan askerler ile Fransa’nın Mulhouse
şehrindeki yangında hayatını kaybedenlere Allah’tan rahmet dilediğine ve İslamofobi’nin
kaygı verici boyutlara ulaştığına ilişkin açıklaması
11.- Balıkesir Milletvekili Namık Havutça’nın, Güney Marmara
körfezlerinin hızla kirlendiğine ve Susurluk Çayı’ndaki balık ölümlerinin
tespit edilerek sorumlular hakkında gerekli işlemin yapılmasını ve kirliliği
önleyecek önlemlerin alınmasını beklediğine ilişkin açıklaması
12.- Çanakkale Milletvekili Bülent Öz’ün, Çanakkale ve Yenice bölge
halkının termik santral istemediğine ve ÇED sürecinde nihai kararın olumsuz
verilmesini beklediğine ilişkin açıklaması
13.- Adıyaman Milletvekili Behçet Yıldırım’ın, Mam Celal Talabani’ye
Allah’tan rahmet dilediğine ve Ortadoğu ile Irak’ta halkların artık barış ve
özgürlük istediğine ilişkin açıklaması
14.- İstanbul Milletvekili Fatma Benli’nin, Hakkâri Yüksekova’da şehit
olan askerlere ve Gaziantep Milletvekili Abdulkadir Yüksel’e Allah’tan rahmet
dilediğine ilişkin açıklaması
15.- İstanbul Milletvekili Mahmut Tanal’ın, İstanbul ili Ümraniye ilçesi
Ihlamurkuyu Mahallesi’nin sorunlarına ilişkin açıklaması
16.- Tokat Milletvekili Kadim Durmaz’ın, amonyum nitrat gübresiyle
ilgili denetim kararına ve Tokat’ta 2017 yılında don ve dolu afeti sonucu
mahsulleri zarar gören çiftçilerin borçlarının ertelenme zamanının geldiğine
ilişkin açıklaması
17.- Giresun Milletvekili Bülent Yener Bektaşoğlu’nun, kaçak yapı olduğu
gerekçesiyle yaylalarda 1.750 evle ilgili yıkım kararı alınmasına ve bu konuda
ilgili bakanlılarla koordineli bir çalışma yapılarak ve yöre halkıyla
konuşularak çözüm üretilmesi gerektiğine ilişkin açıklaması
18.- Samsun Milletvekili Erhan Usta’nın, Hakkâri Yüksekova’da şehit olan
4 askere, Gaziantep Milletvekili Abdulkadir Yüksel’e ve Fransa’nın Mulhouse
şehrindeki yangında hayatını kaybedenlere Allah’tan rahmet dilediğine ve İslam
dünyasının muharrem ayını tebrik ettiğine ilişkin açıklaması
19.- Muş Milletvekili Ahmet Yıldırım’ın, Irak eski Cumhurbaşkanı Celal
Talabani’ye ve Hakkâri Yüksekova’da şehit olan 4 askere Allah’tan rahmet
dilediğine, güvenlik güçlerinin Muğla’nın Fethiye ilçesinde gözaltına alınan 7
Kürt vatandaşa yönelik uygulamalarıyla ilgili iddialar konusunda İçişleri
Bakanlığının açıklama yapması ve soruşturma başlatması gerektiğine ilişkin
açıklaması
20.- Ankara Milletvekili Levent Gök’ün, Irak eski Cumhurbaşkanı Celal
Talabani’ye ve Hakkâri Yüksekova’da şehit olan 4 askere Allah’tan rahmet
dilediğine, 16 Nisan referandumunda “evet” çıkması hâlinde terörün biteceği
sözünü verenlerin bunun gereğini yapmalarını beklediğine ilişkin açıklaması
21.- Çanakkale Milletvekili Bülent Turan’ın, Hakkâri Yüksekova’da şehit
olan 4 askere ve Irak eski Cumhurbaşkanı Celal Talabani’ye Allah’tan rahmet
dilediğine ve 4 Ekim Dünya Hayvanları Koruma Günü’ne ilişkin açıklaması
22.- Çanakkale Milletvekili Bülent Turan’ın, İstanbul Milletvekili Oğuz
Kaan Salıcı’nın HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
23.- İstanbul Milletvekili Oğuz Kaan Salıcı’nın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
24.- Ankara Milletvekili Levent Gök’ün, olağanüstü hâl nedeniyle
çıkarılan kararnamelerle amacı dışında konuların düzenlenmemesi gerektiğine ve
bir Danıştay kararının kararnameyle yok edilmesi hususuna ilişkin açıklaması

VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Aydın
Milletvekili Deniz Depboylu ve arkadaşları tarafından, (10/814) esas numaralı
Aydın ilinin yer altı kaynaklarının daha verimli kullanılması, tarım
ürünlerinin ve doğanın korunması için sorunların tespit edilmesi, alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin
Genel Kurulun 4 Ekim 2017 Çarşamba günkü birleşiminde yapılmasına ilişkin
önerisi
2.- HDP Grubunun, Grup Başkan Vekili Muş Milletvekili Ahmet Yıldırım
tarafından, DBP’li belediyelere atanan kayyumların keyfiyete dayanan
uygulamalarının araştırılması amacıyla 4/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 4 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- CHP Grubunun, Grup Başkan Vekili Ankara Milletvekili Levent Gök
tarafından, yüksek oranlı vergi artışlarının hangi açıkları kapatmak için
kullanılacağı ve ekonomideki bozulmanın nedenlerinin araştırılması amacıyla
4/10/2017 tarihinde Türkiye Büyük Millet Meclisi Başkanlığına verilmiş olan
genel görüşme önergesinin, Genel Kurulun 4 Ekim 2017 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, İstanbul Milletvekili Hulusi
Şentürk’ün HDP grup önerisi üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
2.- Çanakkale Milletvekili Bülent Turan’ın, İzmir Milletvekili Selin
Sayek Böke’nin CHP grup önerisi üzerinde CHP Grubu adına yaptığı konuşması
sırasında Adalet ve Kalkınma Partisi Genel Başkanına sataşması nedeniyle
konuşması
3.- İzmir Milletvekili Selin Sayek Böke’nin, Çanakkale Milletvekili
Bülent Turan’ın sataşma nedeniyle yaptığı konuşması sırasında şahsına ve
Cumhuriyet Halk Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850) ve Adalet Komisyonu Raporu
(S. Sayısı: 491)
2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)

X.- KOMİSYONLAR BÜLTENİ
1.- 01/01/2017-30/06/2017 tarihleri arasında komisyonlara gelen,
komisyonlardan çıkan ve 30/06/2017 tarihinde komisyonlarda bulunan kanun
hükmünde kararnameler, tasarılar, teklifler ve tezkereler

XI.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in, Kurumsal Kaynak Planlaması
Sistemi kapsamında TEİAŞ’ın uğradığı iddia edilen bir kayba ilişkin sorusu ve
Enerji ve Tabii Kaynaklar Bakanı Berat Albayrak’ın cevabı (7/14491)
2.- Niğde Milletvekili Ömer Fethi Gürer’in, TEİAŞ tarafından sayaçların
uzaktan okunmasına ve manuel girişten kaynaklanan risklerin ortadan
kaldırılmasına ilişkin sorusu ve Enerji ve Tabii Kaynaklar Bakanı Berat
Albayrak’ın cevabı (7/14492)
3.- Adana Milletvekili Mevlüt Karakaya’nın, BOTAŞ Spor Kulübü’nün iç
maçlarını Adana dışında yapması yönündeki karara ilişkin sorusu ve Enerji ve
Tabii Kaynaklar Bakanı Berat Albayrak’ın cevabı (7/14495)
4.- Niğde Milletvekili Ömer Fethi Gürer’in, TEİAŞ’ın EPDK’ya sunacağı
tüketici talep tahminlerine ilişkin sorusu ve Enerji ve Tabii Kaynaklar Bakanı
Berat Albayrak’ın cevabı (7/14500)
5.- Niğde Milletvekili Ömer Fethi Gürer’in, TPAO ve Afganistan Maden ve
Petrol Bakanlığı arasında imzalanan sözleşmelere ilişkin sorusu ve Enerji ve
Tabii Kaynaklar Bakanı Berat Albayrak’ın cevabı (7/14840)
6.- Niğde Milletvekili Ömer Fethi Gürer’in, TPAO bölge müdürlüklerinde
bulunan üretim sahalarına ait maliyetlerin stok hareketlerinin izlenmesine
ilişkin sorusu ve Enerji ve Tabii Kaynaklar Bakanı Berat Albayrak’ın cevabı
(7/14841)
7.- Niğde Milletvekili Ömer Fethi Gürer’in, 2015 ve 2016 yıllarında TPAO
ham petrol ve doğalgaz üretimi hedeflerine ulaşılıp ulaşılmadığına ilişkin
sorusu ve Enerji ve Tabii Kaynaklar Bakanı Berat Albayrak’ın cevabı (7/14842)
8.- İstanbul Milletvekili Mustafa Sezgin Tanrıkulu’nun, 2002-2017
yılları arasında yıllara göre kömür yardımı alan vatandaş sayısına ilişkin
Başbakandan sorusu ve Enerji ve Tabii Kaynaklar Bakanı Berat Albayrak’ın cevabı
(7/14926)
4 Ekim 2017 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Özcan
PURÇU (İzmir) 
-----0-----
BAŞKAN – Sayın milletvekilleri, Türkiye Büyük Millet
Meclisinin 3’üncü Birleşimini açıyorum.
III.- YOKLAMA
BAŞKAN – Elektronik cihazla yoklama yapacağız.
Yoklama için beş dakika süre veriyorum ve süreyi
başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır, görüşmelere
başlıyoruz. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur Bahçekapılı’nın, Hakkâri
Yüksekova’da PKK’lı teröristlerce düzenlenen hain saldırıda şehit düşen
askerlere Allah’tan rahmet dilediğine ilişkin konuşması 
BAŞKAN – Sayın milletvekilleri, yine bir acı haberimiz
var, haber aldık. Hakkâri’nin Yüksekova ilçesinde, PKK’lı teröristlerce, askerî
aracın geçişi sırasında düzenlenen hain saldırıda şehit düşen askerlerimize
Allah’tan rahmet diliyorum, ailelerinin başı sağ olsun, milletimizin başı sağ
olsun; yaralı askerlerimize de acil şifalar diliyorum. 
Sayın milletvekilleri, gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz Türk sporu hakkında söz isteyen
Kocaeli Milletvekili Saffet Sancaklı’ya aittir. 
Buyurun Sayın Sancaklı. 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Saffet Sancaklı’nın, Türk futbolunun durumuna
ilişkin gündem dışı konuşması
SAFFET SANCAKLI (Kocaeli) - Sayın Başkan, değerli
milletvekilleri; hepinizi saygıyla selamlıyorum.
Öncelikle, bugün 4 şehidimiz var, büyük Türk milletinin
başı sağ olsun; yaralılarımız var, onlara da acil şifalar diliyorum.
Tabii, ülkemiz zor günler geçiriyor, her taraftan kuşatılmaya
çalışılıyoruz ve bu problemleri bu Büyük Millet Meclisinde dile getiriyoruz,
konuşuyoruz ama bir konu daha var ki özellikle benim içinde bulunduğum ve
devamlı buradan konuştuğum Türk futbolu hakkında birkaç cümle daha söylemek
istiyorum buradan.
“Bu kadar gündemin içerisinde futbolu niye gündeme
getiriyorsun, niye futbolu konuşuyorsun?” diye sorarsanız onu da söyleyeyim:
Türkiye'de eğer bir şeylere önlem almazsak bu Türk futbolu hakkında, yakında
futbol terörü de başlayacak arkadaşlar ve önünü alamayacağımız şekilde
başlayacak. Eğer bu üsluplara devam edersek her konuda, bu şekil konuşmaya
devam edersek -her konuda söylüyorum ama sadece futbolda değil- Türkiye'yi
zaten zor günler beklerken daha da zor günler bekleyecek. Bizim daha seviyeli,
daha yumuşak, daha birleştirici demeçler vermemiz gerekiyor. Özellikle son
zamanlarda bu futbol takımı yöneticilerinin, teknik direktörlerin, arada sırada
oyuncuların verdikleri demeçlere bakarsanız ilerleyen günlerde başımıza neler
gelebileceğini göreceksiniz. Maalesef bu Türk Futbol Federasyonu Yönetim Kurulu
konuyu yanlış algılamakta ve bu sorunları çözmekte çok geri kalmaktadır. Dün
Sayın Başkan basın toplantısı düzenliyor, biz de bekliyoruz ki bu üslupla
ilgili konuşsun, Türk futbolunun sorunlarını konuşsun. İki tane konuya değindi
kendisi, bir tanesi; diyor ki: “Futbol Federasyonu ekonomik olarak Türkiye
tarihinin en güçlü dönemini yaşıyor.” 
Şimdi, Türk Futbol Federasyonu niye var arkadaşlar?
Türkiye'deki futbolu yönetecek, onu geliştirecek, kulüplerin büyümesini
sağlayacak, uluslararası arenada Türkiye temsil edilecek ama kendisi şunu
söylüyor: “Türk Futbol Federasyonu tarihinin en büyük ekonomisini yaşıyor.”
Peki, Futbol Federasyonu o kadar parası varken sadece 4 tane kulübün toplam
borcu şu anda 7 milyar lira yani eski parayla 7 katrilyon lira. Burada da çok
finansçı arkadaşımız var, olmasına da gerek yok. 7 milyar liranın yıllık faizi
kaç paradır? Yüzde 10’dan hesaplasak 700 milyon lira yapar. Yani bu 4 tane
büyük kulübümüzün sadece yıllık ödediği faiz 700 milyon lira. Bunu 4’e bölsen
işte 170’er milyon lira mı düşüyor? Kaç para düşüyorsa bunu nasıl ödeyecekler,
gelirleri ne ki? Bunu konuşacağımıza, “Biz bu kulüpleri nasıl tekrardan ayağa
kaldırabiliriz?” diye konuşacağımıza futbol federasyonunda kaç para varmış,
sponsorları çok iyiymiş onu konuşuyoruz. 
Bir de bir şey daha söyledi Sayın Başkan, dün dedi ki:
“Güven istikrarı yaşıyoruz Türk Futbol Federasyonunda.” Ben de size soruyorum,
burada 550 milletvekilinin içinde bir anket yapalım “Türk Futbol Federasyonuna
güveniyor musunuz?” diye, bakalım kaç oy alacaklar buradan veya Türkiye
genelinde bir anket yapalım. Siz hangi dünyada yaşıyorsunuz? Bunları niye
anlatıyorum size? Şu anda millî maç haftası, onun için konuşmayacağım fazla.
Millî maç haftası geçtikten sonra da bir basın toplantısı düzenleyeceğim
burada, Mecliste, hepinizden de yardım istiyorum. Eğer bu işe müdahale
etmezsek, eğer bu işi rayına sokmazsak inanın Türk futbolu zaten uçurumdan
uçmuş, bir futbol terörü geliyor. Akşam maçlardan sonra o demeçleri dinlerken
koskoca yöneticilerin, koskoca hocaların, oyuncuların demeçlerinden memnun olan
var mı aranızda ya? Herkes bir koltuk kapmış ve o koltuktan kabadayılık yapma
sevdasında. O koltuklar… Ondan sonra da Millî Takım kaptanı uçakta gazeteci
dövüyor, diyorlar ki: “Ya, bu niye böyle bir şey yapıyor?” Söyleyeceğim şu
arkadaşlar, size kötü bir haberim var, eğer bu Futbol Federasyonunu el
çektirmezsek acil bir şekilde ve her şeyi doğru yapmazsak… Bütün herkesi doğru
koyarsak, sistemi de doğru koyarsak -size kötü haber veriyorum- beş ile on
seneye ihtiyacımız var ki Türk futbolu biraz normale dönsün. Yok eğer müdahale
etmez de oluruna bırakırsak, inanın söylüyorum size, Türkiye'de futbol terörü
geliyor. Bugün burada partilerimiz var; 5 milyon, 10 milyon, 15 milyon, 20
milyon oy alan partilerimiz var; sadece Fenerbahçe’nin, Galatasaray’ın veya
Beşiktaş’ın 20’şer milyon taraftarı var, unutmayın bu kamuoyunu ve Türkiye'de
insanlar din değiştiriyor, futbol takımı değiştirmiyor, bu kadar da önemli bir
konu bu. Ben sizden, hepinizden yardım istiyorum. Millî maç geçsin. Bu hafta
millî maç haftası. Millî Takım’ımıza başarılar diliyoruz. İnşallah maçları
kazanıp Dünya Kupasına katılacağız ama katılıp katılmamamızın hiçbir önemi yok
bu anlattıklarımdan. Ben başarılar diliyorum Millî Takım’ımıza ve hepinizden de
yardım istiyorum. Dinlediğiniz için de teşekkür ediyorum. (MHP ve CHP
sıralarından alkışlar)
BAŞKAN – Teşekkür ederim Sayın Sancaklı.
Gündem dışı ikinci söz, Artvin Arhavi’de 23 Eylül 2017
tarihinde yaşanan sel felaketi nedeniyle vatandaşların yaşadığı mağduriyetler
hakkında söz isteyen Artvin Milletvekili Uğur Bayraktutan’a aittir. 
Buyurun Sayın Bayraktutan. (CHP sıralarından alkışlar) 
2.- Artvin Milletvekili Uğur Bayraktutan’ın, Artvin Arhavi’de 23 Eylül
2017 tarihinde yaşanan sel felaketi nedeniyle vatandaşların yaşadığı
mağduriyetlere ilişkin gündem dışı konuşması
UĞUR BAYRAKTUTAN (Artvin) – Teşekkür ediyorum Sayın
Başkan. 
Sayın Başkan, değerli milletvekilleri; sözlerimin
başında, geçen hafta kaybettiğimiz Adalet ve Kalkınma Partisinin çok değerli
milletvekili Abdulkadir Yüksel’e Allah’tan rahmet diliyorum, yakınlarına
başsağlığı diliyorum. 
Yine biraz önce Sayın Başkan ifade etti. Bugün çok
acılıyız. Hakkâri Yüksekova’da 4 güvenlik görevlimizi şehit verdik. Onunla
beraber 4 yaralımız var. Şehitlerimize Allah’tan rahmet diliyorum,
yaralılarımıza acil şifalar diliyorum ve bu PKK terörü artık son bulsun diyorum
sözlerimin başında.
Değerli arkadaşlarım, biraz önce de ifade ettiğimiz
gibi 23 Eylül 2017 tarihinde özellikle Arhavi ilçesinde meydana gelen sel
felaketine ilişkin olarak söz almış bulunmaktayım. Ciddi anlamda, 2015 yılından
bu tarihe kadar üç yıl arayla, Hopa ilçemizde, Borçka ve Arhavi’de arka arkaya
sel felaketleriyle karşı karşıyayız değerli arkadaşlarım. Öyle bir felaket
yaşıyoruz ki bu felaketlerden dolayı mağdur olan kişilere üç yıldır gidiyoruz,
geçmiş olsun ziyaretlerinde bulunuyoruz. Yani bunların bir anlamda sonu yok.
Arhavi’nin özellikle yaşamış olduğu bu son felakette bir tek sevindirici yanı var.
Can kaybı olmamasıyla alakalı, kendimizle alakalı bir sevindirici yanı var ama
onun dışında ciddi anlamda bir tehlikeyle karşı karşıyayız. Bakın, 2015 yılında
Hopa’da yaşamış olduğumuz bu sel felaketinde 11 yurttaşımızı kaybettik. Bu 11
yurttaştan 3 tanesinin henüz cenazesini bulamadık. Bunlara devletin bugüne
kadar vermiş olduğu para sadece 25 bin lira. Bu zararlar meydana geldikten
sonra her iki ilçede de -özellikle Arhavi’de de bu son felaketten sonra- devlet
tarafından, ilgili birimler tarafından hasar tespitiyle alakalı gerekli
tespitler yapılıyor ama ne yazık ki bu hasar tespitleriyle alakalı yapılan
tespitlerde sadece 2015 yılına yönelik olarak yüzde 20 en azından ödenmiş, yani
10 bin liralık bir zarar varsa 2 bin lirası ödeniyor, 2016 ve 2017 yılında
yapılan hasar tespitlerine ilişkin hiçbir ödeme yok değerli arkadaşlarım. Bu
nedenle, tarım arazileri zarar gören, iş yerleri zarar gören, konutları zarar
gören Artvinli, Arhavili hemşehrilerimiz “Bu zararlar ne zaman ödenecek?” diye
Hükûmete soruyorlar ama Hükûmetten bugün burada bir bakan olmadığı için o
anlamda yaptığım konuşmanın da bir anlamı olmuyor.
Değerli arkadaşlarım, bakın, ben geçen hafta sel
felaketi hemen olur olmaz Arhavi’de bu yöreleri bizzat gezdim. Kireçlik köyünde
yaklaşık bir yıldır meydana gelen büyük bir heyelan var değerli arkadaşlarım,
inanılmaz büyük bir heyelan ve bu heyelanla alakalı bir yıldır o yer bir
anlamda bir şey veriyor, sinyal veriyor, diyor ki: “Burada bu heyelan
neticesinde büyük zararlar meydana gelecek.” Orada Hikmet Bey diye bir
vatandaşımı ziyaret ettim, kan ağlıyor. Bütün devlet birimlerine, ilgili
birimlere dilekçelerle başvuruyor, diyor ki: “Bakın, burada yumuşak bir toprak
var. Yeni bir yağışla eğer burada bir zarar meydana gelirse burada ne insanları
kurtarabiliriz ne vatandaşları kurtarabiliriz ne arazileri.” Kavak köyünde
büyük bir felaketle karşı karşıya kaldık. Şu anda orada vatandaşlarımız,
yurttaşlarımız o zararlarla uğraşıyorlar değerli arkadaşlarım.
Sayın milletvekilimizin de bu konuda yardımları olmuş,
ona da teşekkür ediyorum buradan. Ama onun göndertmiş olduğu il özel idaresine,
özellikle Arhavi’ye harcanması gereken 3 milyon TL’lik miktardan 1 milyon
lirası gönderilmiş, 2 milyon TL -neden kaynaklanıyor bilmiyoruz,
milletvekilimizin bilgisi dışında da var bu- Artvin İl Özel İdaresinde bloke
ediliyor. Arhavi Belediyesine afetle alakalı 2015 yılından bugüne kadar
gönderilen 5,6 milyon liralık afet yardımı ne yazık ki -bu konuda ciddi anlamda
tereddütler var- afet yardımına harcanmıyor, Arhavi Belediyesinin genel
bütçesine dâhil ediliyor değerli arkadaşlarım. 
Yani bu konuda müneccim olmaya gerek yok. Hükûmetin
ciddi anlamda tedbirler alması gerekiyor. Neden tedbirler alması gerekiyor?
Biraz önce de ifade ettiğim gibi hasar tespitleriyle alakalı ciddi sorunlar
var, insanlar çay tarlalarını, insanlar arazilerini bir anlamda bu sele,
felakete veriyorlar. Üç yıldır arka arkaya oluyor değerli arkadaşlarım. 
Bakın, ben üç yıldır aynı kişilere gidip geçmiş olsun
ziyaretlerinde bulunuyorum. Yani bu bir kader midir Karadenizli için değerli
arkadaşlarım? Aynı kişiye gidiyoruz, adam çıldırmış vaziyette. Arhavi’de esnafı
ziyaret ediyorum, dükkân dükkân geziyorum, “Bize geçmiş olsuna gelmeyin, bizim
sorunumuza çare bulun.” diyor Arhavili. 
O anlamda, Hükûmetten Artvinli milletvekilleri olarak
talebimiz şudur değerli arkadaşlarım: Bakın, burada ciddi anlamda vahim bir
tabloyla karşı karşıyayız. Arhavi’de o yukarıdaki Kavak köyünde o tehlike hâlen
devam ediyor. Hükûmet bir an evvel –çünkü vatandaş dilekçeyle kendisine muhatap
bulamıyor- bu tedbirleri almalı. Özellikle Hopa ve Arhavi’de, evet, yağış
çoktur, Karadeniz’in özellikleri çok yoğundur ama olabilecek tehlikelerde
muhtemel can kayıplarının önlenmesi için mutlaka Hükûmetin can alıcı tedbirler
alması gerekmektedir değerli arkadaşlarım. Biz o vatandaşların o yurttaşların
bir daha kapılarına gidip “Başınız sağ olsun, geçmiş olsun, Allah daha
beterinden korusun.” demek istemiyoruz, bilimle akılla Karadeniz’in sorununu
çözmek istiyoruz. 
Hükûmetin Karadeniz’e gerekli duyarlılığı göstermesini
talep ediyor, yüce heyetinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Bayraktutan. 
Gündem dışı üçüncü söz, 3 Ekim, Türk Dili Konuşan
Ülkeler İş Birliği Günü münasebetiyle söz isteyen Sakarya Milletvekili Mustafa
İsen’e aittir. 
Buyurun Sayın İsen. (AK PARTİ sıralarından alkışlar) 
3.- Sakarya Milletvekili Mustafa İsen’in, 3 Ekim Türk Dili Konuşan
Ülkeler İş Birliği Günü’ne ilişkin gündem dışı konuşması
MUSTAFA İSEN (Sakarya) – Sayın Başkan, değerli
milletvekilleri; 3 Ekim Türk Dili Konuşan Ülkeler İş Birliği Günü dolayısıyla
gündem dışı söz aldım. Bu vesileyle yüce Meclisi saygıyla selamlıyorum. 
3 Ekim 2009 tarihinde bizim bölgemizde önemli bir
gelişme ortaya çıktı ve Nahçıvan Anlaşması’yla birlikte Türkiye’nin önayak
olduğu, Türkiye, Azerbaycan, Kazakistan ve Kırgızistan’dan meydana gelen,
Türkmenistan’ın da gözlemci üye olarak katıldığı bir yeni uluslararası kuruluş
teşekkül etti. Bu, tıpkı Birleşmiş Milletler bünyesi çerçevesi içindeki İslam
İşbirliği Örgütü gibi ve benzeri kuruluşlar gibi bir uluslararası kuruluşlar
olarak doğdu. Tam adı “Türk Dili Konuşan Ülkeler İşbirliği Konseyi” ama kısaca
“Türk Konseyi” olarak tanımlanmaktadır. 
Bu konsey, 1992 yılından beri toplanan Türkçe konuşan
ülkeler devlet başkanları zirveleri sonucunda oluşan ortak siyasi irade üzerine
kurulmuştur. Ülkemizin girişimiyle başlatılan süreç, 16 Eylül 2010 tarihli son
zirvede Türk Konseyinin kuruluşunun resmen ilan edilmesiyle sonuçlanmış ve Türk
Konseyi Devlet Başkanları Konseyi, Dışişleri Bakanları Konseyi, benim de üyesi
olarak bulunduğum Aksakallar Konseyi, Kıdemli Memurlar Konseyi ve merkezi
İstanbul’da bulunan sekretaryadan oluşmaktadır. Türk Konseyinin ana karar
organı, dönem başkanlığını üstlenen ülke tarafından başkanlık edilen Devlet
Başkanları Konseyidir. Faaliyetler İstanbul’da yerleşik sekretarya tarafından
yürütülmektedir ve şu anda dönem başkanlığını Kazakistan sürdürmektedir.
Konseyin öncelikli hedefi Türk dünyasında karşılıklı
güven ortamının pekiştirilmesi, siyasi danışmanın güçlendirilmesi, ekonomik ve
teknik iş birliği imkânlarına ivme kazandırılması, beşerî ilişkilerin sağlıklı
yapılara kavuşturulması ve Türk dünyasının tarihî ve kültürel birikimlerinin en
geniş şekilde kayıt altına alınmasıdır. Bu yüzdendir ki 3 Ekim günü üye
ülkelerde Türk Dili Konuşan Ülkeler İş Birliği Günü olarak kutlanmaktadır. Dün
de Dışişleri Bakanlığımız yabancı misyonu da davet ederek bu konuyla ilgili bir
toplantı düzenlemiş ve Türkiye açısından anılışı sağlanmıştır. Diğer üye
ülkeler de benzer şekilde kendi ülkelerinde bu günü kutlamışlardır.
Konsey İstanbul’daki kuruluş toplantısının ardından her
biri farklı üye ülkelerde olmak üzere 5 zirve toplantısı gerçekleştirmiştir.
Ekonomik ve ticari iş birliği; eğitim, bilim ve kültürel iş birliği; ulaştırma;
turizm; medya ve enformasyon teknolojileri temalarıyla yapılan zirve
toplantılarının 6’ncısı ise gençlik ve spordur. Bunların her birinin birtakım
uygulama projeleri de hayata geçmeye başlamıştır. Bu toplantılar sonucunda konseyin
kurumsallaşmasına ilişkin anlaşma ve tüzükler sonlandırılmış, Türk İş Konseyi
tesis edilmiş, Astana’da Türk Akademisi ve Bakü’de bir Türk Kültür ve Miras
Vakfı kurulmuş; Türk Sporları ve Göçebe Kültür Merkezi kurulup Göçebe
Olimpiyatları iki yıldan beri Kazakistan’da uygulamaya intikal ettirilmiştir.
Aynı zamanda bu yıl Türk dünyası ülkeleri diplomatik
ilişki kuruluşumuzun 25’inci yıl dönümüne tekabül etmektedir. Mutlulukla
belirtelim ki aradan geçen yirmi beş yılda ilişkilerimiz her alanda gelişmiş,
bölgemizde barış, güvenlik ve istikrar için çalışılmış, ulaştırma projeleri
hayata geçirilmiş, enerji boru hatları inşa edilmiştir. Önümüzdeki günlerde
bunun çok somut örneklerinden birisine tanıklık edeceğiz. Yapımı tamamlanan
Bakü-Tiflis-Kars demir yolu çok kısa bir süre içinde açılacaktır ve bu yolla
birlikte dünyada bir ilk gerçekleşecek, Pekin’den kalkan bir tren kesintisiz
olarak Londra’ya kadar ulaşabilme imkânını elde edecektir. 
Ama bütün bu süreç içinde birbirimize saygı ve sevgi
gösterdik, ihtiyaç duyulan noktada kardeşlik hukukuyla birimiz bir diğerimizin
yardımına koştuk. Bu yüzdendir ki sadece diplomatik ilişkilerimiz değil, yirmi
beş yılda elde ettiğimiz başarıları ve kardeşliği de kutluyoruz bu süre içinde.

Türk Konseyi kurulduğu günden beri kendisinden beklenen
görevleri layıkıyla yerine getirmiş. Bunun en somut örneklerinden birisi
geçtiğimiz yıl karşı karşıya kaldığımız, Rusya’yla var olan krizin çözümünde bu
ülke liderleri büyük bir gayret göstererek ve bir kardeşlik örneği vererek
sorunun çözümüne katkıda bulunmuşlardır. 
(Mikrofon otomatik cihaz tarafından kapatıldı) 
MUSTAFA İSEN (Devamla) – Ben gelecek yıllarda bu
örgütün daha büyük başarılarına tanıklık edeceğimizi düşünüyorum ve bir kez
daha, hayırlı olsun diyorum. (AK PARTİ sıralarından alkışlar) 
BAŞKAN – Teşekkür ederim Sayın İsen.
Sayın milletvekilleri, şimdi söz talebinde bulunan on
beş sayın milletvekiline yerlerinden birer dakikalık söz vereceğim.
Söz vereceğim sayın milletvekillerinin isimlerini
okuyorum: Sayın Engin, Sayın Aydın, Sayın Tümer, Sayın Çamak, Sayın Hürriyet,
Sayın Özdiş, Sayın Ilıcalı, Sayın Kılıç, Sayın Şimşek, Sayın Yaşar, Sayın
Arslan, Sayın Öz, Sayın Yıldırım, Sayın Benli, Sayın Tanal.
On beş diye anons ettim ama Sayın Durmaz ve Sayın
Bektaşoğlu’nun da söz ricaları var, 16’ncı ve 17’nci olarak kendilerine söz
vereceğim.
Sayın Engin, buyurun.
VI.- AÇIKLAMALAR
1.- İstanbul Milletvekili Didem Engin’in, AKP’nin on beş yılda ülkeyi
getirdiği noktaya ilişkin açıklaması
DİDEM ENGİN (İstanbul) – Türkiye İstatistik Kurumu
yıllık enflasyonun yüzde 11,20’ye çıktığını ve 2004’ten bu yana en yüksek
seviyeye ulaştığını açıkladı. AKP, iğneden ipliğe her ürüne ve hizmete zam
yapıp vatandaşlarımızı vergi ve zamlarla yolarken 1.100 odalı saraya ek olarak
şimdi de hiçbir devlet başkanında görülmemiş bir şekilde halkın vergileriyle
300 odalı yazlık yapmaktan çekinmiyor. “Halka verir talkını, kendi yutar
salkımı.” misali vatandaşa gelince zam üstüne zam, kendi saltanatı içinse kamu
kaynaklarını fütursuzca ve bencilce harcayan bir iktidar partisi var ülkemizde.
Oysaki halkımız geçim sıkıntısıyla bir depresyon ve umutsuzluk girdabı içinde.
Her gün cinayet, cinsel saldırı, intiharlar, uyuşturucu bağımlılığı içinde
çürüyoruz. Hayır, bu metal yorgunluğu değil, yolsuzluk bataklığı içinde kokuşmuşluk.

İşte AKP’nin on beş yılda ülkemizi getirdiği nokta.
Eserinizle övünebilirsiniz.
BAŞKAN – Sayın Aydın…
2.- Bursa Milletvekili Erkan Aydın’ın, Hakkâri Yüksekova’da şehit olan 4
askere Allah’tan rahmet dilediğine ve AKP’nin ülkeyi bir felakete doğru
sürüklediğine ilişkin açıklaması
ERKAN AYDIN (Bursa) – Teşekkür ederim Sayın Başkan.
Öncelikle, Hakkâri Yüksekova’da şehit olan 4 askerimiz
için Allah’tan rahmet, yaralı askerlerimize de acil şifa diliyorum.
On beş yılda terörü önleyemeyen Hükûmetin bütün
politikaları iflas etmiş durumda, en başta da ekonomi politikaları. Sarayın
“örtülü ödeneği” olarak bilinen 2015 yılında 150 milyon TL olan gizli hizmet
gideri kalemi 2016 raporunda gizlendi. Cumhurbaşkanının nereye ne kadar
harcadığı halkımızdan sır gibi saklanıyor.
Buna karşın ekonomik veriler ise gitgide kötüye
gidiyor. Dün açıklanan TÜİK rakamlarına göre seçim bölgem Bursa’da işsizlik
oranı yüzde 11’lere ulaştı. Ekonomi bitme noktasında. Bu gidişle çocuklarımıza
içecek süt dahi bulamayacağız. AKP’nin ülkemizi bir felakete doğru
sürüklediğine buradan dikkatinizi çekiyor ve gereğinin yapılmasını arz
ediyorum.
Saygılarımla.
BAŞKAN – Teşekkür ederim.
Sayın Tümer…
3.- Adana Milletvekili Zülfikar İnönü Tümer’in, Adana’da ve Türkiye’nin
farklı illerinde hayata geçirilen şehir hastanelerinin vatandaşın aleyhine bir
durum teşkil ettiğine ilişkin açıklaması
ZÜLFİKAR İNÖNÜ TÜMER (Adana) – Sayın Başkan, Adana’da
ve Türkiye'nin farklı illerinde hayata geçirilen şehir hastaneleri vatandaşın
aleyhine bir durum teşkil etmektedir. Vatandaşlar yanı başlarındaki
hastanelerde hizmetlerin sona erdirilerek tüm sağlık hizmetlerinin aynı
noktadan sağlanmaya çalışılmasına haklı olarak tepki göstermektedir. 
Örneğin Adana’nın Seyhan ilçesi Meydan Mahallesi’ndeki
çocuk hastanesi, Adana Numune Eğitim ve Araştırma Hastanesi Seyhan Uygulama
Merkezi ile Yüreğir ilçesi Serinevler Mahallesi Numune Eğitim ve Araştırma
Hastanesinin yeni yapılan şehir hastanesinde hizmete devam etmesi Seyhan ve
Yüreğir’deki vatandaşları büyük sıkıntıya sokmaktadır. Dar gelirli
vatandaşlarımızın yoğun olarak yaşadığı bu bölgelerde sağlık hizmetlerinin
yaygın bir şekilde yerine getirilmesi gerekmektedir. 
Öte yandan, batı Seyhan’da nüfusu toplamda 500 bine
dayanan ve şehir hastanesine 25 kilometreye varan uzaklıkta yer alan 35 mahalle
hastane hizmetlerinden yoksundur. 
Sağlık Bakanlığının Seyhan ilçesi D-400 Karayolu
üzerinde bulunan Karayolları Bölge Müdürlüğüne ait atıl durumdaki tesisin
Seyhanlı hemşehrilerimize bir an önce hastane olarak kazandırılmasını diler,
saygılarımı sunarım.
BAŞKAN – Teşekkür ederim.
Sayın Çamak…
4.- Mersin Milletvekili Hüseyin Çamak’ın, Mersin deniz suyunun balık
çiftliklerine elverişli olmadığına ve balık çiftliklerinin kuruluşunun
durdurulması gerektiğine ilişkin açıklaması
HÜSEYİN ÇAMAK (Mersin) – Teşekkür ederim Sayın Başkan.
Bazı illerimizde kurulan balık çiftliklerinin denizi
kirlettiği, mantar ve çeşitli hastalıklara sebep olduğu, turizmi olumsuz
etkilediği gerekçesiyle sökülüp Mersin kıyılarına taşınması kararı alındı. Oysa
2007’de Mersin halkı, STK’lar ve kamuoyu baskısıyla balık çiftliklerinin
kuruluşu durdurulmuştu. O gün olduğu gibi, bugün de Mersinliler sahillerine
tekrar getirilmek istenen balık çiftliklerine aynı gerekçelerle karşıdır.
Dünyada balık çiftlikleri soğuk ve açık denizlerde
kıyıdan uzakta kurulmaktadır. 30 derecenin üstüne çıkan Mersin deniz suyu balık
çiftliklerine elverişli olmadığı gibi, üretilecek balıklar da halk sağlığına
zararlıdır. 
Konunun önemi ve aciliyeti açısından balık
çiftliklerinin kuruluşu kesinlikle durdurulmalıdır.
Teşekkür ederim.
BAŞKAN – Teşekkür ederim ben de Sayın Çamak.
Sayın Hürriyet…
5.- Kocaeli Milletvekili Fatma Kaplan Hürriyet’in, Kocaeli’nin Gebze
ilçesinin Hürriyet ile Yavuz Selim Mahallesi sakinlerinin 2/B sorunlarının
devam ettiğine ilişkin açıklaması
FATMA KAPLAN HÜRRİYET (Kocaeli) – Kocaeli Gebze
ilçemizde Hürriyet ve Yavuz Selim Mahallesi sakinlerinin 2/B sorunları hâlâ
devam ediyor. Gebze Belediye Başkanı Adnan Köşker seçimlerden önce “Tapularınız
çekmecede.” diyerek tapu sözü vermişti vatandaşa, hatta bu sözünü kurban
keserek de müjdelemişti. Yıl oldu 2017 ama hâlâ tapulardan ses seda yok. Canına
tak eden yüzlerce mahalleli dün “Artık seçim vaatlerinden bıktık usandık, boş
vaatlere karnımız tok.” diyerek haykırdılar. 
Halk adına yönetenlere sesleniyorum: Bu insanlar rantçı
değildir, işgalci ve müşteri hiç değildir; bu insanlar hak sahibidir. Depremde
can kaybı yaşanmayan bu bölge hangi gerekçeyle afet bölgesi ilan edildi?
Amacınız nedir? 
Hani halktan habersiz ve halkın onaylamadığı bir
uygulama yapmayacaktınız. Oturduğunuz koltukların halka ait olduğunu ne zaman
hatırlayacaksınız? Hak sahiplerini görmezden gelmeye devam edecek misiniz? 
Teşekkür ediyorum.
BAŞKAN – Ben de teşekkür ederim Sayın Hürriyet.
Sayın Özdiş…
6.- Adana Milletvekili İbrahim Özdiş’in, Adana’da doğum sırasında sağ
kolunun sinirlerinin zedelenmesi sonucu felç kalan altı aylık İsa Eymen bebeğe
acilen sahip çıkılması gerektiğine ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.
Adana’da doğum sırasında sağ kolunun sinirlerinin
zedelenmesi sonucu felç kalan altı aylık İsa Eymen bebek, ameliyat için on beş
günün içerisinde 26 bin lira bulunmazsa kolsuz kalacak. En son götürüldüğü
doktorsa, çok geç kalındığını, en geç on beş gün içerisinde ameliyat
gerektiğini söylemiş. Sağlık Bakanına ve Aile ve Sosyal Politikalar Bakanına
sesleniyorum: Bu çocuğumuza acilen sahip çıkmamız gerekiyor, umarım çıkarsınız.

Teşekkür ediyorum Sayın Başkan.
BAŞKAN – Sayın Özdiş, sayın bakanlarla görüştünüz mü bu
konuyla ilgili olarak?
İBRAHİM ÖZDİŞ (Adana) – Hayır görüşmedim efendim.
BAŞKAN – Görüşelim o zaman, ben de devreye girerim, ara
verdiğim zaman arkaya gelirseniz birlikte bakanlığa telefon ederiz.
İBRAHİM ÖZDİŞ (Adana) – Geleceğim efendim.
BAŞKAN – Teşekkür ederim.
Sayın Ilıcalı…
7.- Erzurum Milletvekili Mustafa Ilıcalı’nın, Gaziantep Milletvekili
Abdulkadir Yüksel’e ve Hakkâri Yüksekova’da şehit olan askerlere Allah’tan
rahmet dilediğine, Erzurum’da yapılan 2 yatırıma, Erzurumspor’un en yakın
zamanda sahasında seyircisiyle buluşabileceğine ve yasama yılının iyi
hizmetlere vesile olmasını dilediğine ilişkin açıklaması
MUSTAFA ILICALI (Erzurum) – Teşekkürler Başkanım.
Geçen salı günü Birecik’ten Hakk’a yolcu ettiğimiz
değerli dostumuz, Değerli Gaziantep Vekilimiz Abdulkadir Yüksel’e Allah’tan
rahmet diliyorum, yakınlarının, Meclisimizin başı sağ olsun.
Ayrıca, bugünkü şehitlerimize de Allah’tan rahmet,
yaralılara acil şifalar diliyorum.
Geçen cumartesi günü Erzurumlu hemşehrilerim büyük bir
sevinç yaşadılar. 2 tane yatırım, biri özel sektör birisi Erzurum Büyükşehir
Belediyesi… Yaklaşık 450 milyon TL’lik bu yatırımı açmak için şehrimizi
onurlandıran Sayın Cumhurbaşkanımıza, yatırımı gerçekleştirenlere, emeği
geçenlere şükranlarımı arz ediyorum. 
Bunun haricinde, bizim Erzurumspor bu sene birinci
ligde, maalesef sahasında hiç maç yapamadı. Passolig’le turnike sorunu vardı.
Bu sorunu ilettiğimde anında çözen Spor Bakanımız Osman Aşkın Bak Bey’e de çok
çok teşekkür ediyoruz. İnşallah, inşaatı da devam ediyor, en yakın zamanda
sahasında da seyircisiyle buluşacak. Taraftarlarımıza da sabrı için tekrar
teşekkür ediyorum. Söz verdiğiniz için size de teşekkür ediyorum.
BAŞKAN – Teşekkür ediyorum. 
MUSTAFA ILICALI (Erzurum) – Bu yasama yılının dostluk,
barış içinde, ülkemize, milletimize iyi hizmetlere vesile olmasını diliyorum.
Sağ olun, var olun. 
BAŞKAN – İnşallah, inşallah, çok teşekkür ederim Sayın
Ilıcalı.
Sayın Kılıç…
8.- Kahramanmaraş Milletvekili İmran Kılıç’ın, Gaziantep Milletvekili
Abdulkadir Yüksel’e ve Hakkâri Yüksekova’da şehit olan askerlere Allah’tan
rahmet dilediğine ve “birlik” kavramının önemli olduğuna ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkan.
Şehitlerimize Allah’tan rahmet, gazilerimize acil
şifalar diliyorum. Ayrıca, cenazesine katılıp defninde bulunduğum Gaziantep
Milletvekilimiz Abdulkadir Yüksel’e de Allah’tan rahmet diliyorum.
Büyük kuruluşlar, şahıslar yerine sistem ve
organizasyonla uzun süre ayakta kalmışlardır. Başarılı bir organizasyonun pek
çok elleri ama tek bir beyni vardır. Başarılı birinin arkasında daima başarılı
başka insanlar vardır. Harekette birlik olmazsa fikirdeki birlik faydasızdır.
Hedeflerinizi paylaştığınız insanlar, hedeflerinize ulaşmanız ya da ulaşmamanız
konusunda çok önemli rol oynarlar. Büyük oyunlar, kişisel başarıdan çok, skora
bakan, bencil olmayan ve disiplinli oyuncularla oynanır. Bir zincir, ancak en
zayıf halkası kadar kuvvetli olur. Takımın aklı, takımdaki bireylerin aklından
daha büyüktür. Birlikte rahmet, ayrılıkta azap vardır; birlikten kuvvet,
kuvvetten devlet doğar. 
BAŞKAN – Sayın Şimşek...
9.- Mersin Milletvekili Baki Şimşek’in, açıklanan mısır taban
fiyatlarının çiftçide büyük bir hayal kırıklığı oluşturduğuna ilişkin
açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, mısır taban fiyatları açıklanmıştır. 2015
yılında 740 lira olan mısır taban fiyatları 2017 yılında 760 lira olarak
açıklanmıştır ve çiftçide büyük bir hayal kırıklığı oluşturmuştur. Çiftçiye zam
verirken yüzde 3 zam veriliyor ama MTV artışında yüzde 40 zam yapılıyor.
Çiftçiler şu anda hasat mevsimi olmasına rağmen Ziraat ve özel bankalarda
yeniden kredi çekebilmek için kuyruğa girdiler, borçlarını da borçla
kapatıyorlar; eşinden dostundan borç para alarak krediyi kapatıyorlar ve hasat
mevsiminde yeni kredi çekiyorlar. Tarım Bakanının acilen Çukurova’ya giderek
mısır üreticileriyle buluşmasını ve bunların sorunlarını dinlemesini talep
ediyorum, saygılar sunuyorum.
BAŞKAN – Teşekkür ederim Sayın Şimşek.
Sayın Yaşar...
10.- İstanbul Milletvekili Serap Yaşar’ın, yeni yasama yılının hayırlı
olmasını dilediğine, Hakkâri’de şehit olan askerler ile Fransa’nın Mulhouse
şehrindeki yangında hayatını kaybedenlere Allah’tan rahmet dilediğine ve
İslamofobi’nin kaygı verici boyutlara ulaştığına ilişkin açıklaması
SERAP YAŞAR (İstanbul) – Teşekkür ederim Sayın
Başkanım.
Öncelikle yeni yasama yılımızın ülkemize, milletimize
ve yüce Meclisimize hayırlı uğurlu olmasını diliyorum. 
Hakkâri şehitlerimize Allah'tan rahmet, ailelerine
sabır ve metanet diliyorum.
Dün Fransa’nın Mulhouse şehrinden aldığımız acı haberle
yüreğimiz dağlandı. 3’ü vatandaşımız olmak üzere 5 kişinin yanarak can
verdiklerini öğrendik. Bu yangında can veren küçük yavrularımıza Allah'tan
rahmet, ailelerine sabır ve başsağlığı diliyorum. Henüz kesinlik kazanmamakla
birlikte, savcılık makamı, bu yangının bir kundaklama sonucu olabileceği
üzerinde durduğunu belirtmektedir. 
Avrupa’daki son gelişmeler, yabancı düşmanlığı,
İslamofobi kaygı verici boyutlara ulaşmıştır. Yükselişte olan bu ayrıştırma
siyaseti ve hoşgörüsüzlük söylemleri, etnik köken ve dinî tercihleri farklı
olan yabancıları ve göçmenleri hedef almakta. Kişisel kazanımlar için nefret
ve…
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Yaşar. 
Sayın Arslan yerine Sayın Havutça…
11.- Balıkesir Milletvekili Namık Havutça’nın, Güney Marmara
körfezlerinin hızla kirlendiğine ve Susurluk Çayı’ndaki balık ölümlerinin
tespit edilerek sorumlular hakkında gerekli işlemin yapılmasını ve kirliliği
önleyecek önlemlerin alınmasını beklediğine ilişkin açıklaması
NAMIK HAVUTÇA (Balıkesir) – Teşekkür ederim Sayın
Başkan. 
Sayın Başkan, Güney Marmara suları, körfezleri hızla
kirleniyor. Erdek Körfezi, Bandırma Körfezi Güney Marmara’da önemli deniz
havzalarımız ve buraya dökülen Gönen Çayı ile Susurluk Çayı SOS veriyor artık.
Gönen Çayı’ndaki balık ölümlerinden sonra şimdi de Susurluk Çayı’nda kitlesel
balık ölümleri bizim tarafımıza ihbar ediliyor ve buradan ben… Susurluk
Çayı’nda son günlerde kitlesel balık ölümleri, Susurluk ve Karacabey’deki
köylülerimizi, çiftçilerimizi derin bir kaygıya, üzüntüye ve endişeye sevk
ediyor ve bizden soruyorlar. 
Çevre ve Şehircilik Bakanına buradan sesleniyorum:
Susurluk Çayı’ndaki balık ölümlerinin tespit edilerek sorumlular hakkında gerekli
kovuşturmanın, soruşturmanın yapılmasını ve orada kirliliği önleyecek
önlemlerin alınmasını Sayın Bakandan bekliyoruz, köylülerimiz de endişeyle
buradan bunu sormamızı bekliyorlar. 
Teşekkür ederim. 
BAŞKAN – Ben de teşekkür ederim Sayın Havutça. 
Sayın Öz…
12.- Çanakkale Milletvekili Bülent Öz’ün, Çanakkale ve Yenice bölge
halkının termik santral istemediğine ve ÇED sürecinde nihai kararın olumsuz
verilmesini beklediğine ilişkin açıklaması
BÜLENT ÖZ (Çanakkale) – Sayın Başkan, sorum Çevre
Bakanlığınadır. 
Tehlikenin farkında mısınız? Alp Dağlarından sonra en
büyük oksijen deposu Kaz Dağlarımızda Çanakkale Yenice Çırpılar Termik Santrali
3 milyon ton karbondioksit üretecek ve 1,3 milyon ton uçucu kül bölgeye
yayacak, kapya biber üretimi dâhil, bölgedeki tarım olumsuz etkilenecek. Çevre
ve Şehircilik Bakanlığının 2016 yılında yayımladığı rapora göre, Çanakkale’deki
hava kirliliğinin en önemli faktörü termik santral iken itiraz sürecindeki
termik santrale onay verecek misiniz? Üstelik Sağlık ve Çevre Birliğinin
iyimser tahminlerine göre ise Türkiye’de kömürlü termik santrallerin yarattığı
hava kirliliğine bağlı her yıl 2.876 erken ölüm yaşanmaktadır. Hava kirliliğine
bağlı ölümlerle mücadele etmek yerine yeni termik santrallere onay vererek
ölümlerin artmasını mı istiyorsunuz? Çanakkale ve Yenice bölge halkı, termik
santrali istemiyor. ÇED sürecinde nihai kararın olumsuz verilmesini bekliyor.
Üstelik Kaz Dağları sadece o bölgenin değil…
(Mikrofon otomatik cihaz tarafından kapatıldı)
BAŞKAN – Teşekkür ederim Sayın Öz. 
Sayın Yıldırım…
13.- Adıyaman Milletvekili Behçet Yıldırım’ın, Mam Celal Talabani’ye
Allah’tan rahmet dilediğine ve Ortadoğu ile Irak’ta halkların artık barış ve
özgürlük istediğine ilişkin açıklaması
BEHÇET YILDIRIM (Adıyaman) – Teşekkürler Başkanım. 
Ömrünü Kürt halkının özgürlüğü için mücadeleyle
geçiren, güney Kürdistan’da Cumhurbaşkanlığı yapmış, sevilen, sayılan değerli
insan Mam Celal Talabani, Hakk’ın rahmetine kavuşmuştur. Kendisine Allah’tan
rahmet, ailesine ve sevenlerine başsağlığı diliyorum. 
Cumhurbaşkanımızın ve Başbakanımızın taziye mesajları
paylaşması Türkiye halkları, özellikle Kürtler arasında sevindirici ve anlamlı
karşılanmıştır. 
Güneyli kardeşlerimizin kendi kaderini tayin için
yaptıkları referanduma ülkemizin çok büyük tepki göstermesini, hatta onların bu
kazanımlarını boğmaya yönelik gerekirse katil Esad ile iş birliği yapacak kadar
Kürt düşmanlığını da anlamsız bulduğumu belirtmek istiyorum. Suriye’yle,
dolayısıyla katil Esad’la bile görüşmeyi, iş birliğini göze alabilecek kadar
Kürtler size ne yaptı? Orta Doğu ve Irak’ta halklar artık barış istiyor,
özgürlük istiyor. Kardeşçe bir arada yaşamayı destekleyelim. Savaş
çığırtkanlığı yapmak kimseye bir şey kazandırmaz. Yaşasın halkların ve
inançların kardeşliği diyorum. 
BAŞKAN – Sayın Benli…
14.- İstanbul Milletvekili Fatma Benli’nin, Hakkâri Yüksekova’da şehit
olan askerlere ve Gaziantep Milletvekili Abdulkadir Yüksel’e Allah’tan rahmet
dilediğine ilişkin açıklaması
FATMA BENLİ (İstanbul) – Teşekkürler Sayın Başkan.
Hakkâri’de PKK tarafından katledilen şehitlerimize ve
geçirdiği kalp krizi nedeniyle aramızdan ayrılan Gaziantep milletvekilimize
Allah’tan rahmet diliyorum, yakınlarına sabır diliyorum. 
Sayın vekilimizin vefatı, hepimizi derinden sarstı,
üzüntümüz büyük ancak beraberce seçildiğimiz hâlde, 26’ncı Dönemin Üçüncü
Yasama Yılında beraberce çalışamayacak olmamız, zamanımızın kısıtlı olduğunu,
halka karşı sorumluluğumuzu yerine getirebilmek için daha fazla beraberce
çalışmamız gerektiğini, Cumhurbaşkanımızın da son konuşmasında ifade ettiği
üzere farklılıklarımız üzerine değil, müştereklerimize odaklanmamız
gerektiğini, bize tekrar hatırlattı. Sevgili vekilimiz, herkeste gülümseme
yaratan içten kişiliğiyle bunu başarmıştı. Aslında, bu kubbede gerçekten hoş
bir seda bıraktı. Ruhu şad olsun diyorum.
BAŞKAN – Sayın Tanal…
15.- İstanbul Milletvekili Mahmut Tanal’ın, İstanbul ili Ümraniye ilçesi
Ihlamurkuyu Mahallesi’nin sorunlarına ilişkin açıklaması
MAHMUT TANAL (İstanbul) – Teşekkür ediyorum Sayın
Başkan.
Değerli milletvekilleri, İstanbul ili Ümraniye ilçesi
Ihlamurkuyu Mahallesi’nde gençlere yönelik bir sosyal tesis yok, yeşil park
alanı yok, spor kompleksleri yok, futbol sahaları yok, deprem toplanma alanları
yok. Ümraniye Ihlamurkuyu Mahallesi’nden Avrupa Yakası’na yani Mecidiyeköy’e,
Taksim’e, Eminönü’ne direkt araç yok. Ümraniye’nin Ihlamurkuyu ve Birlik
Mahallelerinde uyuşturucu satıcılarının bölgeye yayıldığı, mahalleliler bu
konuda mağdur olduğu, şikâyetçi olduğu hâlde herhangi bir önlem ve tedbir
alınmamaktadır. Yetkililerin görevlerini yapmalarını, Ümraniye’deki
sakinlerimizin bu mağduriyetinin giderilmesini talep ediyorum.
Saygılarımla.
BAŞKAN – Teşekkür ederim.
Sayın Durmaz…
16.- Tokat Milletvekili Kadim Durmaz’ın, amonyum nitrat gübresiyle
ilgili denetim kararına ve Tokat’ta 2017 yılında don ve dolu afeti sonucu
mahsulleri zarar gören çiftçilerin borçlarının ertelenme zamanının geldiğine
ilişkin açıklaması
KADİM DURMAZ (Tokat) – Teşekkür ederim Sayın Başkanım.
Sorum önce İçişleri Bakanlığı ve Tarım Bakanlığına. 8
Haziran 2016’da amonyum nitrat, CAN ve potasyum nitrat gübreleriyle ilgili
yediemin getirildi. CAN ve potasyum nitratta denetim kaldırıldı, amonyum
nitratta devam etmektedir. Sadece Tokat’ta 800 ton kadar gübre yediemin
tutanağıyla depolarda bekletilirken ülke bazında zor şartlardaki esnafın
durumunun göz önüne alınıp bu kararı kontrollü olarak gözden geçirmeyi Hükûmet
düşünüyor mu? 
Yine, Tokat’ta 2017 yılında don ve dolu afeti sonucu
mahsulleri zarar gören Kazova, Niksar ve Erbaa Ovası’ndaki çiftçilerin Ziraat
Bankası ve tarım ve kredi kooperatifi borçlarının ertelenme zamanı geldi
geçiyor. 
Teşekkür ederim. 
BAŞKAN – Ben de teşekkür ederim. 
Sayın Bektaşoğlu… 
17.- Giresun Milletvekili Bülent Yener Bektaşoğlu’nun, kaçak yapı olduğu
gerekçesiyle yaylalarda 1.750 evle ilgili yıkım kararı alınmasına ve bu konuda
ilgili bakanlılarla koordineli bir çalışma yapılarak ve yöre halkıyla
konuşularak çözüm üretilmesi gerektiğine ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan. 
Sorum İçişleri Bakanımıza: Sayın Bakan kendisi
yaylalarda kaçak yapı olduğunu iddia ettiği 1.750 evin yıkılacağını söyledi.
Ardından da Trabzon ve Giresun yaylalarına yıkım ekipleri çıkarıldı. Bu arada,
halk ile güvenlik güçleri karşı karşıya geldi, arbedeler yaşandı. Bu kararın
içeriğini bilmiyoruz. Karar nasıl uygulanacak, hangi illerde kapsama giren kaç
ev var; bunları da bilmiyoruz. Yasa dışılığa karşıyız, yaylalarımızı çirkin
yapılaşmadan elbette korumalıyız ama yaylalarda sadece 1.750 ev değil, on
binlerce ev var, üstelik bunlar şimdi de yapılmadı. 
Hükûmet, bir taraftan yaylaları, ormanları yok ederek
yeşil yol yapıyor, siyanürle altın arattırıyor, çarpık yapılaşmaya göz yumuyor,
her yeri ranta açıyor, önüne gelene HES ruhsatı vererek çevre, doğa katliamına
destek oluyor, geleceğimizi karartıyor; bir taraftan da çevreci kesilip
yaylalarda yaşamını, geçimini yaylacılığa bağlamış halkımızın evleriyle
uğraşıyor. 
Sayın Bakana çağrı yapıyorum: Vatandaşın evini başına
yıkan bir devlet olmaz. Bu konuda ilgili bakanlarla koordineli bir çalışma
yapılmalı… 
(Mikrofon otomatik cihaz tarafından kapatıldı) 
BÜLENT YENER BEKTAŞOĞLU (Devamla) - …yöre halkıyla
konuşularak çözümler üretilmelidir. 
Teşekkür ediyorum. 
BAŞKAN – Teşekkür ederim Sayın Bektaşoğlu. 
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ayşe Nur Bahçekapılı’nın,
Başkanlık Divanı olarak Irak eski Cumhurbaşkanı Celal Talabani’ye Allah’tan
rahmet dilediklerine ilişkin konuşması 
BAŞKAN - Sayın milletvekilleri, biz de Divan olarak,
hayatını yitiren Irak eski Cumhurbaşkanı Sayın Celal Talabani’ye Allah’tan
rahmet, yakınlarına da sabır diliyoruz. 
Şimdi söz talebinde bulunan grup başkan vekillerine
sırasıyla söz vereceğim. 
Sayın Usta’nın söz talebi var herhâlde. 
Buyurun Sayın Usta.
VI.- AÇIKLAMALAR (Devam)
18.- Samsun Milletvekili Erhan Usta’nın, Hakkâri Yüksekova’da şehit olan
4 askere, Gaziantep Milletvekili Abdulkadir Yüksel’e ve Fransa’nın Mulhouse
şehrindeki yangında hayatını kaybedenlere Allah’tan rahmet dilediğine ve İslam
dünyasının muharrem ayını tebrik ettiğine ilişkin açıklaması
ERHAN USTA (Samsun) – Teşekkür ederim Sayın Başkan. 
Öncelikle, Hakkâri Yüksekova’da PKK terör örgütü
saldırısı sonucu şehit olan 4 askerimize Allah’tan rahmet diliyorum,
yaralılarımıza da acil şifalar diliyorum, milletimizin başı sağ olsun. 
Aynı zamanda, Adalet ve Kalkınma Partisi Gaziantep
Milletvekili Abdulkadir Yüksel Bey’e de Cenab-ı Allah’tan rahmet diliyorum,
ailesine ve AK PARTİ camiasına başsağlığı diliyorum.
2 Ekim 2017 tarihinde, Fransa’nın doğusunda, Türk
nüfusunun yoğun olarak yaşadığı Mulhouse kentinde, daha çok Türk kökenli
vatandaşların bulunduğu bir sosyal konutta bir yangın çıkmıştır, 3 Türk
vatandaşı orada hayatını kaybetmiştir, hayatını kaybedenlere rahmet diliyorum. 
Fransa savcılığı yangının büyük ihtimalle kundaklama
nedeniyle olduğunu ifade etmiştir. Tabii, bu yangının Avrupa’da son dönemlerde
artan ırkçı ve İslam düşmanı söylemlerin ardından meydana gelmesi dikkati
çekmiştir. Maalesef, Avrupalı siyasetçiler yabancı düşmanlığı dilini
kullanıyorlar, bu tür olaylarda da bu dilin etkili olduğunu biz düşünüyoruz,
onlara da buradan, Avrupalı siyasetçilerin bu dili terk etmeleri gerektiğini
ifade etmek istiyorum.
Sayın Başkan, malum, İslam dünyası açısından önemli
olan muharrem ayı içerisindeyiz. Ben, bütün İslam dünyasının Muharrem ayını
tebrik etmek istiyorum. Aynı zamanda, tabii, muharrem ayında çok acı verici bir
olay da yaşanmıştır. Hicri 61 yılının 10 Muharrem günü Kerbela’da mazlumla
zalim, hakla batıl, sadakatle hıyanet karşılaşmış ve çöl kumları kana
bulanmıştır. Efendimiz Resulullah’ın aziz torunu Hazreti Hüseyin ve çoğu
ehlibeytten olan 70’ten fazla masum insan şehadet şerbetini içmiştir.
Kerbelâ’da şehit düşen ehlibeytin muhterem büyükleri kahramanlığın simgesi, katilleri
ise korkaklığın ve kalleşliğin isimleri olmuşlardır. 
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Usta.
ERHAN USTA (Samsun) – Teşekkür ederim.
Hüseynî ahlak ve duruş, Kerbelâ’yı sarsmış, çağları
sallamış, sukut eden insanlığın, önü kesilen İslam’ın vicdan ilamını, iman
ilanını yapmıştır. Kerbelâ, köhne yaşamaktansa, boyunduruk altına girip tutsak
kalmaktansa, şehadeti seçip teslim olmayan asaletin imrenilecek tezahürüdür. 
Hazreti Hüseyin, haksızlığı reddeden, mevki ve makam
hırsını elinin tersiyle iten, çöl sıcağında inancın vahasıyla parlayan ahlak ve
iman kutbudur. Bugün, Hüseynî şuura her zamankinden fazla ihtiyacımız vardır,
çünkü Kerbelâ Vakası, farklı dozda, değişik ağırlık ve boyutlarda hâlâ
sürmektedir. Bu anlamda da bütün Türk milleti olarak dikkatli olmamız
gerektiğini düşünüyorum. 
Ben tekrar Kerbelâ’da hayatını kaybeden, şehit olan
bütün şehitlerimize Allah’tan rahmet diliyorum ve onların şefaati de
Müslümanların üzerine olsun diye temenni ediyorum. 
Teşekkür ederim.
BAŞKAN – Teşekkür ederim ben de.
Sayın Yıldırım, buyurun. 
19.- Muş Milletvekili Ahmet Yıldırım’ın, Irak eski Cumhurbaşkanı Celal
Talabani’ye ve Hakkâri Yüksekova’da şehit olan 4 askere Allah’tan rahmet
dilediğine, güvenlik güçlerinin Muğla’nın Fethiye ilçesinde gözaltına alınan 7
Kürt vatandaşa yönelik uygulamalarıyla ilgili iddialar konusunda İçişleri
Bakanlığının açıklama yapması ve soruşturma başlatması gerektiğine ilişkin
açıklaması
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; ben de dün
ebediyete intikal eden Irak’ın 6’ncı Cumhurbaşkanı ve Kürdistan Yurtseverler
Birliğinin kurucusu, Genel Sekreteri Sayın Celal Talabani’ye Allah’tan rahmet
diliyorum, ailesine ve bütün halkına içtenlikle başsağlığı diliyorum. Celal
Talabani, Orta Doğu’daki bütün halklar için barış, kendi halkı için özgürlük
mücadelesini elli beş yıl boyunca yürütmüş değerli bir siyaset ve devlet
adamıdır. 
Yine, bugün Hakkâri’de hayatını kaybeden 4 güvenlik
görevlisine Allah’tan rahmet diliyorum, ailelerine içtenlikle başsağlığı
diliyorum. 
Sayın Başkan, bugün sosyal medyada yaygınca işlenen ve
doğruluğunu önemli ölçüde teyit ettiğimiz bir hususu bütün Genel Kurulla
paylaşıp İçişleri Bakanlığını göreve davet ediyorum. Bugün Muğla’nın Fethiye
ilçesinde 7 Kürt, gözaltına alınıyor, bunların arasında 50’nin üzerinde yaşı
olan 3 kişi var, 60’ın üzerinde olan 1 kişi var. Bunlar sözüm ona, silahlı
örgüt mensubu olarak gözaltına alınıyorlar ve insanlık dışı muameleye maruz
kalıyorlar. Tümüyle anadan doğma soyulup bütün uzuvları teşhir edilecek şekilde
fotoğrafları güvenlik güçlerince çekilip teşhir ediliyorlar. 
Bunun kamu güvenliğiyle veya herhangi bir şekilde
ülkenin güvenliği doğrultusundaki mücadeleyle ilgisi yok; son dönemlerde ülkede
estirilmeye çalışılan militarist ve ırkçı politikaların ürünü olarak güvenlik
güçlerinin açığa çıkarmış olduğu uygulamalardır. Biz İçişleri Bakanlığının bu
işin sorumlusu olmadığı konusundaki kararlılığını göstermesini talep ediyoruz. 
(Mikrofon otomatik cihaz tarafından kapatıldı)
BAŞKAN – Tamamlayın lütfen. 
AHMET YILDIRIM (Muş) – Bu uygulamanın bütün
sorumlularının araştırılması, incelenmesi, ortaya çıkarılması ve yargı
marifetiyle gereğinin yapılmasını talep ediyoruz. Yoksa son aylarda özellikle
ülkede Kürt yurttaşlara dönük geliştirilen dışlayıcı, kamplaştırıcı,
ötekileştirici politikanın hiç kimseye kazandırmayacağını ifade etmek isterim.
Bugün Fethiye’de olanlar, Hatun Ana, Şapatan ve Tale köylerindeki uygulamaların
bir benzeri olarak cereyan etmiştir. İçişleri Bakanlığı ivedi olarak bu konuda
önce açıklama, sonra soruşturma başlatmalıdır. 
Teşekkür ederim. 
BAŞKAN – Ben de teşekkür ederim. 
Bahsettiğiniz Fethiye’deki gözaltı işleminin neden
olduğunu bilemem ama insani açıdan işkence yapılmasına hepimizin karşı çıkması
gerekir. Ara verdiğimde grup başkan vekillerini davet edeceğim. Böyle bir
iddianın var olup olmadığını da ilgili yerlerden telefon edip öğrenme
sorumluluğunu da üstüme alıyorum. Grup başkan vekiliniz arkaya gelirse bu işle
ilgileneceğim çünkü işkenceye, siyasi görüşümüz ne olursa olsun, hepimizin
insani olarak karşı durması gerekir diye düşünüyorum. 
Sayın Gök, buyurun. 
20.- Ankara Milletvekili Levent Gök’ün, Irak eski Cumhurbaşkanı Celal
Talabani’ye ve Hakkâri Yüksekova’da şehit olan 4 askere Allah’tan rahmet
dilediğine, 16 Nisan referandumunda “evet” çıkması hâlinde terörün biteceği
sözünü verenlerin bunun gereğini yapmalarını beklediğine ilişkin açıklaması
LEVENT GÖK (Ankara) – Sayın Başkan, Irak’ın eski
Cumhurbaşkanı Celal Talabani’nin hayatını kaybetmesi nedeniyle tüm Irak
halkına, ulusuna başsağlığı dileklerimizi iletiyoruz. 
Sayın Başkan, Yüksekova’dan gelen 4 şehidimizin olduğu
haberleri yine yüreğimizi dağladı. Şehitlerimize Allah’tan rahmet diliyoruz,
tüm Türk ulusuna başsağlığı diliyoruz. 
Sayın Başkan, ne zaman bitecek bu terör? İktidarın,
beceriksiz uygulamalarıyla, her türlü olayı terörle ilintilendirerek
getirdikleri, dayadıkları koşullarda terörü bitiremedikleri bir kez daha ortaya
çıktı.
Bakın, bu ülkede 16 Nisanda bir Anayasa değişikliği
yapıldı Sayın Başkan, oylaması yapıldı, referandumu yapıldı. Referandumdan önce
çok büyük laflar ediliyordu. Sayın Başbakan çıktı “Teröre büyük bir darbe
vurduk, artık can çekişiyorlar. Size, Türkiye’de yaşayan bütün yurttaşlarımıza
söz veriyorum, 16 Nisandan sonra sandıktan ‘evet’ çıkarsa bu terör biter.
Allah’ın izniyle sandıktan ‘evet’ çıkacak, FETÖ de, PKK da, DEAŞ da bitecek.”
dedi. Başbakan böyle söylerken Başbakan Yardımcısı Sayın Kurtulmuş durur mu? O
da hızını alamadı “Allah’ın izniyle referandumda ‘evet’ çıktıktan sonra terör
bitecek.” diye konuşmalar yaptılar. 
Sayın Başkan, bu sözleri yerine getiremeyenlerin,
ulusumuza verecekleri bir hesap yok mudur? Referandumu Allah’ı da içine
katarak, Yüce Allah’ımızı da böyle bir olayla ilişkilendirerek, O’nu da…
Türkiye’de ve bütün dünyada yaşayan yurttaşlarımız karşısında, O’nun izniyle
referandumdan “evet” çıkarsa terörün biteceği gibi bir sözü söyleme cüretini
nasıl buldu Sayın Başbakan, nasıl buldu Sayın Başbakan Yardımcısı, AKP sözcüleri?
Terör devam ediyor.
(Mikrofon otomatik cihaz tarafından kapatıldı) 
BAŞKAN – Tamamlayın lütfen Sayın Gök.
LEVENT GÖK (Ankara) – Bir kere, referandumu böylesine
çelişki dolu açıklamalarla Türkiye’deki yurttaşlarımızın tercihlerine dayatan
ve terörün biteceğine söz veren Başbakan, iktidar sözcüleri gereğini
yapmalıdır. Biz o sözün yerine getirilmesini bekliyoruz. Terör bitmelidir,
derhâl bitmelidir. Cumhuriyet Halk Partisi olarak biz her türlü desteği
veriyoruz, niçin bitiremiyorsunuz? Vereceğiniz bir hesap yok mu? Yazık değil mi
ölenlere, şehitlerimize, yavrularımıza? Nerede verdiğiniz sözler? 
İktidarı kınıyorum. Bu sözleri söyleyenleri, sözlerini
yerine getirmediklerinden dolayı özür dilemeye ve istifaya davet ediyorum. 
Saygılarımla. (CHP sıralarından alkışlar)
BAŞKAN – Teşekkür ederim.
Sayın Turan, buyurun. 
21.- Çanakkale Milletvekili Bülent Turan’ın, Hakkâri Yüksekova’da şehit
olan 4 askere ve Irak eski Cumhurbaşkanı Celal Talabani’ye Allah’tan rahmet
dilediğine ve 4 Ekim Dünya Hayvanları Koruma Günü’ne ilişkin açıklaması
BÜLENT TURAN (Çanakkale) – Sayın Başkan, değerli
milletvekilleri; ne yazık ki bu sabah, sizlerin de takip ettiği gibi, acı bir
haberle güne başladık; Hakkâri Yüksekova’da, askerî aracın geçişi sırasında
PKK’lı teröristlerce düzenlenen saldırıda 4 askerimiz şehit oldu, 4 de gazimiz
var, yaralananımız var. Askerlerimizin ailelerine öncelikle başsağlığı
diliyorum, milletimizin başı sağ olsun, yaralılarımıza şifalar diliyorum. 
Ancak yüksek perdeden konuşmaya hiç gerek yok. Az önce
kıymetli grup başkan vekili, çok sert ifadelerle olaya siyasal dil katmaya
çalıştı. Dağda, ovada, kırda, kentte herkes bilsin ki şehitlerimizin hesabı
mutlaka sorulacaktır. Devletimiz tüm kurumlarıyla beraber, askeriyle,
polisiyle, diğer yan güvenlik güçleriyle çok sert, çok net şekilde hukuk zemini
içerisinde bu hesap sorma sürecini devam ettirecektir. Hem bu dünyada hem
ahirette bu katillerin yakasında olacaktır ellerimiz, onu ifade etmek isterim.
Rabb’im şehitlerimizin mekânını cennet etsin, yaralılarımıza acil şifalar
diliyoruz. İnşallah, bir an evvel sevdiklerinin arasına sağ salim döner diğer
askerlerimiz de. 
Sayın Başkan, değerli milletvekilleri; Irak eski
Cumhurbaşkanı Celal Talabani, 84 yaşında hayata veda etti. Kendisine Allah’tan
rahmet diliyoruz, Irak halkına başsağlığı dileklerimizi ifade etmek istiyorum. 
Ayrıca yine -kamuoyunun yakından takip ettiği- Dünya
Hayvanları Koruma Günü olarak bugün yâd ediliyor. Yaşadığımız kentler, üzerine
bastığımız toprak, bizlerin olduğu kadar onların da hakkı. Hayvanları Koruma
Günü’nün temel amacı, insanlara hayvan sevgisini aşılamak, onların haklarına
sahip çıkma duyarlılığını geliştirmek. Bu vesileyle, Hayvanları Koruma Günü’nün
hayvan haklarının korunmasına, onların daha sağlıklı bir çevrede yaşamasına,
büyümesine netice olması temennisiyle teşekkür ediyorum.
LEVENT GÖK (Ankara) – Sayın Başkan…
BAŞKAN – Sayın Gök, bu şehitler konusunda siyasi bir
tartışma yapmayalım lütfen.
BÜLENT TURAN (Çanakkale) – Çok gereksiz. Cevap
vermeyeceğim bundan sonra bir şey söylerse Sayın Başkan. 
LEVENT GÖK (Ankara) – Sayın Başkan, bir cümle eklemek
istiyorum. 
Teröristlerin tümüyle mücadele edilmeli, teröristlerin
tümü hesap vermelidir. Ama böyle sözler söyleyen, az önce söylediğim sözleri
ifade eden siyasetçinin hiç mi sorumluluğu yoktur? Yani siyasetçinin
sorumluluğunda bir şey yok mu? Yani “16 Nisanda referandumdan ‘evet’ çıkarsa
terör bitecek.” diyen bir Başbakanın, bir Başbakan Yardımcısının siyaseten bir
sorumluluğu yok mu? 
BAŞKAN – Teşekkür ederim Sayın Gök.
LEVENT GÖK (Ankara) – Halktan böyle gelip oy
alacaksınız…
BAŞKAN – Sayın Gök…
LEVENT GÖK (Ankara) – …ondan sonra pişkin pişkin
yerinizde oturacaksınız.
BAŞKAN – Sayın Gök, lütfen, bugün bunun tartışmasını
yapmayalım.
LEVENT GÖK (Ankara) – Var mı böyle bir şey?
BAŞKAN – Söz vermeyeceğim kimseye.
Sayın Turan, son söz sizin, bir cümle.
BÜLENT TURAN (Çanakkale) – Sayın Başkan, 4 şehidimiz
var…
LEVENT GÖK (Ankara) – Sayın Başkan, ben Başbakanın
demecini okudum.
BAŞKAN – Söylediniz ve kayda geçti.
LEVENT GÖK (Ankara) – Başbakanın demecini okudum.
BÜLENT TURAN (Çanakkale) – …4 gazimiz var.
BAŞKAN – Kayda geçti, söylediniz.
LEVENT GÖK (Ankara) – Bu, doğru mu değil mi?
BÜLENT TURAN (Çanakkale) – Bugün izin verin hüznümüzü
yaşayalım, siyasal tartışmayı sonra yapalım.
LEVENT GÖK (Ankara) – Bu, doğru değil mi?
BAŞKAN – Geçti kayda, tamam. 
BÜLENT TURAN (Çanakkale) – Teşekkür ederim efendim.
BAŞKAN – Teşekkür ederim.
Bu konuda kimseye söz vermiyorum başka, çok özür
dilerim. 
LEVENT GÖK (Ankara) – Bizim acımız büyük. Bu sözleri
söylemeyecekti o zaman, yapamayacakları sözleri vermeyecekti.
BAŞKAN – Şehitler üzerinden siyaset yapmayalım, siyasi
araç hâline getirmeyelim şehitlerimizi.
ÖMER FETHİ GÜRER (Niğde) – Siyaset yapılmıyor, Mecliste
terör konuşulsun Sayın Başkan.
LEVENT GÖK (Ankara) – Biz siyasetçilerin sorumluluğunu
konuşuyoruz burada, siyasetçilerin sorumluluğunu.
BAŞKAN – Size söylemiyorum, kim yaptıysa onu
söylüyorum.
ÖMER FETHİ GÜRER (Niğde) – Her gün şehit geliyor,
Mecliste konuşulmayacak, sokakta mı konuşulacak? 
BAŞKAN – Gündeme geçiyoruz.
LEVENT GÖK (Ankara) – Söz veriyorlar. 16 Nisandan sonra
“evet” çıkarsa terör bitecekmiş, nerede bitiyor?
BAŞKAN - Başkanlığın Genel Kurula sunuşları vardır. 
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Aydın Milletvekili
Deniz Depboylu ve arkadaşları tarafından, (10/814) esas numaralı Aydın ilinin
yer altı kaynaklarının daha verimli kullanılması, tarım ürünlerinin ve doğanın
korunması için sorunların tespit edilmesi, alınması gereken önlemlerin
belirlenmesi amacıyla Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin Genel Kurulun 4 Ekim 2017
Çarşamba günkü birleşiminde yapılmasına ilişkin önerisi
4/10/2017
Türkiye Büyük Millet Meclisi Başkanlığına
Danışma Kurulunun 4/10/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri:
Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan Aydın
Milletvekili Deniz Depboylu ve arkadaşlarınca verilen (10/814) esas numaralı “Aydın
ilimizde enerji üretimi için kurulan jeotermal santrallerin baca gazı salımları
ve termal su geri dönüşümleri ile başta incir, zeytin ve kestane olmak üzere
yerli tarım ürünlerine ve doğaya ve Aydın’da yaşayan halkımıza zarar verdiği,
yapılan çalıştaylarla belirlenmiştir. Aydın ilimizin yer altı kaynaklarının
daha verimli kullanılması, tarım ürünlerimizin ve doğamızın korunması için
sorunların tespit edilmesi, alınması gereken önlemlerin belirlenmesi” amaçlı
Meclis araştırması açılmasına dair önergemizin 4/10/2017 Çarşamba günü (bugün)
Genel Kurulda okunarak görüşmelerinin bugünkü birleşimde yapılması
önerilmiştir.
ERHAN USTA (Samsun) – Sayın Başkan…
BAŞKAN – Sayın Usta…
ERHAN USTA (Samsun) – Sayın Başkanım, grup önerimizi
çekiyoruz ama izin verirseniz çekme gerekçemizi Aydın Milletvekilimiz Deniz
Depboylu, söz verirseniz açıklayacak.
BAŞKAN – Peki, buyurun Sayın Depboylu, dinleyelim sizi.
DENİZ DEPBOYLU (Aydın) – Teşekkür ediyorum.
Sayın Başkan, Aydın ilimizde faaliyette olan jeotermal
santrallerin çevreye olan etkisinin araştırılmasıyla ilgili olarak sunduğumuz
önergemizi, Adalet ve Kalkınma Partisinin konuyu grubu içinde gerçekleştireceği
değerlendirmenin ardından gündeme alınarak kabulü noktasında olumlu bir karara
ulaşacağına dair kanaatimizin oluşması sebebiyle şimdilik geri çekiyoruz.
BAŞKAN – Çok teşekkür ederim.
Milliyetçi Hareket Partisi grup önerisi geri çekildiği
için işlemden kaldırılmıştır.
Birleşime on beş dakika ara veriyorum, grup başkan
vekillerini görüşmeye davet ediyorum.
Kapanma Saati: 14.57
İKİNCİ OTURUM
Açılma Saati:15.19
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma KAPLAN
HÜRRİYET (Kocaeli) 
----- 0 -----
BAŞKAN – Türkiye Büyük Millet Meclisinin 3’üncü
Birleşiminin İkinci Oturumunu açıyorum.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
2.- HDP Grubunun, Grup Başkan Vekili Muş Milletvekili Ahmet Yıldırım
tarafından, DBP’li belediyelere atanan kayyumların keyfiyete dayanan
uygulamalarının araştırılması amacıyla 4/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 4 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
4/10/2017
Türkiye Büyük
Millet Meclisi Başkanlığına
Danışma Kurulunun 4/10/2017 Çarşamba günü (bugün)
yaptığı toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 
 Ahmet
Yıldırım
 Muş
 Grup
Başkan Vekili
Öneri: 
4 Ekim 2017 tarihinde Muş Milletvekili Grup Başkan
Vekili Ahmet Yıldırım tarafından (5507 sıra numaralı) DBP’li belediyelere
atanan kayyumların keyfiyete dayanan uygulamalarının araştırılması amacıyla
Türkiye Büyük Millet Meclisine verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne
alınarak 4/10/2017 Çarşamba günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN – Halkların Demokratik Partisi grup önerisinin
gerekçesini açıklamak üzere öneri sahibi Halkların Demokratik Partisi Grubu
adına Muş Milletvekili Sayın Ahmet Yıldırım konuşacak. 
Buyurun Sayın Yıldırım. (HDP sıralarından alkışlar)
Süreniz beş dakika. 
HDP GRUBU ADINA AHMET YILDIRIM (Muş) – Teşekkür ederim
Sayın Başkan.
Sayın Başkan, değerli milletvekilleri; on üç ay önce,
Eylül 2016’dan itibaren, tamamı DBP’li belediyelerden oluşan, ilk etapta 9
belediyeyle başlayan kayyum atama süreçleri bugün 94 belediyeye ulaşmıştır. Biz
bu iş ve işlemlerin yanlış olduğunu ifade ederken burada özellikle belediyelerin
yaptıkları işlemler ve mali süreçleriyle ilgili bir tomar iftirada bulunan
iktidar vekilleri bir gün sıranın, herhâlde, iktidar belediyelerine, AKP’li
belediyelere geleceğini düşünmemişti. İşte, son bir haftadır hazin bir şekilde
izlediğimiz üzere, hızını alamayan siyasi iktidar, kendi belediyelerine de
kayyum atama süreçlerini başlatmıştır. Bugün AKP’li belediyeler zorla istifa
ettirilmekte, diğerlerine, deyim yerindeyse, siyasi iktidarın ve AKP Genel
Başkanının göz zevkine ve çıkarlarına göre hareket edebilecek olan kayyumlar
atama sürecini başlatmış bulunmaktadır. 
Ben burada, kısaca, özellikle DBP’li belediyelere
atanan, üç imzayla o kente gelen ve o kentte hiçbir karşılığı olmayan
kayyumların bazı uygulamalarına dikkat çekmek istiyorum. Ne yaptılar? İşte, AKP
Genel Başkanı Erdoğan o zaman “Hizmet etmiyor.” diye DBP’li belediyeleri
suçlamıştı. Şimdi, kendi kayyumlarının hizmetlerinden bazı veciz örnekler
sunayım: Kayyumlar kadınevlerini kapatıyor, kayyumlar sığınmaevi kapatıyor.
Kayyumlar, içinde Kürtçenin de olduğu, farklı dillerde eğitim veren kreşleri
kapatıyor. Yine, içinde Kürtçe oyunların da oynandığı tiyatroları kapatıyor.
Kürt tarihini çağrıştıran, Kürt kültürünü çağrıştıran birçok hizmeti
engelliyor. Tabelaları indiriyor, Kürtçe tabelaları indiriyor ve en son da Kürt
halkının vicdanında derin yer edinmiş olan bazı önemli yazar ve şahsiyetlerin
ya büstlerini ya heykellerini yıkıyor ya da adlarını parklardan kaldırıyor.
İşte, 20’den fazla dile çevrilmiş eserlere sahip olan Mehmet Uzun’un parktan adını
siliyor. Aynı şekilde, Orhan Doğan’ın -ki bu Parlamento çatısı altında görev
yapmış olan- adına açılmış olan bir parkın adını değiştiriyor. Yine, Ceylan
Önkol’un veya Roboski anıtının yıkılması bu kayyumların marifetleri arasında
sayabileceklerimizdir. 
Bir de bu kayyumlar, üç imzayla o kentle, o yerleşim
birimiyle bağ kuran kayyumlar, bazı bayramlarda veya önemli günlerde
billboard’lara kendi adlarının altına “belediye başkanı” unvanını pişkince
yazmaktan geri durmuyorlar. 
Bir de arkadaşlar, bütün Genel Kurulun ve halkımızın
bilmesi gereken bir hususu dikkatinize sunmak istiyorum. 23 Ağustos 2017 günü
yani yaklaşık kırk beş gün önce, AKP’nin atamış olduğu kayyumlar… Ki onların
aslında büyük bir çoğunluğu yaptığı yolsuzluktan ötürü kayyum değil hortumdur;
biz bölge halkıyla birlikte o kayyumların çoğuna ayyuka çıkmış
yolsuzluklarından ötürü kayyum değil hortum diyoruz, hortum. AKP’nin 94
belediyeye atamış olduğu hortumlar, orada çoluk çocuğun rızkıyla, vergileriyle
sevk, idare edilmesi ve o kentlere hizmet etmesi gereken belediyeler ciddi
yolsuzluklar yapıyorlar. 23 Ağustos 2017 günü, bu iktidar tarafından atanmış 9
kayyum yolsuzluk yaptığı için görevden alındı, yerlerine yeni kayyumlar
atadılar. Cizre’de, Diyarbakır Yenişehir ve Kayapınar’da, Hakkâri Çukurca ve
Şemdinli’de, yine, Van’da Muradiye ve Bahçesaray’da, Elâzığ Karakoçan ve Muş
Malazgirt’te, yolsuzluk yapıldığı için 9 hortum görevden alındı, onların yerine
yeni 9 hortum atandı. Hortumluyorlar, hizmet bekleyen halkın sorunlarını çözmek
üzere hortumlama işlemi yapıyorlar. 
Bakın, size son bir örnekle bu kısa süreli konuşmamı
tamamlayayım. Nedir? Diyarbakır Kayapınar’a geçen yıl atanan kayyum döneminde
işe alınmış olan -hizmet alımı- 65 kişi geçen ay işten çıkarıldı. Bu 65 kişi,
yeni kayyumun kapısına dayandı “Bizi işten atamazsınız.” diye. Neden? “Çünkü
biz, 1.400 lira maaş almak için her birimiz 25-30 bin lira AKP’li vekillerin
yakınlarına ve AKP’li il, ilçe teşkilatlarına para verdik. Biz torpille girdik.
Bizden para aldılar. Daha bu para kadar maaş alamamışken bugün görevden alınmış
veya işten atılmış durumdayız.” 
(Mikrofon otomatik cihaz tarafından kapatıldı) 
AHMET YILDIRIM (Devamla) – Başkan, toparlıyorum.
BAŞKAN – Tamamlayın lütfen, bir dakika ek süre
veriyorum.
AHMET YILDIRIM (Devamla) – Bakın, Mehmet Uzun’un,
sadece Kürt edebiyatı değil, dünya edebiyat literatüründe bir yeri olan yazar
olduğunu herkes biliyor. Mehmet Uzun on yıl önce, 2007’de vefat ettiğinde
dönemin Cumhurbaşkanı Sayın Abdullah Gül eşi Zozan Uzun’u arayarak büyük üzüntü
duyduğunu, eserlerini bildiğini ve bu konuda da büyük bir edebiyat değerinin
kaybedildiğini ifade etmişti. 
Demek ki bu konuda bu tutarsızlıkla hareket eden ve
atandıkları yerlerde toplum vicdanında hiçbir yer edinemeyen bu kayyumlara
ilişkin son olarak şunu söyleyebilirim ki bütün belediye eş başkanlarımız
çıkacak; Gültan Kışanak, Fırat Anlı, Bekir Kaya, bunların hepsi yeniden bu
parkların açılışını yapacak; Eş Genel Başkanları Selahattin Demirtaş ve Figen
Yüksekdağ’la birlikte bu parkların adını yine ilk verildiği hâliyle açacaklar
ama o kayyumlar büyük soruşturmalar geçirecekler. Asla bugünkü iktidara
güvenmesinler. Bugünkü iktidara güvenenlerin hâlinin ve pürmelalinin ne
olduğunu bugün hepimiz birlikte izliyoruz diyorum, Genel Kurulu saygıyla
selamlıyorum. (HDP sıralarından alkışlar) 
BAŞKAN – Teşekkür ederim Sayın Yıldırım.
Halkların Demokratik Partisi...
Bir şey mi oldu Sayın Gök?
LEVENT GÖK (Ankara) – Yani, bizim konuşmacımızı davet
ederseniz, MHP’nin konuşmacısı herhâlde yokmuş şu anda.
BAŞKAN – Daha önce mi? Peki.
ERHAN USTA (Samsun) – Sırayı değiştiriyoruz.
BAŞKAN – Öyle mi?
ERHAN USTA (Samsun) – Önce CHP, sonra biz. 
BAŞKAN – Tamam, peki.
Halkların Demokratik Partisi grup önerisinin üzerinde
Cumhuriyet Halk Partisi Grubu adına İstanbul Milletvekili Sayın Oğuz Kaan
Salıcı konuşacak. 
Buyurun Sayın Salıcı. (CHP sıralarından alkışlar)
CHP GRUBU ADINA OĞUZ KAAN SALICI (İstanbul) – Sayın
Başkan, değerli milletvekili arkadaşlarım; Halkların Demokratik Partisinin
belediyelere atanan kayyumlarla ilgili vermiş olduğu araştırma önergesi üzerine
söz aldım. 94 belediye ve belediyelere atanan kayyumlar mutlaka konuşulması
gereken bir mesele. 
Az önce HDP Grup Başkan Vekili konuşurken Mehmet
Uzun’dan örnek verdi. Evet, Mehmet Uzun dünya edebiyatının tanıdığı önemli bir
şahsiyetti ve onunla ilgili bazı tasarruflarda bulunuluyor olması bu ülkenin
vicdanını yaralayan bir şey olur. Ama tabii şöyle bir durum var: Belediyelere
atanan, DBP’li belediyelere atanan kayyumları konuşacağız ama İstanbul
Belediyesine atanan kayyumu da konuşmak lazım, onu da ıskalamadan gitmek lazım.
Ben az önce şöyle bir şey yaptım -biliyorsunuz gruplara basın bültenleri
dağıtılır, Cumhuriyet Halk Partisine de dağıtılır, Adalet ve Kalkınma Partisine
de dağıtılır- Genel Kurula ara verildiğinde Adalet ve Kalkınma Partisine
dağıtılan basın bültenine şöyle bir bakma imkânım oldu ve gördüm ki, aslında
bugün İstanbul Belediyesine, Kadir Topbaş’a yapılan muameleyle, istifaya
zorlanmasıyla alakalı herhangi bir şey yok. Hâlbuki bugün basında çıkan
haberler var, bunlardan bir tanesini en azından hatırlatmak isterim. Yazan kişi
ilginç, Akif Beki yazmış -şu anki Cumhurbaşkanının danışmanıydı biliyorsunuz üç
buçuk yıl boyunca- biraz uzun okuyacağım çünkü aradan seçtiniz, cımbızladınız
denilmesin diye. “Erdoğan, seçime kadar değişimi, dönüşümü, yenilenmeyi
sürdüreceklerini söylüyor. Parti teşkilatları için bu geçerli olabilir, zaten
kongreler yapılıyor. Fakat herhalde belediye başkanlarının, istifa görüntüsü
altında, örtülü müdahalelerle görevden alınmalarını kastetmiyordur. Çünkü bunun
demokratik bir değişim, dönüşüm ve yenilenme olarak görülmesi pek mümkün değil.
Partinin il başkanları ile belediye başkanları bir tutulabilir mi? Aynı
muameleye tabi olabilir mi? İkisi de başkan ama biri Genel Merkeze, öbürü
doğrudan millete bağlı. Birini atama, onaylama yetkisi partide, öbürü seçmen
iradesiyle geliyor. Ne oldu bu demokratik-antidemokratik müdahale ayrımlarına,
ruhuna Fatiha mı yoksa? Başkası yapsa, AK PARTİ gök kubbeyi başına yıkardı.”
Sizin gayet yakından tanıdığınız ama sizin basın bültenlerinizde yer bulamayan
Sayın Akif Beki’nin sözleri. 
Başka bir söz, yine sizin yakından tanıdığınız,
sevdiğiniz, saydığınız, 17-25 Aralık operasyonundan sonra yurt dışına aracı
olarak gönderdiğiniz başka bir gazeteci şahsiyet, Fehmi Koru şunu söylemiş:
“Yöntem, Fransız İhtilali sonrası konvansiyonda birbiri ardına kellelerin
düşmesini andırıyor.” Daha veciz bir şekilde ifade etmiş. 
Şimdi, değerli arkadaşlar, İstanbul Belediyesine ya da
-adı sıkça geçiyor- Melih Gökçek’e yapılacak olan şey ya da başka belediyelere
yapılacak olan şey bildiğiniz bir kayyum operasyonudur. Burada beni
ilgilendiren tarafı şu: Bu belediye başkanlarının yorulmuşlukla, başarısızlıkla
ya da buna benzer objektif bir kriterle görevlerinden ayrılıyor olduklarını söylemek
siyasetin de seçmenin de…
(Mikrofon otomatik cihaz tarafından kapatıldı)
OĞUZ KAAN SALICI (Devamla) – Toparlıyorum Sayın Başkan.

BAŞKAN – Son bir dakika daha vereyim, toparlayın.
OĞUZ KAAN SALICI (Devamla) - Teşekkür ediyorum.
…aklıyla alay etmek olur. Ortada şöyle açık bir mesele
var: Bir siyasi suç isnat edilerek, bu, sizin de okuduğunuz bizim de okuduğumuz
gazetelerde olağanüstü hâl koşullarında mümkün olan mertebede yazılabiliyor ve
ısrarla söylenen şey şu… FETÖ bağlantılı olduğu için görevden el çektiriliyor,
istifaya zorlanıyor veya yolsuzluklarla alakalı istifaya zorlanıyor gibi
ifadeler sizin parti yetkilileriniz tarafından da üstü kapalı bir şekilde ifade
ediliyor. Şimdi sorum şu: Eğer FETÖ’yle bağlantılı bir şekilde Kadir Topbaş
görevden el çektirildiyse bu sadece onu istifaya zorlamakla bitecek bir süreç
değil. FETÖ’nün bir terör örgütü olduğunu burada herkes biliyor, mahkemelerde
yargılanan insanlar var. Ya da yolsuzluklarla alakalı bir durum söz konusuysa
görevden el çektirmek yetmez, o zaman yargılayacaksınız arkadaşlar. Melih
Gökçek’i de yargılayacaksınız, Kadir Topbaş’ı da yargılayacaksınız ki kamu
vicdanı yerini bulsun.
Hepinize teşekkür ediyorum. (CHP sıralarından alkışlar)
BAŞKAN – Teşekkür ederim ben de.
Sayın Turan, söz talebiniz var. Açıklama mı
yapacaksınız? 
BÜLENT TURAN (Çanakkale) – Sayın Başkan, izin
verirseniz 60’a göre bir dakika söz istiyorum, bir açıklama yapmak istiyorum.
BAŞKAN – Buyurun.
VI.- AÇIKLAMALAR (Devam)
22.- Çanakkale Milletvekili Bülent Turan’ın, İstanbul Milletvekili Oğuz
Kaan Salıcı’nın HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
BÜLENT TURAN (Çanakkale) – Az önce sayın konuşmacının
ifade ettiği iddiayı delillendirirken “Kayyum atandı İstanbul’a.” demesini
açıkçası şık bulmadığımı ifade etmek isterim. Kendisi uzun yıllar İstanbul il
başkanlığı yapmış bir arkadaşımız. Bu ifadenin teknik olarak yanlış olduğunu
ifade etmek istiyorum. İstanbul’da kıymetli belediye başkanımızın istifasından
sonra hukuka uygun, mevzuata uygun bir seçim yapılarak İstanbul Büyükşehir
Belediyesinin kendi meclis üyeleri yine İstanbul’da bir ilçede görev yapan
Mevlüt Uysal’ı başkan olarak seçmişlerdir. Süreç tamamen mevzuata uygun
işlemiştir. Dolayısıyla bu süreci kayyum olarak nitelendirmek…
MUSA ÇAM (İzmir) – Diğer belediyelerde niye yok?
BAŞKAN – Sayın Çam…
BÜLENT TURAN (Çanakkale) – …bu müesseseye haksızlık
yapmak demektir. Bunu doğru bulmadığımı ifade etmek isterim. Ayrıca Sayın
Başkanın referans gösterdiği yazarların da isimlerini okurken tebessüm
ettiğimizi ifade etmek isterim.
Teşekkür ediyorum.
BAŞKAN – Teşekkür ederim.
Sayın milletvekilleri, benim de bir ricam olacak.
Biliyorsunuz İç Tüzük’e göre, değişiklikten sonra
uygulamaya soktuğumuz İç Tüzük’e göre grup önerilerindeki konuşma süreleri
değişti. Arkadaşlarımızdan bu sürelere hassasiyetle riayet etmelerini rica
ediyorum.
LEVENT GÖK (Ankara) – Efendim, kolay alışılacak bir şey
değil, yavaş yavaş. Üç dakikalık konuşmaya kimse alışkın değil. 
BAŞKAN – Bir süre mi tanıyalım diyorsunuz Sayın Gök?
OĞUZ KAAN SALICI (İstanbul) – Geçiş aşaması. 
BAŞKAN – Bir alışma süreci.
LEVENT GÖK (Ankara) – Üç dakikalık konuşmaya kimse
alışkın değil Sayın Başkanım. 
BAŞKAN – Peki, öyle yapalım. Ben de öyle yapıyorum
zaten, artı bir dakika daha veriyorum. 
Sayın Salıcı, bir şey mi söyleyeceksiniz?
OĞUZ KAAN SALICI (İstanbul) – Evet, bir açıklama yapmak
istiyorum Sayın Başkan. 
BAŞKAN – Sisteme girdiniz mi? 
OĞUZ KAAN SALICI (İstanbul) – Sataşmadan dolayı. 
BAŞKAN – Sataşma yok Sayın Salıcı. 
OĞUZ KAAN SALICI (İstanbul) – Açıklama…
BAŞKAN - Bir açıklama yapmak istiyorsanız size bir
dakika söz verebilirim ama bunu yapmam için önce sisteme girmeniz gerekiyor. 
Buyurun.
23.- İstanbul Milletvekili Oğuz Kaan Salıcı’nın, Çanakkale Milletvekili
Bülent Turan’ın yaptığı açıklamasındaki bazı ifadelerine ilişkin açıklaması
OĞUZ KAAN SALICI (İstanbul) – Sayın Başkan, şimdi,
değerli grup başkan vekili ifade etti; evet, doğru, ben İstanbul il başkanlığı
yaptım, İstanbul il başkanlığı yaptığım için de cümlelerimi çok seçerek
kullandım. Ben meselenin teknik boyutundan bahsetmedim; kaç tur seçim
yapıldığından, kimlerin aday olduğundan bahsetmedim. Yapılan işin siyaseten
okuması kayyum atamasıdır çünkü. Herkes bilir ki bir odaya girildi, Sayın
Cumhurbaşkanı geldi, insanları topladı, orada bir eğilim yaptı, ondan sonra
eğilimin sonucunun ne olduğu da açıklanmadı, insanların önüne bir aday kondu
-bu, hep yapıldığı gibi oldu- belediye meclis üyeleri de el mecbur, geldiler,
oy verdiler ve süreç böyle tamamlandı. Bunun adı kayyum atamasıdır. Bana cevap
vermek yerine o değerli gazetecilere cevap verse bence daha isabetli bir durum
olurdu.
Teşekkür ediyorum.
BÜLENT TURAN (Çanakkale) – Sayın Başkan, polemik
olmasın ama eğer bu kadar kayyum ataması tarzı bir iş varsa, dedikleri kadar
katı bir kural varsa neden CHP Grubu aday gösterdi, oylamaya katıldı diye
sormak isterim.
Teşekkür ederim.
BAŞKAN – Teşekkür ederim, tamam, peki.
LEVENT GÖK (Ankara) – Bizim adayımız kayyumla değil
eğilimle belirlendi efendim. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş Milletvekili Ahmet Yıldırım
tarafından, DBP’li belediyelere atanan kayyumların keyfiyete dayanan
uygulamalarının araştırılması amacıyla 4/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 4 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi Grubu adına Muğla
Milletvekili Sayın Mehmet Erdoğan konuşacak. 
Buyurun Sayın Erdoğan. (MHP sıralarından alkışlar)
MHP GRUBU ADINA MEHMET ERDOĞAN (Muğla) – Sayın Başkan,
değerli milletvekilleri; HDP grup önerisinin aleyhinde Milliyetçi Hareket Partisi
Grubu adına söz almış bulunmaktayım, bu vesileyle yüce heyetinizi saygıyla
selamlıyorum. 
Sözlerimin başında, bugün Hakkâri’de şehit olan
askerlerimize Cenab-ı Allah’tan rahmet, yaralı askerlerimize de acil şifalar
diliyorum.
Şimdi, tabii ki terörle mücadele konusu Milliyetçi
Hareket Partisi açısından çok önemli bir nokta ancak terörü bir noktaya
hapsederek bunu yapamayız. Milliyetçi Hareket Partisi açısından PKK, DEAŞ,
DHKP-C, FETÖ bunların hiçbirinin hiçbir farkı yoktur. Dolayısıyla, terörle
mücadeledeki başarımız iki şeye bağlıdır: Bir, kararlığımıza; iki, uygulamadaki
adaletimize bağlıdır. Bunları çok iyi organize etmemiz ve çok iyi koordine
etmemiz lazım. 
Şimdi, bugüne kadar görevden alınan belediye
başkanlarına, kayyum atanan belediyelere niçin bu işlem yapılmıştır? Terör
örgütleriyle kurdukları irtibattan dolayı yapılmıştır. Diğer terör örgütleriyle
irtibat kuran belediye başkanlarına da aynısının yapılmasını biz bekleriz.
Çünkü 15 Temmuz Darbe Araştırma Komisyonunda da ben partinin oradaki üyesi
olarak bunu çokça ifade ettim. Komisyonun en eksik kaldığı noktalardan birisi
ciddi kaynaklar kullanan belediyelerin FETÖ’ye aktardığı kaynaklar ve
kullandırdığı kadrolar konusunun yeteri kadar incelenmemesiydi. Şimdi,
anlaşılan o ki bu konu üzerinde birtakım en azından spekülasyonlar yapılmakta,
çalışmalar yapılmaktadır. Bunun üzerinde de ciddiyetle durulması lazım.
Şimdi, öbür tarafta HDP’nin verdiği önergeye
baktığımızda orada da önergenin içeriğinde herkesin bir defa Anayasa’nın 3’üncü
maddesini çok iyi irdelemesi lazım. Anayasa’nın 3’üncü maddesi diyor ki:
“Türkiye Devleti, ülkesi ve milletiyle bölünmez bir bütündür. Dili Türkçedir.”
Bayrağı, şekli kanununda belirtilen, beyaz ay yıldızlı
al bayraktır.
Millî marşı ‘İstiklal Marşı’ dır.
Başkenti Ankara’dır.”
Kimsenin bu Anayasa’nın 3’üncü maddesine aykırı olarak
yaptığı birtakım icraatları savunacak burada başka şeyler yapmasına gerek yok.
Türkiye'de resmî dil Türkçedir. Türkçe dışında devletin kurumları olan,
devletin kaynaklarını kullanan belediyelerin de başka dillerde tabelalar asması
doğru değildir, kabul edilemez. Türkiye'de bunların yapılmasını kimse kabul
edemez. 
(Mikrofon otomatik cihaz tarafından kapatıldı)
BAŞKAN – Tamamlayın lütfen, bir dakika daha süre
vereyim size Sayın Erdoğan.
MEHMET ERDOĞAN (Devamla) – Ancak sözlerimin başında da
ifade ettiğim gibi terörle mücadele kararlılığımızın devam etmesi lazım, kim
olursa olsun, hangi terör örgütüne yardım ederse etsin bütün belediyelerle
ilgili eşit uygulamayı biz Hükûmetten, iktidardan beklemekteyiz. Bugün kayyum
atanan yerlerle ilgili de bir sıkıntı varsa, İçişleri Bakanlığı bu kayyumlarla
ilgili şikâyetleri denetler ve burada Sayın Bakan gelir, Meclis Genel Kuruluna
bilgileri verir. Ancak gözlemlerimiz odur ki kayyumlar, devletin kaynaklarına sahip
çıkmakta; önemli ölçüde bugün atandıkları yerlerde -çünkü kayyum sadece
Türkiye'de belli bir bölgede değil, bunun dışında başka yerlerde de atanmıştır-
görevlerini başarıyla yürütmektedirler. Ben kayyum atanan arkadaşlarımızın
sorumluluğunun bilinciyle hareket edeceğine inanıyor, onlara başarılar
diliyorum ama terörle mücadeledeki kararlılık beklentimizin de Milliyetçi
Hareket Partisi olarak devam ettiğini tekrar hatırlatıyor, yüce heyetinizi
saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Erdoğan.
Adalet ve Kalkınma Partisi Grubu adına İstanbul
Milletvekili Sayın Hulusi Şentürk konuşacak.
Buyurun Sayın Şentürk. (AK PARTİ sıralarından alkışlar)

AK PARTİ GRUBU ADINA HULUSİ ŞENTÜRK (İstanbul) – Sayın
Başkan, değerli Meclis üyeleri; HDP Grubu adına verilen önerge aleyhinde AK
PARTİ Grubu adına söz almış bulunmaktayım. Bu vesileyle hepinizi saygıyla
selamlıyorum. 
HDP Grup önerisinde 674 sayılı KHK’yla kayyum atanan
belediyeler hakkında araştırma önergesi verilmiştir. Değerli arkadaşlar, 5393
sayılı Belediye Kanunu’nun 3’üncü maddesi der ki: “Belediye, yerel halkın ortak
ihtiyaçlarını karşılamak üzere kurulmuş kamu tüzel kişileridir.” Ortak
ihtiyaçlar da nedir? Yoldur, kaldırımdır, içme suyudur, kanalizasyondur,
parktır, imar hizmetleridir vesaire. Dolayısıyla belediyeler kentlerin ve
kentlilerin asli yerel ihtiyaçlarını karşılamak üzere kurulmuş kamu tüzel
kişilikleridir. Ne yazık ki bu hizmetleri gerçekleştirmesi için seçilen bazı
belediye başkanları halkın bu hizmetlerini karşılamak yerine terör örgütlerine
destek olmaya, terör örgütlerinin sözcüsü ve temsilcisi gibi davranmaya
başlamışlardır.
ZİYA PİR (Diyarbakır) – İspatlayın bunları, ispatlayın.
İddianameleri okudunuz mu?
BAŞKAN – Sayın Pir, lütfen...
HULUSİ ŞENTÜRK (Devamla) – Değerli arkadaşlar, birçok
belediyemizin… 
ZİYA PİR (Diyarbakır) – İddianameleri okudunuz mu?
HULUSİ ŞENTÜRK (Devamla) – …ne yazık ki iş
makinalarıyla hendekler kazdınız...
SİBEL YİĞİTALP (Diyarbakır) – Ne hendeği? Hangi hendek?
BAŞKAN – Sayın milletvekilleri...
HULUSİ ŞENTÜRK (Devamla) – ...belediye araçlarıyla
silah taşıdınız ve belediye kadrolarını terör örgütleri militanlarına peşkeş
çektiniz. (AK PARTİ sıralarından alkışlar) Bunu yapanlara karşı da devletimiz
gereğini yerine getirdi, belediye imkânlarını bu hainlere peşkeş çekenleri
görevden aldı ve yerine kayyum atandı. 
ZİYA PİR (Diyarbakır) – Hiçbiri iddianamede yok. Boş
boş konuşmayın burada.
HULUSİ ŞENTÜRK (Devamla) – Sadece PKK terör örgütünden
dolayı değil, FETÖ terör örgütüne buluşan belediyelere de...
SİBEL YİĞİTALP (Diyarbakır) – Sizin geçmişiniz FETÖ.
HULUSİ ŞENTÜRK (Devamla) – ...örneğin Pozantı, Bucak,
İliç, Aşkale, Çamoluk, Safranbolu, Ilgın, Zonguldak’taki Karaman belediyeleri
gibi belediyeler de FETÖ terör örgütüne bulaştıkları için görevlerinden alındı
ve yerlerine kayyum atandı. Ne oldu kayyum atandıktan sonra? Kayyum atandıktan
sonra şehirlerimiz hizmet görmeye başladı. 
MAHMUT TOĞRUL (Gaziantep) – 9 tanesini niye görevden
aldınız?
HULUSİ ŞENTÜRK (Devamla) – Örneğin, Mardin’de kayyum
atandıktan sonra 750 kilometre yol yapıldı, 22 kilometre içme suyu, 24
kilometre kanal yapıldı. 
ZİYA PİR (Diyarbakır) – Kayyum olmasaydı daha fazlası
yapılacaktı.
HULUSİ ŞENTÜRK (Devamla) – Diyarbakır’da 500 bin ton
asfalt döküldü, 1.300 kilometre yol yapıldı. Yani kayyum ataması sayesinde
kazanan şehirlerimiz ve şehir halkımız, kaybeden terör örgütü oldu diyor,
hepinizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim.
MAHMUT TOĞRUL (Gaziantep) – Hangisi kazandı?
SİBEL YİĞİTALP (Diyarbakır) – Ne diyorsun sen ya? Ne
hakla bizi terör örgütü olarak gösteriyorsun?
MERAL DANIŞ BEŞTAŞ (Adana) – Açıkça grubumuzu
göstererek sataşmada bulunmuştur “Hendekleri siz kazdınız." diye.
HULUSİ ŞENTÜRK (İstanbul) – Grubu göstermedim, Genel
Kurula bakıyorum.
BÜLENT TURAN (Çanakkale) – Bize de baktı Sayın Başkan.
“Bize baktı.” diye söz istenmez Sayın Başkanım.
BAŞKAN – Şimdi, sayın milletvekilleri, konuşmacı grup
ismi vermedi ama tabii ki...
SİBEL YİĞİTALP (Diyarbakır) – Ama Sayın Başkan...
HULUSİ ŞENTÜRK (İstanbul) – Üç tarafa da baktım yani.
BAŞKAN – Müsaade eder misiniz.
Ama kayyum atanan belediyelerin HDP’li belediye
başkanları olduğunu biliyoruz. 
BÜLENT TURAN (Çanakkale) – Hayır, “HDP’li olmayanlar da
var.” dedi.
BAŞKAN – Yalnız kendisi “PKK’lı teröristler işgal
etmişti." dedi. 
MERAL DANIŞ BEŞTAŞ (Adana) – Sayın Başkan, izin
verirseniz... 
BAŞKAN – Müsaade eder misiniz.
MERAL DANIŞ BEŞTAŞ (Adana) – Ben cümleyi söylersem
belki ikna olursunuz. Sizin belediyelerinizi... 
BAŞKAN – Ben başka bir şey söyleyeceğim ama benim ne
söyleyeceğimi ne biliyorsunuz? 
MERAL DANIŞ BEŞTAŞ (Adana) – Buyurun dinliyoruz.
BAŞKAN – Konuşmacı dedi ki: “Belediyelerinizde PKK’lı
teröristler işe alındı.” Bunu hakaret olarak görüyorsanız ki görmelisiniz,
buyurun.
MAHMUT TOĞRUL (Gaziantep) – Sadece bu değil,
çarpıtmayın.
MERAL DANIŞ BEŞTAŞ (Adana) – Sadece bu değil.
BAŞKAN - Buyurun o zaman size sataşmadan dolayı söz
vereceğim. 
SİBEL YİĞİTALP (Diyarbakır) – Ayıp ama ya, çok ayıp
ediyorsunuz!
BAŞKAN – Ayıp değil, bu bir hakaret, evet. Bunu hakaret
olarak görüyorsunuz ki ben de hakaret olarak gördüğünüzü kabul ediyorum, bir
hakarettir. 
MERAL DANIŞ BEŞTAŞ (Adana) – Sayın Başkan…
BAŞKAN - Buyurun cevap verin Sayın Yıldırım. 
MERAL DANIŞ BEŞTAŞ (Adana) – Sayın Başkan, bize söz
verirken bile zan altında bırakıyorsunuz. 
BAŞKAN – Bakın, ben…
MERAL DANIŞ BEŞTAŞ (Adana) – Bize açıkça dedi ki:
“Sizin belediye başkanlarınız hendek kazdı.” Söz verirken bile başka bir yerden
algılıyorsunuz. 
BAŞKAN – Sizinle tartışmaya girmiyorum. Ben gerekli
açıklamamı yaptım.
Sayın Yıldırım’a sataşmadan söz veriyorum.
BÜLENT TURAN (Çanakkale) – Hayır, hendek kazdığını
bilmeyen mi var Sayın Başkan. 
MERAL DANIŞ BEŞTAŞ (Adana) – Böyle bir şey de yok yani.

BAŞKAN - Sayın Yıldırım açıklayacak yoksa eğer. 
BÜLENT TURAN (Çanakkale) – Bilinmeyen bilgi değil ki
hendek kazma meselesi. 
BAŞKAN - Buyurun. 
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın, İstanbul Milletvekili Hulusi
Şentürk’ün HDP grup önerisi üzerinde AK PARTİ Grubu adına yaptığı konuşması
sırasında Halkların Demokratik Partisine sataşması nedeniyle konuşması
AHMET YILDIRIM (Muş) – Teşekkür ederim Sayın Başkan.
Şimdi, sözlü iddiaların ardı arkası olmaz. Bakın, 94
belediyeye kayyum atandı, 84 belediye eş başkanı arkadaşımız tutuklandı. Siyasi
iktidarın tümüyle havuzlaştırmış olduğu medya üzerinden yürüttüğü algı
operasyonları bir yere kadar böyle belli soru işaretleri ortaya çıkarabilir ama
iş yargıya gelince çuvallıyorsunuz.
Bugüne kadar hiçbir belediye başkanımızla ilgili, kendi
havuz medyanızda iddia ettiğiniz üzere; silah taşımış, örgüte para aktarmış
veya belediyede bu yönlü eleman işe almış bir iddianameye yansımış olan
herhangi bir suçlama yok. Bu tümüyle sizin havuz medyanızda işletmiş olduğunuz
tevatürden öteye bir şey ifade etmiyor.
Bakın, biz buradayız. Gelin bir tane belediye eş
başkanımızla ilgili dediğinize dönük iddiayı konu alan bir mahkeme
iddianamesinden bir iddia getirin. Ama, sizin atadığınız bizim kayyum değil,
oraları hortumlayan… O memurlarınızla ilgili söyleyeyim, belediye başkanı falan
değiller, 3 imzayla gelmişler. Göreceksiniz, ilk seçimde halkın tokadını
yiyeceksiniz. O belediyeler asli sahiplerine geri dönecek, o kayyumlar da
kararnamelerini koltuğunun altına alıp çekip gidecekler oradan. Hiçbir ilgi ve
bağları yok o kentlerle ilgili.
En son öyle bir noktaya getirdiniz ki demokrasiye darbe
vurmakta sınır tanımıyorsunuz. Van Erciş Belediyesine atanan 3’üncü kayyumun
-hani hepsi hortumluyorlar, gidiyorlar ya- bir emniyet müdürü olduğunu biliyor
musunuz? Polis devleti, parti devleti… Aynı şeyi getirip halkın iradesinin
yansıdığı demokrasinin en değerli hücreleri olan yerel yönetimlere kadar
taşırıyorsunuz ki bunların sadece kendinizi kandırma ötesinde hiçbiri
geçerliliği yoktur diyorum. 
Teşekkür ederim. (HDP sıralarından alkışlar)
HULUSİ ŞENTÜRK (İstanbul) – Bu söylediklerine inanıyor
musun?
BAŞKAN – Teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Muş Milletvekili Ahmet Yıldırım
tarafından, DBP’li belediyelere atanan kayyumların keyfiyete dayanan
uygulamalarının araştırılması amacıyla 4/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 4 Ekim 2017 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
MAHMUT TOĞRUL (Gaziantep) – Karar yeter sayısı
istiyorum Başkanım. 
BAŞKAN - Halkların Demokratik Partisi grup önerisini
oylarınıza sunacağım ve karar yeter sayısı arayacağım. 
Kabul edenler… Kabul etmeyenler… 
Karar yeter sayısı yoktur. 
Birleşime on beş dakika ara veriyorum. 
Kapanma Saati: 15.46
ÜÇÜNCÜ OTURUM
Açılma Saati:16.04
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma KAPLAN
HÜRRİYET (Kocaeli) 
----- 0 -----
BAŞKAN – Türkiye Büyük Millet Meclisinin 3’üncü
Birleşiminin Üçüncü Oturumunu açıyorum.
Halkların Demokratik Partisi grup önerisinin
oylamasında karar yeter sayısı bulunamamıştı.
Şimdi önergeyi tekrar oylarınıza sunacağım ve karar
yeter sayısı arayacağım. 
Kabul edenler… Kabul etmeyenler… 
Kâtip üyeler arasında bir anlaşmazlık var.
Elektronik cihazla yapalım oylamayı.
Oylama için üç dakika süre veriyorum ve süreyi
başlatıyorum.
(Elektronik cihazla oylama yapıldı)
BAŞKAN – Karar yeter sayısı yoktur.
Birleşime yirmi dakika ara veriyorum.
Kapanma Saati: 16.08
DÖRDÜNCÜ OTURUM
Açılma Saati:16.30
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma KAPLAN HÜRRİYET
(Kocaeli) 
----- 0 -----
BAŞKAN – Türkiye Büyük Millet Meclisinin 3’üncü
Birleşiminin Dördüncü Oturumunu açıyorum.
Halkların Demokratik Partisi grup önerisinin ikinci
oylamasında da karar yeter sayısı bulunamamıştı.
Şimdi öneriyi tekrar oylarınıza sunacağım ve karar
yeter sayısı arayacağım. 
İkinci oylamayı elektronik cihazla yaptığımız için
üçüncü oylamayı da teamülen elektronik cihazla yapmak zorundayız. 
Oylama için iki dakika süre veriyorum ve süreyi
başlatıyorum.
(Elektronik cihazla oylama yapıldı)
BAŞKAN – Karar yeter sayısı vardır. Halkların
Demokratik Partisi grup önerisi kabul edilmemiştir. 
Sayın milletvekilleri, şimdi, Cumhuriyet Halk Partisi
Grubunun İç Tüzük’ün 19’uncu maddesine göre verilmiş bir önerisini görüşeceğiz.

Öneriyi okutup işleme alacağım ve oylarınıza sunacağım.

3.- CHP Grubunun, Grup Başkan Vekili Ankara Milletvekili Levent Gök
tarafından, yüksek oranlı vergi artışlarının hangi açıkları kapatmak için
kullanılacağı ve ekonomideki bozulmanın nedenlerinin araştırılması amacıyla 4/10/2017
tarihinde Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 4 Ekim 2017 Çarşamba günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına ilişkin
önerisi
Türkiye Büyük
Millet Meclisi Başkanlığına
Danışma Kurulunun 4/10/2017 Çarşamba günü (bugün)
yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Levent
Gök
 Ankara
 Grup
Başkan Vekili
Öneri:
Ankara Milletvekili ve Grup Başkanvekili Levent Gök
tarafından yüksek oranlı vergi artışlarının hangi açıkları kapatmak için
kullanılacağı ve ekonomideki bozulmanın nedenlerinin araştırılması amacıyla
ilgili 4/10/2017 tarihinde Türkiye Büyük Millet Meclisi Başkanlığına verilmiş
olan genel görüşme önergesinin (22 sıra no.lu) Genel Kurulun bilgisine sunulmak
üzere, bekleyen diğer önergelerin önüne alınarak 4/10/2017 Çarşamba günlü
birleşimde sunuşlarda okunması ve görüşmelerinin aynı tarihli birleşiminde
yapılması önerilmiştir.
BAŞKAN – Cumhuriyet Halk Partisi grup önerisinin
gerekçesini açıklamak üzere, öneri sahibi Cumhuriyet Halk Partisi Grubu adına
İzmir Milletvekili Sayın Selin Sayek Böke konuşacak. 
Buyurun Sayın Sayek Böke. (CHP sıralarından alkışlar)
CHP GRUBU ADINA SELİN SAYEK BÖKE (İzmir) – Sayın
Başkan, değerli milletvekilleri; partimizin önerisiyle ilgili, yine, Cumhuriyet
Halk Partisi adına söz almış bulunuyorum. Hepinizi saygıyla selamlıyorum. 
İç Tüzük değişikliğiyle Meclise yapılmış olan darbeyle
muhalefetin kürsü süresi epey kısaltıldı. Söylenecek çok sorun var ama zaman
yok. Aynı…
LEVENT GÖK (Ankara) – Selin Hanım, bir saniye, bir
dakika.
Sayın Başkanım, arkadaşımın süresini yeniden başlatın
lütfen. Şu tabloyu bir önleyin Sayın Başkan. Arkadaşımızın dikkati dağılıyor.
BÜLENT TURAN (Çanakkale) – Sayın Başkan, biz dinliyoruz
hanımefendiyi.
LEVENT GÖK (Ankara) – Biz de izleyemiyoruz. Ama lütfen,
en azından konuşmacımıza bir saygı bekliyoruz.
BAŞKAN – Sayın Gök, gerektiği zamanlarda sesle ilgili
uyarıda bulunuyorum. 
LEVENT GÖK (Ankara) – Şu tabloyu bir önleyin Sayın
Başkanım.
BAŞKAN – Şu anda kürsüye o kadar yoğun bir ses
gelmediği için uyarıda bulunmadım. Sayın arkadaşlarımız önerinizi
değerlendirirler.
Teşekkür ederim.
Buyurun Sayın Sayek Böke.
LEVENT GÖK (Ankara) – Siz bir ikaz edin ama salona.
BAŞKAN – Sürenizi yeniden başlatacağım.
SELİN SAYEK BÖKE (Devamla) – Evet, İç Tüzük’le Meclise
yapılmış olan darbede muhalefetin kürsü süresi azaltıldı. Anlatacak çok sorun
var ama zaman dar. Doğrusu, aynı cümleyi Türkiye ekonomisi için de sarf etmek
mümkün. Anlatacak çok sorun var ama hakikaten Türkiye’nin artık zamanı dar.
Uzun süredir Türkiye’de kalkınmadan, gerçek bir
büyümeden, istihdamdan söz etmek zaten mümkün değildi. Yaklaşık 6 milyon kişi
işsiz. Enflasyon çift hanelerde sabitlendi, yüzde 11,2. Herhâlde bu gerçekler
yeterince biliniyor ki dinleme ihtiyacı da duyulmuyor. Her 3 gençten birisi ne
okulda ne çalışıyor. Varsa yoksa sarayın ekonomisi, varsa yoksa sarayın
siyaseti. 
Ekonominin gümbür gümbür çöktüğünü, büyük bir
yoksulluğun, umutsuzluğun ve istikrarsızlığın var olduğunu her
hatırlattığımızda iktidardan hep aynı hikâyeyi duyduk, o da şuydu: “Merak
etmeyin, bütçe sağlam, mali disiplinden hiç vazgeçmiyoruz.” deniyordu. Şimdi o
mali disiplinin de var olan son kırıntılarını ortadan kaldıracak bütün adımlar
atılıyor. 
Üretmeye değil -asla böyle bir dert yok- birilerini
beslemeye dayanan bir saray rant ekonomisi var ve “Hazıra dağ dayanmaz.”
misali, doğal olarak bütçe dengeleri de bozuluyor. Peki, bu durum nasıl ortaya
çıktı? Vallaha, ekonomi yönetilmiyor. Zaten buradan açıkça görüyoruz. Uygulanan
ekonomi politikaları bayağı palyatif, palyatif tedbirlerin ötesine geçmiyor. Ve
bugün yaşanan kara tabloda, bu ekonomi politikasındaki bozukluğun ötesinde, yok
edilmiş olan demokrasi, ortadan kaldırılmış olan hukuk düzeni, tek adam
diktasının yarattığı keyfiyet ve bütün bunların ortaya çıkardığı maliyetin 80
milyonun omzuna yüklendiği bir Türkiye ekonomisi gerçeği ortaya çıkıyor. Şimdi,
yine, bir kez daha, saray, kendi yarattığı bu ekonomik maliyetleri kendi
üzerine almak yerine yine 80 milyonun sırtına yüklüyor. Yani iki önemli mesele
var: Bir tanesi, saray rejimi demokrasiyi ve hukuku yok ettikçe ekonomi
çöküyor. İkincisi, ekonomi çökerken açık bir sınıfsal siyasi tercih yapılıyor
ve kısıtlı kaynaklar emekçinin cebinden alınıyor, yandaş sermayenin cebine
konuyor. Ortaya çıkmış olan bu yıkım sürecini yine palyatif çözümlerle çözmek
için gündeme bir torba yasa geldi. Bu torba yasa yine sarayı kurtarmak uğruna
80 milyonu yok ediyor.
HASAN BASRİ KURT (Samsun) – Saraydan kastınız nedir?
SELİN SAYEK BÖKE (Devamla) – 1) Bir yandan Meclisi hiçe
sayan hukuksuz bir torba yasayla ek borçlanma yetkisi talep ediliyor.
2000’lerin başında bu ülkeye mali disiplini getirmiş olan yasal düzenlemeler
tamamen ortadan kaldırılıyor. 80 milyonun vergisiyle toplanmış olan hazinenin
bütçesinden, döndünüz, 53 milyarı aşan bir borçlanma yarattınız. Yetmedi, 37
milyar daha borç yaratmak istiyorsunuz. Üstelik bunu yaparken yine yasayı, yine
Meclisi yok sayıyorsunuz.
2) 2000’lerin başında kurumsal reformlarla Merkez
Bankası bağımsızlığı verilmişti. Bugün Merkez Bankası bağımsızlığını zaten
ortadan kaldırdınız, şimdi Merkez Bankasının Denetim Kurulunu da
kapatıyorsunuz. Çünkü bütün derdiniz kuralsız, denetimsiz iş yapmak.
3) Kendi yandaşlarınıza kaynak aktarmak adına “Varlık
Fonu” denen bir ipotek fonu kurmuştunuz, bir paralel hazine olduğunu
söylemiştik. Şimdi, o paralel hazine 80 milyonun vergisiyle oluşturulmuş olan
gerçek hazineye resmen el koymak için yetki istiyor.
4) Zaten perişan olan vatandaşın cebine yeni vergilerle
bir kez daha el atıyorsunuz, bir kez daha perişan etmek için adım atıyorsunuz.
Motorlu taşıt vergisinde Bakanınızın bile bilmediği oranda bir artışı
söylüyorsunuz, dar ve orta gelirli memurun, işçinin vergisini artırıyorsunuz ve
bunlar da yetmiyormuş gibi dar ve orta gelirli sınıfın özgürlük peşinde olan
gençlerinin kullandığı internete yeni vergiler getiriyorsunuz.
5) Kurduğunuz keyfî düzeni kalıcılaştıracak nice
değişiklik yapıyorsunuz. Hepimizin ortak tarihi olan Saraçoğlu Mahallesi’ni
satıyorsunuz. Kişisel verilerimizi işleyip paylaşma cüreti gösteriyorsunuz. Bu
liste de uzun.
Ekonomi keyfiyet kaldırmaz, ekonomi kuralsızlıkla
yönetilmez; ekonomi, kurumsal yapılar çökerse olduğu gibi çöker. Saray rejimi
kendi varlığını sürdürmek için kendi yandaşlarının çarkını döndürmek zorunda
hissediyor. Peki nasıl dönecek bu çark? Emekçinin cebine el atarak
döndüreceğinizi düşünüyorsunuz. Tercihiniz açık: Bir yandan dolaylı vergiler ve
gelir vergisinin orta sınıfları ilgilendiren kısmını artırıyorsunuz, öte yandan
hiç utanmadan şirketlerin, yandaş şirketlerin vergi cezalarını sıfırlıyorsunuz.

(Mikrofon otomatik cihaz tarafından kapatıldı)
BÜLENT YENER BEKTAŞOĞLU (Giresun) – Efendim güzel
gidiyor, beş dakika daha devam edebilir mi? 
BAŞKAN – Teşekkür ederim Sayın Sayek Böke.
SELİN SAYEK BÖKE (Devamla) – Bir dakika daha alabilir
miyim?
BAŞKAN – Bir dakika daha verebilirim tamamlamanız için
cümlenizi.
SELİN SAYEK BÖKE (Devamla) – Teşekkür ediyorum, sağ
olun.
Dakikalar için yalvarıyoruz.
Bir yandan memura yok hükmünde zam vermek için sarı
sendikalarla tiyatro oynadınız, öte yandan yandaş müteahhide ve danışmanlara ve
o şirketlere milyonlarca lira aktarmaktan hiç utanmıyorsunuz. Açık bir siyasi
tercih yapıyorsunuz, siyasi tercihiniz çok net: Emekçiden, emekliden, esnaftan,
çiftçiden, ekmekten yana değil kendinizi ayakta tutmak için ihtiyaç duyduğunuz
yandaş sermayeden yanasınız. Keyfiyetle, kuralsızlıkla ekonomi yürümez,
demokrasi yoksa istikrar gelmez. İstikrar yoksa güven oluşmaz, güven yoksa
kalkınma 80 milyon için olmaz. Tam da bu nedenle, özgürlük, demokrasi, laiklik
mücadelesini eşitlik ve emek mücadelesinin merkezine koymaya devam edeceğiz ve
biz halkla omuz omuza, mutlaka bu kurduğunuz düzeni değiştireceğiz.
Teşekkür ediyorum. (CHP sıralarından alkışlar)
BAŞKAN – Ben de teşekkür ederim Sayın Sayek Böke.
BÜLENT TURAN (Çanakkale) – Sayın Başkanım…
BAŞKAN – Sayın Turan…
BÜLENT TURAN (Çanakkale) – Sayın Başkan, az önce
konuşmacı ısrarla “sarayın rejimi” tarzı ifadelerle hem Genel Başkanımıza hem
Türkiye Cumhuriyeti rejimine yönelik yanlış ifadelerde bulunmuştur. İzin
verirseniz sataşmadan dolayı söz almak istiyorum. 
BAŞKAN – Buyurun, iki dakika… (AK PARTİ sıralarından
alkışlar)
VIII.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, İzmir Milletvekili Selin
Sayek Böke’nin CHP grup önerisi üzerinde CHP Grubu adına yaptığı konuşması
sırasında Adalet ve Kalkınma Partisi Genel Başkanına sataşması nedeniyle
konuşması
BÜLENT TURAN (Çanakkale) – Sayın Başkan, değerli
milletvekilleri; hepinizi saygıyla selamlıyorum.
Ana muhalefet partisinin en büyük talihsizliği, her gün
bir arkadaşımızın sadece konuşmak için gelip kendi dünyasındaki yaklaşımını
ifade edip gitmesi. Aslında burada kalıp izleseler, bu konuların konuşulduğunu,
değerlendirildiğini görseler belki böyle konuşmayacaklar. Ama dün,
biliyorsunuz, talihsiz bir mesele yaşadık; bir arkadaşınız geldi, bağırdı
çağırdı dört dakikada, gitti ondan sonra. 
ÖMER FETHİ GÜRER (Niğde) – Biz buradayız, biz
buradayız. 
BÜLENT TURAN (Devamla) – Az önce de hanımefendi geldi,
yine bir şeyler söyledi ve gidecek muhtemelen. 
ALİ ŞEKER (İstanbul) – Buradayız, buradayız. 
BÜLENT TURAN (Devamla) – Sorun şu: Partinin devamı
esastır, kırk defa değil, dört yüz defa cevap verdik. 
LEVENT GÖK (Ankara) – Bülentçiğim, sen arkadaşlarına
sahip ol. 
BÜLENT TURAN (Devamla) – “Sarayın rejimi” demek,
“sarayın ekonomisi” demek öncelikle bu milletin oylarıyla seçilen, yüzde 52 oy
alan bir Genel Başkanın, bir Cumhurbaşkanının çalışma ofisine, dolayısıyla bu
millete hakaret demektir. Sizin baştan beri dediğiniz saray ekonomisi, aslında
bu milletin on beş yıldan beri nasıl her katmanıyla beraber büyüdüğünün
fotoğrafı. Sizin “saray” diye ifade ettiğiniz aslında…
ALİ ŞEKER (İstanbul) – Vatandaş küçülüyor, vatandaş
küçülüyor, saray büyüyor. 
BÜLENT TURAN (Devamla) – Masrafı mı? Bir vekilinizin
telefonu kadar değil, sarayın masrafı bir vekilinizin telefonu kadar değil. (AK
PARTİ sıralarından alkışlar) Yapmayın bunu. 
ALİ ŞEKER (İstanbul) – Utanmadan nasıl söylüyorsunuz
bunu?
BÜLENT TURAN (Devamla) – CHP Genel Başkanı Sayın
Kılıçdaroğlu’nun da ofisi var, çalışacak, çalışıyor. 
ALİ ŞEKER (İstanbul) – Bizim aklımız yok mu? Aklımızla
alay etme, aklımızla alay etmeyin. 
BÜLENT TURAN (Devamla) – Cumhurbaşkanımız bugün var,
yarın başkası gelir ama o ofisler, o makamlar bu milletin ofisleri, makamları.
Tapu Genel Müdürünün de ofisi var, Meclisin de var, Cumhurbaşkanımızın da var. 
BÜLENT YENER BEKTAŞOĞLU (Giresun) – 2 milyon temizlik
gideri var. 
ALİ ŞEKER (İstanbul) – 300 odalı yazlık saray da çerez
parası. 
BÜLENT TURAN (Devamla) – Bu ülkenin büyümesinden, bu
ülkenin ofislerinin, kurumlarının büyümesinden niye rahatsız oluyorsunuz? Aynı
şeyi söyleyip farklı sonuç beklemek makul bir tavır değil. Bu “saray” dilinden,
bu “rejim” ifadelerinden vazgeçin artık. 
ATİLA SERTEL (İzmir) – Bülent Bey, gidiyorsunuz,
gidiyorsunuz hepiniz, önce belediye başkanları, sonra siz. 
BÜLENT TURAN (Devamla) – Bir daha diyorum: Ofisler her
kurum için lazımdır; iyi ofis, iyi çalışma şartları da en çok bu milletin
Cumhurbaşkanına, makamlarına yakışır. 
ÖMER FETHİ GÜRER (Niğde) – Çankaya’nın suyu mu çıktı?
Çankaya var. 
ATİLA SERTEL (İzmir) – Adım adım gidiyorsunuz. 
BÜLENT YENER BEKTAŞOĞLU (Giresun) – Testi kırıldı,
testi. 
BÜLENT TURAN (Devamla) – Cumhurbaşkanımızın nasıl evde
kaldığını, yıllarca mahallede kaldığını, apartmanda kaldığını herkes bilir. 
ATİLA SERTEL (İzmir) – Bize gerek kalmayacak. 
ALİ ŞEKER (İstanbul) – Yiyin birbirinizi. 
BÜLENT TURAN (Devamla) – Dünyanızı aşın bence,
ayaklarınızı yere sağlam basın.
ALİ ŞEKER (İstanbul) – Biz ayaklarımızı basıyoruz.
BÜLENT TURAN (Devamla) – Muhalefet olarak gelin, kavga
edelim, tartışalım, anlaşalım ama üç tane kelimenin tekrarının size de faydası
yok, bize de faydası yok. 
Teşekkür ederim. (AK PARTİ sıralarından alkışlar) 
BAŞKAN – Teşekkür ederim. 
ALİ ŞEKER (İstanbul) – Doksan dört yıllık partiyiz,
ayaklarımız sağlam basıyor. 
LEVENT GÖK (Ankara) – Sayın Başkan…
BAŞKAN – Sayın Gök, herhâlde sataşmadan mı söz
isteyeceksiniz? 
LEVENT GÖK (Ankara) – Evet. 
BAŞKAN – Size söz vereceğim, bir gerekçenizi alayım. 
LEVENT GÖK (Ankara) – Elbette. 
Sayın konuşmacı konuşurken “ana muhalefet partisinin en
büyük talihsizliği” diye başlayan bir cümleyle, dün konuşan bir arkadaşımızın
çekip gittiğini, sonra da şimdiki konuşmacımız Selin Hanım’ın da çekip
gideceğini ve söylediklerini tamamen çarpıtarak bir değerlendirmede bulundu.
Selin Hanım adına bir söz istiyoruz efendim sataşmadan dolayı. 
BAŞKAN – Peki, Selin Hanım’a söz vereceğim. 
BÜLENT TURAN (Çanakkale) – Ne, ne Sayın Başkan, hangi
konu? Dün Sezgin Tanrıkulu geldi ve gitti.
ALİ ŞEKER (İstanbul) – Sezgin Tanrıkulu en devamlı
milletvekillerinden birisidir. Keşke onun yarısı kadar devam etseniz.
BAŞKAN – Yalnız ben de bir şey söylemek istiyorum.
Sayın Sayek Böke “Bir iki dakika için yalvarmak durumunda kalıyoruz.” dedi.
Böyle bir şey… Rencide oldum. Ben sadece İç Tüzük kurallarını uyguluyorum. 
LEVENT GÖK (Ankara) – Sayın Başkan…
BAŞKAN – Pardon, bitireyim sözümü Sayın Gök. 
ÖMER FETHİ GÜRER (Niğde) – Ya, size değildi, İç Tüzük
değişikliğine Başkan, size değildi.
BAŞKAN – Sayın arkadaşlar, biliyorum bana söylemedi,
onu da biliyorum ama tabii ki ben de bu Parlamentonun bir üyesiyim. Burada
yalvarmak gibi bir durum söz konusu olmamalı, olmayacağına da inanıyorum.
Konuşmacı arkadaşlar sürelerine göre metinlerini hazırlarlarsa böyle bir
diyaloğu da yaşamamış oluruz diye düşünüyorum. 
Buyurun Sayın Sayek Böke. (CHP sıralarından alkışlar) 
İki dakika…
3.- İzmir Milletvekili Selin Sayek Böke’nin, Çanakkale Milletvekili
Bülent Turan’ın sataşma nedeniyle yaptığı konuşması sırasında şahsına ve
Cumhuriyet Halk Partisine sataşması nedeniyle konuşması
SELİN SAYEK BÖKE (İzmir) – Sayın Başkan, sözlerim
şahsınıza değildi.
BAŞKAN – Biliyorum, onu ifade ettim. 
SELİN SAYEK BÖKE (Devamla) – Ancak muhalefetin sesinin
kesildiğini ifade etme ihtiyacı duyuyorum. Bunu ısrarla da ifade etmeye devam edeceğiz.

BAŞKAN – Etmeyin çünkü sürenize göre konuşma
hazırlarsanız böyle bir diyaloğa yer olmaz. 
SELİN SAYEK BÖKE (Devamla) – Tabii, doğru, yeni
kuralların ne kadar gerçek dışı olduğunu ben de hatırlatma ihtiyacı duyuyorum. 
BAŞKAN – Buyurun, iki dakikayı yeniden başlatıyorum. 
SELİN SAYEK BÖKE (Devamla) – Her şeyden önce “Bağırıp
çağıran muhalefet vekilleri” dendi, belki dinlerseniz bağırıp çağırmak zorunda
kalmayız. 
Ben burada konuşurken buradaki vekillerin hiçbirinin
dikkati burada değildi. 
BÜLENT TURAN (Çanakkale) – Sizi tanıyamamışlardır
belki.
SELİN SAYEK BÖKE (Devamla) - Oysa bizlerin bir tane
ortak amacı olmalı, o da Türkiye’nin sorunlarını konuşmak ve mümkünse bir ortak
çare üretmekten geçer. Bağırıp çağıran siyaseti değiştirme ihtiyacında biz de
tabii hemfikiriz. 
Çuvalla götürülenlerin torba yasalarla yeniden bir
yerlere sıkıştırıldığını burada ifade edince alınganlık gösteriliyorsa eğer, o
zaman korkarım ki gerçekleri her söylediğimizde aynı durumla karşılaşacağız. 
Saraylar büyüdüğü zaman halk büyümüyor. Verilerle
konuşalım: Şu anda Türkiye’de en zengin yüzde 20’lik kesim ile en yoksul yüzde
20’lik kesimin geliri arasında 7 kat fark var. En zengin yüzde 10 ile en yoksul
yüzde 10 arasında 14 katı geçmiş bir fark var ve bu fark günden güne açılıyor.
Siz kurumları çökerttiğiniz sürece, sarayları büyütmek için yüzlerce milyon
harcadığınız sürece olan halka oluyor ve halka olanı burada dile getirmek her
birimizin yükümlülüğü. 
Onun için bir kez daha söylüyorum, 1.100 odalı saraya
sadece 2 milyon lira harcanmışsa, bu 2 milyonla çok daha rahat bir hayat
yaşayacak 80 milyon adına bu sıkıntıyı dile getirmek bizim en temel
görevimizdir. (CHP sıralarından alkışlar) 
ALİ ŞEKER (İstanbul) – 2 milyar, 2 milyar. 
BÜLENT TURAN (Çanakkale) – 2 milyon telefon masrafı
dedik size az önce. 
SELİN SAYEK BÖKE (Devamla) – Bugün Türkiye’de servet
dağılımına baktığınız zaman en zengin yüzde 1, yüzde 50’nin üzerinde serveti
elinde tutuyor yani bir avuç insan bütün kaynakları kendi eline almış ama 80
milyon bu kaynaklara erişmekte zorlanıyor. 
Bakın, bu aylarda vergi dilimleri sebebiyle insanların
nasıl zorlandığını görüyoruz. Bu zorlukları aşmak için ekonomiyi gerçekçi bir
biçimde konuşmamız gerekiyor. Partizanca değil ama sorunları rakamlarla tespit
eden, sıkıntıyı dile getiren ve çare üreten bir siyasete ihtiyacımız var. Çare
belli: Demokrasi yoksa olmaz, kurumlar yoksa olmaz, hukuk yoksa olmaz.
Teşekkür ediyorum. (CHP sıralarından alkışlar)
BAŞKAN – Ben teşekkür ederim.
BÜLENT TURAN (Çanakkale) – Sayın Başkan…
BAŞKAN - Evet, Sayın Turan…
BÜLENT TURAN (Çanakkale) – Sayın Başkan, polemiği
uzatıp da Meclisin vaktini almak inanın istemiyoruz, iş yapmak istiyoruz,
üretmek istiyoruz.
BAŞKAN – Teşekkür ederim.
BÜLENT TURAN (Çanakkale) – Ancak az önce sayın
konuşmacı “Çuvalla götürdüklerini torba yasayla geri getiriyorlar.” diyor.
Şimdi, bu ciddi bir iddia. Ben de soruyorum, diyorum ki: Çuvalla götüren kim,
isim vermeli; hangi makam, isim vermeli. (CHP sıralarından gürültüler)
BAŞKAN – Duymuyorum sayın milletvekilleri.
BÜLENT TURAN (Çanakkale) - Aksi takdirde bu bir
iddianın ispatlanamaması demektir ve iddia eden müfteri hâline gelecektir.
Kendilerini bu konuda ispata davet ediyorum, aksi takdirde müfteri hâline gelir
diyoruz.
BAŞKAN – Evet, yani bir de bir gazete haberinden iddiayla
böyle bir siyaset yapmanın da takdirini sizlere bırakıyorum.
LEVENT GÖK (Ankara) – Sayıştay raporu. Sayın Başkanım,
Sayıştay raporu, gazete haberi değil, Sayıştay raporu o.
ALİ ŞEKER (İstanbul) – Sayıştay raporu, gazete değil.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili Ankara Milletvekili Levent Gök
tarafından, yüksek oranlı vergi artışlarının hangi açıkları kapatmak için
kullanılacağı ve ekonomideki bozulmanın nedenlerinin araştırılması amacıyla 4/10/2017
tarihinde Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 4 Ekim 2017 Çarşamba günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Peki. 
Milliyetçi Hareket Partisi Grubu adına Samsun
Milletvekili Sayın Erhan Usta konuşacak.
Buyurun Sayın Usta.
Sizin de süreniz üç dakika.
MHP GRUBU ADINA ERHAN USTA (Samsun) – Teşekkür ederim
Sayın Başkan.
Değerli milletvekilleri, ben de görüşülmekte olan grup
önerisi üzerine Milliyetçi Hareket Partisi Grubu adına söz aldım, hepinizi
saygıyla selamlarım.
ALİ ŞEKER (İstanbul) – Yandaş gazete haberi değil.
LEVENT GÖK (Ankara) – Tabii, tabii. 
Devletin Sayıştayının raporu Sayın Başkanım.
BÜLENT TURAN (Çanakkale) – Beşiktaş Belediyesinin
danışmanı nereye gitti Levent Bey? 
LEVENT GÖK (Ankara) – Neyse, şimdi grup başkan vekilini
izleyelim.
BAŞKAN – Sayın başkan vekilleri…
Buyurun Sayın Usta.
LEVENT GÖK (Ankara) – Özür dileriz Erhan Bey.
ERHAN USTA (Devamla) – Estağfurullah.
Şimdi, önümüzde bir torba kanun var. Torba kanunda
aslında bir sürü vergi düzenlemesi var ama bugünkü gündemimizdeki vergi motorlu
taşıtlar vergisi. Bir defa, mevcut tasarıdaki hâliyle motorlu taşıtlar vergisi
eski araçlar için yüzde 40 artırılıyor, yeni araçlar için de araçların değeri
de işin içerisine katılarak yüzde 40 ile yüzde 68 arasında artırılıyor. Bir
defa, bu tespiti yapalım çünkü burada bakanların bile kafası karışık, sayın
bakanlar “Eski de var.” diyor, “Yok.” diyor. Bir de sadece yüzde 40 değil,
yüzde 40’tan 68’e kadar giden bir vergi artışı var. 
Şimdi, tabii, bu başlı başına… Maalesef enflasyon
ülkemizde çok yüksek ve ciddi bir sıkıntı. Bakın, enflasyonun tekrar iki
basamaklı olması Türkiye’nin yıllardır, on beş yıldır mücadelesine zarar
veriyor. On beş yılın kazanımlarını kaybetmemek lazım. Enflasyon beklentilerini
bozmamamız lazım. Şimdi, gelecek yıl için Hükûmetin orta vadeli programdaki
enflasyon hedefi yüzde 7, uzun dönemde enflasyon hedefimiz de yüzde 5 biliyorsunuz.
Yüzde 7 enflasyon hedeflediğiniz bir yılda, yılın başında, hangi vergi olursa
olsun, hangi gerekçeyle olursa olsun yüzde 68’e varan bir vergi artışı
enflasyon beklentisini bozar. Bence bunu yapmaya hakkımız yok, bu çok,
fevkalade yanlış bir durum. Bunun düzeltilmesine ilişkin bir kısım adımların
atılacağı şu an anlaşılmış durumda. Bizim de Milliyetçi Hareket Partisi olarak
buna ilişkin önerilerimiz Komisyonda olacak elbette. Burada yapılması gereken
şey, kanunda öngörüldüğü şekliyle yeniden değerleme oranında bunların
artırılmasıdır.
Ha, Türkiye’de otomobil satışlarıyla ilgili…
Biliyorsunuz, otomobil ve hafif ticari araç son iki yılda yaklaşık 1 milyonu
buldu. Biz 1 milyon otomobil tüketecek bir ekonomi değiliz arkadaşlar, bunu
bilmemiz lazım. Dolayısıyla, burada bir tedbir ihtiyacı vardır ama bu tedbirin
daha makul, mantıklı zeminlerde alınması lazım. Hele hele bu artışın savunma
harcamalarıyla ilişkilendirilmesi de son derece yanlış olmuştur. Yani, eğer bu
ülkenin savunma harcamaları için öngörülen düzende para harcaması gerekiyorsa
bunu bir şekilde bulur harcarız. Vergiyle yani MTV artışıyla bunu
ilişkilendirmenin ben yanlış bir yol olduğunu düşünüyorum. 
Harcamalarımız da son yıllarda ciddi ölçüde arttı.
Bakın, bunu bir iktisatçı olarak söylüyorum. Yapılması gereken şey... Tabii,
bütçe açığı da arttı. Mesela, 2016’da 29,9; yaklaşık 30 milyar bütçe açığı
gerçekleşmişken bu yıl sonunda, orta vadeli programda Hükûmet bütçe açığının
61,7 milyar TL’ye çıkacağını söylüyor, 2 katının üzerine çıkıyor. Bir mali
disiplin ihtiyacı var, buna katılıyoruz ama burada yapılması gereken şey
vergileri astronomik bir şekilde artırmak değil, harcamaları kısmaktır.
Harcamalarda ciddi bir alan olduğunu da kesin olarak ben biliyorum. Bu konuda
Hükûmetin tedbir almasının da son derece yerinde olacağını düşünüyorum. 
(Mikrofon otomatik cihaz tarafından kapatıldı)
ERHAN USTA (Devamla) – Diğer bir husus, bu yeniden… 
Pardon, bir tamamlayabilir miyim?
BAŞKAN – Sayın Usta, tamamlayın lütfen. 
ERHAN USTA (Devamla) – Yeniden değerleme oranıyla
ilgili de çok kısa bir şey ifade edeceğim. Mevzuatta bazı vergiler yeniden
değerleme oranına endekslenmiş durumda fakat -uzun uzadıya anlatmayacağım ama-
ekonominin içerisinde bulunduğu durumdan dolayı son yıllarda yurt içi üretici
fiyatları ile tüketici fiyatları arasındaki bağlantı ciddi ölçüde koptu.
Yeniden değerleme oranı, ekim ayı sonundaki on iki aylık yurt içi üretici
fiyatlarıdır. Mesela, bu yıl yüzde 15 gerçekleşecek. Bakın, diğer enflasyon,
tüketici, yüzde 11 civarındayken orası yüzde 15. Mesela, bu, birkaç yıl önce
yüzde 3 civarındaydı. Burada ciddi bir disiplinsizlik var. Bu ilişkiyi de
koparmamız lazım. Yani ya vergilerin yeniden değerleme oranıyla ilişkisini
koparacağız ya da mesela, işte, üretici fiyatları ile tüketici fiyatlarının
ortalamasını almanın ben daha doğru bir yol olacağını düşünüyorum. Bu konuda da
Hükûmeti buradan bir ikaz etmek istiyorum yani bunda bir tedbir alınsa iyi
olur. Netice itibarıyla, vergi politikasının Meclis tarafından tartışılmasının
-vergiye ilişkin ciddi de sorunlarımız var- ben faydalı olacağını, burada bir
katma değer üreteceğini düşünüyorum.
Genel Kurulu saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Usta. 
Halkların Demokratik Partisi Grubu adına İstanbul
Milletvekili Sayın Garo Paylan konuşacak.
Buyurun Sayın Paylan. (HDP sıralarından alkışlar) 
Süreniz üç dakika, ben yine de hatırlatayım da.
HDP GRUBU ADINA GARO PAYLAN (İstanbul) – Teşekkür
ederim.
Sayın Başkan, değerli milletvekilleri; hepinizi
saygıyla selamlıyorum.
Geçenlerde, ekonomi yönetimiyle ilgilenen bakanlar orta
vadeli programı açıkladılar, 2018-2020 Ekonomik Programı’nı ve her yıl
biliyorsunuz orta vadeli programı açıklıyorlar ancak yıllardır orta vadeli
program dikiş tutmuyor arkadaşlar. Ben daha yeni vekil olduğum günlerde, 2015
Haziranından hemen sonra, 2016-2018 Ekonomik Programı açıklandı. Dedim ki Sayın
Bakanlara “Bu ekonomik program tutmaz, üç ay sonra revize etmeniz gerekecek.”
Neden? Çünkü siz çözüm iradesinden, özgürlükçü politikalardan koptunuz;
çatışmacı, güvenlikçi, savaş politikalarına döndünüz ve bu, bütçeye darbe vurur
çünkü bizim hikâyemiz şuydu arkadaşlar son yıllarda yarattığımız: Özgürlükçü
yolda barış iradesinde yürürken, ekonomi politikaları da… Orta vadeli programa,
2015 öncesine bakın, tutarlı yani vadedilenlere yakın noktada bazı sapmalar
olmasına rağmen tutuyordu orta vadeli programlar ama 2015’ten beri, tam o savaş
politikalarının politikalarının başladığı günden beri, özgürlükçü
politikalardan uzaklaşıldığından beri dikiş tutmuyor arkadaşlar. 2016-2018
programı 2016’nın başında çöktü. 2017-2019 programı 2017’nin hemen başında
çöktü. Bu yılın programı da arkadaşlar açıklandı, daha mürekkebi kurumadan bu
yılın başında çöktü. Dolar 2,90’dı; 2,90’da kalacak diye bu yıl önerilmişti, bugün
3,50’leri konuşuyoruz. Enflasyon 6’da kalacaktı, 11’de. İşsizlik 8’e düşecekti,
işsizlik 11 arkadaşlar bugün. Neden? Sizin savaş politikalarınız yüzünden.
Bakın, bir hikâyemiz vardı “Bütçe dengesini
oluşturacağız.” diyorduk, bütçe de şaştı ve şimdi “Biz 37 milyar lira daha
borçlanacağız.” diyorsunuz arkadaşlar ve bunu neyle yapıyorlar? Torba yasaya
bir madde koyarak yapıyorlar. 37 katrilyon lira, arkadaşlar, savaş politikaları
için isteniyor Meclisimizden ve bunu normalde iktidarın ek bütçe getirerek yapması
lazım. Diyecek ki: “Ben savaş yapacağım, ben tanka, topa, uçağa para
harcayacağım, bununla ilgili para istiyorum.” Meclise demesi lazım ek bütçeyle.
Biz de onlara karşı diyeceğiz ki: “Savaşa, tanka, topa değil; barışa,
özgürlüğe, demokrasimize harcayalım, insanımıza harcayalım.” Ama bunu
getirmeyip maalesef savaş politikalarını yalnızca bize dayatıyorlar arkadaşlar.
Peki, bunu kime ödetmeye kalkıyorlar? 80 milyon
vatandaşa ve özellikle de dar gelirli ve orta kesime ödetmeye kalkıyorlar
arkadaşlar. 
(Mikrofon otomatik cihaz tarafından kapatıldı)
BAŞKAN – Sayın Paylan, tamamlayın, bir dakika ek süre…
GARO PAYLAN (Devamla) - Zengine değil, bakın, yalnızca
gelir vergisi basamaklarında yüzde 35’lik orta gelir kesimine vergi artışı
öneriyorlar, üst gelir kesimine değil. Dar gelirli bir gariban araba alıyor,
yüzde 40 vergi artışı; yenisini alacak, yüzde 60 vergi artışı getiriyorlar.
Diyoruz ki: “Bir ihtiyaç varsa, olabilir, vergi de artırabilir.” Üst gelir
kesimine dönük, serveti kendi elinde toparlayan büyük şirketlere ve zenginlere
dönük vergilendirme yapılacaksa yapılır ama bütün bu politikalardan arkadaşlar
uzaklaşıldı ve dar gelirli vatandaşıma ödetilmeye kalkılıyor bütün bu fatura. 
Bu fatura sizlerin arkadaşlar, AKP iktidarının ve saray
iktidarının. Siz ödeyin bu vergiyi. Madem 37 milyar lira yük getirdiniz
yalnızca bütçeye, toplumsal barışımızı bu hâle getirdiniz, sizler ödeyin bu
vergileri. Neden 80 milyon vatandaşa, özellikle de dar gelirli vatandaşa
ödetmeye kalkıyorsunuz? Bir an önce Meclisin bu konuda irade alması lazım
arkadaşlar. Askerî darbeden geçtik, sonra sivil darbe geldi. Bakın,
Meclisimizin hükmü yok şu anda. Bize dayatılıyor torba yasalar. Gelin,
elbirliğiyle bir irade koyalım, barış iradesine, demokrasi ve özgürlük
iradesine geri dönelim diyorum. 
Saygılarımla. (HDP sıralarından alkışlar) 
BAŞKAN – Teşekkür ederim. 
ÖMER FETHİ GÜRER (Niğde) – Başbakan Yardımcısı Mehmet
Şimşek yanlış bilgi mi vermiş kamuoyuna? 
BAŞKAN – Adalet ve Kalkınma Partisi Grubu adına Bursa
Milletvekili Sayın Hüseyin Şahin konuşacak. 
Buyurun Sayın Şahin. (AK PARTİ sıralarından alkışlar) 
AK PARTİ GRUBU ADINA HÜSEYİN ŞAHİN (Bursa) – Sayın
Başkan, değerli arkadaşlar; yüce heyetinizi saygıyla selamlıyorum. 
Az önce buraya çıkan konuşmacılar Türkiye ekonomisiyle
ilgili tablolar çizmeye çalıştılar tabii ama bizde güzel bir söz vardır:
“Hafızai beşer nisyan ile maluldür.” Yani insan hafızası unutmakla mükelleftir.
Biz, eskiyi, yaşadıklarımızı çok çabuk unutuyoruz. 
Bakınız, biz iktidara geldiğimizde 2002 yılıydı, bundan
yaklaşık on beş yıl önce Türkiye'nin bütçesi 88 milyar lira. Bu bütçenin
yarıdan fazlasını faize ödeyen bir bütçe vardı. Bu bütçeden yatırıma ne kadar
para ayrılıyordu biliyor musunuz? 10 milyar Türk lirası. Yani hastanesine,
postanesine, okuluna, yoluna, altyapısına, üst yapısına 10 milyar lira para
harcayabiliyordunuz. AK PARTİ, o mali disiplinden taviz vermeyen anlayışıyla on
beş yılda bütçemizi 650 milyar lira seviyesine getirdi. Peki, 650 milyar lira
seviyesine getirirken bunun gelirlerinin esas kalemini vergiden oluşturduğunu
da hepimiz biliyoruz değil mi? Çünkü eğer vergiden oluşturmuyorsanız
gelirlerinizi borçlanırsınız, faize para harcarsınız. Şu anda bütçe
gelirlerinin yüzde 80’e yakın kısmını vergi gelirlerimiz oluşturuyor ve bu
vergi gelirlerinin de 2002 yılında olduğu gibi, yüzde 80’ini biz faize
harcamıyoruz, faiz giderleri olarak kullanmıyoruz. Türkiye’yi on beş yılda
altyapısıyla, üst yapısıyla yeniden şekil değiştirecek hâle getirdik. 
Şimdi, hep şikâyet var. Zaman çok kısa ama size bir
şeyden bahsedeceğim. 2013 yılında… 
LEVENT GÖK (Ankara) – Kısalığı bize ait değil ama. 
HÜSEYİN ŞAHİN (Devamla) - Bakın, 2013 yılında, 14 Mayıs
2013’te Türkiye IMF’ye olan borcunu sıfırladı ve o olaydan on beş gün sonra
Gezi Parkı hadiseleri meydana geldi. Peki, o mayıs ayında faiz oranlarımız
kaçtı biliyor musunuz? Düyun-ı Umumiye’den beri Türkiye tarihinin gördüğü en
düşük faiz oranlarıydı, yüzde 4,60’lar. Şayet, içimizdeki dinamikler… İçeriden
ve dışarıdan gelen bu dalgaya karşı hep birlikte hareket etseydik belki bugün
bunları konuşmuyor olacaktık. O zamanın orta vadeli programını söyleyin, o
zamanın orta vadeli programı neydi?
MAHMUT TOĞRUL (Gaziantep) – Savaş politikalarına
dönülmeseydi o devam ederdi, savaş politikalarına.
HÜSEYİN ŞAHİN (Devamla) – 2017-2018 yıllarında açıksız,
faizsiz bütçe oluşturmaktı. Eğer biz içeride birlikteliği oluşturamazsak, bize
karşı mücadele edenlere hep birlikte cevap vermezsek sonucunu hep beraber
farklı şekillerle öderiz. 
Burada, araştırma önergesinde kaynağın nereye harcanacağı
soruluyor. Sayın Bakanımız açıkladı, savunma sanayisi giderlerine harcanacak.
ÖMER FETHİ GÜRER (Niğde) – Hangi bakan?
KEMAL ZEYBEK (Samsun) – Hangi savunma sanayisine?
MAHMUT TOĞRUL (Gaziantep) – Yani savaşa harcanacak.
HÜSEYİN ŞAHİN (Devamla) – Türkiye, füze üretmezken,
Türkiye kendi millî piyade tüfeğinin fişeğini dahi üretmezken bugün kendi
silahlarını, kendi savunma mekanizmalarını oluşturur hâle gelmiştir.
MAHMUT TOĞRUL (Gaziantep) – Aldığınız silahın miktarı
ne kadar? Ödediğiniz para ne kadar?
HÜSEYİN ŞAHİN (Devamla) – Bu kaynak tamamıyla savunma
sanayisi harcamalarına harcanacak ve orada kullanılacak. Burada vergiyi tabana
yaymak için, vergiyi üst gelir grubundan almak için şikâyette bulunuldu. 
Bakınız, bankacılık ve finans sektöründen alınacak vergi
oranını biz bu torba pakette artırmıyor muyuz?
(Mikrofon otomatik cihaz tarafından kapatıldı)
BAŞKAN – Sayın Şahin, size da artı bir dakika süre
veriyorum, tamamlayın lütfen.
HÜSEYİN ŞAHİN (Devamla) – Dolayısıyla üst gelir
grubundan da vergiyi alabilmek için vergi oranlarında 2 puanlık artışa
gidiyoruz.
ÖMER FETHİ GÜRER (Niğde) – Asgari ücretten de vergi
alıyordunuz, asgari ücretten.
HÜSEYİN ŞAHİN (Devamla) - Dolayısıyla biz
vatandaşımızın on beş yıl önce yaşadıklarının bir daha yaşanmaması için, ülkenin
ekonomik krizlere gitmemesi için, içeriden ve dışarıdan yapılan bütün
saldırılara hep beraber göğüs gerebilmemiz için tedbirler almak gerekiyorsa
tedbiri alma konusunda kararlıyız.
Bakınız, ülkenin şartları ne gerektiriyorsa o yapılır.
Vergi dilimleri artırılması gerekiyorsa artırılır, düşürülmesi gerekiyorsa
düşürülür.
ÖMER FETHİ GÜRER (Niğde) – Üretimi artırın, üretimi.
HÜSEYİN ŞAHİN (Devamla) – Ama bunun için istikrar ve
irade gerekir. Çok şükür şu anda bu iradeyi gösterecek güçlü bir iktidarımız
var.
MAHMUT TOĞRUL (Gaziantep) – Ne istikrar var ne irade
var.
HÜSEYİN ŞAHİN (Devamla) – Motorlu taşıtlar vergisinden
elde edilecek kaynağın kullanılacağı yer bellidir ve buraya kullanılacaktır.
Allah kısmet ederse biz o kendimize hedef koyduğumuz, Büyük Atatürk’ün bize
gösterdiği muasır medeniyetler seviyesine çalışarak ulaşacağız, konuşarak
değil. Bizde güzel bir söz daha var: “Lafla peynir gemisi yürümez.”
Çalışmak lazım…
(Mikrofon otomatik cihaz tarafından kapatıldı) 
HÜSEYİN ŞAHİN (Devamla) - ...çalışarak üretmek lazım,
üreteni desteklemek lazım, üretenin yanında olmak lazım. (AK PARTİ sıralarından
alkışlar) 
MAHMUT TOĞRUL (Gaziantep) – Hortumlamak lazım!
ÖMER FETHİ GÜRER (Niğde) – Vergiyi gizlemek için
savunma sanayisini kullanmayın.
BAŞKAN – Teşekkür ederim Sayın Şahin.
Cumhuriyet Halk Partisi grup önerisini…
(CHP sıralarından bir grup milletvekili ayağa kalktı)
LEVENT GÖK (Ankara) – Yoklama istiyoruz, yoklama
talebimiz var.
MEHMET DOĞAN KUBAT (İstanbul) – Yoklama isteyemezler
efendim.
BAŞKAN – Burada yoklama istenemiyor, sadece... 
LEVENT GÖK (Ankara) – Niye istenemiyor Sayın Başkan?
BAŞKAN - Yoklama, yeni İç Tüzük değişikliğine göre,
görüşmeli tezkere oylamalarında…
LEVENT GÖK (Ankara) – Sayın Başkanım…
BAŞKAN – Müsaade eder misiniz, açıklama yapayım.
Yeni İç Tüzük’e göre yoklama, görüşmeli tezkere
oylamalarında ve görüşülen kanunların maddelerine geçilmesi aşamasında, artı,
kanunun tümünün oylamasında yapılabiliyor ancak.
LEVENT GÖK (Ankara) – Sayın Başkanım, bu saydığınız
husus bunun içerisinde değildir, grup önerileri. Yoklamanın tarifi içerisinde
bu saydığımız yoktur, grup önerileri. Yoklama istenebilir ve biz de bu
talebimizi yerine getirmenizi istiyoruz sizden.
BAŞKAN – Sayın Gök, ben bunu yerine getiremeyeceğim,
isterseniz usul tartışması da açın çünkü yoklama talebinin hangi usullerde,
hangi aşamada olduğu kesin olarak belirtilmiş.
LEVENT GÖK (Ankara) – Sayın Başkanım, hangi aşamalarda
istenemeyeceği söyleniyor şeyde. İç Tüzük’te söylenen, hangi aşamalarda
istenemeyeceği. 
BAŞKAN – İsteneceği söyleniyor.
LEVENT GÖK (Ankara) – Efendim, bakar mısınız oraya bir,
açar mısınız orayı; olabilir mi?
BÜLENT TURAN (Çanakkale) – Sayın Başkan, söz alabilir
miyim izin verirseniz?
BAŞKAN – İsteneceği söyleniyor, istenemeyeceği
söylenmiyor, aynı şeye giriyor. Aynı şeyi söylüyoruz, istenebileceğini diyoruz,
evet.
LEVENT GÖK (Ankara) – Sayın Başkanım…
ÖMER FETHİ GÜRER (Niğde) – Sayın Başkanım, maddeyi bir
okuyun oradan.
BAŞKAN – Sayın Gök, tartışmayalım, ben düşüncemde
ısrarlıyım.
BÜLENT TURAN (Çanakkale) – Eski madde galiba Başkanım.
LEVENT GÖK (Ankara) – Sayın Başkanım, İç Tüzük’te
yapılan değişiklikle görüşmeye tabi tezkere oylamalarında ve kanunun
görüşülmesinin başında ve sonunda olmak üzere sınır getirildi yani 50 maddelik
bir kanun geldiği zaman bunun maddelerine geçilmesinde istenebiliyor, şu andaki
yapacağımız uygulamaya göre yani 30’uncu maddede, 20’nci maddede istenemiyor
ama bir de kanunun tümünde isteniyor. Bunlar sınırlandırıldı burada yani böyle
bir ihtilafa gerek yok burada. 
BAŞKAN – Şimdi, bakın, Sayın Gök, aynı konuya bir de
Sayın Bülent Turan… Size de söz vereceğim Sayın Turan.
Şimdi, bakın, 59’uncu maddenin birinci fıkrasında…
BÜLENT TURAN (Çanakkale) – 57 Sayın Başkan.
BAŞKAN – Pardon, 57’nci maddede nerelerde yoklama
talebi isteneceği çok kesin olarak belirtilmiş. 
LEVENT GÖK (Ankara) – Sayın Başkanım, o…
BAŞKAN – Bu demektir ki şu hâllerin dışında,
görüşmelerin herhangi bir aşamasında yoklama istenemez. Benim yorumum bu. 
LEVENT GÖK (Ankara) – Sayın Başkanım, bir ara verelim,
bir tartışalım bu konuyu.
BAŞKAN – Sayın Turan, sizin de görüşünüzü alayım. 
Bunda tartışmaya götürülecek veya görüşme yapılacak bir
durum söz konusu değil, 57’nin birinci fıkrası gayet net.
LEVENT GÖK (Ankara) – Hayır, olur mu? Tartışalım bu
konuyu. 
BAŞKAN – Sizi de dinleyeyim Sayın Turan, buyurun.
BÜLENT TURAN (Çanakkale) – Sayın Başkan… 
MEHMET TÜM (Balıkesir) – Konu netleşsin, oturmayız.
Kalktık artık, oturmayız.
BÜLENT TURAN (Çanakkale) – “Oturmam” diyor arkadaşlar
da Sayın Başkan, zahmet etmesinler.
Sayın Başkan, biliyorsunuz, geçen yasama döneminin son
bölümünde, İç Tüzük’te iki partinin teklifiyle, diğer partilerin de katkı
sağlamasıyla, hem Komisyon görüşmeleri hem de Genel Kurul görüşmeleri çok uzun
süre devam etti. Bu değişiklik içerisinde, 57’nci maddede, sizin de ifade
ettiğiniz gibi, çok net olarak, oylaması olan tezkerelerde ancak yoklama
olabileceği ifade edildi, Meclisin daha pratik çalışması için kanuna geçip…
BAŞKAN – Evet.
BÜLENT TURAN (Çanakkale) – …kanunun daha çabuk
görüşülebilmesi imkânı vermek için…
MAHMUT TANAL (İstanbul) – Şu anda oylama var zaten.
BÜLENT TURAN (Çanakkale) – …yasal düzenlemelerdeki
görüşmelerde hiçbir eksiklik olmaksızın, sadece grup önerileri gibi birtakım
çalışmalarda yoklama alınamayacağı hükme bağlandı. 
LEVENT GÖK (Ankara) – Nerede bağlandı?
BÜLENT TURAN (Çanakkale) – Bence, bunu, Sayın Levent
Gök gibi kıymetli bir hukukçunun da bilmemesi imkân dışında. 
MAHMUT TANAL (İstanbul) – Nerede yazıyor Sayın Başkan?
LEVENT GÖK (Ankara) – Sayın Başkan…
BAŞKAN – Konuşuyor, lütfen, dinliyorum şimdi.
BÜLENT TURAN (Çanakkale) – Eğer maksat usul tartışması
açmaksa, baş tacı, açalım konuşalım, ancak bunun bir zaman kaybı olacağını,
mevzuatın net olduğunu ifade etmek istiyorum, gündeme devam edilmesine davet
ediyorum Sayın Başkan. 
MAHMUT TANAL (İstanbul) – Bir okur musunuz, nerede
yazıyor?
LEVENT GÖK (Ankara) – Sayın Başkanım, şöyle yapalım…
BAŞKAN – Şimdi, bakın, Sayın Gök, bir açıklama daha
yapayım. 
Şimdi, 57’nin ilgili fıkrasında diyor ki: “Şu, şu, şu
koşullarda, yani toplam üç aşamada yoklama yapılabilir.” Ben diyorum ki ve
Sayın Turan da buna katılıyor ve bu madde görüşülürken Mecliste İç Tüzük
görüşmeleri esnasında yapılan konuşmalar da bu doğrultudaydı, çok iyi
hatırlıyorum, ondan sonra da zaten kişisel araştırmalarımız, tartışmalarımız,
öğreniş sürecimiz oldu, bu üç eylem esnasında yoklama yapılabilir.” diyor. Siz
bunu sadece burada yapılabilir, bunların dışındakiler yapılabilirmiş gibi
algılıyorsunuz. 
LEVENT GÖK (Ankara) – Hayır efendim, öyle anlamıyorum.
Bakın, görüşmeye dair bir uygulama yapıyoruz burada. Benim sizden bir ricam,
şimdi, madem bir tereddüt var. İsterseniz bir görüşelim. Arkadaşlarımız da bir…
BAŞKAN – Şimdi bir görüşme açacağım.
LEVENT GÖK (Ankara) – Hayır, hayır, şöyle…
MAHMUT TANAL (İstanbul) – Açmayın, ara verin Başkanım.
LEVENT GÖK (Ankara) – Bir ara verin, tartışalım, emsal
oluşturmasın Sayın Başkanım.
BAŞKAN – Şimdi, bakın, hayır, bir dakika… Sayın
milletvekilleri, şimdi, usul tartışması açarsanız da bir süre kaybı, tartışma
yaparsak da bir süre kaybı.
LEVENT GÖK (Ankara) – Sayın Başkanım…
BAŞKAN – Bunu anlaşarak çözmemiz ve bu konuda bir…
MAHMUT TOĞRUL (Gaziantep) – Emsal oluşturmasın
Başkanım.
BAŞKAN – Zaten açıklayacak bir durum da yok, çok net
çünkü.
LEVENT GÖK (Ankara) – Sayın Başkan…
BÜLENT TURAN (Çanakkale) – Sayın Başkan…
BAŞKAN – Ama olabilir, yorumlama farkı olabilir. 
Bir on dakika görüşelim.
BÜLENT TURAN (Çanakkale) – Usul tartışması talep
ediyoruz Sayın Başkan. Ara vermeyelim Başkanım.
BAŞKAN – Grup başkan vekillerini arkaya davet ediyorum.
Birleşime on dakika ara veriyorum.
Kapanma Saati: 17.08
BEŞİNCİ OTURUM
Açılma Saati:17.19
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma
KAPLAN HÜRRİYET (Kocaeli)
----- 0 -----
BAŞKAN – Türkiye Büyük Millet Meclisinin 3’üncü
Birleşiminin Beşinci Oturumunu açıyorum.
Cumhuriyet Halk Partisinin grup önerisini oylarınıza
sunacağım. 
Kabul edenler… Kabul etmeyenler… Öneri kabul
edilmemiştir. 
Sayın milletvekilleri, alınan karar gereğince sözlü
soru önergelerini görüşmüyor, gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz. 
1’inci sırada yer alan, İş Mahkemeleri Kanunu Tasarısı
ve Adalet Komisyonu Raporu’nun görüşmelerine başlayacağız.
Yalnız, bütün sorumluların biraz daha dikkatli olup
görevlerini ve sorumluluklarını yerine getirmelerini de diliyorum.
Birleşime beş dakika ara veriyorum. 
Kapanma Saati: 17.21
ALTINCI OTURUM
Açılma Saati:17.26
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma
KAPLAN HÜRRİYET (Kocaeli)
----- 0 -----
BAŞKAN – Türkiye Büyük Millet Meclisinin 3’üncü
Birleşiminin Altıncı Oturumunu açıyorum.
1’inci sırada yer alan, İş Mahkemeleri Kanunu Tasarısı
ve Adalet Komisyonu Raporu’nun görüşmelerine başlayacağız.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- İş Mahkemeleri Kanunu Tasarısı (1/850) ve Adalet Komisyonu Raporu
(S. Sayısı: 491) (X)
BAŞKAN – Komisyon? Yerinde.
Hükûmet? Yerinde.
Komisyon raporu 491 sıra sayısıyla bastırılıp
dağıtılmıştır.
Sayın milletvekilleri, alınan karar gereğince bu tasarı
İç Tüzük’ün 91’inci maddesi kapsamında temel kanun olarak görüşülecektir. Bu
nedenle, tasarı tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Tasarının tümü üzerinde Halkların Demokratik Partisi
Grubunun konuşmacılarını kürsüye davet edeceğim, yalnız bir açıklama yapmam
lazım.
Halkların Demokratik Partisi Grubu, grup üzerindeki
konuşmada 2 sayın konuşmacının ismini bildirmiştir. Aslında Parlamento
uygulamalarında grup konuşmalarını ikiye ve üçe bölerek birden fazla
konuşmacının, milletvekilimizin söz sahibi olmaları konusunda bir uygulamamız
yok. Bu, sadece Danışma Kurulunun kararıyla bütçe görüşmelerinde yapılabiliyor.
Böyle bir yerleşik uygulamamız var ancak şimdi anladığım kadarıyla gruplar
arasında bir uzlaşma var. Emsal olmamak kaydıyla Divan da bu uzlaşmaya saygı
gösteriyor. Dolasıyla da yine tekrar ediyorum, emsal teşkil etmemek koşuluyla
Halkların Demokratik Partisinin grup adına konuşma süresini iki sayın
milletvekili arasında paylaştırdık. 
İlk konuşmacı olarak Adana Milletvekili Sayın Meral
Danış Beştaş gelecek, süresi on dakika.
Buyurun Sayın Danış Beştaş. (HDP sıralarından alkışlar)

HDP GRUBU ADINA MERAL DANIŞ BEŞTAŞ (Adana) – Sayın
Başkan, değerli milletvekilleri; ben de İş Mahkemeleri Kanunu Tasarısı üzerine
söz almış bulunmaktayım. Doğrusu, bu tasarı kamuoyunda, iş çevrelerinde,
sendikalarda, birçok alanda yeterince tartışılamadan önümüze gelmiş bulunuyor
ve işçi aleyhine düzenlemelerle dikkat çeken bir tasarı olduğunu öncelikle not
etmek istiyorum. Yani bu tasarı şu anda mevcut yürürlükteki Anayasa’mızla,
uluslararası sözleşmelerle, ILO sözleşmeleriyle tümüyle çelişen bir tasarı
olarak düzenlenmiş ve bunun buradan geri çekilmesi noktasında sendikalar
arasında neredeyse tam anlamıyla bir irade birliği söz konusudur. 
Peki, ne getiriyor bu tasarı? O konuda genel hatlarıyla
geneli üzerinde birkaç önemli hususu özellikle ifade etmek ihtiyacı duyuyoruz.
Öncelikle, bu tasarı, zaman aşımı ve zorunlu ara buluculuk sistemiyle işçi
aleyhine düzenlemeler içeriyor, iş davalarında işçilerin hak aramalarının, hak
arama hürriyetinin kısıtlanması anlamına geliyor ve bu, aynı zamanda hak gasbı
sonucunu da doğuracak bir düzenleme. Şimdi, burada, tasarı… Normalde iş
hukukunun temel prensibi işçi haklarının korunmasıdır. Her zaman işçi lehine
uygulamalar ve taslaklar, tasarılar ILO sözleşmelerine, Anayasa’ya ve ulusal
üstü sözleşmelere göre aslında bir yönüyle de emredici hükümler olarak
tartışılmıştır ve genel hava da ruh da iş yasalarında budur. Ama bu tasarı
işçinin haklarının kısıtlanmasını engellemiyor, tam tersine hakları çiğnenen
işçilerin kendisine yaptırım uygulayan bir tasarı olarak önümüzde duruyor. 
Şimdi, burada tasarının genel gerekçesinde şöyle bir
husus var, diyorlar ki: 2016 yılı sonu itibarıyla ilk derece mahkemelerindeki 3
milyon 525 bin civarında hukuk uyuşmazlığının yaklaşık yüzde 15, yine
Yargıtayda da yüzde 30 iş yükünün bu kanundan, iş hukukundan kaynaklandığı
vurgulanıyor ve bu da zorunlu ara buluculuğa bir gerekçe olarak ifade ediliyor.
Ancak burada hızlı geri dönüş almak ve sonuç almak gibi bir gerekçe ifade
ediliyor. Ancak şunu söylememiz lazım ki iş mahkemelerinde -hepimiz çok iyi
biliyoruz, avukatlar daha da iyi bilir- davalar genellikle işçi lehine
sonuçlanır. Bu nedenle işçi lehine sonuçlandığı için iş yükünün burada farklı
tanımlanması gerekiyor. Burada iş yükünün fazla olmasında mağdur olanlar
işçiler değil, diğer yönüyle, tam tersi işverenler yani patronlardır, uzatanlar
patronlardır; bunu görmek lazım. 
Şimdi tasarıda ne geliyor? Bir kere zorunlu ara
buluculuk şartı getiriliyor. Bunun anlamı ne? İşçi mahkemeye dava açamıyor,
açıkça bu emredici bir hüküm olarak düzenleniyor. Tasarıda “Önce ara bulucuya
gitmek zorundasın.” diye bir düzenleme getiriliyor ve bu bir dava şartı olarak
düzenlenmiş hâlde. 
Şimdi burada sadece iş kazası istisnası var veya meslek
hastalığından kaynaklanan maddi veya manevi tazminat davalarıyla ilgili,
bunlarla ilgili rücu davalarında uygulanmayacak ama diğerlerinin hepsinde
zorunlu ara buluculuk mekanizmasına başvurmak bir dava şartı olarak
getiriliyor. Burada aslında temel amaç nedir? İşçiye ölümü gösterip sıtmaya
razı etmektir, daha azına razı etmektir yani dava açarsa daha yüksek bir oranda
kazanabilecekken ara buluculuğa başvurmak, hâliyle burada işçiyi daha az bir
meblağa ya da hakka zorunlu olarak razı etmek arka planına dayanıyor. Zaten bir
de iş dünyasında, iş hukukunda şöyle bir teamül, şöyle bir reel durum da var:
Eğer patronlar işçiye haklarını verirse zaten iş davaları olmaz ki. Kıdem
tazminatı davası niye açsın ya da iş kazasından sonra işçi niye patronu
aleyhine dava açsın? Diğer birçok iş hukuku davalarında da patron işçinin haklarını,
işverenler işçilerin haklarını çiğnediği için, gasbettiği için işçiler
mahkemelere başvurmak zorunda kalıyor. Bu nedenle uyuşmazlığın kaynağı işçiler
değil; işverenlerdir, patronlardır. Bunu çok önemle İş Kanunu’nu
değerlendirirken düşünmemiz lazım. Eğer patronlar bu gasbı yapmasaydı,
uyuşmazlıklara sebebiyet vermeseydi zaten ara buluculuğa da, iş davalarına da
ihtiyaç olmayacaktı. 
Bununla birlikte ayrıca işçiye ek bir yük de
getiriliyor. Ara bulucu ücretinin yarısı bir de işçiye ödettiriliyor yani burada
işçi hem dava açamıyor -hem bir dava şartı- hem de ara buluculuğa gittiği için
ayrıca o ücretin yarısını da ödemek zorunda kalacak. Başka bir boyutu, ara
buluculuğa gittiği süre zarfında, o zaman dilimi içinde o işçinin hakkına
kavuşmasının süresini uzatacağı için yeni bir mağduriyet alanı da
oluşturuluyor. Bu da çok önemli bir şey. 
Şimdi burada diğer dikkat etmemiz gereken nokta da şu:
Zaman aşımına bir tırpan vuruluyor, zaman aşımı süreleri işçi aleyhine
kısaltılıyor. Borçlar hukukuna göre aslında var olan yani dava konusu olan
alacaklar için zaman aşımı on yıl iken bu kanun tasarısıyla beş yıllık zaman
aşımı süresi öngörülmüş durumda. Şimdi, burada, iş sözleşmesinin eşit davranma
ilkesine uyulmaksızın feshinden kaynaklanan tazminat için öngörülen beş yıllık
zaman aşımı tümüyle işçi aleyhinedir ve borçlar hukukunun genel ilkelerine
aykırı bir düzenlemedir. 
Başka bir sınırlama ne? İşçinin temyiz hakkına da
sınırlama getiriliyor; burada sayılmış -onların hepsini sayarsam süremden
gideceği için- zaten tasarıyı hazırlayan Hükûmet yetkilileri, Komisyon bunu
yakinen biliyor. 
Yine, işe iadede işçi aleyhine bir düzenleme dikkat
çekiyor ve burada, tasarıya göre mahkeme, işe iade davasında iş güvencesi
tazminatıyla boşta geçen süre ücreti ve diğer hakları dava tarihindeki ücreti
esas alarak parasal olarak belirleyecektir. Bu da işe iadede işçi aleyhine bir
düzenleme olarak karşımıza çıkıyor. Bunun da Komisyon ve Hükûmet tarafından
önemle tekrar değerlendirilmesi gerekiyor.
Şimdi, Hükûmetin gerekçesi açıkçası -yüksek sesle tabii
ki söylemiyorlar- “İşverenler ve patronlar dava tehdidi altında kalmasın.” Ama
biz yasama organı olarak, halkın iradesini temsil eden bir Millet Meclisi
olarak burada sadece işverenleri değil, işçiler lehine düzenlemeleri esas almak
zorundayız. Taraf olduğumuz ILO sözleşmeleri de aslında bunu düzenlemektedir. 
Şimdi söyleyecek çok şey var, temel başlıklarla şunları
bir daha söyleyeyim: İşçi alacağı ve diğer davalarda zorunlu ara buluculuk
kesinlikle geri çekilmelidir. Bu konuda baroların, işçi sendikalarının,
TÜRK-İŞ’e bağlı sendikaların da itirazları zaten hepimizin ve kamuoyunun
bilgisi dâhilinde; kendileri de şartsız bir şekilde, koşulsuz bir şekilde bu
tasarının geri çekilmesi gerektiğini yaptıkları açıklamalarla zaten ifade
ediyorlar. Önümde İzmir Barosunun, TÜRK-İŞ’e bağlı TEZ-KOOP-İŞ Sendikasının,
açıkça farklı baroların açıklamaları da duruyor. 
Bu tasarıyla ayrıca sendikalar başka bir boyutuyla
işlevsiz hâle getiriliyor. Bu da yine sendikal yaşam açısından, işçinin hak ve
özgürlükleri açısından ciddi bir sıkıntı olarak karşımızda duruyor. 
Yani özetle, değerli milletvekilleri, önümüzdeki İş
Kanunu Tasarısı şu anda Mecliste kabul edilebilecek ayrıntıları, işçiyi koruyan
mekanizmaları öngörmek yerine işçilerin iradesini sakatlayan, gasbeden, dava
açma hakkını ortadan kaldıran ve ara buluculuğa başvurma müessesesini işçiler
aleyhine, kesinlikle, bir düzenleme olarak buraya getirilmiş durumda. Biz de
sendikaların, işçilerin yanında olan bir parti olarak, Halkların Demokratik
Partisi olarak bu tasarının kesinlikle bu hâliyle geçmemesi gerektiğini, buna
muhalefet edeceğimizi ve bir an önce bunun aslında geri çekilip tekrar
Komisyonda değerlendirilmesi gerektiğini ifade etmek istiyoruz.
Teşekkür ediyorum. (HDP sıralarından alkışlar)
BAŞKAN – Teşekkür ederim ben de Sayın Danış Beştaş.
Halkların Demokratik Partisi Grubu adına ikinci olarak
Diyarbakır Milletvekili Sayın Altan Tan konuşacak.
Buyurun Sayın Tan. (HDP sıralarından alkışlar)
HDP GRUBU ADINA ALTAN TAN (Diyarbakır) – Sayın Başkan,
sayın milletvekilleri; 25 Eylülde Irak Kürdistan bölgesinde, federal bölgesinde
yapılan referandumla ilgili görüşlerimi arz etmek üzere huzurlarınızdayım.
Görüşlerimi mümkün olduğunca gayet sakin, saygılı ama sansürsüz bir şekilde
sizlere anlatmaya çalışacağım. 
Değerli arkadaşlar, bu referandumdan bir hafta öncesine
kadar gayet sakin, eski tabirle, olayı uhulet ve suhuletle takip eden
Türkiye’de, maalesef, siyasi iktidar son bir haftadan başlamak üzere ve bugüne
kadar da gelen süreçte âdeta fırtınalar estirdi ve bu fırtına bugün itibarıyla
bir kasırgaya dönüştü. 
Şimdi, değerli arkadaşlar, dedim ya, sansürsüz
konuşacağım; saygılı, sakin ama sansürsüz. Peki, bu fırtınanın, bu kasırganın,
bu feryadın sebebi ne? Ve üstelik, Parlamentodaki bütün partiler, hiçbir konuda
anlaşamayan partiler bu konuda anlaştılar, iktidarıyla muhalefetiyle. CHP adına
konuşan bir arkadaşımız da “Yirmi dört saat bir süre verilsin.” diyerek sürat
rekoru kırdı bu konuda da, herkesin önüne geçti.
Değerli arkadaşlar, korku şu: Irak’ta bir Kürdistan
devleti kurulursa bu, Suriye’nin de bir kısmını içine alır, bir müddet sonra da
Türkiye bölünür. Yani işin özetinin özeti bu. Biz de Türkiye’de aklı başında
bütün Türkler ve aklı başında bütün Kürtler feryat ederek şunu söylüyoruz:
“Kardeşim, böyle bir korku yersiz.” Yani yemin, nikâh, talak, söz, tarih,
coğrafya neyi ortaya koyarsak koyalım maalesef bu algı değişmiyor. Peki, bu bin
yıllık süre boyunca –bin yıllık tarihten bahsediyoruz- ne zaman Kürt bu
coğrafyanın aleyhine bir tavır koydu, topyekûn halkı söylüyorum yani
Malazgirt’ten tutun Kurtuluş Savaşı’na kadar, Sevr’e kadar? “Sevr’i yırttık.”
diyorsunuz. Arkadaşlar, Sevr’i Kürtler yırttı yani kimse kendine başka bir paye
almasın. Kim yırttı? Seyit Abdülkadir yırttı, Bediüzzaman Saidi Nursi (Kürdî)
yırttı ve Şeyh Sait Efendi yırttı ama bu Sevr Anlaşması’nı yırtanlar 1925’te
Diyarbakır Meydanı’nda idam edildiler, karşılığı bu oldu. Yani eğer tarihle,
belgelerle, evrakla konuşacaksak buyurun bunların tamamını konuşalım.
“Ya, bu Kürtler iyi, hoş, tamam, bölünmek istemiyorlar,
10 milyonu batıda yaşıyor –İstanbul, Ankara, İzmir, Adana, Mersin Bursa- 2,5
milyon-3 milyon Kürt-Türk evliliği var –ben de dâhil, benim annem Türk,
babaannem Arap, iki damadımdan biri Kastamonulu Türk, bütün aileler böyle- ama
ya, bu Kürt çok iyi ama bunun aklına girerler, İngiltere, Almanya, Amerika,
İran, İsrail gelir bunu kandırır, bu yine yarın bölünür.” Ya, Kürt bu kadar
ahmak mı? Hakaret ediyorsunuz, fakında değilsiniz. Halka güvenmiyorsunuz. Peki,
güvenmediğiniz Kürtler size niye güvensin, niçin güvensin o zaman yani? 
Gelelim şu an Irak meselesi üzerinde konuşalım, Suriye
meselesi üzerinde konuşalım çünkü zamanım çok kısa yani saatlerce konuşabilecek
elhamdülillah müktesebatım var bu konuda.
Bir diğer konu, diyorlar ki: “Efendim, Irak’ın toprak
bütünlüğü.” Peki, Allah’ınızı severseniz şu an Irak’ın toprak bütünlüğü var mı?
Peki, Irak diye bir devlet tarihte var mı, Suriye diye bir devlet var mı? İşte
Osmanlı coğrafyasından bir tasnife göre 38, bir tasnife göre 43, bir tasnife
göre 52 devlet çıktı. Şu an Irak’ın toprak bütünlüğü diye bir şey var mı?
Bağdat’taki Sünni Arap Şii Arap’la geçinemiyor; Telafer’deki Sünni Türkmen
DAEŞ’i destekledi, Şii Türkmen’i vurdu, şu an Şii Türkmen Haşdi Şabi’yle
beraber Sünni Türkmen’in üzerine gidiyor, böyle bir coğrafya. 
Peki, bir projeniz var mı? Evet, Irak’ın toprak
bütünlüğü olsun, Suriye’nin olsun, bütün bir Orta Doğu’nun olsun. Orta Doğu’da
Avrupa Birliği gibi bir entegrasyon kurulsun. Ben hayatımı bu fikre adadım,
bugün de aynı fikirdeyim fakat önünüzde bir realite var. Şu an Musul’da Haşdi
Şabi var ve bir işgal kuvveti gibi Musul’da. Musul’un Arap’ı bunu
kabullenmiyor, bu yönetimi kabul etmiyor. Peki, orada Türkmenler ne yapsın,
Kürtler ne yapsın, Araplar ne yapsın? Gelin bir proje üzerinde konuşalım, bizim
önümüzde nasıl bir senaryo var? Mesela Türkmenlerle ilgili de maalesef çok
yanlış bir algı var: Evet, Türkmenler bin iki yüz senedir o coğrafyada yaşıyor,
bin iki yüz sene. Harun Reşit zamanında önce köle olarak getirildiler, sonra
asker olarak kullanıldılar, sonra da o coğrafyanın en yerli ve asli
unsurlarından biri hâline geldiler, bin iki yüz sene. Hani Kerkük Türkmen şehri
mi, Arap şehri mi, Kürt şehri mi, Keldanilerin mi, Nasturilerin mi? Yani bunun
tapu kaydına giderseniz dört bin sene evvel Hammurabi’ye kadar gidiyor bu,
Asurlulara kadar gidiyor, Keldanilere kadar gidiyor. Coğrafya herkesin coğrafyası
ama Kürt’ün yoğunlukta olduğu yerler var, Arap’ın yoğunlukta olduğu yerler var,
Türkmen’in yoğunlukta olduğu yerler var. Bugün Erbil’le Musul’un arası 85
kilometre, Kızılcahamam’dan yakın. Yani bilmeyenler için söylüyorum, coğrafyayı
bilmeden konuşuyor millet. Kerkük ile Erbil’in arası 95 kilometre,
Şereflikoçhisar’dan yakın, Çankırı’dan yakın. Peki bunlar nasıl bölünecek,
nasıl ayrılacak? Burada bu dokuya uygun bir yeni projenin ortaya konulması
lazım, Suriye için de bu böyle. Kürtlerin istediği şu: Türkiye’de birlikte bir
demokratik cumhuriyet; bütün haklar, ana dilde eğitimden tutun Kürtçenin resmî
dil olmasına kadar, siyasal yönetim, yerel yönetimlerin değişmesine kadar bir
ortak cumhuriyet Türkiye’de. Kimsenin ayrılma, bölünme istediği yok ama mevcut
şekilde yaşamak isteyen de yok. Irak’ta bir Kürdistan federal devleti, bu
devletin içinde Musul da olsun, Kerkük de olsun. Kerkük de federal olsun. Yani,
Sayın Abdullah’ın Gül’ün de bir beyanatı var, diyor ki: “Talabani’yle bu konuda
anlaştık, konuştuk, o da aynı fikirdeydi, inşallah Kürtler de bu fikirdedir,
bir özel statüsü olsun bu federal devletin içerisinde Kerkük’ün de.” Ve
Kerkük’te şu an öyle bir demografi var ki yüzde 60 Kürt var, yüzde 20-22 arası
Türkmen var -geçen hafta oradaydım ben, bütün çarşı pazarını, sokağını
defalarca gittim gezdim gördüm- ve yüzde 20 civarında da Arap ile Süryaniler
var.
Şemseddin Sami’nin dün Meclis kütüphanesinden Kamus-ül
Alam’ını aldım, 6 cilt, Osmanlıca, burada duruyor arkadaşlar, lütfen çıkın
gidin bakın, telefonuma da çektim onu. 1896’da -Meclisteki kütüphanede olan-
Şemsettin Sami’nin Kamus-ül Alam’ında diyor ki: “Kerkük, Kürdistan bölgesinin
Musul vilayetinin bir sancağıdır.” Aynen duruyor, buyurun burada Meclis. “30
bin şehir nüfusu vardır; kalesiyle, çarşısıyla, bedesteniyle. Bu 30 binin
dörtte 3’ü Kürt’tür, dörtte 1’i Türkmen ve Arap’tır –aynen Şemsettin Sami’nin
dediği- ve 462 Keldani vardır, 760 Yahudi vardır.” Peki bu 462 Keldani
Kerkük’te bir hak sahibi değil mi, dört bin senedir orada yaşıyor? Yani, bu
şehir herkesin şehridir, bir kişi bile yaşıyorsa orada, bir kişi yani Türkmen
yüzde 20 midir, 50 midir, 60 mıdır, 80 midir, bu boş bir tartışmadır. “Kürtler
dışarıdan geldi.” Ya, nereden geldi? Bugün Mardin’in içi Arapça konuşuyor,
Mardin şehir merkezi, Siirt merkezi. Ama, şu an Siirt’in üçte 2’si… “Kürtler
geldi, göç etti.” Nereden? Karşıdaki köyden geldi. Antakya da öyle, Arapça
konuşuyor, Türkçe konuşuyor. 
Dolayısıyla, arkadaşlar, bir proje ortaya koymamız
lazım, bir çözüm ortaya koymamız lazım. Ve bir Kürdistan kurulursa da dünya
yıkılmaz. 7 tane Türk cumhuriyeti var; Kazakistan, Kırgızistan, Özbekistan,
Azerbaycan, Kuzey Kıbrıs Türk Cumhuriyeti, Türkiye Cumhuriyeti, hepimizin
cumhuriyeti. Dünya yıkılmaz yani. “Ben İran’la bir olayım, Haşdi Şabi’yle bir
olayım, Bağdat’taki Şii ulusalcılığı yapan rejimle bir olayım, Beşar Esed’le
bir olayım, Kürt’e karşı durayım.” Bu bir şey getirmez, Kürt’le bir ol, bütün
Orta Doğu’ya yayıl. 
Bir Yavuz Sultan Selim’i okusun insanlar, bir İdrisi
Bitlisi’yi okusun. Dört yüz sene bir özerk yönetim oldu Orta Doğu’da, dünya
yıkılmadı. Ve biz maalesef bunları konuşacağımıza Sayın Selahattin Demirtaş bir
yıldır cezaevinde, Meclis bu işlerle uğraşırken biz Edirne’ye gitmek zorunda
kaldık. Çözüm, çözüm, çözüm ve Meclis araştırması…
Saygılar sunuyorum. 
Keşke vaktim olsaydı da üç saat daha konuşsaydım. (HDP
sıralarından alkışlar) 
BAŞKAN – Teşekkür ederim. 
Sayın Tan konuşmasında Sevr’i Kürtlerin bitirdiğini
söyledi. Tarih hepimizin ortak tarihi ama… 
ALTAN TAN (Diyarbakır) – Başta Kürtlerin karşı
çıktığını söyledim Sayın Başkanım, var, zabıtlarda var. 
BAŞKAN – Sevr’i Kürtlerin bitirdiğini söylediniz,
tutanaklara bakarım.
ALTAN TAN (Diyarbakır) – Evet, iddia ediyorum, bakarız.

BAŞKAN – Ama, kurtuluş mücadelesi Anadolu’da bulunan
bütün insanların, bütün halkların, Türk, Kürt, bütün halkların ortak
mücadelesiyle Mustafa Kemal Atatürk liderliğinde gerçekleştirilmiştir ve Sevr
Anlaşması’nı Anadolu insanı etnik kimliğine bakmadan bu mücadele sonucu Lozan
Antlaşması’yla bitirmiştir. Bunu böyle kabul etmemizde yarar var görüyorum. 
LEVENT GÖK (Ankara) – Sayın Başkan…
BAŞKAN – Buyurun Sayın Gök. 
LEVENT GÖK (Ankara) – Efendim, ben de aynı konuda duygu
ve düşüncelerimi ifade etmek istiyorum. Sevr’in Türkiye’ye karşı bir
emperyalizmi uygulamak isteyen bütün ülkelere karşı Türkiye’de yaşayan, etnik
kökeni ne olursa olsun bütün herkesin Mustafa Kemal önderliğinde verdiği bir
mücadeleyle yırtıldığını ve geriye atıldığını söylemek durumundayız. 
Teşekkür ederim. 
BAŞKAN – Burada bir etnik ayrım yapmamak gerekiyor
çünkü dediğim gibi, ortak tarihimizdir. Ayrıca, Birinci Mecliste 1920 yılında
Sevr’i imzalayanların vatan haini olduğu ilan edildiği de zabıtlarda mevcuttur.
Bunda böyle bir düzeltme yapalım, tarih hepimizin olduğu için. 
AHMET YILDIRIM (Muş) – Sayın Başkan, ben de sadece
kayıtlara geçmesi açısından… Arkadaşımız bir gerçekliği ifade ederken bunu bir
etnik ayrımcılık saikiyle söylemedi, niye böyle yorumlandı tarafınızca ya da
sayın mevkidaşım tarafından, bilemem. 
BAŞKAN – Böyle söyledi ama, “Kürtler bitirmiştir.”
dedi.
AHMET YILDIRIM (Muş) – “Önce Kürtler bitirdi.” dedi ama
etnik ayrımcılık üzerinden gidilecekse…
BAŞKAN – Hayır, “etnik ayrımcılık” demedim zaten, böyle
bir iddiada bulunmuyorum. Sadece, kendi adıma, burada Anadolu halkının birlikte
verdiği bir mücadelenin sadece bir etnik aidiyet üzerinden götürülmesine karşı
olduğumu söyledim. 
AHMET YILDIRIM (Muş) – Ben de tam ona dair, kayıtlara
geçsin diye söylüyorum.
BAŞKAN – Evet.
AHMET YILDIRIM (Muş) – Ülkenin kurulduğu günden bugüne kadar
toplumsal yaşamın bütün alanı zaten etnik tekçilik üzerine boğdurulup bugüne
geldiği için bu meseleler yüz yıllık mesele oldu ve bu sebeple sorunlar
çözülmüyor.
BAŞKAN – Sizin söylediğiniz başka bir konu Sayın
Yıldırım.
ALTAN TAN (Diyarbakır) – Tam da bu konu, tam da bu
konu.
BAŞKAN – O başka bir tartışma konusu…
AHMET YILDIRIM (Muş) – Ciddi bir etnik tekçilik olduğu
için sorunlar var, yoksa etnik çoğulculuk öncelendiği için bu sorunlar olmuyor.
Teşekkür ederim.
BAŞKAN – O başka bir şey, ona bir şey… O başka bir konu
yani bizim konumuzla ilgisi yok.
ERHAN USTA (Samsun) – Sayın Başkan…
BAŞKAN – Buyurun Sayın Usta.
ERHAN USTA (Samsun) – Ben de kayıtlara geçmesi
açısından, sadece bir cümleyle… Sevr’i Türk milleti bitirmiştir. Bu “Türk
milleti” tanımının içerisinde de bizim Kürt vatandaşlarımız da vardır, Türkmen
de vardır, hepsi vardır.
BAŞKAN – Elbette, elbette.
ERHAN USTA (Samsun) - Yani, bunu tek tek saymanın bir
gereği yoktur.
BAŞKAN – Yok tabii ki.
ERHAN USTA (Samsun) – Bu milletin ortak adı “Türk milleti”dir.

BAŞKAN – Evet.
Milliyetçi Hareket Partisi Grubu adına İstanbul
Milletvekili Sayın İsmail Faruk Aksu konuşacak.
Buyurun Sayın Aksu. (MHP sıralarından alkışlar)
MHP GRUBU ADINA İSMAİL FARUK AKSU (İstanbul) - Sayın
Başkan, sayın milletvekilleri; 491 sıra sayılı İş Mahkemeleri Kanunu Tasarısı
hakkında Milliyetçi Hareket Partisi Grubu adına söz aldım. Genel Kurulu ve aziz
Türk milletini saygıyla selamlıyorum.
Yeni yasama yılının ülkemize, milletimize ve Türkiye
Büyük Millet Meclisinin siz değerli üyelerine hayırlı olmasını temenni ediyor,
idrak etmekte olduğumuz muharrem ayının tüm İslam âlemine hayırlar getirmesini
niyaz ediyorum. 
Hakkâri’nin Yüksekova ilçesinde meydana gelen hain
saldırı sonucu şehit düşen 4 askerimize Allah’tan rahmet diliyorum, ruhları şad
olsun. Yaralı askerlerimize acil şifalar, aziz milletimize de başsağlığı
diliyorum.
3 Ekim 1978’de yanında bulunan 17 yaşındaki oğlu
Mustafa’yla birlikte alçakça şehit edilen İstanbul eski İl Başkanımız Recep
Haşatlı ve oğlu Mustafa’yı rahmetle anıyorum, mekânları cennet olsun.
Değerli milletvekilleri, şüphesiz, Türkiye çok önemli
iç ve dış kaynaklı sorunlarla karşı karşıyadır. Millî varlığımızı tehdit eden
gelişmeler ardı ardına gelmektedir. Türkiye hain darbe girişiminin artıklarını
temizlemeye çakışırken bir yandan da PKK ve diğer terör örgütleriyle mücadele
etmektedir. ABD’nin ve AB’nin başat ülkelerinin Türkiye’yi ekonomik ve siyasi
abluka altına almaya dönük hasmane tutumları son bulmamıştır. Irak ve Suriye
sınırlarımızın hemen ötesinde gayrimeşru, fiilî bir durum yaratılmaya
çalışılmakta, Türkiye'nin millî güvenliği ve toprak bütünlüğü tehdit
edilmektedir. Orta Doğu’yu yeni bir çatışma ve kaos iklimine sürükleyeceği
kesin olan Kuzey Irak bağımsızlık referandumu Irak’ın toprak bütünlüğü kadar Türkmeneli’ndeki
bin yıllık Türk varlığını da tehdit etmektedir. Irak Anayasası’na, uluslararası
hukuka ve Türkiye’nin hak ve menfaatlerine aykırı girişimlere karşı Türk
devleti ve Türk milleti Türkmeneli’ndeki Türk varlığının hak ve hukukunu
koruyacak hukuki, siyasi ve askerî yeteneğe sahiptir. Milliyetçi Hareket
Partisi millî güvenliğimizi tehdit eden tüm gelişmeler karşısında sonuna kadar
devletinin yanındadır. 
Bu vesileyle, terörle mücadelede vatan, millet ve
mukaddesat uğruna hayatını kaybeden tüm şehitlerimize Allah’tan rahmet,
gazilerimize acil şifa, aziz milletimize de başsağlığı ve sabır diliyorum. 
Sayın milletvekilleri, görüşmekte olduğumuz kanun
tasarısıyla iş mahkemelerinin kuruluş, görev ve yetkileri ile yargılama usulü
ve zorunlu ara buluculuğu içeren kapsamlı bir düzenleme yapılmaktadır. Yaklaşık
14 milyon işçi ve 1 milyon 750 bin işverenin bulunduğu ülkemizde işçi-işveren
uyuşmazlıkları hem çalışma hayatımızın hem de yargının gündeminde önemli bir
yer tutmaktadır. Bu çerçevede, 1950 yılından beri yürürlükte olan İş
Mahkemeleri Kanunu’nun yeni gelişme ve ihtiyaçlar doğrultusunda güncellenmesini
doğru bir yaklaşım olarak değerlendiriyoruz. 
Şüphesiz yargının adil ve hızlı işlemesi yargının
yükünü azaltacak yeni mekanizmaların sürece dâhil edilmesini gerekli
kılmaktadır. Nitekim partimizin 2015 seçim beyannamelerinde yargıya gitmeden
bazı uyuşmazlıkların çözümü için yeni müesseseler oluşturulacağı ifade edilerek
bu konuya dikkat çekilmiş; adil ve hızlı yargılamanın temini için gerekli
altyapının oluşturulmasının ve yargıya yük getiren, verimliliği ve etkinliği
azaltan unsurların giderilmesinin gerektiği vurgulanmıştır. 
Tasarı bir bütün olarak değerlendirildiğinde, isabetli
ve gerekli olan bazı düzenlemelere yer verildiği gibi, eksik kalan bazı hususların
ve tartışmalara sebep olan düzenlemelerin de yer aldığı görülmektedir.
Tartışmaların odağını ise ara buluculuk müessesesinin işçi aleyhine sonuçlar
doğuracağı yönündeki kanaat oluşturmaktadır. Zira tasarı, bazı çevrelerce büyük
ölçüde işveren yanlısı bir düzenleme olarak nitelendirilmektedir. Tasarının
şimdiye kadar Türk yargısı ve öğretisi tarafından kabul gören işçinin korunması
ilkesi ve işçi lehine yorum anlayışının işveren ve işletme lehine olacak
şekilde yumuşatılması düşüncesini içerdiği anlaşılmaktadır. 
Kanaatimizce, iş hukukunun ve iş yargısının amacı
işçiyi korumanın yanı sıra, sağlıklı bir iktisadi ortamın sağlanması adına
işin, işletmenin, işverenlerin ve genel olarak tüm toplumun menfaatlerini
dikkate almak ve korumaktır. 
Bununla birlikte, iktisadi ve sosyal açıdan daha zayıf
ve güçsüz konumdaki işçinin birtakım menfaatlerinin kanun tarafından öncelikle
gözetilmesi gerektiği düşüncesindeyiz. İşçinin korunması ilkesi ile işletmenin
korunması anlayışı arasında yeni bir denge arayışını makul karşılamakla
birlikte işçinin korunması ilkesinin göz ardı edilmesini veya terk edilmesini
asla doğru bulmayacağımızı ifade etmek istiyorum. 
İşçilerin korunmasının yanı sıra, ülkemizde ciddi
boyutta bir işsizlik sorunu olduğu ve iş ve istihdamda çeşitli sıkıntıların
yaşandığı bir gerçektir. Türkiye’nin acilen 6 milyona yaklaşan işsizine iş
bulması ve yüzde 20’lerde bulunan genç işsizliğin önüne geçmesi gerekmektedir.
Bize göre bu yapısal sorunun çözümü, sağlıklı bir yatırım, üretim ve istihdam
zincirini kuracak üreten ekonomi politikalarının süratle tesis edilmesini
gerekli kılmaktadır. 
Bununla birlikte hâlen çalışma hayatında bulunanların
çözüm bekleyen önemli sorunları karşımızda durmaktadır. Söz verilmesine rağmen
hâlâ taşeron işçiler kadroya geçirilmemiştir. Yüzlerce öğretmen atama beklemeye
devam etmektedir. Canı pahasına terörle mücadele eden asker, polis, uzman
erbaşların çalışma şartları ve mali hakları iyileştirilememiş; 4/C’lilerin
sorunları maalesef çözülememiştir. 
Kamuda işe girme, ilerleme ve yükselme, mali ve sosyal
haklar, unvan ve statü karmaşası devam etmekte, liyakat ilkesi göz ardı
edilmektedir. Ne yazık ki sendikacılık kamuda işe girmek ve terfi etmek için
kullanılan bir tehdit unsuru hâline gelmiştir. Kişiler liyakatine göre değil bağlı
bulunduğu sendikaya göre değerlendirilir olmuştur. Neticede, bürokrasi
aksamakta, hizmet kalitesi düşmekte, kamu yönetimine itimat sarsılmaktadır.
Bize göre bunun tehlikeli yanı, insanların bu adaletsizlikleri devlete
güvensizliğe dönüştürme ihtimalidir. 
Bu şartlar altında, bürokrasi süratle rehabilite
edilmeli, sendika ağalığı sonlandırılmalı, hadim devlet anlayışına dayanan ve
çağdaş unsurlarla desteklenen akıllı devlet kapsamlı bir yönetim reformuyla
inşa edilmelidir. 
Değerli milletvekilleri, tasarı, iş yoğunluğuna göre iş
mahkemelerinin birden fazla dairesinin oluşturulması ve ihtisaslaşmanın
sağlanması amacıyla iş dağılımının Hâkimler Savcılar Kurulu tarafından
belirlenmesini öngörmektedir. İşe iade davalarının bir mahkeme, işçi
alacaklarının ise bir başka mahkeme tarafından görülmesi gibi bir ihtisaslaşma,
kuşkusuz uyuşmazlıkların daha adil ve hızlı bir şekilde çözülmesine katkı
sağlayacaktır. 
Tasarıyla Türk Borçlar Kanunu’nda düzenlenen hizmet
sözleşmesine tabi olan işçi ve işverenler arasındaki uyuşmazlıklar da artık iş
mahkemelerinde çözülecektir. 
Keza Sosyal Güvenlik Kurumu veya Türkiye İş Kurumunun
taraf olduğu iş ve sosyal güvenlik mevzuatından kaynaklanan uyuşmazlıklarla,
para cezaları ile Deniz İş ve İş Kanunu’muzdan kaynaklanan idari para
cezalarına ilişkin uyuşmazlıklar da iş mahkemelerinin görev alanına dâhil
edilecektir. Bu düzenlemeyle, uyuşmazlığın konu itibarıyla işin esasına vâkıf
ihtisas mahkemeleri tarafından çözüme kavuşturulması mümkün olacaktır. 
Diğer taraftan, öngörülen düzenlemelerle, işe iade
davaları, disiplin cezaları gibi bazı hususlar istinafla kesinleşecek,
Yargıtaya gidilemeyecektir. Bu yöndeki düzenleme kanaatimizce yerinde
olmamıştır. Zira Yargıtay bir içtihat mercisidir ve içtihadın iş hukukunun
şekillenmesi açısından son derece önemli olduğu göz önünde bulundurulduğunda,
bu işlevinin ortadan kaldırılmasına ve iş hukukunun önemli bir kaynaktan yoksun
bırakılmasına yol açılabilecektir. 
Bu durum uzun yıllara sâri iş yargısı deneyiminin
etkisiz hâle gelebileceği endişesine sebep olmaktadır. Üstelik, temyiz yolu
açık olmayan hususlara ilişkin farklı kararların verilmesi neticesinde içtihat
birliğinin bozulması da ihtimal dâhilinde olacaktır.
Tasarıyla, İş Kanunu’na “zaman aşımı süresi” başlıklı
bir ek madde ilave edilmektedir. Buna göre, iş sözleşmesinden kaynaklanmak
kaydıyla hangi kanuna tabi olursa olsun, yıllık izin ücreti, kıdem tazminatı,
iş sözleşmesinin bildirim şartına uyulmaksızın feshinden kaynaklanan tazminat,
kötü niyet tazminatı, iş sözleşmesinin eşit davranma ilkesine uyulmaksızın
feshinden kaynaklanan tazminatların zaman aşımı süresi beş yıl olarak
düzenlenmektedir. 
Tasarının gerekçesinde, bu düzenlemenin İş Kanunu’nun
32’nci maddesinde geçen “ücret alacaklarında zaman aşımı süresi beş yıldır”
hükmüne paralel bir şekilde hazırlandığı belirtilmekteyse de, ücret alacağı ile
tazminat alacağının aynı olmadığı ve dolayısıyla aynı kurallara tabi
kılınmasının gerekmediği açıktır. 
Üstelik Borçlar Kanunu’nun 146’ncı maddesinde yer alan
hüküm uyarınca, genel alacaklara ilişkin zaman aşımı süresi on yıl olarak
belirlenmişken işçinin dava açma zaman aşımı süresinin beş yıl olarak
belirlenmesi, işçilerin hak arama hakkının kısıtlanması anlamına gelecektir.
İşçilerin aleyhine olan bu düzenleme kanaatimizce yerinde olmamıştır. Söz
konusu düzenlemenin hak kaybına yol açmayacak şekilde ve mevzuat arasında
bütünlük sağlayan bir yaklaşımla yeniden ele alınması yerinde olacaktır. 
Değerli milletvekilleri, tasarının odağını ara
buluculuk sistemi oluşturmaktadır. Hukuk Uyuşmazlıklarında Arabuluculuk
Kanunu’yla ülkemizde uygulanmasına başlanmış bir alternatif uyuşmazlık çözüm
yöntemi olan ara buluculuk, gönüllülük esasına dayalı, tarafların süreçte eşit
haklara ve imkânlara sahip olduğu bir yöntem olarak hâlen uygulanmaktadır. 
Bu tasarının tartışmaya esas kısmı ise ara buluculuğun
dava şartı hâline getirilmesidir. Düzenlemeyle, bireysel veya toplu iş
sözleşmesine dayanan işçi alacağı ile işe iade talebiyle açılacak davalarda,
dava açılmadan önce ara bulucuya başvurmak zorunlu hâle getirilmektedir. 
Ara buluculuk yönteminin uyuşmazlıkları mahkeme önüne
taşımadan kısa sürede ve gizlilik içinde çözebilmesi ve uzlaşmacı bir
karakterinin olması müessesenin olumlu tarafını oluşturmaktadır. 
Ne var ki gerekçede vurgulandığı üzere ara buluculuğun,
yargının iş yükünü azaltan, uyuşmazlıkları uzlaşma ve sulh içinde çözen, âdeta
tüm sorunları bir çırpıda ortadan kaldıran bir sihirli formül olarak görülmesi
doğru bir yaklaşım olmayacaktır. Zaten meseleye sadece iş yoğunluğunun
azaltılması zaviyesinden de bakılmamalıdır. Türkiye’yle benzer sosyolojik
yapıya sahip ülkelerde de iş yargısının yükü ve yargılama süreleri aşağı yukarı
benzerlik göstermektedir. Bu durum, problemin yargısal olmaktan ziyade
sistematik olduğuna işaret etmektedir. 
Şayet işçi-işveren arasındaki dava ve uyuşmazlıkların
yargıyı bu derece meşgul etmesi istenmiyorsa öncelikle çalışma hayatının
taşeronlaşma, yetersiz denetim, etkin olmayan sendika ve toplu sözleşme düzeni,
kurumsallaşamama, dezavantajlı grupların sorunları gibi hususlar çözüme
kavuşturulmalıdır. 
Genel olarak ifade etmek gerekirse, ara buluculuk gibi
alternatif uyuşmazlık yöntemleri, “tarafların eşit” ve “sözleşme serbestisinin
geçerli” olduğu hâllerde kendisinden beklenen faydayı gösterebilecektir. 
Ayrıca, iş hukukunun kamu düzeniyle de yakından
ilişkili olduğu dikkate alındığında, zorunlu ara buluculuğun iyi ve adil bir
şekilde düzenlenmediği durumlarda, sadece iş hukuku açısından değil toplumsal
huzurun tesisi bakımından da bazı sakıncalar taşıyabilecektir. 
Sayın milletvekilleri, bize göre, öngörülen ara
buluculuk sisteminin bazı sakıncaları şunlardır: 
Gerek ceza gerekse hukuk yargılaması aleni olup,
alenilik ilkesi adil yargılanma hakkının en büyük güvencesidir. Oysaki ara
buluculuk görüşmeleri tam tersine gizlidir. Ayrıca ara bulucunun hâkimlik
teminatı veya güvencesi de bulunmamaktadır. Ara buluculuk büroları, adliye
sarayları gibi devamlı şekilde korunan yerler de olmayacaktır. 
“Emek” salt bir ekonomik kavram değildir ve emeğe
ilişkin birtakım hususlar müzakere edilebilir olmamalıdır. İş yargısında ara
buluculuğa bağlı müzakereci anlayış, sendikal haklar, iş yerindeki ayrımcılık
yasağı gibi temel hak ve özgürlüklerin de dolaylı olarak müzakereye açılmasını
beraberinde getirecektir. 
Ampirik çalışmalar, ara buluculuk gibi alternatif çözüm
yollarıyla elde edilen işçi alacaklarının miktar olarak mahkeme önünde elde
edilenlerden daha düşük olduğunu göstermektedir. 
Gerek bu tasarıda gerekse 6325 sayılı Kanun’da, ara
buluculuk bürosunun görevlendirmeyi nasıl yapacağına ilişkin bir düzenleme
bulunmamaktadır. Tasarıda öngörülen düzenlemeler, ara buluculuk bürosuna yakın
kişilere kazanç sağlanması yolunu açabilecek ve daha evvel bilirkişilerle
ilgili ortaya çıkan “güç temerküzüne dönüşme” ve tekelleşme gibi sorunlara yol
açabilecektir. 
Tasarıya göre, yetki itirazını sulh hukuk mahkemeleri
değerlendirecektir. Ancak sulh hukuk mahkemelerinin azaltılması nedeniyle
işleri yoğundur. Bu durumda, basit bir yetki uyuşmazlığı için bile uzun süre
beklenecek ve uyuşmazlığın çözümü gecikebilecektir.
Ara bulucunun üç hafta içinde kendisine verilen
uyuşmazlığı çözememe ihtimâli çok yüksektir. Bu husustaki tek yaptırımın
Arabuluculuk Kanunu’nun 21/2 fıkrasına hasredilmesi hatalı bir yaklaşımdır. Ara
buluculuk sürecinin kanunda verilen sürede sonuçlandırılamamasının
yaptırımının, tarafların anlaşamadığı yolunda bir faraziye olarak düzenlenmesi
daha isabetli olacaktır.
Asıl işveren-alt işveren ilişkisinin varlığı hâlinde
kanunun nasıl uygulanacağı hususunda netlik yoktur. Asıl işveren-alt işveren
ilişkisi işe iade bakımından değerlendirilmiş ancak işçilik alacakları
bakımından dikkate alınmamıştır. Bu sebeple, ara buluculuk faaliyetlerinin asıl
işveren açısından yeniden başlaması, sürecin gereksiz yere uzayarak ara
buluculuk kurumunun hızlı sonuç alma amacını gerçekleştiremeyebilecektir.
Taraflardan birinin geçerli bir mazeret göstermeksizin
ilk toplantıya katılmaması sebebiyle ara buluculuk faaliyetlerinin sona ermesi
durumunda toplantıya katılmayan taraf lehine vekâlet ücretine hükmedilemeyeceği
yönündeki düzenleme, ara buluculuk görüşmelerine katılmayan tarafı değil
avukatını cezalandırıcı mahiyette olup bu durumlarda avukatın tarafları
temsilden kaçınmalarına ve bu tarafların savunma hakkının kısıtlanmasına
sebebiyet verebilecek niteliktedir.
Ara buluculuk faaliyetinin sona ermesi ve son tutanağın
düzenlenerek durumun ara buluculuk bürosuna bildirilmesi için kesin bir süre
öngörülmemiştir. İlgili fıkrada geçen “derhâl” ibaresinin kötüye kullanıma
sebebiyet vermemesi açısından net bir süreye bağlanması gerekmektedir. 
Kararlaştırılan ücreti alamayan ara bulucunun, ara
buluculuk tutanağını taraflara vermekten imtina etmesi ihtimal dâhilindedir.
Böylesi bir durum, özellikle menfaati haleldar olan tarafın dava hakkını
engelleyecektir. Bu sebeple, ara bulucunun taraflara görüşme tutanağının
tevdisinin zorunlu hâle getirilmesi uygun olacaktır.
Değerli milletvekilleri, bu sakıncalı hâllere mahal
vermemek adına, bize göre, işçiler, sahip olduğu haklarına ilişkin olarak
müzakereye zorlanmamalı, ara buluculuk zorunlu olmaktan çıkarılmalıdır. Bununla
birlikte, gönüllü olarak ara buluculuğa başvuruyu teşvik edecek düzenlemeler
güçlendirilmelidir. Ara buluculuk yerine, hâkimin görev alacağı mahkeme önünde
yargılama öncesi bir uzlaşma süreci değerlendirilmelidir. Şayet zorunlu ara
buluculuk kalacaksa etkin bir adil yardım uygulaması veya ara buluculuk
görüşmelerinde işçinin avukatla temsil edilmesi zorunluluğunun getirilmesi,
zorunlu ara buluculuğun sendika üyesi işçiler için söz konusu olacak şekilde düzenlenmesi
ve ara buluculuk sürecinde iki ara bulucunun yer aldığı bir uygulamanın da
tartışmaya açılması yerinde olacaktır. 
En nihayetinde önemli olan, çalışma hayatının tüm
taraflarının hakkını ve hukukunu adil hâle getirecek, aynı zamanda işi koruyacak
bir sistemin inşa edilebilmesidir.
Ayrıca, ara buluculuğun güç temerküzüne yol açacak
nitelikte olmaması, ara buluculuk bürolarının tekelleşmesine yol açılmaması ve
ticari müesseselere dönüşmesine imkân verilmemesi şarttır. Bu amaçla, ara
buluculuk müessesesine ilişkin etkin bir denetim sisteminin ihdas edilmesi de
zorunludur. 
Bu düşüncelerle, kanun tasarısının ülkemize ve
milletimize hayırlı sonuçlar getirmesini diliyor, sizleri saygıyla
selamlıyorum. (MHP sıralarından alkışlar)
BAŞKAN – Teşekkür ederim Sayın Aksu. 
Şahsı adına Afyonkarahisar Milletvekili Sayın Ali
Özkaya konuşacak. 
Buyurun Sayın Özkaya. (AK PARTİ sıralarından alkışlar)
Süreniz on dakika. 
ALİ ÖZKAYA (Afyonkarahisar) – Sayın Başkan, saygıdeğer
milletvekilleri ve bizleri ekranları başında izleyen aziz milletimiz;
öncelikle, bugün Hakkâri’de şehit olan 4 askerimize Allah’tan rahmet diliyorum.
Şehitler diyarı Afyonkarahisar’ımızdan 1 kardeşimiz şehit, 1 kardeşimiz de
yaralı. Yaralılara da acil şifalar diliyorum. 
5521 sayılı İş Mahkemeleri Kanunu’nun yürürlüğe girdiği
1950’den bugüne kadarki yetmiş yıllık sürede, iş hayatı, iş imkânları,
teknoloji çok hızlı bir şekilde gelişti, sosyal güvenlik hukukuna ilişkin alan
genişledi, işçi ile işveren arasındaki uyuşmazlıkların niteliğinde ve niceliğinde
önemli artışlar oldu. Bu süreçte, İş Mahkemeleri Kanunu’nun bazı maddeleri
uygulama kabiliyetini yitirdi, bazı maddeleri de Anayasa Mahkemesi tarafından
iptal edildi. Ayrıca, 2011 yılında 6100 sayılı Hukuk Muhakemeleri Kanunu’nun
yürürlüğe girmesiyle iki kanun arasındaki usul farklılıkları ve uyumsuzlukları
da ortaya çıktı. 
Diğer taraftan, 2016 yılı itibarıyla 14 milyona yakın
işçi, 1 milyon 750 bin iş yeri olan ülkemizde işçi ve işveren arasındaki
uyuşmazlıklar yargımızın önemli bir kısmında yer teşkil etmektedir. Şöyle ki:
2016 yılı sonu itibarıyla ilk derece mahkemelerindeki 3 milyon 525 bin hukuk
uyuşmazlığının yüzde 15’i, yaklaşık 528 bini iş hukukuyla ilgilidir. Yine,
Yargıtayın verilerine göre ise 780 bin civarındaki hukuk davasının yüzde 30’u, yaklaşık
235 bini de iş mahkemeleriyle ilgilidir. İş davalarının ortalama görülme
süresine baktığımızda 2010 yılı ile 2016 yılı arasında dört yüz otuz dört gün
olarak belirlenmiştir. Bu kısma ilk derece mahkemelerindeki süreçler tabi
değildir. Yani ilk derece mahkeme sürecidir, istinaf ve temyiz aşamasındaki
süreler tabi değildir.
6325 sayılı Hukuk Uyuşmazlıklarında Arabuluculuk Kanunu
kapsamında ara buluculuğun fiilen uygulanmaya başladığı 2013 yılından bugüne
kadar ara buluculuğa başvurulan 18.300 adet hukuk uyuşmazlığının da yüzde 89’u
yani 16.526 adedi iş hukukuyla ilgilidir. Bu başvuruların yüzde 91’i anlaşmayla
sonuçlanmıştır. Anlaşmayla sonuçlanan iş hukukundaki uyuşmazlıkların yüzde 93’ü
de bir gün veya bir günden daha az bir sürede sonuçlanmıştır. Bu nedenle iş
mahkemelerindeki iş yükü, iş davalarının ortalama görülme süreleri, işçi ve
işveren örgütlerinin talepleri gözetilerek söz konusu iş kanunu tasarısı
hazırlanmıştır. 
İş Mahkemeleri Kanunu Tasarısı ilk olarak Bakanlığın
internet sayfasından 234 kurum ve kişinin görüşüne sunulmuştur. Daha sonra
Türkiye Büyük Millet Meclisi Adalet Komisyonumuzda konu alt komisyona sevk
edilmiş, alt komisyonda tüm taraflar davet edilmiş, en geniş manada,
sendikalardan iş örgütlerine, ara buluculuk derneklerinden sivil toplum
kuruluşlarına kadar her biri dinlenmiş ve ciddi manada bir çalışma ortaya
konulmuştur. Tarafların tamamına söz hakkı tanınmış ve bunların eleştiri ve
itirazları da dikkate alınmıştır.
Değerli arkadaşlar, tasarı genel olarak iş
mahkemelerinin kuruluşunu, görev, yetki, sorumluluk ve yargılama usullerini
düzenlemektedir. Tasarıda dava şartı olarak yer alan ara buluculuğa ilişkin
maddeyle iş yargısının temeli olan çabukluk, basitlik, emredicilik, zayıfın
korunması ve en az giderle yargılamanın sonuçlandırılması ilkelerine
uyulmuştur. Tasarıyla kabul edilen en önemli yenilik, bir kısım iş
uyuşmazlıklarına dava açmadan önce, mahkemeye gitmeden önce mutlaka ara
buluculuğa gitme şartıdır. İş kazası ve meslek hastalığından kaynaklanan
tazminat davaları hariç olmak üzere, işçi ve işveren arasındaki kanundan,
bireysel veya toplu iş sözleşmesinden doğan haklar, işçi alacakları,
tazminatlar ve işe iade davaları, bu üç konu ara buluculuğun konusu ve gündemi
hâline getirilmiş, dava şartı olarak düzenlenmiştir. Bu üç konuda her iki taraf
da ara bulucuya gitmeden önce mahkemeye gidemeyecektir, mahkemeye giderse
mahkeme usulden ret kararı verecektir. 
Ara buluculuğun dava şartı hâline getirilmesine sayın
muhalefet yargıya gitme ve iş hukukunda işçiye karşı bir baskı oluşturma,
“Sulha teşvikle zorunlu kılar.” şeklinde eleştiri getirmiştir. Bu hususa şu
sebeple katılamıyoruz: Mevcut Avukatlık Kanunu’muzun 35’inci maddesinde uzlaşma
kuralı var, aynı zamanda da Hukuk Muhakemeleri Kanunu’muzda sulh ve feragat
müesseseleri var. Benzer şekilde böyle bir itiraz oralarda da söz konusu
olurdu, bu nedenle bu itiraz haklı ve gerçekçi bir itiraz değildir.
Tasarıda öngörülen uyuşmazlıklar bakımından tarafların
dava açmadan önce ara bulucuya başvurması zorunlu olup –burası çok önemli-
tarafların serbest iradesiyle anlaşmayı sonuçlandırıp sonuçlandırmamaları kendi
hak ve yetkileri içindedir. Ara buluculuğa müracaat edilir, en fazla bir ay
içinde bu husus -üç hafta artı bir haftada- sonuçlandırılmalı,
sonuçlandırılamadığı takdirde tarafların yargı yolu açıktır. Bu sebeple, ara
buluculuğun getirilmiş olması Anayasa’nın 36’ncı maddesindeki hak arama
hürriyetinin bir ihlali değildir. 
Taraflar, ara buluculuğa müracaat ettiğinde ve
anlaştıkları takdirde ara buluculuğun ücretini her iki taraf eşit olarak
ödeyecektir. Taraflar anlaşamazlarsa ve ara buluculukta birisi gelmezse iki
saate kadar olan ücret tutarı hazine tarafından ödenecektir. Ara buluculuk
ücretini karşılamak için adli yardıma muhtaç olanlar da ara buluculuk
merkezinin olduğu sulh hukuk hâkiminden bu konuda yardım alacaktır. Ara
buluculuk sürecinde sonuca bir günde kavuşmuş olma hâli, hem işçinin hem
işverenin dört yüz otuz dört gün ve artı istinaf temyiz sürelerini dikkate
aldığımızda son derece erken hakka kavuşma hâli mümkün olacaktır. Ara
buluculuk, dava masrafları açısından da son derece az bir masrafla olacak, hem
işçiyi hem işvereni önemli külfetlerden kurtaracak. İşçi hakkına bir an önce
kavuşmuş, işveren de dava harçları, yargılama giderleri, bilirkişi ücretleri ve
faiz gibi ödemelerden kurtulmuş olacaktır.
Günümüzde hukuk alanında gerçekleştirilen reformların
temel amaçlarından biri, ülkede yaşayan her bireyin adalete erişimini en üst
düzeyde temin etmektir. Birleşmiş Milletler tarafından demokratik yönetimin
geliştirilmesi için zorunlu bir gereksinim olan adalete erişimin
geliştirilmesi, Avrupa Komisyonu tarafından da defalarca vurgulanmıştır.
Ülkemizin 2023 vizyonuna uygun bir biçimde güncellenen yeni Yargı Reformu
Strateji Belgesi’nde adalete erişimin güncelleştirilmesi on temel amaçtan biri
olarak görülmüş ve bu amaç doğrultusunda hukuki uyuşmazlıklarda ara buluculuk
sisteminin etkin hâle getirilmesi stratejik hedef olarak belirlenmiştir. 
Uyuşmazlıkların dava yoluyla çözümü yerine tarafların
kendi hür iradeleriyle uzlaşarak uyuşmazlığa son vermeleri, toplumsal barışın
korunması açısından son derece önemli bir tercih sebebidir. Bu yolların geniş
kapsamlı ve etkin bir biçimde işlerlik kazanması mahkemelerin iş yükünü ciddi
manada azaltacaktır. 
Alternatif uyuşmazlık çözüm yöntemleri, aslında yargı
sistemiyle rekabet içinde olmadığı gibi, amaç yargısal yollara başvuru imkânını
ortadan kaldırmak değildir, devlete ait olan yargı yetkisinin mutlak
egemenliğine zarar vermeden uyuşmazlığı daha basit ve kolay bir şekilde çözüme
kavuşturmaktır. Ara buluculukta, sürecin tüm safhalarında tarafların egemen
olmasından dolayı, iki tarafın da kazanacağı, tartışmaların ve gerginliklerin
en aza ineceği, husumete mahal verilmeden ılımlı bir alternatif çözüm yolu
bulunmuş olacaktır. 
Yüce Allah, Kur’an-ı Kerim’inde “Sulh daima
hayırlıdır.” diyor. Yine, hukuk sistemimizde kabul edilen bir anlayış vardır:
“En kötü sulh en iyi mahkeme kararından iyidir.” diye biliriz biz. 
Ara buluculuğun yaygınlaşmasıyla birlikte
toplumumuzdaki sosyal iletişimin artacağı, toplumsal barışa katkı sağlanacağı,
ilerleyen süreçte sadece hukuki uyuşmazlıklarda değil, sosyal hayatın tüm
alanlarında, özellikle işçi ile işveren, üretici-tüketici, aile ve komşular
arasında uzlaşı kültürünün yerleşeceği, kitle iletişim araçlarının desteğiyle
de bu uzlaşı kültürünün devamının sağlanabileceği düşünülmektedir. Bu
sebeplerle, görüşmekte olduğumuz İş Mahkemeleri Kanunu Tasarısı’yla binlerce
davanın yargıya getirdiği aşırı yük azalacak, adaletin tesisinde gecikmelerin
önüne geçilecek, kaynaklar daha etkin bir şekilde kullanılacak ve toplumsal
barışın tesisine önemli katkı sağlanmış olacaktır. 
Bu vesileyle, bu kanunun hazırlanmasında emeği geçen
başta Bakanlığımıza, katkı veren bütün sendikalarımıza, sivil toplum
örgütlerine, aracı derneklerine, Komisyonumuzun saygıdeğer üyelerine teşekkür
ediyoruz. 
İnşallah, bu kanun ülkemizde yeni bir süreci, yeni bir
uzlaşma kültürünü getirir diyor, hepinize saygılar sunuyorum, hayırlı günler
diliyorum. (AK PARTİ sıralarından alkışlar)
BAŞKAN – Teşekkür ederin Sayın Özkaya.
Cumhuriyet Halk Partisi Grubu adına Ankara Milletvekili
Sayın Necati Yılmaz konuşacak.
Buyurun Sayın Yılmaz. (CHP sıralarından alkışlar)
CHP GRUBU ADINA NECATİ YILMAZ (Ankara) – Sayın Başkan,
Sayın Divan, saygıdeğer milletvekilleri; aşure günlerindeyiz. Aşure, anmak ve
anlamaktır. Nerede, ne zaman bir mazlum haksızlığa uğruyorsa orası Kerbelâ’dır
ve o zulme güç katanlar da Yezit’in ordusundandır. Bu anlayışla, bu kavrayışla
Kerbelâ’yı anıyor, daha adil, daha özgür bir dünyayı hepimiz için diliyorum.
(CHP sıralarından alkışlar)
Sayın milletvekilleri, 491 sıra sayılı İş Mahkemeleri
Kanunu Tasarısı’nı görüşüyoruz. Bu bir torba kanun tasarısı. Tasarıyla
getirilen değişikliklerin en esaslı olanı ara buluculuk hususunda öngörülen
düzenlemedir, düzenlemenin en çok tartışılan yanı da budur. Tasarıyla kanundan,
bireysel ve toplu iş sözleşmesinden kaynaklanan işçi alacağı ile işe iade
davalarında dava açılmadan önce ara bulucuya başvuruyu dava şartı hâline
getiriyorlar. Böylelikle, sayılan dava türleri açısından ara buluculuk, davanın
açılmasından önce başvurulması gereken zorunlu alternatif bir çözüm yolu olarak
gösteriliyor. 
Sayın milletvekilleri, ihtilafların çözümünde
uzlaşmanın temel yöntem olarak benimsenmesi ve uzlaşma kültürünün hayatın her
alanına yayılması partimizin temel yaklaşımıdır. Bu açıdan ara buluculuk
kurumunun ve diğer alternatif çözüm yöntemlerinin hukuksal süreçlerde devreye
sokulması bizim için anlamlı ve değerlidir. Bu anlamda alternatif çözüm
yollarıyla yargının temel sorunlarından olan mahkemelerin iş yükünün
azaltılması, yargılama süreçlerinin kısaltılması, adaletin ucuz hâle
getirilmesi açısından olumlu sonuçlar elde edilebilir. Ancak hemen belirtelim
ki alternatif çözüm yollarının başında uyuşmazlığın kaynağında çözülmesi gelir.
Bunun için en sağlıklı yol, önleyici ve koruyucu hukuk kurallarının
geliştirilmesidir. Önleyici ve koruyucu hukuk, hukuki sorunların henüz
yaşanmadan çözüme bağlanmasını amaçlayan hizmetler ve tedbirler bütünüdür.
Böylelikle, dava yolundan önce sorunlar halledilebilmekte, daha da önemlisi
hukuki ihtilaf çıkma ihtimali ve tüm bunlara harcanan zaman, para ve emek
asgariye indirilmektedir. Ayrıca dava açılmış ise de önlemlerin alınması
nedeniyle kaybetme riski azalmaktadır. Bunun için öncelikle kayıt dışılık
önlenmeli ve her şey kayıt altına alınmalıdır. İş yeri kurulları ve işçi
temsilciliği kurumuna yer verilmelidir. İşverenin vergi ve sigorta prim yükü
hafifletilmelidir. Hukuki sorumluluk sigortası kabul edilmelidir. İş Teftiş
Kurulu bağımsız hâle getirilmeli, etkinliği artırılmalı, işçi ve işveren
temsilciliğine kurulda yer verilmelidir. Ancak ne yazık ki Hükûmet bu yönde
adımlar atmak yerine, hep doğmuş ve doğacak uyuşmazlıkların mahkeme içi veya
mahkeme dışı alternatif çözüm yollarıyla sonuçlandırılmasını amaçlamaktadır.
Sonuçta, bu bakış açısıyla çıkarılan kanunlar uyuşmazlıkların azaltılması
yerine, daha da büyümesine neden olmaktadır. 
Sayın milletvekilleri, alternatif çözüm yöntemleri
ancak tarafların üzerinde serbestçe tasarruf edebilecekleri ve kamu düzeninden
sayılmayan işlerden kaynaklanan uyuşmazlıklar bakımından uygulama alanı
bulabilir. Ancak, alternatif çözüm yollarının zorunlu hâle getirilmesi, bu
anlamda sonucuna değilse de bu yola başvuruya vatandaşın zorlanması kabul
edilemez. Zira ara buluculuk yoluyla uyuşmazlık çözme 2 temel kıstasa
dayanmaktadır. Bunun birincisi gönüllülük, ikincisi eşitlik ilkesidir. Bu
ilkeler ara buluculuk yönteminin niteliğinden kaynaklanmaktadır. 
Devlet yargısı dışında bu yola başvurmak, süreci yürütmek
ve sonuçlandırmak bakımından tarafların gönüllü olması ve anlaşması şarttır.
Tarafların birini veya her ikisini bu sürecin içine zorla dâhil etmek doğru
değildir. Ara buluculuk sürecini cazip kılacak tedbirler alınabilir, teşvikler
yaratılabilir ancak tarafları buna mutlak anlamda zorlamak bu yolun niteliğinin
tamamen inkârı demektir. Zira hem zorunluluk hem alternatif kavramı birlikte
kullanılamaz, bu ikisi bağdaştırılamaz. 
Ayrıca taraflar bu yola başvururken ve süreci
yürütürken eşit oldukları ve eşitliği hissettikleri ölçüde bu süreçten olumlu
sonuçlar elde etmek mümkün olabilecektir. Eşitlik hemen her konuda, özellikle
de uyuşmazlığın çözümünde öncelikle göz önünde tutulması gereken anayasal bir
ilkedir. Eşitlik, hem yargılama yapılırken varılan çözüm yöntemlerinde hem de
yargılama yapılmadan varılan çözüm yöntemlerinde esas olmalıdır ve ortak ilke
olarak korunmalıdır. Kendisini diğer tarafla tam olarak eşit hissetmeyen bir
tarafın uzlaşmasından değil, zorunlu olarak bir sürece katlanmasından bahsedebiliriz.

Sayın milletvekilleri, iş hukuku bir özel hukuk alanı
değildir. Ancak, Hükûmet işçi ve işveren arasındaki ilişkiyi liberal bir
yaklaşımla, toplumsal ve sosyal boyutundan koparıp bu ilişkiyi bireysel bir iş
ilişkisine indirgeme çabasındadır. Bu konuda yapılan tüm akademik
değerlendirmeler bunun aksini göstermektedir. İş hukukunu toplumsal boyutu olan
sosyal bir hukuk alanı ve disiplin olarak tanımlamaktadır. Bu yaklaşım, sosyal
devlet ilkesinin bir sonucu olarak karşımıza çıkmaktadır. Yine, işçinin işveren
karşısında ekonomik ve sosyal olarak güçsüz olduğu, bu anlamda tarafların eşit
olmadığı da akademik çevrelerde tartışmasızdır. Dolayısıyla, ara buluculuğun
zorunlu hâle getirilmesiyle işçi, güçlü işveren karşısında, ara bulucu
huzurunda bir anlaşma sürecine zorlanmaktadır. Her ne kadar başvuru sonrasında
çözüm zorunlu olmasa da bu sürecin zayıf konumdaki işçi aleyhinde işleyerek
onun hak kayıplarıyla sonuçlanacağı kaçınılmazdır. (CHP sıralarından alkışlar) 
Teşekkür ederim.
Nasıl ki bir çalışma hayatında sosyal devletin bir
gereği olarak zayıf durumdaki işçiyi koruma amaçlı emredici nitelikte
düzenlemeler mevcut ise bu anlayış iş ilişkisinin sona erdiği sürecin
sonrasında hakların tesliminde de geçerli olmalıdır. Bu anlamda nasıl ki bir
işçi içinde bulunduğu yoksulluk nedeniyle asgari ücretin altındaki koşullarda
çalışmaya razı olsa bile hukuktaki emredici kurallar buna cevaz vermiyorsa aynı
şekilde işçinin çalışma ilişkisi sonrasında elde ettiği haklar üzerinde bir
pazarlığa da izin verilmemelidir. Dolayısıyla, işçinin belki de ömrü boyunca
yapmış olduğu çalışmayı özel hukuk alanının pazarlıkçı anlayışına terk
etmemeliyiz.
Sevgili milletvekilleri, iş hukukunda işçiyi koruma
ilkesi temel ilkedir. Bu ilkenin yaşama geçirilmesinin güvencesi yargısal çözümdür
öncelikle. Bu yargısal çözüm de iş yargılamasının kendisine özgü ilke ve
hususların uygulanmasıyla işlemelidir. Kaldı ki genel anlamda Arabuluculuk
Kanunu’nda gönüllülük kuralı esastır. En azından iş davalarında davadan önce
ara bulucuya gitmek ya da doğrudan dava açma konusunda işçinin seçimlik
hakkının olması gerekirdi. Bu, hakkaniyetin gereğidir. Eğer tasarı bu hâliyle
yasalaşırsa bahsi geçen davalarda işçi, dava açmadan önce ara bulucuya
başvurmak zorundadır, aksi hâlde açmış olduğu dava, dava şartı noksanlığıyla
mahkemece usulden reddedilecektir, oysaki Hukuk Muhakemeleri Kanunu’nun
115’inci maddesinin (2)’nci fıkrasında giderilmesi mümkün olan dava şartı
noksanlıklarında verilecek kesin sürede bu noksanlığın tamamlanabileceği
öngörülmüştür. Tasarıdaki zorunluluk bu hükmün açıkça ihlali mahiyetindedir.
Ara bulucuya gitmeden doğrudan dava açan bir işçiye süre verilerek bu
eksikliğin giderilmesi olanağı tanınmalıdır. Dava şartı yokluğundan davanın
reddedilmesi ve yargılama giderlerinin işçiye yüklenmesi açıkça usule ve
hakkaniyete aykırıdır. 
Sevgili milletvekilleri, bunun yanı sıra, örneğin, işe
iade davasında yargılama gerekli ve zorunludur. Dolayısıyla işe iade davası
açmadan önce ara bulucuya gidilmesi zorunluluğu işe iade müessesesinin
getiriliş amacına da açıkça aykırıdır. Kaldı ki işten çıkarılmış bir işçinin
bir ay içerisinde yeniden bir anlaşmayla iş yerine dönmesi ülkemiz gerçeklerine
pek de denk düşmemektedir. Bu anlamda, bu konuyla masaya oturulsa bile, henüz
işçisini işten yeni çıkarmış bir işverenin bir ay içerisinde aynı işçiyi işe
alması hayatın olağan akışına ve toplumumuzda cari olan kültüre denk
gelmemektedir. 
Öte yandan, iş uyuşmazlıklarının ezici çoğunluğunda
işçinin ücreti, çalışma süresi, yaptığı işin niteliği tartışma konusudur. Dolayısıyla
bu alanlar bir yargılamayı gerektirir. Kaldı ki 4857 sayılı İş Yasası’nın 3, 8,
22, 28, 32, 37 ve 67’nci maddelerinde işverene çalışan her bir işçi yönünden
kayıt tutma ve işçiye belge verme yükümlülüğü getirildiği hâlde, uygulamada bu
zorunluluklara da uyulmamaktadır.
Keza yargıcın takdir hakkını gerektiren, yargıcın
sürece müdahale etmesini gerektiren manevi tazminat indirimi, yine takdiri
indirime tabi fazla çalışma ücreti, hafta tatili ücreti, bayram ve genel tatil
ücreti, cezai şart, sözleşmenin kalan süresine ait ücret gibi alacakların
zorunlu ara bulucu önünde hakkaniyetli bir şekilde çözülmesi olanağı da
bulunmamaktadır.
Bu hususlarda ara buluculuk süreci tam bir pazarlık
alanına dönüşecektir. Tüm bu gerekçelerle, zorunlu ara buluculukla iradilik ve
eşitlik ilkeleri ihlal edilmiş olacaktır. Keza yasada yer verilen gizlilik
ilkesinin nasıl sağlanacağına dair de bir düzenleme mevcut değildir. Bu
konudaki sıkıntılar da süreç içerisinde ortaya çıkacaktır. 
Ayrıca, zorunluluk uygulamasının Anayasa ve
uluslararası sözleşmelere aykırılığı da ayrı bir gerçektir. Zira Anayasa’nın
hak arama hürriyetini düzenleyen 36’ncı maddesinde “Herkes, meşrû vasıta ve
yollardan faydalanmak suretiyle yargı mercileri önünde davacı veya davalı
olarak iddia ve savunma ile adil yargılanma hakkına sahiptir. Hiçbir mahkeme,
görev ve yetkisi içindeki davaya bakmaktan kaçınamaz.” demektedir. 
Ekonomik bakımdan işveren karşısında zayıf olan işçi,
teknik açıdan da işverene nazaran zayıf konumdadır. Sonuç olarak, işçi ara buluculuk
sürecinde haklarının ne olduğunu ve boyutunu bilecek teknik bilgiden yoksun
durumdadır. (CHP sıralarından alkışlar) Bu anlamıyla, haklarıyla ilgili yeterli
bilgi sahibi olmadan işçinin ara buluculuk yoluyla hakları üzerinden bir
pazarlık sürecine itilmesi kabul edilebilecek vicdani bir durum değildir. 
Zorunlu ara buluculuk sisteminin karşılaştırmalı
hukuktaki örnekleri de bu düzenlemeye ters örnekler sergilemektedir. Tasarının
genel gerekçesinde her ne kadar İngiltere, Fransa, Avusturya ve İtalya’dan ara
buluculuk örnekleri verilmiş ise de bu ülkelerde ara buluculuğun zorunlu
olmadığı hususu göz ardı edilmiş ve bunların aksine, bizim yasamız bakımından
zorunlu hâle getirilmiştir. Böylelikle, Avrupa Birliği iş davalarında ara
buluculuğu zorunlu görmemekte hatta bu kapsam dışında tutmaktayken bizde bunun
tam aksine bir tutum sergilenmektedir. 
İş mahkemelerindeki mevcut dava yükünün esas sebepleri
kayıt dışı çalışma, taşeronlaşma, asgari ücretle çalışma, güvencesiz ve esnek
çalışma ve sendikalaşma düzeyinin yetersiz olmasıdır. Bu sorunların üzerine
gitmeden, palyatif çözüm yöntemleriyle sorunun giderilmesi ve yargının
sorunlarının çözülmesi mümkün değildir. Açıktır ki tasarı bu sebepleri ortadan
kaldırmaktan uzaktır. Bu sebepler ortadan kaldırılmadıkça yargıdaki iş yükünün
kalkacağını da düşünmek safiyane bir tutumdur en hafif deyimiyle. 
Sevgili milletvekilleri, iş hukukunda devletin taraf
olarak yer alması, iş yargısının ilkeleri ve kamu müdahalesini gerektirmesi
nedeniyle alternatif çözüm yolları, mahkeme dışı yöntemlerde ve aynı zamanda
ara buluculukta da esas olmalıdır. Yargı sorunlarını, biriken iş yükünü ve
geciken adaleti sorun olmaktan çıkarmayan Hükûmetin bu sorunları çözme
konusunda kapsamlı, teknik önlemler alması gerekirken hakkına ulaşmak isteyen
işçinin haklarını kaybetme pahasına bir pazarlık sürecine gidilmesi
hakkaniyetsiz ve vicdansızdır. Bu düzenleme temel işlevi ve sorumluluğu adaleti
sağlamak olan yargının aciz içinde olduğunun bir ikrarıdır. 
Sayın milletvekilleri, bu kanun tasarısı, aynı zamanda
Hükûmetin emeğe ve çalışana olumsuz bakışının net bir yansımasıdır. Hükûmet 20
Temmuz sivil darbesinin sonrasında OHAL’in halka karşı değil, devlete karşı
ilan edildiğini söylemişti. Ancak çıkarılan KHK’lar zaman içerisinde ortaya
koydu ki, uygulamalar gösterdi ki sivil darbenin ve OHAL’in halka karşı,
özellikle de çalışanlara karşı olduğu gerçeği gözler önüne serilmiştir. Hükûmet
de bu gerçeği itiraf etmekten artık çekinmemektedir. OHAL’i grev ertelemeleri
için kullandıklarını “Grev tehdidi olan yerlere OHAL’den istifadeyle anında
müdahale ediyoruz." sözleriyle itiraf etmiştir. Yine, “OHAL’i biz iş
dünyamız daha iyi çalışsın diye sürdürüyoruz.” sözleriyle emek cephesine
bakışını gözler önüne sermiştir. Ara buluculuğu zorunlu hâle getiren bu düzenleme
de aynı siyasal anlayıştan, aynı ideolojik tutumdan kök bulan, emeğe yapılan
sistemli ve söylediğim gibi ideolojik bir saldırı niteliğindedir. 
Sayın milletvekilleri, ideolojik saiklerle hazırlanan
bu taslak iş yargılamasının temeli olan beş ilkeden -bunlar şunlardır;
çabukluk, basitlik, emredicilik, zayıfın yani işçinin korunması ve ucuzluk-
yoksun bir taslaktır. 5521 sayılı Kanun’un getirdiği emredicilik, işçinin
korunması ilkelerini yok sayan, tamamen medeni yargılama hukukuna ilişkin
çözümü esas alan bir düzenlemedir ve işçiyi 6100 sayılı HMK’nın katı
uygulamasına terk eden bu yaklaşım kabul edilecek gibi değildir. 
Sayın milletvekilleri, kayıt dışılığın çok yaygın
olduğu, iş uyuşmazlıklarında hesabın unsurları olan ve devletçe korunması
gereken ücret ve hizmet süresinin resen araştırıldığı, iş güvencesi
hükümlerinin resen uygulandığı bir sistemde zorunlu ara buluculuğun kabulü, iş
hukuku ve iş yargısının temel ilkelerinin tamamen inkârıdır.
Bu konuda esaslı bir açıklama ihtiyacı duyduk çünkü bu
düzenlemenin asıl yöneldiği nokta, zorunlu ara buluculuk meselesidir. Bunun
yanı sıra, bu yasanın, bu tasarının torba bir yasa anlayışıyla ele alındığını
incelerken göreceğiz. Gerçekten de İş Muhakemeleri Kanunu’nun ötesinde birçok
konuda düzenlemeye yer verildiğini hep beraber tartışacağız.
Bu anlamda, özellikle, tasarının 37’nci maddesi de
Anayasa’nın 128’inci maddesindeki düzenlemeye açıkça aykırıdır: Anayasa
Mahkemesi ve Uyuşmazlık Mahkemesinin kararlarını yok sayan bir anlayışla KİT
çalışanı olan 3.500 kamu personelinin mağduriyetine yol açacak, onları kamu
personeli statüsünden çıkarıp işçi statüsüne koyacak, bu anlamda da iş
ilişkilerini müdahaleye açık hâle getirecek bir düzenleme içermektedir. Bu
konuda etraflı değerlendirmeyi ilgili maddelerde yapacağız.
Sayın milletvekilleri, görüyoruz ki bu yasa, başta da
söylediğim gibi, torba yasa anlayışıyla vatandaşın haklarının gasbına yönelik
bir yasadır ve yine biraz önce arkadaşımız burada söyledi, torba yasalarla bir
yandan vatandaşların haklarını, çuvallarla da varlıklarını götürüyorsunuz. Bu
toptancı anlayışla yöneldiğiniz kesimin, halkın tamamı olduğunu ve özellikle de
emekçi kesimler olduğunu süreç içerisinde gördük, değerlendirdik. Bu nedenle,
ortaya koyduğunuz bu tasarıya olumlu bakmıyoruz, olumlu yaklaşmıyoruz ve
tasarının hazırlanmasında görüşü alınmayan sendikaların, meslek çevrelerinin
görüşleri bir kez daha alınmak üzere ve özellikle de yasanın mahiyeti
itibarıyla Çalışma Komisyonunda görüşlerini sürece katmak üzere tasarının geri
çekilmesini talep ediyorum grubum adına. 
Sizleri saygıyla selamlıyorum sevgili arkadaşlar. (CHP
sıralarından alkışlar) 
BAŞKAN – Teşekkür ederim Sayın Yılmaz. 
Şahsı adına ikinci olarak İstanbul Milletvekili Sayın
Zeynel Emre konuşacak. 
Buyurun Sayın Emre. (CHP sıralarından alkışlar) 
ZEYNEL EMRE (İstanbul) – Sayın Başkan, değerli
milletvekilleri; 491 sıra sayılı İş Mahkemeleri Kanunu Tasarısı’nın geneli
hakkında şahsım adına söz almış bulunmaktayım. Bu vesileyle Genel Kurulu
saygıyla selamlıyorum. 
Değerli arkadaşlar, bugün burada konuşacağımız yasa
tasarısı şüphesiz işçi ve işveren açısından önemli değişikliklere yer vermekte
ve bütünüyle bakıldığında da yargı açısından önemli olduğunu söyleyebiliriz.
Bizim, Cumhuriyet Halk Partisi olarak katıldığımız noktalar var, katılmadığımız
noktalar var; itirazlarımıza muhalefet şerhimizde kapsamlıca yer verdik, az
önce geneli hakkında grubumuzun görüşünü ifade eden arkadaşımız da
gerekçelerimizi açıkladı. 
Ancak değerli milletvekilleri, Türkiye’nin içinde
bulunduğu şartlar itibarıyla biraz daha büyük resme bakılmasının ihtiyaç
olduğunu düşünüyorum. Bugün, toplumda adalet duygusuna, adalete duyulan güvenin
âdeta yerlerde olduğunu söyleyebiliriz. Adalete duyulan güven belki de
cumhuriyet tarihindeki en düşük seviyesinde. Bunu söylerken partizan bir
değerlendirmeden bahsetmiyorum, toplumun değişik katmanlarından gelen tepkilere
göre bu değerlendirmeyi yapıyorum. 
Şimdi, değerli arkadaşlar, sağlıklı bir adalet kurumu
demokratik bir devletin ana unsurlarından biridir. Aslında, adalet yoksa devlet
de yoktur denebilir. Bunu el birliğiyle sağlamalıyız demek isterdim ancak
ortada farklı bir problem var, bu problemle karşı karşıyayız. 
Değerli arkadaşlar, siz, iktidar partisi
milletvekilleri olarak esasında, hiç kusura bakmayın, iktidar sizin elinizde
değil, ortada bir iktidarsızlık problemi var. Bakın, ben bunu bazen bir müddet
bir metafor olarak, bir kinaye olarak bu kürsüden kullandım ama artık süreç
beni, benim bile takip etmekte zorlandığım bir hızla haklı çıkartıyor. Kurumsal
olarak AKP, bir iktidarsızlığın değişmez adı olarak hak ettiği yerde köklenmeye
çoktan başladı değerli arkadaşlar. Bakın, işten atılan başbakanlar ve
bakanların ardından belediye başkanları da kovulmaya başlandı. (CHP
sıralarından alkışlar) Neden kovulmaya başlandı? Çünkü sadece bir kişi istiyor,
kovulmaya başlandı. Yıllarca övülen, desteklenen, allanıp pullanan isimler, bir
gün ekran karşısına tıpkı Sayın Topbaş gibi geçiyor ve yutkuna yutkuna, kırık
dökük birkaç cümleyle kıvrana kıvrana veda ediyor. Dahası, neden ayrıldıklarını
değil de AKP’ye ve reislerine nasıl bağlı olduklarını anlatarak veda ediyorlar.
Neden bu telaşın olduğunu, niye bu ifadelerle ayrıldıklarını düşünürsek
aslında, ortada şöyle bir durum var arkadaşlar: Çünkü seçilmiş belediye başkanı
bir soruşturmayla hesap vermek üzere ayrılmıyor görevden. Düzce Belediye
Başkanı gibi partimizin yürüyüşünü sabote edip kentin sokaklarına gübre döktüğü
için ya da kamu kaynaklarını lüks araba özlemi için kullandığından da gitmiyor
yani saray talimatlarıyla kovulduğu için, sonrasından korkuyor belli ki. Belki
işinden başka bir şeyi daha kaybetmek istemiyor, varsa itibarlarını muhafaza
etmeye çalışıyorlar ve bu, işte demin bahsettiğim iktidarsızlığın hikâyesidir
arkadaşlar. Aynı hikâye dünden beri 6 AKP’li belediye başkanı için de
dillendiriliyor. Söylentiler doğru çıkarsa yine hızlı bir şekilde tezlerimizde
haklı çıkmış olacağız fakat bu, sizlere eminim bir şey ifade etmiyordur ancak
ne gübre ne Rabia heykeli kurtarmadı, kurtarmıyor hiç kimseyi; bunu da
unutmayın arkadaşlar. (CHP sıralarından alkışlar) 
Değerli milletvekilleri, Cumhuriyet Halk Partisi sizler
için de var, gelin yol yakınken dönün. Biz, tek adam rejiminin namlusunun bir
gün size döneceğini de buradan söylüyoruz. Bunları ifade ettiğimiz dönemden çok
da fazla zaman geçmedi aslında, haklılığımız bir bir ortaya çıkıyor. 
Bakın değerli milletvekilleri, diğer bir yandan, Maliye
Bakanı canlı yayında “Yanlış anlaşıldı, yüzde 40 MTV zammı 2018’de yeni
alınacak sıfır arabalar için geçerli.” dedi, reklam arasında uyarıldı muhakkak
“Ben yanlış biliyormuşum, MTV zammı tüm araçları kapsıyor.” dedi. Akşamına,
Bakanlar Kurulu zam oranının daha makul bir seviyeye çekileceğini ifade etti. 
Şimdi, biz buradan ne anlıyoruz değerli
milletvekilleri? Bakın, birbirimize dürüst olalım. Demek ki Bakan ya razı değil
ya bu işin içinde değil ya da işin içindeymiş gibi görünmeye çalışıyor.
Başbakanın “Bizim de burada iyi kötü bir işimiz var.” diyerek şahane bir yüksek
gönüllülükle itiraf ettiği durumda olduğu gibi, Bakan da iyi kötü işine tutunmaya
çalışıyor. İşte bu iktidarsızlıktır arkadaşlar, bu bir tür vekâletler çağı,
kendinden olanların dahi ötelendiği bir sultadır fakat sizler, söyledikleriniz
ve savunduklarınızla sizi boşa düşüren bu sultadan rahatsız görünmüyorsunuz.
Peki, bundan ne anlamalıyız? Ya çaresizsiniz ya da işin gayet içindesiniz, boşa
düşmüyorsunuz, kasıtlı bir şekilde vatandaşı yok sayıyor, bizimle de alay
ediyorsunuz. Fakat sizler söyledikleriniz ve savunduklarınızla sizi sürekli
boşa düşüren bu sultadan rahatsız görünmemekle birlikte, ortaya şöyle bir durum
çıkıyor arkadaşlar: Bakın, 16 Nisanda yapılan referandumu nasıl savundunuz?
“Bölünme tehlikesi var.” dediniz, “Beka sorunu var.” dediniz, “Hızlı karar
alınmasının önü açılmalı.” diye ifade ettiniz çünkü burada, Mecliste çok
konuşuyorduk, temel sorun buydu, istikrar sözü vardı, teröre çare sözü vardı,
istihdam sözü vardı. Bunların hiçbiri olmadı arkadaşlar. Ne oldu? OHAL
yerleşti, OHAL’le gelen yıkım hepinizin kanıksadığı ve hatta olumladığı bir hâl
aldı. Gerçi yakın bir tarihte, bir bakanınız Türkiye’de aklı başında hiç
kimsenin olağanüstü hâli savunmayacağını, istemeyeceğini ifade etti ama inanın,
yakın zaman içerisinde onun da başına ne gelecek, merak ediyorum. 
Şimdi, sizin kendi içinizde tutuştuğunuz iktidar mücadelesi,
on beş yıllık iktidar mücadelesinin sonunda 15 Temmuz FETÖ darbesini yaşadık ve
15 Temmuz yıkımı başta olmak üzere iktidar ve güç istencinden başka hiçbir
derdiniz olmadığını, ülkeyi içeride ve dışarıda ne hâle getirdiğinizi,
iktidarsızlığınızın şahikasını gösteren bir dizi istatistikten bahsetmek
istiyorum. 
Değerli arkadaşlar, bakın, eğitim ve istihdam. Ekonomik
İşbirliği ve Kalkınma Örgütünün eğitim raporuna göre Türkiye işsizlik ve
eğitimsizlikte zirvede. 18-24 yaş grubundaki yaklaşık 13 milyon gencin üçte
1’inin boşta olduğu belirtilen raporda, 18-24 yaş grubundaki kadınların yüzde
40,5’i atıl diye gösterilmiş, yüzde 5,9’u işsiz olarak kaydedilmiş, erkeklerin
yüzde 11,6’sı atıl, yüzde 8,1’i işsiz olarak kaydedilmiş. 15 yaşındaki gençler
arasında zayıf okuryazarlık oranı OECD genelinde yüzde 22 olarak tespit
edilirken Türkiye’de bu oran yüzde 40 seviyesinde. İyi Yaşam Endeksi’nde
Türkiye eğitimde refah sıralamasında 10 üzerinden sıfır puanla Meksika’yla
birlikte sonuncu sıradayız. 
Değerli arkadaşlar, zamanı itibarıyla önemli gördüğüm
birkaç noktadan bahsedeceğim, bütün bilgileri veremiyorum. Bakın, çocukta…
UNICEF’in çocukların refah koşullarına yönelik 2017 raporuna göre Türkiye, 41
ülke arasında 36’ncı sıraya geriledi, eğitim kalitesi kategorisinde ise sonuncu
sırada yer alıyor. Özgürlük Evi 2017 Dünyada Özgürlükler Raporu’na göre
Türkiye, 15 puan birden kaybeden ülke olarak son on beş yılda özgürlüklerin en
çok gerilediği 2’nci ülke konumunda, ilk sırada da Orta Afrika Cumhuriyeti
geliyor. Yine aynı rapora göre Türkiye, siyasi haklar ve sivil özgürlükler
açısından son bir sene içerisinde durumu en hızlı şekilde kötüye giden ülke
pozisyonunda. 
Değerli milletvekilleri, bakın, bunu çok daha
çeşitlendirebiliriz, örneklendirebiliriz. Türkiye'nin en son yaşadığı 16 Nisan
referandumunda da maalesef, bu Meclisin çıkardığı yasalar hiçe sayıldı ve YSK
mühürsüz pusulaları geçerli sayarak milletin iradesini sakatladı. Şu an, aynı
şekilde, uluslararası standartlar bakımından Türkiye’deki seçim de gözlem altında.
“İleri demokrasi” vadederek geldiğiniz, “Erdemliler Hareketi”, “Avrupa Birliği”
diye halka sunduğunuz iktidar, ülkede kalkınmayı, özgürlüğü, barışı, adaleti
getireceğiniz AKP iktidarı âdeta çökmüş, tuzla buz olmuş durumdadır arkadaşlar.
Bu gerçeği görün. 
Bu saatten sonra sizlerin yapabileceği şu arkadaşlar:
Bakın, bu süreç gösteriyor ki belediye başkanlarıyla başladı, belediye
başkanları görevden el çektiriliyor ama emin olun arkadaşlar, bu şekilde siz
sessiz kaldığınız sürece siz de kullanılacaksınız ve zamanı geldiğinde siz de
“Gerekeni yapın.” denilerek kapının önüne konulacaksınız arkadaşlar. 
Lütfen, halkın size verdiği yetkiye sahip çıkın,
Meclisin iradesine sahip çıkın diyorum.
Hepinize saygılar sunuyorum. (CHP sıralarından
alkışlar) 
BAŞKAN – Teşekkür ederim. 
Sayın milletvekilleri, şimdi soru-cevap işlemine
başlıyoruz. 
Süremiz yirmi dakika. Bu sürenin on dakikası sayın
milletvekilleri, sizlerin soru sormanız için ayrıldı, geri kalan on dakikasında
da Sayın Bakan bu sorulara cevap verecek.
Evet, Sayın Tanal… 
MAHMUT TANAL (İstanbul) – Değerli Başkanım, değerli
milletvekilleri; hepinizi saygıyla selamlıyorum. 
Değerli Bakanım, Anayasa’mızın 36’ncı maddesi hak arama
hürriyetinden bahseder. “Herkes, meşrû vasıta ve yollardan faydalanmak
suretiyle yargı mercileri önünde davacı veya davalı olarak iddia ve savunma ile
adil yargılanma hakkına sahiptir.”
Şimdi, burada zorunlu ara buluculuk bunun önünde bir
engeldir, Anayasa’nın 36’ncı maddesine aykırıdır. 
Bu anlamdaki düşünceleriniz nedir? Yani Anayasa’ya aykırı
olduğu hâlde, bile bile zorunlu olarak vatandaşı ara bulucuya sevk edip ücretin
1/2’sini de işçiden alacağız. Yani işçi, o 1/2 ücreti ödeyeceğine dava harcını
öder ve hiç olmazsa hak arama hürriyetinin önünü de kapatmamış oluruz. Bu, buna
aykırı değil mi? 
Teşekkür ederim. 
BAŞKAN – Sayın Gürer…
ÖMER FETHİ GÜRER (Niğde) – Sayın Bakan, Hükûmet olarak
“Taşeron işçilere üç ayda kadro vereceğiz.” dediniz, iki yıl geçti. Son olarak
“2017 yılının sonuna kadar sorunu çözeceğiz.” diyorsunuz. 
Çözüm için taşeron dernekleri ve sendikalarla görüşüyor
musunuz? 2 milyon emekçiyi ilgilendiren düzenleme kamuoyunda ad değişikliğinden
ibaret bir düzenleme olarak algılanıyor ve “Dağ fare doğuracak.” deniliyor. 
Eşit işe eşit kadro ve eşit ücret verilecek midir? 
Taşeron işçiler gibi mağdur mevsimlik işçilere, geçici
işçilere kadro hakları verilecek midir? 
Emeklilikte yaşa takılanlar mağdurdur. Emeklilikte yaşa
takılanlar için düzenleme yapıp emekli olmaları sağlanacak mıdır?
4/C’lilerin durumunun düzeltilmesi için yasal bir
düzenleme düşünülmekte midir?
Emekliler için intibak düzenlemesi yapılacak mıdır?
Son olarak da Niğde adliye binasının açılış tarihi
ikinci kez verilmişti, “Haziran 2017’de açılacak.” dendi ancak şu anda inşaat
bitmedi. Niğde adliye binası hangi tarihte tamamlanacaktır?
Teşekkür ediyorum.
BAŞKAN – Sayın Tekin…
HAYATİ TEKİN (Samsun) – Sayın Bakanım, değerli Meclis
üyeleri; bugün, bildiğiniz gibi, 4 Ekim Hayvanları Koruma Günü. Bahçesinde 13
kedi besleyen, oturduğu mahallede 3 sokak köpeğine sürekli yemek taşıyan bir
vatandaş olarak tüm hayvanseverleri kutluyorum. Ayrıca, insanlıktan nasibini
almamış kâh hayvana kâh kadına tekme atan iki ayaklı hayvanları da insanlığa
davet ediyorum. Bunların iktidarınızla birlikte arttığına da dikkatinizi çekmek
isterim.
Son zamanlarda yaşadığımız dramatik olaylarda
hayvanlara veya kadına şiddet gösteren kişilerin karakoldan salındığını veya
mahkemeye çıkartılıp salındığını müşahede etmekteyiz. Fakat tepkiler oluşunca
veya medya sahip çıkıp toplumsal tepkiye dönüşünce tekrar tutuklanıp üç ay, beş
ay hapis yattıklarını görüyoruz. Dolayısıyla ister istemez bunlar nasıl karar,
bu nasıl adalet diye soruyoruz. 
Ayrıca, hayvanlara hakaretin karşılığı Kabahatler
Kanunu’ndan çıkartılıp hapisle, tazyikle sağlanmalıdır.
Teşekkür eder, yüce Meclise saygılar sunarım.
BAŞKAN – Teşekkür ederim.
Sayın Arslan…
KAZIM ARSLAN (Denizli) – Adalet Bakanına soruyorum:
Adliyelerde işler çok yoğun bir şekilde devam ediyor. Terör davaları nedeniyle
oldukça uzayan birçok dava görüyoruz. Haksız tutuklamalar uzun duruşma
günleriyle daha da pekiştiriliyor. Adil bir yargılama için yeterli hâkim
atamasını maalesef gerçekleştiremediniz. Fiziki şartlar iyi değil. Personel
yetersiz. Bu personelin atanması için, yeterli hâkimlerin atanması için ve
ihtisas sahibi hâkimlerin atanması için bir çalışmanız var mı?
Gazetecilerle ilgili birçok haksız tutuklama var.
Dünyanın gazetecisi en çok tutuklu olan bir ülkesiyiz. Bunların tahliyeleri
için, yargılamalarının ivedi yapılması için, adil kararlarının verilmesi ve tutuklamalarının
sonlandırılması için bir çalışmanız var mı? 
Teşekkür ederim.
BAŞKAN – Sayın Yedekci…
GÜLAY YEDEKCİ (İstanbul) – Teşekkür ederim Sayın
Başkan.
İstanbul Büyükşehir Belediye Başkanının istifası
biliyorsunuz basında, kamuoyunda çokça yankı buldu. 4 milyondan fazla
vatandaşın oyuyla Büyükşehir Belediye Başkanı olmuş olan Sayın Başkan, hastalık
gerekçelerini ya da yorgunluğu kabul etmemiş ama istifasının da net bir şekilde
kamuoyuna açıklamasını yapmamıştır. Bu süreci sadece bu şekilde değerlendirmek
de yetersiz kalabilir. Yerine Büyükşehir Meclis grubu tarafından seçilen
Belediye Başkanıyla ilgili olarak; Şelale Park’ta amfi tiyatro yerine restoran
yapılması, Bahçeşehir Göleti’nin satılması, Başakşehir Vatankent’teki tek yeşil
alanın inşaata açılması, hazine arazisinin okul alanından çıkarılarak satışa
çıkarılması basında yer alan sadece bazı çalışmaları. Bu başkanlar döneminde,
Sayın Kadir Topbaş’ın da yeni seçilen Başkanın da döneminde belediyelerinde
yapılan bütün bütçelerin ve onay verdikleri bütün bu bölgelerin
değerlendirilmesi hususunda bir şey yapmayı düşünüyor musunuz?
(Mikrofon otomatik cihaz tarafından kapatıldı) 
BAŞKAN – Sayın Tümer…
ZÜLFİKAR İNÖNÜ TÜMER (Adana) – Sayın Bakan, infaz
koruma memurlarına verilen ve yıpranma payı olarak bilinen fiilî hizmet zammı
geçmiş dönemi de kapsamalı, infaz koruma memurlarının görevde bulundukları
süreler de göz önüne alınarak yeni bir düzenleme yapılmalıdır. 
Öte yandan, Adalet Bakanlığının teklifiyle Hâkimler ve
Savcılar Yüksek Kurulu 28 bölge idare mahkemesini 8’e düşürmüştür. Kuruluş
kanununda bu mahkemelerin iş hacmi ve coğrafi bölge esaslı kurulacağı
belirtilmesine karşılık, yıllık ortalama esası 11 bin ve iş hacmi yönünden
İstanbul ve Ankara’dan sonra 3’üncü büyük mahkeme olan Adana Bölge İdare Mahkemesinin
kapatılıp yıllık ortalama esası 4 bin olan Konya Bölge İdare Mahkemesine
bağlanması son derece yanlış olmuştur. Coğrafi bölge esasına da uyulmadığı
için, Akdeniz Bölgesi’nde de maalesef mahkemeler kurulamamıştır. Davaların
nakli, dosyaların akıbeti, temyiz hususları gereğince telafisi olanaksız
zararların doğacağı göz önüne alınarak Adana Bölge İdare Mahkemesinin
kapatılmasına dair karar tekrar gözden geçirilmelidir. 
BAŞKAN – Sayın Tüm…
MEHMET TÜM (Balıkesir) – Teşekkür ederim Sayın Başkan.
Sayın Adalet Bakanına soruyorum: Nuriye Gülmen ve Semih
Özakça 210 gündür açlık grevindeler. Sadece işlerine geri dönmek istiyorlar.
Nuriye Ankara Numune Hastanesinde yoğun bakımdadır. Durumu çok acildir. Bugün
hastane başhekimiyle yaptığım görüşmede Nuriye’nin hayati tehlikesinin olduğunu
söylediler. 
Nuriye ve Semih’in göz göre göre ölümlerine daha ne
kadar seyirci kalacaksınız? Nuriye ve Semih’in aileleri ve kamuoyu sizden bir
müjde beklemektedir. Bu müjdeyi vermeyi düşünüyor musunuz?
BAŞKAN – Sayın Gökdağ…
MEHMET GÖKDAĞ (Gaziantep) – Sayın Bakanım, sizin de
milletvekili olduğunuz Gaziantep ilimize bağlı Oğuzeli ve Yavuzeli ilçelerinin
adliyesi kapandı malumunuz. Bu adliyelerin kapanması, o ilçedeki davaların
seyrini uzattığı gibi, oradaki vatandaşlarımızı, hemşehrilerimizi mağdur ettiği
gibi o ilçelerin ekonomik gelişmesine de olumsuz olarak yansıyor. 
Bu makamlar, bildiğiniz gibi, kalıcı değil. Bugün kendi
şehriniz olan Gaziantep’teki bu mağduriyetleri gidermek için Oğuzeli’ndeki ve
Yavuzeli’ndeki adliyeleri tekrar açmayı düşünüyor musunuz?
Teşekkür ediyorum.
BAŞKAN – Sayın Şimşek…
BAKİ ŞİMŞEK (Mersin) – Teşekkür ediyorum Sayın Başkan.
Sayın Bakanım, İŞKUR aracılığıyla her yıl binlerce
insan Millî Eğitimde ve hastanelerde taşeron olarak çalıştırılmaktadır. Yalnız
İŞKUR aracılığıyla yapılan alımların tamamı AK PARTİ teşkilatlarından giden
listelere göre yapılmaktadır. Bunu kurumsal bir statüye kavuşturmanızı ve İŞKUR
aracılığıyla yapılan işçi alımlarının noter huzurunda çekiliş yapılarak ve
hiçbir vatandaşı ayırt etmeden yapılmasını talep ediyor, saygılar sunuyorum.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.
Sayın Bakanım, bu cezaevlerinde bulunan infaz koruma
memurları fazla mesai yapıyorlar ücret alamıyor, bayramlarda çalışıyorlar ücret
verilmiyor ve burada, maaşları yaptığı işe göre orantılı değil, rotasyonları
yok, yıpranma payları yok, sürekli mahkûm ve tutuklularla bir arada oldukları
için ciddi ciddi tehditler alıyor, bu anlamda sıkıntılar yaşıyorlar, lojman
sorunları var. İnfaz koruma memurlarının bu özlük hakları ne zaman
düzeltilecektir?
Teşekkür ediyorum.
BAŞKAN – Sayın Paylan…
GARO PAYLAN (İstanbul) – Sayın Başkan, ben de Nuriye ve
Semih’i gündeme getireceğim.
Nuriye Gülmen ve Semih Özakça ölüm sınırındalar. 2017
Türkiyesinde 2 insan gasbedilen ekmeğini geri istedi diye ölüme terk edilecek
mi? Şu anda göz göre göre ölümleri izleniyor, bütün Türkiye Büyük Millet
Meclisi üyeleri ve Hükûmet izliyor. İki yüz onuncu gündeler. Biliyorsunuz bu
aşamadan sonra ölüm her an gelebilir ve biz 2017 Türkiyesinde iki insan
ekmeğini istedi diye ölüme terk eden bir Hükûmetle yaşamanın utancını
yaşayacağız. Bu konuda bir an önce adım atmanızı talep ediyoruz. “Artık Nuriye
ve Semih yaşasın.” diyoruz. 
BAŞKAN – Sayın Şeker…
ALİ ŞEKER (İstanbul) – Sayın Başkan, teşekkür ediyorum.

Ben de Adalet Bakanına Nuriye ve Semih’le ilgili
olarak… Niye bu kadar görmüyorsunuz, niye vicdanlarınız bu kadar sağır? İki yüz
on gün oldu açlık grevi, yüz yirmi gün de sokak sokak dertlerini anlattılar,
işlerini geri istediklerini söylediler. Üç yüz otuz gündür işlerini geri
istiyorlar ama ısrarla duymuyorsunuz. 
Ankara Tabip Odasından bir heyet muayene için görüşmek
istedi, hâlâ izin verilmedi; o konuda ne düşünüyorsunuz?
Şimdi, daha öncesinde duruşma Ankara Adliyesindeydi,
Sincan’dan “Yeterli güvenlik önlemi alacak personelimiz yok.” denerek Ankara’ya
adliyeye getirilmedi. Daha sonra Ankara Adliyesinden Sincan’a alındı, bu sefer
de Nuriye Gülmen Ankara Numune Hastanesine getirildi. Yani bir kişinin
yargılanması için o kadar uzun süre bekletildikten sonra o mahkemeye çıkartmak
bu kadar zor mu, bu kadar personel yetersizliği gerçekten doğru mu? 
55 kişi hayatını kaybetti, intihar etti, bunları
görmediniz. 
BAŞKAN – Teşekkür ederim. 
Sayın Bakan, buyurun. Cevap süreniz on dakika.
ADALET BAKANI ABDULHAMİT GÜL (Gaziantep) – Çok teşekkür
ediyorum. 
Sürem eğer yetmezse ek süre de kullanarak cevaplamaya
çalışacağım.
Bu vesileyle ben de seçim bölgemizde beraber
çalıştığımız değerli Milletvekilimiz Abdulkadir Yüksel’i rahmetle anıyorum,
mekânı cennet olsun. Ailesine, bütün Gazi Meclisimize başsağlığı diliyorum. 
Yine, bin üç yüz yetmiş sekiz yıl geçti, Kerbelâ acısı
hiçbir zaman dinmedi. Kerbelâ acısı kıyamete kadar, hakkın, hukukun, adaletin
yanında olan bütün vicdanların yüreğini sızlatacak elemli bir hadisedir. Bu yıl
dönümü vesilesiyle de şehitlerin efendisi Hazreti Hüseyin ve ehlibeyti rahmetle
anıyorum, hürmetle anıyorum. Kıyamete kadar Hüseyinlerin, ehlibeytin sevgisi
daima yüreğimizde olacak, yezitlerin ve onların haksızlıkları, zulümleri de
lanetle anılacak. Bu vesileyle de bu Gazi Mecliste bunu anmak istiyorum.
Yine, 15 Temmuz yargılamalarına ilişkin bugün çok
önemli bir karar verdi Türk mahkemeleri. 15 Temmuzda hain FETÖ terör örgütünün
yapmış olduğu darbe girişimine karşı hukuku, Anayasa’yı ortadan kaldırmaya
çalışanlara karşı hukuk ve Anayasa çerçevesinde yargılamasını yapmaktadır. Ben,
tüm yargı mensuplarına, yargı çalışanlarına, tüm yargılama süreçleriyle ilgili
özverili çalışmalarından dolayı da Adalet Bakanı olarak da başarılar diliyorum.
Milletimiz müsterih olsun. Her şey hukuk çerçevesinde; ceza alacak olan ceza
alıyor, beraat edecek olan beraat ediyor; dosyalar kapsamında, hukuk
çerçevesinde yargılamalar yapılıyor. Buradan bir istirhamım da, Türk yargısına,
mahkemelerine bütün vatandaşlarımızın güvenmesi ve bu süreci hep beraber
bizlerin de Türk milleti adına davayı takip etmemiz, desteklememiz. Bu
vesileyle şehitlerimizi de rahmetle anıyorum.
Sayın Tanal’ın sorusunda Anayasa’ya aykırılık
iddiasıyla alakalı hak arama hürriyetine engel teşkil edeceği ifade ediliyor.
Bilakis, hakkın, bihakkın yerine gelmesi, çabuk, ivedi bir şekilde gelmesi
adına bir alternatif uyuşmazlık modeli getirilmektedir. Bu, dünyanın birçok
yerinde uygulanan bir yöntemdir, bir modeldir. Bu nedenle, yıllarca avukatlık
yapan bir meslektaş olarak da ifade etmek isterim, iş davalarında sürüncemede
kalan, Yargıtayda bekleyen dosyalar yerine işçinin alacağı, üç sene, beş sene,
on sene sonra alacağından ziyade üç hafta içerisinde, iki hafta içerisinde
sonuçlanabilecek bir modelin hak arama hürriyetine çok ciddi katkı
sağlayacağına inanıyorum. Nitekim, dava açma hakkı da engel olarak
getirilmemektedir. Dava açma hakkı da bakidir, korunmaktadır. Bilakis hakkını
hızlı bir şekilde alma adına çok önemli bir reformdur. Bunu ifade etmek
isterim.
Yine, diğer milletvekilimizin Niğde Adalet binasıyla
ilgili sorusu: 2 Kasım 2017 hedefleniyor. Yıl sonuna kadar biz de onun
takipçisiyiz. Bütün adliye binamız olsun, diğer inşaatlarımızla ilgili çok
yoğun, hummalı bir şekilde çalışmalarımız yapılıyor. Kaldı ki olağanüstü hâl
KHK’sıyla da çok yoğun bir şekilde, Bakanlığa verilen yetkilerle, hızlı bir
şekilde bu tür binalar yapılıyor, bizler de Bakanlık olarak bunun takibini
yapıyoruz. 
ÖMER FETHİ GÜRER (Niğde) – Çok hızlı değil, ikinci kez
ertelendi. Bir yıl geçti, bir yıl…
ADALET BAKANI ABDULHAMİT GÜL (Gaziantep) – Bunun
kararını alan AK PARTİ Hükûmetidir. AK PARTİ Hükûmeti Niğde’ye en güzel
şekilde, bütün illerimize olduğu gibi, adalet binasını yapandır. 
ÖMER FETHİ GÜRER (Niğde) – Niğde’de her şey bir yıl
gecikmeli. 
ADALET BAKANI ABDULHAMİT GÜL (Gaziantep) – Takip eden
biziz. Dolayısıyla, yıl sonuna kadar bunun nihayete ermesini de inşallah takip
edeceğiz. 
Diğer, taşeron işçiyle ilgili yazılı cevap ifade
edilebilir. 
Adana İdare Mahkemesiyle ilgili, dosya kapsamında…
ÖMER FETHİ GÜRER (Niğde) – Taşerona cevap yok mu Sayın
Bakan?
ADALET BAKANI ABDULHAMİT GÜL (Gaziantep) – Taşeron
konusunu yazılı olarak… Çalışma Bakanlığımızla da ilgili. Geçenlerde de
açıklama yaptılar, bu konuda bir düzenleme yapılıyor. Hükûmetimiz bunu
değerlendirecek. Taşeron işçilerimizin hukuku, hakları, getirilen düzenlemeler
de Hükûmetimiz tarafından getirilen iyileştirmelerdir. Bu konu bizim
gündemimizdedir. Bu hususla ilgili çalışmalar nihayete erdiğinde de yine
Bakanımız kamuoyunu bilgilendirecektir. 
7 yerde bölge idare mahkemeleri faaliyete
geçirilmiştir. Bunun dosya kapsamı çerçevesinde değerlendirildiğinde yeterli
olduğu müzakere edilmektedir. 
Adana’ya çok güzel bir bölge adliye mahkemesi açıldı.
Önümüzdeki hafta da orada toplantımızı icra edeceğiz. Çok şaheser bir adliye ve
içerisinde de gerçekten Adana’nın, bölgenin hizmet göreceği çok önemli bir
merkez. Bu konuda da bir teşekkürü, en azından, bir Adana milletvekili olarak
Adanalılar adına yapsaydınız, bunu da memnuniyetle ayrıca ifade ederdik. 
ÖMER FETHİ GÜRER (Niğde) – Bölge idare niye kapandı
diye soruyor. 
ADALET BAKANI ABDULHAMİT GÜL (Gaziantep) – Ama biz
teşekkür etseniz de etmeseniz de Adana’ya, bütün Türkiye'ye olan hizmet aşkıyla
bu faaliyetlerimizi yapmaya devam edeceğiz. (AK PARTİ sıralarından alkışlar)
ZÜLFİKAR İNÖNÜ TÜMER (Adana) – Bölge idare mahkemesini
soruyorum Sayın Bakan. 
ADALET BAKANI ABDULHAMİT GÜL (Gaziantep) – Adliyelerin
kapatılması konusunda…
ÖMER FETHİ GÜRER (Niğde) – Bölge idare kapatılmış Sayın
Bakan, belki haberiniz yoktur. 
BAŞKAN – Sayın milletvekilleri, lütfen…
Sayın Gürer…
Buyurun Sayın Bakan. 
LEVENT GÖK (Ankara) – Sayın Bakan, yanlış bilgi
almayasınız, arkadaşımız bölge idare mahkemesini soruyor. 
ADALET BAKANI ABDULHAMİT GÜL (Gaziantep) – Hayvan
haklarıyla ilgili hapsen tazyik durumu…
Bölge idare mahkemesi dosya kapsamında ihtiyaç olan
yerlerle ilgili yapılmaktadır. Yani, Türkiye'de 7 yerde var. Dolayısıyla, dosya
kapsamında ihtiyaç olursa elbette oralarda da istihdam yapılabilir. İdare
mahkemelerinde dosya yükü zaten çok fazla değil, geçtiğimiz hafta idari
yargıyla da koordinasyonumuzu yaptık. Bu konuda hiçbir şekilde ihtiyaç olduğu
da ifade edilmemiştir. Bölge adliyemiz inşallah güzel bir şekilde hizmete
başlayacak, Adana’mız bu hizmeti en güzel şekilde görecek. İhtiyaç olması
hâlinde elbette bölge idare mahkemesi de gündemimize alınacak ama orada sayı
itibarıyla da az bir konu varken kamu kaynaklarını oraya…
ZÜLFİKAR İNÖNÜ TÜMER (Adana) – Sayın Bakanım,
Türkiye’nin 3’üncü büyük mahkemesi.
ADALET BAKANI ABDULHAMİT GÜL (Gaziantep) – …olmayan
dosyayla ilgili bir değerlendirmeye gerek yok. İdare mahkemesi itibarıyla durum
bu.
LEVENT GÖK (Ankara) – Yani milletvekilimizin söylediği
soru doğru.
ADALET BAKANI ABDULHAMİT GÜL (Gaziantep) – Sayın
Tekin’in hayvan haklarıyla ilgili hapsen tazyik hususunda bir talebi vardı. Bu
hususla alakalı… Türk Ceza Kanunu’nun 151’inci maddesinde dört aydan üç yıla
kadar hapis cezasını gerektiren bir suç. Yalnız, bu hususla ilgili
Bakanlığımızda da bir çalışma yapılmakta. İlgili birimimiz bu husustaki
suistimalleri… Ya da hapsen, en azından caydırıcı başka neler yapılabilir? Bu
hususta Bakanlığımız bir çalışma yapıyor mevcut kanunları da gözden geçirerek.
Çünkü yaşayan her canlı devlete ve yönetime, herkese emanettir. Bunun şuurunda,
bilincinde olarak varsa ihtiyaçlar ya da uygulamadaki eksiklikler, bu hususta
Bakanlığımıza düşen hangi konular varsa bunların gözden geçirilmesi hususunda
çalışmamız geçen hafta itibarıyla da başladı. Gelişmeler oldukça yine
değerlendirilecek.
“Yargıda iş yükü var. Yeterli hâkim atamadınız.
Personel ataması konusunda ihtiyaç var.” diye Sayın Arslan’ın bir talebi vardı,
sorusu vardı. Dün itibarıyla ilana çıktık, 1.500 hâkim, savcı alımına karar
verildi. Bu sene mezun olan yaklaşık 10 bin civarında hukuk fakültesi mezunu ve
diğer mezunlarımızı kapsayacak şekilde tüm genç meslektaşlarımı onurlu Türk
yargısına mensup olmak üzere… Ben de bu vesileyle çağrıda bulunuyorum. 24
Aralıkta sınav yapılacak, protokolümüzü yaptık. Şu anda yaklaşık 1.300
arkadaşımız akademide eğitim görüyor. Bunlar da bir an evvel kürsüye ve Türk
yargısına hizmet etmeye başlayacaklar. 
Malumunuz, yakın zamanda sonuçlarını açıklayacağımız,
15 Eylülde mülakatları biten, yine hâkim, savcı alımı var. 2.750 hâkim, savcı
alımı konusunda da mülakat sonuçları, sınav sonuçları açıklanacak. Dolayısıyla,
hâkim, savcı ihtiyacını çok ciddi anlamda, yeterli bir şekilde karşılamış
olacağız. Ama şunu da ifade etmek isterim: Nicelikten ziyade nitelik itibarıyla
da biz, hâkim, savcı alımları artık yeterli hâle geldikten sonra Avrupa’da kişi
başına düşen hâkim, savcı sayısına ulaşmış olacağız inşallah ama bunu yeterli
görmüyoruz. Önümüzdeki sene eğitim seferberliğiyle talebe bağlı kalmaksızın
bütün hâkim, savcılarımızı akademide hizmet içi eğitim seminerlerinde eğitime
tabi tutacağız. 
Nitelik, kaliteyi artırmak üzere not sistemine geçtik.
Hepimizin takip ettiği, özellikle FETÖ terör örgütünün yargıdaki nüfuzu ve
ortaya koymuş olduğu, sergilediği hukuk dışı tutumları sebebiyle yapılamayan
teftişler yedi yıl sonra, yaklaşık üç hafta önce başlamıştır, şu an
adliyelerimiz teftiş edilmektedir. 
Personelle ilgili konuda da zabıt kâtibi itibarıyla
yakında, birkaç gün içerisinde ilana çıkacağız, çalışmalarını nihayete
erdirdiğimiz 2.500 adliye çalışanı alacağız, 3.500 ceza tevkifevi (CTE)
personeli, infaz koruma personeli alacağız.
(Mikrofon otomatik cihaz tarafından kapatıldı)
BAŞKAN – Tamamlayın lütfen.
ADALET BAKANI ABDULHAMİT GÜL (Gaziantep) – Bir iki
dakika daha cevap verebilirsem.
BAŞKAN - Süreniz bitti ama cevaplamak istiyorsanız
tabii ki size bir hak tanırız. 
ALİ ŞEKER (İstanbul) – İki dakika Semih’le ilgili bir
cevap versin.
BAŞKAN – Sayın milletvekilleri, lütfen…
ADALET BAKANI ABDULHAMİT GÜL (Gaziantep) – Bir dakikada
toparlayayım, diğerlerini yazılı olarak arz edeyim Sayın Başkanım
lütfederseniz. 
BAŞKAN – Lütfen buyurun.
ADALET BAKANI ABDULHAMİT GÜL (Gaziantep) – Adliye
personeliyle ilgili de yakın takip ediyoruz tüm mahkemelerimizi, kurulumuzla
bunları değerlendiriyoruz. Çok yoğun bir şekilde bu personel takviyesiyle
birlikte inşallah yargıdaki yük de azalmış olacak, daha hızlı olacak. Hem
hâkim, savcı, personel itibarıyla bunu tamamlayacağız ama personelimizin de
yine eğitime tabi tutulacağı, eğitim seferberliğini yapacak, niteliğini
artıracak şekliyle bu hususta da personel konusunda gerekli çalışmayı, çabayı
ifade ediyoruz.
Diğer konuyla ilgili olarak da infaz koruma
memurlarının özlük haklarıyla ilgili 694 sayılı KHK’yla infaz koruma
memurlarına yıpranma hakkı verilmiştir. Bu, elli yıldır infaz koruma
memurlarının beklediği bir müjdedir. Sayın Cumhurbaşkanımız, Sayın
Başbakanımızın gayretleri sebebiyle infaz koruma memurları bütün aileleriyle
beraber Hükûmetimize teşekkür eder, “Altmış yıllık rüya da gerçekleşti, bir
hayal daha gerçekleşti.” diye hepimize… 
BAŞKAN – Teşekkür ederim.
MEHMET TÜM (Balıkesir) – Sayın Bakan, iki insanın
hayatı söz konusu. Niye ona cevap vermiyorsunuz Sayın Bakan? İki insan ölümün
eşiğinde. 
BAŞKAN - Kalanını yazılı olarak ifade edeceğini söyledi
Sayın Bakan.
MEHMET TÜM (Balıkesir) – Burada üç arkadaşımız soru
talebiyle soru sordu size.
LEVENT GÖK (Ankara) – Sayın Başkan…
GARO PAYLAN (İstanbul) – Sayın Başkan…
BAŞKAN – Sayın milletvekilleri, tasarının tümü
üzerindeki görüşmeler tamamlanmıştır. 
MEHMET TÜM (Balıkesir) – Evet, söz istiyoruz bu konuda.
BAŞKAN – Maddelerine geçilmesini oylarınıza sunuyorum:
Kabul edenler… Kabul etmeyenler… Kabul edilmiştir. 
Şimdi, birinci bölümün görüşmelerine başlıyoruz. 
Birinci bölüm…
MEHMET TÜM (Balıkesir) – Sayın Başkan, iki kişinin
hayatı söz konusu burada. Sayın Bakan, sizde vicdan yok mu? Adalet yok mu
sizde? Hak, hukuk yok mu sizde? İki insan ölümle karşı karşıya!
ALİ ŞEKER (İstanbul) – Üç kişinin sorusuna cevap
verilmedi burada Sayın Başkan. 
BAŞKAN – Sayın milletvekilleri, işlem yapıyorum lütfen.

Sayın Tüm…
MEHMET TÜM (Balıkesir) – İki insan ölümle karşı
karşıya! 
BAŞKAN – Birinci bölümün görüşmelerine başlıyoruz.
Birinci bölüm, 1 ila 16’ncı maddeleri kapsamaktadır. 
MEHMET TÜM (Balıkesir) – Ya Adalet Bakanı, ne zaman
adalet öğreneceksiniz? Niye cevap vermiyor? Cevap bekliyoruz Adalet Bakanından.
İki insan ölümle yüz yüze. 
BAŞKAN – Birinci bölüm üzerinde Cumhuriyet Halk Partisi
Grubu adına Gaziantep Milletvekili Sayın Mehmet Gökdağ konuşacak.
MEHMET TÜM (Balıkesir) – Sayın Bakan, sizde vicdan yok
mudur! Siz baba değil misiniz, sizin çocuklarınız yok mudur! 
BAŞKAN – Buyurun Sayın Gökdağ. (CHP sıralarından
alkışlar)
MEHMET TÜM (Balıkesir) – Yazıklar olsun size! Yazıklar
olsun gerçekten! Ayıp ya! Ayıp ya!
HALİL ETYEMEZ (Konya) – Yeter ya!
BAŞKAN – Sayın Tüm, lütfen yerinize oturur musunuz.
Hakaret etmeyin lütfen. 
MEHMET TÜM (Balıkesir) – Yapmayın ya! İki insan! Sizin
evladınız yok mu? Utanmıyor musunuz? Bakın işinden ettiniz, şu an yaşamından ettiniz.

BAŞKAN – Sayın Gökdağ, sizi kürsüye davet ettim. Onu
değil beni dinlemek durumundasınız. 
MEHMET TÜM (Balıkesir) – Ayıp yani ya! Yazık! Ayıp!
Sayın Bakana üç kişi sorduk, üç kişi. Görmüyor musunuz burayı, üç kişi sordu?
Ayıp yani! 
BAŞKAN – Sayın Tüm, lütfen… Düzeni bozuyorsunuz Sayın
Tüm. İşlem yapmak zorunda bırakmayın beni.
Buyurun Sayın Gökdağ.
MEHMET TÜM (Balıkesir) – Yapın istediğiniz işlemi ya,
insanlar hayatından oluyor, işlem yapıyorsunuz.
BAŞKAN – Usulüne uygun konuşun. 
Buyurun. 
CHP GRUBU ADINA MEHMET GÖKDAĞ (Gaziantep) – Sayın
Başkan, değerli milletvekilleri; 491 sıra sayılı İş Mahkemeleri Kanunu
Tasarısı’nın birinci bölümü hakkında Cumhuriyet Halk Partisi adına söz almış
bulunuyorum, Genel Kurulu saygıyla selamlıyorum.
Öncelikle, 26’ncı Dönem Üçüncü Yasama Yılı’nın hayırlı
olmasını diliyorum. Bu yasama yılının ülkemizin ve yurttaşlarımızın sorunlarına
çözüm getiren, ülkemize huzur getiren, barışımızı, kardeşliğimizi ileri
noktalara taşıyan, çağdaş demokrasi ilkelerini, hukuk devleti anlayışını,
cumhuriyet değerlerini ülke yönetimine egemen kılan çalışmaların yapıldığı bir
yasama yılı olmasını umut ediyorum.
Türkiye Büyük Millet Meclisinin ve milletvekili olarak
bizlerin, emeklisinden engellisine, atanamayan öğretmeninden işsizine, açlık
sınırının altında asgari ücret alan işçisinden büyük emekler vererek ürettiği
ürünün karşılığını alamayan çiftçisine, vergi ve borç batağında kıvranan
esnafından verilmiş sözlere rağmen bir türlü kadro sorunu çözülmeyen
taşeronlara, yurt ve eğitim sorunu yaşayan öğrencilere kadar, kısaca toplumun
tüm kesiminin sorunlarının çözüldüğü, çözümler için çaba sarf etmek olduğunu
hiç kimsenin unutmadan bu yasama yılının geçirilmesini yürekten diliyorum.
Şimdi, bu dileklerle başladığımız yasama yılının ilk kanun tasarısını
görüşüyoruz. 
Değerli milletvekilleri, yukarıda saydığım anlamda
yararlı bir çalışma yapmak için tek adam iradesine dayalı siyaset anlayışından,
“Ben yaptım, oldu.” mantığından vazgeçip, kurtulup ortak aklı öne çıkaran
anlayışla çalışılması gerektiği kuşkusuz tartışılmaz bir gerçektir. Bu tek adam
iradesine dayalı keyfî yönetim anlayışınızın ülkemizi nasıl çıkmazlara
soktuğunu, yurttaşlarımızı ne kadar sıkıntılarla baş başa bıraktığını hayatın
her alanında açık ve net olarak görüyoruz, aslında herkes görüyor. Eğitim
konusunda uyarılara yanıt vermediniz, bildiğinizi okudunuz. On beş yılda 6
bakan değiştirdiniz, her bakan değişiminde eğitim sistemi değişti, yazboz
tahtasına döndü. Bugün, öğrenciler, veliler, öğretmenler şaşkınlık içerisinde,
eğitim kalitemiz de dünya sıralamasının son sıralarında. 
Yine, Suriye politikasını belirlerken önerilerimizi,
uyarılarımızı dikkate almayıp kendi bildiğinizi okudunuz. Bu kendi bildiğinizi
yapmanız hem Suriye’ye hem ülkemize hem de bölgeye ne kadar kötülük getirdi
cümle âlem biliyor.
Öyle bir hâle geldi ki, bu tek adam, hiç kimsenin
önerisini dikkate almayan “Ben bildiğimi yaparım.” anlayışıyla öyle bir hâle
geldiniz ki sizi kandıran kandırana, aldatan aldatana. Şöyle bakıyorum,
kandırmayan, aldatmayan kalmamış; PKK aldatmış, Esad aldatmış, Salih Müslim
aldatmış, Barzani aldatmış, Merkel aldatmış, Putin aldatmış, son günlerde
görülüyor ki kendi belediye başkanlarınız da sizi aldatmış. (CHP sıralarından
alkışlar) Ve bu aldatmaların ağır ve acı faturasını da gariban halk ödemiş.
Şimdi herkesin eli yüreğinde, hepimizin eli yüreğinde. Acaba kamuoyunun
bilmediği daha ne kadar aldatma var ve bu aldatmaların faturası nasıl çıkacak,
hepimiz elimiz yüreğimizde bekliyoruz. (CHP sıralarından alkışlar) Şimdi, bunu
uzatmak çok mümkün aslında ama temel yasamızla ilgili görüşlerimi söylemek
istiyorum. Fakat bunu söylerken şunu da görüyoruz: Bu yasa tasarısında da aynı
“Ben bildiğimi okurum.” anlayışı hâkim. 
Şimdi, iş mahkemelerini görüşüyoruz. İş kanunları,
değerli arkadaşlar, çalışma barışını sağlayacak olan temel kanunlardır. Bu
kanunlar, işçi-işveren arasındaki çalışma ilişkisinde her iki tarafı da huzurlu
kılacak anlayışların egemen olması gereken kanunlardır. Bunu sağlamak için de
her iki tarafın gönül rahatlığıyla uzlaştığı metinlerin ortaya konması gerekir.
E, şimdi bakıyoruz, öyle mi bu tasarıda? Maalesef öyle değil. 
Değerli milletvekilleri, bu yasa tasarısının omurgasını
zorunlu ara buluculuk oluşturuyor. Komisyonda görüştük, biz Cumhuriyet Halk
Partisi olarak uzlaştırıcı siyaset anlayışımız gereğince ara buluculuk
sistemine karşı olmadığımızı ancak bunun zorunlu olmasının hem hukuken hem de
fiilen doğru olmadığını söyledik. 3 büyük işçi sendikamız var. DİSK ara
buluculuğun zorunlu hâle gelmesinin doğru olmadığını söylüyor, TÜRK-İŞ zorunlu
ara buluculuğun doğru olmadığını söylüyor, HAK-İŞ zorunlu ara buluculuğun
sakıncaları olduğunu söylüyor ama siz zorunlu ara buluculuk konusunda ısrar
ediyorsunuz. Peki, o zaman sormak gerekmiyor mu değerli milletvekilleri? Siz bu
yasayı kimin için çıkartıyorsunuz? Bu yasa tasarısı çalışma yaşamını
düzenliyorsa -ki öyle- çalışma yaşamı da işçi-işveren olarak temel iki taraf
olduğuna göre ve bu taraflardan biri yani işçi kesimini temsil eden
sendikaların tamamı doğru olmadığını söylüyorsa siz ne yapmaya çalışıyorsunuz,
kimin için yapmaya çalışıyorsunuz? Zorunlu ara buluculuk konusunda
itirazlarımızı, değerli arkadaşlar, soyut olarak değil, doğru olmadıklarına
ilişkin somut gerekçelerle söylüyoruz. 
Değerli milletvekilleri, zorunlu ara buluculuğun
Anayasa’mızda hüküm altına alınan hak arama hürriyetine aykırı olduğunu
öncelikle belirttik ve söylemeye devam ediyoruz, bu anlamıyla Anayasa’ya
aykırıdır. Öte yandan, Komisyon çalışmalarında, değerli arkadaşlar, şu soruya
hiç kimse yanıt veremedi: “İşçi ile işveren anlaşmazlık konusunda masaya
oturduklarında işçi tam olarak hakkını bilebilecek mi? Öyle ya, uzlaşma için
masaya oturduğunda işçinin hakkının ne olduğunu tam olarak bilmesi gerekmiyor
mu? Bilmediği hakkın nesini pazarlık konusu yapacak, neresinde uzlaşacak?” Bunu
sorduğumuzda bu tasarıyı gündeme getirenler de dâhil olmak üzere Komisyondaki
akademisyenler, ara bulucu arkadaşlar, ara bulucu dernekleri yanıt veremedi.
Peki, nasıl olacak? İşçi bilmediği hakların pazarlığını nasıl yapacak? İşverenin
bu konuda sıkıntısı yok değerli arkadaşlar çünkü işveren ekonomik gücü
nedeniyle gerek hukuki anlamda gerekse teknik anlamda her türlü desteği alacak
ve masaya eşit olmayan koşullarda oturacak, zaten geçim zorluğu içerisinde olan
işçi kardeşim âdeta koyun pazarlığıyla ne verilirse onu kabul edecek durumda
olacak. İş kanunlarının zayıf ve güçsüz işçiyi, emekçiyi koruması temel ilkesi
böyle bir yaklaşıma izin vermez, vermemesi gerekir. 
Aslında AKP Hükûmetlerine dönüp baktığımızda hep
emeğiyle geçinen işçi kesiminin aleyhine düzenlemeler olduğunu açıkça
görüyoruz. Böyle olunca bu yasa tasarısında da işçiyi, emekçiyi mağdur eden
anlayışı görmek çok şaşırtıcı değil. Açlık sınırının altında asgari ücret,
hiçbir iş güvencesi olmayan taşeronluk sistemi, kiralık işçi yasası, işçinin
kıdem tazminatında gözü olan Hükûmet, bütün bunlara baktığımızda bu yasada da
işçi aleyhine düzenlemeyi görmek çok şaşırtıcı olmuyor. Bu kötü koşullarda
çalışma olanağını bulmuş işçiyi anlaşmazlık durumunda da işverenle eşit
olmayacak şekilde masaya oturtacağız, bir de orada mağdur edeceksiniz. Ne
istiyorsunuz gerçekten bu işçiden, emekçiden? Değerli arkadaşlar, sevgili AKP
milletvekilleri, sevgili Hükûmet; bu işçi, emekçi ki emekleriyle katma değerler
yaratan, ülkenin millî gelirine ciddi katkı sunan işçinin, emekçinin insan
onuruna yakışır, rahat bir huzurlu yaşam sürmesi için oturup hep birlikte
arayış içinde olmamız gerekirken sizler bunun aksine iktidarınızca yapılan
bütün düzenlemelerde işçiyi canından bezdirecek hâle getiriyorsunuz.
Değerli milletvekilleri, bu yasa tasarısı yapılırken iş
davalarının süresi ve yargının pahalılığı gerekçe olarak söylenmiştir. Değerli
arkadaşlar, aslında bu, yargının acziyetini itiraf etmekten başka bir şey değil
yani iş mahkemeleri uzun sürüyor, işçiye dönüp “İşçi kardeşim, bu davalar uzun
sürer.” “Ee…” “Hem de bizim sistemimizde adalet paralı ve pahalı, senin buna
gücün yetmez; biz de buna bir çare bulamıyoruz.” “Ee, ne yapacağız?” “En iyisi,
sana ne verirlerse kabul et, git başının çaresine bak.” mı diyorsunuz? Evet,
aynen öyle diyorsunuz. Bu, acizliğin ve işçi karşıtlığının ifadesi değil de
nedir değerli arkadaşlar? (CHP sıralarından alkışlar) Oysa hepimizin yapması
gereken şu değil mi: Hızlı ve etkin bir yargıyı ülkenin huzuruna getirmek değil
mi? Ve herkesin ulaşabileceği masrafta, pahalı olmayan bir yargıyı bu ülke
insanlarının hak etmediğini mi düşünüyorsunuz? Oturup hepimizin, Adalet
Bakanının, Adalet Bakanlığının, Komisyonun, herkesin hızlı, etkin ve ucuz bir
yargıyı…
(Mikrofon otomatik cihaz tarafından kapatıldı) 
MEHMET GÖKDAĞ (Devamla) - …masraf anlamında ucuz bir
yargıyı bu ülkenin gündemine getirmemiz gerekir.
Bu düşüncelerle Genel Kurulu saygıyla selamlıyorum.
(CHP sıralarından alkışlar) 
BAŞKAN – Teşekkür ederim Sayın Gökdağ.
Milliyetçi Hareket Partisi Grubu adına Kahramanmaraş
Milletvekilimiz Fahrettin Oğuz Tor konuşacak.
Buyurun Sayın Tor. (MHP sıralarından alkışlar) 
MHP GRUBU ADINA FAHRETTİN OĞUZ TOR (Kahramanmaraş) –
Sayın Başkan, değerli milletvekilleri; 491 sıra sayılı İş Mahkemeleri Kanunu
Tasarısı’nın birinci bölümü üzerinde Milliyetçi Hareket Partisi adına söz almış
bulunuyorum. Bu vesileyle yüce heyetinizi saygıyla selamlıyorum. 
Değerli milletvekilleri, 30 Ocak 1950 tarihinde kabul
edilen 5521 sayılı İş Mahkemeleri Kanunu’yla altmış yedi yıl davaların çözümü
yoluna gidilmiş ise de bugün artan nüfus yapısı, değişen ve farklılaşan iş
alanları, sürekli gelişen teknoloji, sosyal güvenlik alanındaki gereksinimler,
helal kazancın yüceltilmemesi, haram kazançtan hesap sorulmaması, daha doğrusu
bu yönde kurumsal yapılar oluşturulmaması, işin ehline verilmemesi, ahlakın
giderek zafiyete uğraması, eğitimin dürüst, kişilikli, becerikli insan
yetiştirmede zamana ayak uyduramaması, kayıt dışı ekonominin küçültülememesi,
iş kazalarının önlenememesi, hukukun üstünlüğünün, hesap verilebilirliğin göz
ardı edilmesi, işsizliğin artması gibi sebeplerle, işçi-işveren
uyuşmazlıklarının sayısı ve niteliği sürekli artış gösterdiğinden, kısaca
bataklıklar kurutulamadığından yeni bir kanun hazırlanmasına ihtiyaç duyulduğu
anlaşılmaktadır. 
2002 yılında hukuk muhakemelerine 953 bin dava
açılmışken 2016 sonunda dava sayısı 2 milyon 213 bine yükselmiştir. Artan hâkim
ve mahkeme sayısına rağmen dava sayısı azaltılamamış, bilakis yüzde 140 artış
göstermiştir. 
Tasarının gerekçesine konu olduğu ve herkesçe bilindiği
üzere Çalışma ve Sosyal Güvenlik Bakanlığının verilerine göre 2016 yılı Aralık
ayı itibarıyla 14 milyona yakın işçi ve 1 milyon 750 bine yakın işverenin
bulunduğu ülkemizde işçi-işveren arasındaki uyuşmazlıklar hem çalışma hayatının
hem de yargının gündeminde önemli bir yer tutmaktadır. 
Adli Sicil ve İstatistik Genel Müdürlüğü verilerine
göre 2016 yılı sonu itibarıyla ilk derece mahkemelerindeki 3 milyon 525 bin
civarındaki hukuk uyuşmazlığının yaklaşık yüzde 15’i iş uyuşmazlıklarından
kaynaklanmaktadır. Yargıtaydan alınan istatistiki verilere göre 2016 yılında
bakılan 780 bin civarındaki hukuk uyuşmazlığının yaklaşık yüzde 30’u iş
hukukundan kaynaklanmaktadır. 2014 verilerine göre Yargıtayda bekleyen toplam
932.925 dava dosyası iş yükü nedeniyle 2015 yılına devredilmiştir. Yargıtayda
yeni dairelerin kurulmasına, üye sayısının artırılmasına rağmen Yargıtay
Başkanının beyanına göre Temmuz 2017 itibarıyla ceza ve hukuk dairelerinde
derdest dosya sayısı toplamı 804.344’tür. Yargıtayda dosya sayısının insan
boyunu aşması üzerine koridorlardan geçenlerin üzerine devrilebileceğine dikkat
çekilerek “Dikkat, yıkılma tehlikesi vardır!” uyarı yazısı yazılmıştır. Sayın
Bakanım, bunu da biliyorsunuz, size de göstereyim ben. Yani koridordan geçerken
iş kazası olabilir anlamında diyor bunu. Koridorlar, insan boyu dosyayla
doludur maalesef. 
Değerli milletvekilleri, Adli Sicil ve İstatistik Genel
Müdürlüğü verilerine göre iş davalarının yıllık ortalama görülme süresi 2010 yılında
466 günken 2016 yılında 434 gün olarak karşımıza çıkmaktadır. Bu sürelere
istinaf mahkemeleri ve Yargıtayda temyiz süreleri dâhil değildir. Bu süreleri
de dikkate aldığımızda bir kararın yargı süreçlerinin tamamlanması en az iki
yılı bulmaktadır. Adam 3 bin liralık bir ücret davası için maalesef üç yıl
beklemektedir. Geciken adalet, adalet değildir örneği buradadır.
Tasarının gerekçesinden ve kanunun getiriliş amacından
anlaşıldığı üzere, amaç, hâkimlerimizin özverili ve fedakârca çalışmasına
rağmen iş mahkemelerine konu olan davaların süresini kısaltmak, işçi-işveren
arasındaki uyuşmazlıkların ara bulucuya götürülerek mahkeme konusu olmadan
çözülmesine yönelmektir.
Değerli milletvekilleri, burada problemin çözüm yolu,
hâkim sayısının artırılmasından, mahkeme sayısının artırılmasından, ara
buluculuktan geçmemektedir. Problemi kaynağında çözmediğimiz müddetçe mahkeme
ve hâkim sayısını ne kadar artırırsak artıralım, hâkimi, mahkemeleri dava
dosyasıyla boğarsak problemi çözemeyiz. Yapmamız gereken, sivri sineklerle
uğraşmak yerine bataklığı kurutmaktır. Bataklıkları kurutmak için maalesef
yeterli gayret gösterilmemiştir. Örneklerini sunmak istiyorum.
Bunun temini için en önce yapmamız gereken, kayıt dışı
ekonomiyi küçültmektir. Bugün ekonominin yüzde 35’i kayıt dışıdır. Geçen on, on
beş yıllık süre içerisinde maalesef kayıt dışıyla mücadelede istenen başarı
elde edilememiştir. Siz sigortasız çalışmayı, sigortalının prim gün sayısının
düşük gösterilmesini, sigortalının fiilî kazancının asgari düzeyde gösterilmesini
önleyemediğiniz müddetçe dava sayısını azaltamazsınız.
Değerli milletvekilleri, bugün kıdem tazminatından
yararlananların oranı genelin yüzde 20, 24’ü civarındadır. Önceki dönem Sayın
Çalışma Bakanımızın beyanına göre, şu anda çalışanların yüzde 80’i kıdem
tazminatı sorunu, mağduriyeti yaşamaktadır. Bu, yüzde 75, 80 işçinin kıdem
tazminatının iç edildiğinin göstergesidir. Siz işçinin çok büyük çoğunluğunun
anasının ak sütü gibi helal kıdem tazminatının iç edilmesini, günde on saat
çalıştırıp fazla mesai ücretinin, tatil günleri ücretinin, bayram tatili
ücretinin ödenmesini sağlayamazsanız, kısaca kölelikten kurtaramazsanız dosya
sayısını azaltamazsınız ara buluculuk müessesesi getirseniz bile. 
Kayıt dışı demek, kul hakkı demektir. Kayıt dışı demek haksız
rekabet demektir. Kayıt dışılık, kutsal emeğin çalınmasıdır, maaş
hırsızlığıdır, emeklinin maaşının gasbedilmesidir. Ülke olarak her birimiz
ağzımızı açtığımızda doğruluktan, dürüstlükten, yerine göre de Müslümanlıktan
bahsediyoruz. Bu ülkede Temmuz 2016 itibarıyla 86.762 cami var. 2014 itibarıyla
nüfusumuzun yüzde 99,2’si Müslüman; övünülecek bir durum, övünüyoruz. Ancak,
ekonominin yüzde 35’e yakınının kayıt dışı olduğu bir ülkede yani her 3
çalışandan 1’inin hakkının gasbedildiği, hakkı yenilerek karunlaştığı Müslüman
bir ülkede 3,5 milyona yakın kişinin hak aradığı övünülecek bir durum değildir;
yakışıksız, çirkin bir durumdur, üzülecek, başını ellerinin arasına alıp
düşünülecek kötü bir durumdur. Türkiye iş kazalarında Avrupa 1’incisi, dünya 3’üncüsüdür;
bunun anlamı, insana, emeğe saygısızlıkta Avrupa 1’incisiyiz demektir. Yapmamız
gereken iş, ne olursa olsun iş kazalarını, meslek hastalıklarını azaltmaktır. 
2004 yılında iş kazası sonucu sürekli gelir bağlanan
kişi sayısı 53 bin iken, 2016’da bu 70 bine yükselmiştir. İş kazası sonucu ölüm
geliri alan, ölenin çocuklarına bağlanan dosya sayısı 2004’te 42 bin iken
2016’da bu sayı 56 bine yükselmiştir; artış yüzde 23’tür. İş kazası sonucu
ölümleri, sakatlıkları önleyemezseniz hukuk davalarını azaltamazsınız,
önleyemezsiniz. Biz ne yaptık veyahut siz ne yaptınız? İş kazalarını azaltmak
yerine devam etmesini sağladınız. Nasıl sağladık? Geçen dönemde çıkardığımız
yasayla iş yerlerinde işçi sağlığı ve güvenliğiyle ilgili tedbirlerin uygulama
alanını daraltarak ve uygulama süresini 2022’ye uzatarak iş kazalarının
olmasına fırsat verdiniz.
Değerli milletvekilleri, işsizlik devletin resmî
rakamlarına göre Mayıs 2017 itibarıyla binde 8 artış göstermiştir. Mayıs ayı
mevsimlik çalışmanın en yoğun olduğu aylardan biridir. Mayıs ayında işsizliğin
artması üzerinde çokça düşünülmesi gereken bir durumdur. Bazı turizm
bölgelerinde tersine göç yaşandığı söylenmektedir. Bugün basında yer alan bir
habere göre, Kilis’te Toplum Yararına Program kapsamında okullarda istihdam
edilecek 183 kişilik dokuz aylık işe tam 4.400 kişi başvurmuştur. Bunun sonucu
ucuz işçiliktir, kaçak işçiliktir, kayıt dışı işçiliktir; bunun sonucu, hukuk
davalarıdır. 
Değerli milletvekilleri, söz verdiği üzere Hükûmetin
taşeron işçilere bir an önce kadro vermesi en büyük beklentimizdir. İş
hukukundan kaynaklanan davaları azaltmak istiyorsak derhâl taşeron işçiliğe son
vermemiz gerekir, böylelikle bataklığın birisi kuruyacaktır. 
Bugün konu çok, sürem az, ancak şunu söyleyerek
tamamlamak istiyorum: Bütün bunlara rağmen, Üçüncü Yasama Yılının ülkemize,
milletimize hayırlara, barış ve huzura vesile olmasını diliyor, yüce heyetinizi
bu vesileyle saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Tor.
Halkların Demokratik Partisi Grubu adına Gaziantep
Milletvekili Sayın Mahmut Toğrul konuşacak.
Sayın Toğrul, şahsı adına da konuşacağı için iki
konuşma süresini birleştiriyoruz. 
Konuşma süreniz on beş dakika. 
Buyurun. (HDP sıralarından alkışlar) 
HDP GRUBU ADINA MAHMUT TOĞRUL (Gaziantep) – Teşekkür
ederim Sayın Başkan.
Değerli milletvekilleri, İş Mahkemeleri Kanunu
Tasarısı’nın birinci bölümü üzerinde grubum adına söz almış bulunmaktayım. Bu
vesileyle Genel Kurulu saygıyla selamlıyorum.
Değerli milletvekilleri, dün 26’ncı Dönem Üçüncü Yasama
Yılına giriş yaptık ama bu yasama yılı, İkinci Yasama Yılı döneminde olduğu
gibi büyük bir eksiklikle başlamıştır. Biliyorsunuz partimizin 2 eş genel
başkanı dâhil toplam bu Meclisten 10 milletvekili cezaevindedir ve hukuksuz,
Anayasa’ya aykırı bir şekilde dokunulmazlıklarının kaldırılmasıyla aslında
rehin alınmışlardır. Sayın Bakan eğer dinlerse… Eş genel başkanımız, 4 Kasımda
tam bir yıl olacak cezaevinde, hâlâ mahkeme tarihi belli değil değerli
arkadaşlar. Sayın Selahattin Demirtaş’ın bugün cezaevinde olması, burada
milletin iradesinin, 6 milyon civarında oyun buraya yansımaması anlamına
geliyor. 
Değerli arkadaşlar, bununla da yetinilmedi, 5
milletvekilinin hukuksuz bir şekilde milletvekillikleri düşürüldü. Dün yasama
yılının açılışı, sürekli böyle önemli zamanlarda müjde verir gibi, nasıl ki
bayram öncesi öğretmenleri açığa aldılarsa nasıl ki sürgün ettilerse yasama
yılının birinci gününde de bir kadın başkan vekilinin burayı yönettiği bir
dönemde bir kadın vekilin milletvekilliği düşürüldü. Şimdi bunları nereye
koyacaksınız? 
Değerli arkadaşlar, kim söyleyebilir buradaki 550
milletvekili aynı, eş değerde görülmektedir kanun önünde, hukuk önünde, adalet
önünde? 
Sayın Bakan, tüm milletvekilleri cezaevine giderken
Halkların Demokratik Partisi milletvekillerinin, bizlerin bugün cezaevlerinde
eş genel başkanlarımızı ziyaret etmeye bile müsaade etmemektesiniz. Kim
halkların buradaki eşitliğinden bahsedebilir, kim milletvekillerinin
eşitliğinden bahsedebilir? Biz, asla ve asla sizin güdümlü yargıyla eş genel
başkanlarımızı, vekilleri, belediye başkanlarımızı içeriye tıkma girişiminizi
kabul etmiyoruz, buna karşı direneceğiz. Bu hukuksuzluk elbet bir gün sizi de
bulacaktır. Saddam Hüseyin’in iktidarı kaybettiğinde mahkeme önünde söylediği
bir ifadeyi size hatırlatmak isterim. Saddam Hüseyin mahkemedeyken mahkeme
başkanı diyor ki: “Sizin söyleyeceğiniz bir şey var mı?” Diyor ki mahkeme
başkanına: “Ben adil yargılanmak istiyorum.” Mahkeme başkanı da diyor ki:
“Sayın Saddam, sizin çıkardığınız yasalarla yargılayacağız sizi.” Evet, biz de
AKP’ye hatırlatıyoruz, Adalet Bakanına hatırlatıyoruz ileride bu yasalarla, bu
anlayışla sizler de yargı önüne çıkabilirsiniz. 
Değerli arkadaşlar, tasarıyla ilgili fikirlerimi
sizinle şimdi paylaşmak isterim. Tasarı, AKP’nin alışkanlık hâline getirdiği
torba yasa tekniğiyle hazırlanmıştır. Öncelikle bu konuya dikkat çekmek
istiyorum. Yasa tasarı ve tekliflerinizi hız kazanmak adına bu mantıkla
yapmanız yanlış bir uygulamadır, hatalıdır. Birbiriyle hiçbir ilgisi olmayan, her
biri farklı konularda tek bir torba tasarının içerisine sıkıştırılmış bu kanun
yapma modeli ne hukukidir ne de mantıkla hiçbir alakası yoktur. Defaatle gördük
ki bu anlayışla yanlış hazırlanan tasarıların uygulamaları oraya çıktığında bu
yanlışları düzeltmek için yeniden yasa yapma zorunluluğu çok kısa sürede
Parlamentonun gündemine gelmektedir. Yani Parlamento angaryayla karşı
karşıyadır. Bunun sebebi, Meclis ihtisas komisyonlarına torba tasarı ve teklifi
şeklinde gelen düzenlemelerin detaylıca tartışılmadan ve teknik incelemeler
yapılmadan tamamen mevcut iktidarın popülist ve pragmatist anlayışı sonucu
kanunlaşmasıyla ilgilidir. Hukukçu arkadaşlarımız bilirler değerli arkadaşlar,
Roma hukuku “Birbiriyle ilgisi olmayan yasalar tek bir yasada toplanmaz.” der.
Fakat bu iktidar sahipleri hukukun en temel mantığını yerle bir etmiş ve torba
kanun çıkarmanın neredeyse tek yöntemi olarak uygulanır olmuştur. 
Değerli Başkan, sayın milletvekilleri; tasarı pek çok
hususu içinde barındırmakla beraber en can alıcı noktası, şüphesiz patron
karşısında her zaman daha zayıf pozisyonda olan işçi sınıfının haklarının ara
buluculuk kurumu eliyle gasbedilmesidir. İşçi-işveren uyuşmazlıklarında ara
buluculuk kurumunun zorunlu hâle getirilmesi, AKP’nin emeğin ve işçi sınıfının karşısında
olduğunu bir kez daha somut olarak gözler önüne sermektedir. 
İktidara geldiği 2002 yılından bu yana işçi düşmanı
neoliberal politikaları hız kaybetmeden uygulayan AKP, çalışma yaşamını bir
bütün olarak sermaye sahiplerinin talep ettiği gibi düzenlemektedir. Taşeron
işçilik yaygınlaştırılmış ve geçici çalışma biçimleri hayatımıza girmiştir.
Sosyal güvenliğin kapsamı daraltılırken iş saatleri uzatılmaya çalışılmakta,
emeklilik yaşının yükseltilmesi gündeme alınmaktadır. Bunlar yetmezmiş gibi çalışanlar
zorunlu bireysel emekliliğe geçirilmişlerdir. İktidar partisi de gayet iyi
biliyor ki emek düşmanı bu politikalara çalışan kesimler onay vermemektedir. O
nedenle BES gibi ara buluculuk da zorunlu hâle getirilerek çalışanlara âdeta
dayatılmaktadır. 
Bakın, grev, işçi sınıfının en temel haklarındandır.
Emekçiler, çalışma saatleri ağırsa, çok düşük ücretlere çalıştırılıyorlarsa
hatta maaşları ödenmiyorsa yani evine ekmek götüremiyorsa tek seçenek olarak
grev seçeneğini kullanırlar. Ama AKP Genel Başkanı ne diyor: “OHAL’i grev
tehdidi olan yere müdahale için kullanıyoruz.” diyor. İşte bu anlayış bugün de
ara buluculuğu zorunlu hâle getirerek, işçileri patron karşısında dezavantajlı
hâle sokmak istemektedir.
Sayın Başkan, değerli milletvekilleri; bu tasarı bizler
açısından şaşırtıcı olmamıştır. İş Mahkemeleri Kanunu Tasarısı, AKP iktidarınca
on beş yıldır süregelen, işçi haklarına sermaye lehine vurulan son darbedir.
Ara buluculuğun zorunlu hâle getirilmesi ise tasarının temel motivasyonu
olmuştur. 
Öncelikle tasarıyla ilgili ilk söylenmesi gereken
Anayasa'ya aykırılığıdır. İşçiyi hakkı olanın daha azına razı etme derdinde
olan ara buluculuk mekanizmasının zorunlu hâle getirilmesi ile Anayasa'nın
“Yargı yetkisi” başlıklı 9’uncu maddesi ihlal edilmektedir. Öte yandan, ara
buluculuğu zorunlu hâle getirmek Anayasa'nın eşitlik ilkesine de aykırıdır.
İşçi-işveren ilişkisi toplumsal bir konudur fakat Hükûmet bu ilişkiyi bireysel
hâle getirmek yani işçiyi yalnızlaştırmak adına her adımı atmaktadır.
Değerli milletvekilleri, 14 milyon civarında işçinin, 1
milyon 750 bine yakın işverenin olduğu ülkemizde hukuk mahkemelerinde görülen
iş davalarının yüzde 15’i, yüksek mahkemelerdeki temyiz davalarının yüzde
30’una yakını işçi ve işveren arasındaki uyuşmazlıklardan kaynaklı davalardan
oluşmaktadır. Yargıda yıllardır süren ve bir türlü çözülemeyen hantallık
sorununu ara buluculuk mekanizmasını zorunlu hâle getirerek çözmeye çalışmak
çok daha kapsamlı sorunların oluşmasına neden olmaktan başka bir işe
yaramayacaktır.
Daha adil, daha az masraflı ve tarafların iradesine en
üst şekilde yaklaştığı iddia edilen bu düzenleme hakkaniyetli olmaktan uzak
olduğu gibi iş hukukunun temel ruhunu oluşturması gereken işçilerin lehine
yorum ilkesinin de ihlali anlamına gelmektedir. Oysa yapılması gereken çok
basittir, AKP artık yargıyı, adalet sistemini rahat bırakmalıdır. Öte yandan,
tasarının can alıcı konusu olan ara buluculuğun çalışma yaşamındaki
uyuşmazlıklarda zorunlu hâle getirilmesi; hak arama özgürlüğünün açık bir
şekilde ihlalidir.
Şundan eminiz ki, ara bulucu işçi ile işveren arasında
bir uzlaşı kurumu ve sosyal barışı sağlayan bir kurum değil işveren lehine
işçinin ikna edilmesine hizmet eden bir kurum olacaktır. Bu düzenlemeyi
işverenler sevinçle karşılamışlardır çünkü onlar da işçilerin haklarını
gasbederken ara bulucuların kendi saflarında yer alacağını gayet iyi
biliyorlar.
Sayın Başkan, bu Hükûmet işçileri, işçi sınıfının
kazanımlarını bir yük, bir kambur olarak görmektedir. Her gün iş cinayetleriyle
karşılaşmaktayız. Çocuk işçiliğinin yaygınlaşması, kaçak işçi çalıştırılması bu
Hükûmetin maalesef derdi değildir. Dolayısıyla bu düzenlemenin de işçiler
lehine olmadığı aşikârdır. Kaldı ki böylesi bir konunun ara buluculara
bırakılamayacak kadar önemli olduğunu dünyadaki örneklerinden de görmekteyiz.
Ara buluculuk kurumunu çalışma yaşamında uygulayan ülkelerin birçoğu bu
uygulamadan zaman içinde ya vazgeçtiğini ya da kurumda düzenlemeler yaptığını,
örneğin ara buluculuğun zorunlu olmaktan çıkarıldığını biliyoruz.
Değerli milletvekilleri, sorun, yargının iş yükü sorunu
değildir. Hepimiz bilmekteyiz ki yargı alanı siyaset kurumunun vesayetine maruz
kalan bir alana dönüştürülmüş durumdadır. Bu anlamda, yargıdaki hantallığı
bahane ederek işçileri ara buluculuk kurumuna kurban etmek doğru bir yaklaşım
olmadığı gibi, daha büyük sorunların yaşanmasına vesile olacaktır. Tam bu
yüzden, çok değil, bu tasarı yasalaştıktan birkaç yıl sonra yaşanacak
sorunlardan kaynaklı olarak yeni düzenlemelerin yapılması gerekecektir.
Burada bu düzenlemeyle yapılmak istenen, işçi sınıfının
kazanımlarını boğmaktır. Anayasa'ya aykırılığı açıkça görülen bu tasarının
yasalaşmaması çalışma disiplininin korunması açısından en doğru yaklaşım
olacaktır.
Değerli milletvekilleri, şu anda özellikle 8 ilde
yürüyen saya işçilerinin direnişi vardır. Saya işçileri günlük on dört saate
varan çalışma saatleriyle karşı karşıyadırlar ve saya işçileri maalesef beş
yıldır hiçbir zam almıyorlar, emeklerinin karşılığı olan ücreti almamaya devam
ediyorlar. Saya işçileri, aynı zamanda, yapıştırıcı olarak uçucu madde
kullandıkları için sağlık açısından aslında birçok meslek grubunda olduğu gibi
SGK’da daha erken emekliliği hak eden bir düzenlemeye ihtiyaç vardır. 
Yine, bildiğiniz üzere, saya işçilerinin, bu ustalık
gerektiren mesleği, son dönemde daha ucuz çalıştırmak adına Suriyelilere
devredilmeye başlanmış, bizim kendi işçimiz işsiz kalmaya başlamıştır. 
Değerli milletvekilleri, yine ülkemizde, birkaç gündür
İstanbul’da ILO’nun bir toplantısı var ve ILO’nun toplantısına sadece 4 ülke
katılıyor. Tüm sendikalar, çalışma yaşamını yürüten tüm örgütler, Avrupa da
dâhil olmak üzere tüm dünya ülkeleri protesto ettiler. Sayın Bakan, niye
protesto ediliyoruz? Çünkü maalesef bugün ülkemizde çalışanların yaşamları,
ekmekleri iki dudak arasına indirgenmiş durumdadır. OHAL’le beraber toplamda
130 bin kamu çalışanı işsiz kalmıştır. Yine bu ülkenin değeri olan 5 binin
üzerinde, 5.500 civarında aydını, öğretim üyesi kapı önüne konulmuştur. 
Değerli arkadaşlar, bu aydınların yaptığı şey bu ülkede
barışı talep etmekti. Daha dün bu ülkede “Çocuklar ölmesin.” diyen Ayşe
öğretmen bir yıl üç ay cezaya çarptırılmıştır. Şimdi, bunların hepsini beraber
düşündüğümüzde, AKP’nin çalışanlar lehine gerçekten bir düzenleme yapması
beklenebilir mi? AKP ranta rant katar, zenginini zengin eder ama emekçiye sıra
gelince onu ekmeğe mahkûm hâle getirmeye çalışıyor. Bu yasa da bunun tipik bir
örneğidir. Bu yasanın bu Mecliste geçmemesi mutlak surette gereklidir. Bunun
ilgili komisyona devredilmesi gerekiyor ve tüm tarafların katıldığı bir
platformda bunun tartışılması gerekiyor. 
Değerli arkadaşlar, AKP tüm yasaları çıkarırken “Şu
kadar kesimle görüştük.” diyor. Örneğin, müfredatı da aynı şekilde
değiştirdiklerini ifade ediyorlar, yirmi güne sıkıştırıp “İşte biz şu kadar…”
Ama, kiminle görüşülmüş, kiminle tartışılmış kamuoyu hiç bilmemekte. Kamuoyunun
gözünden tamamen kaçırılarak yasa yapılmaktadır. Biz bu yasanın karşısında
olacağız.
Bu vesileyle Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Toğrul. 
Şahsı adına son olarak Denizli Milletvekili Sayın Cahit
Özkan konuşacak.
Buyurun Sayın Özkan. (AK PARTİ sıralarından alkışlar) 
Süreniz beş dakika.
CAHİT ÖZKAN (Denizli) – Sayın Başkan, değerli
milletvekilleri; 491 sıra sayılı İş Mahkemeleri Kanunu Tasarısı’nın birinci
bölümü üzerinde şahsım adına söz almış bulunmaktayım. Sizleri saygıyla ve
sevgiyle selamlarım.
Değerli milletvekilleri, ara buluculuk kurumu,
tarihimizin ve köklü medeniyetimizin bize mirasıdır. Enfâl suresinde “Allah'tan
korkunuz ve aranızı düzeltiniz.” buyurulmaktadır. Yine Peygamber Efendimiz ara
bulmanın ve barıştırmanın namaz, oruç ve sadakadan daha üstün olduğunu
söylemiştir. Nitekim, Kâbe’nin yeniden inşası sırasında hacer-i esvedin
yerleştirilmesine ilişkin kabileler arası anlaşmazlığı çözerek Efendimiz
tarihteki ilk ara bulucu olmuştur. 
Örnek adaletiyle Hazreti Ömer, Kûfe Kadısı Ebu Musa
el-Eşari’ye “İhtilafı olanları ara buluculuk yapmaya yönlendirin, mahkemelerde
husumetler bitmez.” diyerek ara buluculuğu ve barışı yaygınlaştırmıştır.
Ahilik kültürümüzde 2 esnaf arasında yaşanan uyuşmazlık
güvenilir, akil kişiler tarafından çözüme kavuşturulmuştur.
Uyuşmazlıkların tek çözüm yolunun mahkeme olmadığı
açıktır. Medeniyetimizden aldığımız mirasla barışçıl, daha ekonomik ve kısa
sürede çözüm yolu olan ara buluculuğu hayata geçirmek halkımızın adalete
erişiminin bir gereğidir. 
2013 yılında yaptığımız reformla ara buluculuk
ülkemizde resmî olarak uygulanmaya başlanmıştır. Bugüne kadar ara buluculuğa
giden yaklaşık 18.300 uyuşmazlığın yüzde 92’si anlaşmayla sonuçlanmıştır. Bu
oran, tarihte olduğu gibi, milletimizin barışı, uzlaşmayı ve ara buluculuğu
önemsediğini açıkça göstermektedir. 
Ara buluculuğa giden uyuşmazlıkların yüzde 90’ının işçi
ve işveren uyuşmazlıkları olduğu görülmektedir. İşbu nedenle tasarıyla
getirilen en önemli reform, ara buluculuk çözüm yoludur. Getirilen sistem
adaletten toplumsal barışa, çalışma hayatından yatırım ve istihdam imkânının
geliştirilmesine kadar pek çok alanda olumlu katkı sağlayacaktır. Şöyle ki: Ara
buluculuk adalete erken erişim demektir. Günümüzde mahkemelerin iş yükü ve uzun
yargılamalar tüm dünyanın sorunudur. Ara buluculukta ise uyuşmazlıklar çok kısa
sürede çözümlenmektedir. Bugüne kadar çözülen 17 bin uyuşmazlığın bir günden daha
kısa sürede sonuca ulaştığı vakıadır. Alın teri kurumadan işçinin hakkının
ödenmesi emrine uygun olarak işçinin alacağına bir an önce kavuşması
sağlanmıştır. Ara buluculuk “kazan kazan” anlayışı demektir. Her uyuşmazlıkta
karşılıklı suçlamalar vardır, herkes kendini haklı görür, öfke ve kızgınlık
duyguları had safhadadır. Oysa ara buluculukta taraflar empati yaparak
birbirlerini anlarlar. “Kazan kazan” ilkesine uygun, rızalarıyla barışçıl
çözüme kavuşarak helalleşirler. Bu yönüyle getirilen sistem toplumsal barış ve
uzlaşı kültürüne büyük katkı sağlayacaktır. Ara buluculuk ekonomik çözüm
demektir. Tasarıda ara buluculuk dava şartı hâline getirilmektedir. Mahkemeye
gitmeden, herhangi bir harç, masraf ödemeden, çok daha az maliyetle hatta
maliyetsiz çözüm öngörülmektedir. Böylelikle hakkını arama fırsatı
sağlanmaktadır. Ara buluculuk her ne kadar bir dava şartı ise de taraflar ilk
ara buluculuk görüşmesi neticesinde anlaşamayacaklarını düşünürlerse dava
yoluna devam edebileceklerdir. 
Bu tasarının yasalaşması hâlinde yaklaşık 400 bin
uyuşmazlık ara buluculuk yoluna gidecektir, mahkemelerin iş yükü azalacak,
maliyetsiz ve “kazan kazan” anlayışıyla kısa sürede çözüme ulaştırılacaktır.
Taraflar geçmişin kavgasını sürdürmeyecek, helalleşerek geleceği birlikte inşa edecektir.
Yeni bir adalete erişim sistemi olarak ara buluculuk, bir taraftan alın teri
kurumadan işçinin hakkına ulaşmasını sağlarken diğer taraftan da işverenin
yatırım ve istihdam artırmasına imkân sağlayacaktır. 
Sayın Başkan, değerli milletvekilleri; Türk hukukuna
önemli bir katkı sağlayacağını düşündüğüm bu tasarının barışa ve adalete hizmet
etmesini temenni eder, katkılarınızdan dolayı teşekkür eder, Gazi Meclisi
saygıyla selamlarım. (AK PARTİ sıralarından alkışlar) 
BAŞKAN – Teşekkür ederim Sayın Özkan.
Sayın milletvekilleri; şimdi soru-cevap işlemine
başlayacağız.
Süremiz on beş dakika. Sorulara yedi buçuk dakika
ayırmak durumundayız, diğer kalan yedi buçuk dakikada ise Sayın Bakan bu
sorulara cevap verecek. 
Sayın Arslan, buyurun. 
KAZIM ARSLAN (Denizli) – Adalet Bakanına soruyorum:
Nuriye Gülmen ve Semih Özakça işlerini geri istedikleri için açlık grevine
gitmiş ve bu nedenle tutuklanmışlardır. 2 eğitimcinin haklı talepleri ne zaman
yerine gelecek? Özgürlüklerine ne zaman kavuşacaklardır?
İki: Bugün, yargı, son yapılan anayasa değişikliğiyle
birlikte tam bağımlı hâle gelmiştir. Bağımlı olan bir yargının adil ve tarafsız
karar vermesi mümkün değildir. Talimatlara ve işaretlere göre soruşturma açan
ve karar veren bir yargı vardır. Bunu değiştirmeyi düşünüyor musunuz? Yoksa
böyle geldi, böyle gitsin mi diyeceksiniz? 
Teşekkür ederim. 
BAŞKAN – Sayın Yıldırım…
BEHÇET YILDIRIM (Adıyaman) – Teşekkürler Başkanım.
Biliyorsunuz 16 Nisanda bir referandum yaptık. Size
göre yeni bir anayasaydı, bana göre bir tek adamlık yasasıydı. Bu referandumun
en önemli ve en iddialı maddelerinden birisi tarafsız ve bağımsız yargı idi.
Acaba bugün yargı tarafsız ve bağımsız mıdır? Gün geçtikçe yargıda siyasallaşma
yaşanmakta, tarafsızlığını yitiriyor. Yargıya güvenin günden güne azaldığının
farkında mısınız? Bunun için bir iyileştirme veya bir çalışmanız var mıdır?
BAŞKAN – Sayın Yedekci... Yok.
Sayın Gök…
LEVENT GÖK (Ankara) – Arkadaşlar konuşsun, ben en son
konuşayım. 
BAŞKAN – Peki.
Sayın Tanal…
MAHMUT TANAL (İstanbul) – Teşekkür ederim Sayın Başkan.
Sayın Bakanım, bugün Hakkâri Yüksekova’da hain terör
örgütü PKK’nın şehit ettiği 4 askerimize Allah’tan rahmet diliyorum, yaralılara
acil şifa diliyorum. 
Ekmek kavgası, insan onurunun diğer adıdır. Ekmek
kavgasının yakıcılığı hissedilsin diye iki yüz on gündür açlık grevinde bulunan
Nuriye Gülmen ile Semih Özakça, 2 eğitimciye, darbenin bedeli neden bunlara
ödetiliyor, neden davaları uzatılıyor? Davanın sonucunu görmeden ölmeleri mi
isteniyor? Yani burada darbecilerin davası bitiyor 2 eğitimcinin davası
bitmiyor. Anayasa’mızın 141’inci maddesine göre davalar en ucuz, en az masrafla
hızlı bir şekilde sonuçlanması gerekir. Anayasa’nın 141’inci maddesinden Semih
ve Nuriye neden yararlandırılmıyor?
Teşekkür ederim.
BAŞKAN – Sayın Tüm…
LEVENT GÖK (Ankara) – Tüm izinli efendim.
BAŞKAN – Sayın Gök, siz soru mu soracaksınız, söz
talebinde mi bulundunuz?
LEVENT GÖK (Ankara) – Benim sorulardan sonra bir dakika
Sayın Bakana…
BAŞKAN – Peki.
Sayın Kayışoğlu? O da yok.
Sayın Erkek…
MUHARREM ERKEK (Çanakkale) – Teşekkür ediyorum Sayın
Başkan.
Sayın Adalet Bakanı 2 insanla ilgili sorulara cevap
vermedi. İnsan… 2 insan… Düşüncesi, etnik kimliği, görüşü, anlayışı, rengi ne
olursa olsun, 2 insanın yaşamı söz konusu. Bizim adaletimiz öldürmeyen bir adalet
olmak zorundadır. Ve Sayın Adalet Bakanı da bu yüce Mecliste oturuyorsa tüm
sorulara samimi şekilde cevap vermelidir. Bu 2 insandan 1’i hastanede yoğun
bakımda, 1’i cezaevinde ölüme gidiyorlar. Niçin gereği yapılmıyor? Buradaki en
büyük sorumluluk da Adalet Bakanındadır. Onun için bu sorulara samimiyetle bir
cevap bekliyoruz.
Teşekkür ediyorum.
BAŞKAN – Sayın Emir? Yok.
Sayın Paylan…
GARO PAYLAN (İstanbul) – Sayın Bakan, az önce 3
milletvekilinin sorusunu atladınız, atlayıp diğer sorulara cevap verdiniz.
BAŞKAN – Süre kalmadı Sayın Paylan.
GARO PAYLAN (İstanbul) – Hayır.
BAŞKAN – Evet. 
GARO PAYLAN (İstanbul) – Ama soruları atladı. Yani 3
milletvekili aynı soruyu sordu Nuriye ve Semih’le ilgili ve atladınız.
Atladığınız 2 insanın canıdır, 2 genç insanın canıdır. Bu 2 insan iki yüz
onuncu günündeler ve ölüm sınırındalar. 
ADALET BAKANI ABDULHAMİT GÜL (Gaziantep) – Can
üzerinden şey yapıyorsunuz yazıklar olsun!
BÜLENT TURAN (Çanakkale) – Yazılı da cevap verilebilir
Sayın Başkan.
GARO PAYLAN (İstanbul) – Sayın Bakan, 2 insanın
ölümüne, ölüm yolunda olmasına göz yummaya devam edecek misiniz?
BAŞKAN – Sayın Özdemir…
SİBEL ÖZDEMİR (İstanbul) – Teşekkür ediyorum Sayın
Başkan. 
Evet, ben de az evvel… Sayın Bakanımızın gerçekten çok
önemli bir konudaki sorulara belki zamanı yetmedi ama bizler cevap bekliyoruz o
öğretmenlerimiz adına. 
Sayın Bakan, adalet sarayları yapmak elbette çok önemli
ve çok değerli ama şu süreçte gerçekten ülkemizde adaleti tesis etmenin de asıl
önceliğimiz olması gerektiğini düşünüyorum. Bakanlığınız döneminde sizden
birçok insan bu konuda umutlu ve beklenti içerisinde. Ben de bunu tekrar
belirtmek istiyorum. Evet, çok masumane talepleri olan 2 öğretmen iki yüz on
gündür gerçekten ölüme terk edildi. Nuriye Gülmen ve Semih Özakça’nın masum adalet
taleplerini, en azından mahkeme süreçlerinin ne aşamada olduğunu… Ve bu
sürecin, onların gerçekten yaşamda kalmaları noktasında, daha da
hızlandırılması konusunda sizden beklenti var. Bu konuyu ben de tekrar size
sormak istiyorum. 
BAŞKAN – Sayın Pir…
ZİYA PİR (Diyarbakır) – Sayın Bakanım, kısa soru… Kısa
cevap bekliyorum. 
Nuriye ve Semih talep ettikleri onurlu bir yaşama ne
zaman dönebilecekler? 
BAŞKAN – Sayın Gürer…
ÖMER FETHİ GÜRER (Niğde) – Sayın Bakan, zorunlu ara
buluculuğa HAK-İŞ, DİSK, TÜRK-İŞ karşı çıktığına göre bu düzenlemeyi kim için
yapıyorsunuz? Burada işçiler olmadığına göre böyle bir düzenlemeye neden
ihtiyaç duydunuz? 
İşçiler ile işveren anlaşma konusunda masaya
oturduğunda işçi bilmediği hakkını nasıl alacaktır? Bu düzenleme işçilerin
lehine bir düzenleme içermediğine göre iş barışını bozacak bir düzenleme değil
midir? Taşeron, işçi ücretine vergi, grev yasağı, sendikasızlaştırma, esnek
çalışma; yetmedi, bu kez adil sözleşme hakkını da gasbetmek gibi bir
düzenlemeye gidilmesi yerine sendikaları tümden kapatmayı düşünüyor musunuz? 
Teşekkür ederim. 
BAŞKAN – Sayın Şeker… 
ALİ ŞEKER (İstanbul) – Sayın Başkan teşekkür ederim. 
Son iki yılda bine yakın şehidimiz var. Çözüme yönelik,
siyaset kurumu ve Hükûmet hiçbir adım atmadı, barışın adını ağzına almadı.
Barışın adını ağzına alan, “Çocuklar ölmesin.” diyen Ayşe öğretmeni hapse attı.
Böyle bir adalet sistemimiz var. 55 kişi OHAL’de işten çıkarıldığı için intihar
etti ve hayatını kaybetti. Bunlar bir anlık intihardı ama Nuriye ve Semih bir yıl
içerisinde göz göre göre ölüyorlar. Bunun için de hiçbir şey yapılmadı, hâlâ
görmezden geliniyor.
Nuriye Gülmen ve Semih Özakça’yı komisyon niye
görüşmüyor, komisyon niye hâlâ çalışmalarına başlamadı, bunu da merak ediyorum.

3 arkadaşımız az önce sorduğu hâlde cevap verilmedi.
Yine mi cevap vermeyeceksiniz, yine mi görmezden geleceksiniz, yine mi
vicdanınızın sesine kulak vermeyeceksiniz?
BAŞKAN – Sayın Bakan, buyurun.
Cevap süreniz yedi buçuk dakika.
Talep ederseniz uzatabilirim cevap sürenizi.
Buyurun.
ADALET BAKANI ABDULHAMİT GÜL (Gaziantep) – Çok teşekkür
ediyorum.
Yani cevap vermeme anlamında bir şey yok, her şeye
cevap veririz. Bilmiyorsak da yazılı olarak cevap veririz yani bilmemek ayıp
değil, hiçbir şeyden kaçmayız. Biz burada sorumluluk makamındayız ama böyle
süre bitti ve ilk şeyin de, belki teknik olarak süreyi de iyi kullanamamanın da
şeyi olabilir. Bir sürü sorular var ama bunlarla ilgili tekrar mikrofon
açıldığında ki şimdi zaten söz geleceğini ifade ettikleri için cevap vermek
üzere sormasanız zaten yine cevap vereceğim bildiğim konuyu.
Dolayısıyla bu hususla alakalı öncelikle şunu ifade
etmek lazım: “İnsanı yaşat ki devlet yaşasın.” anlayışı bizim şiarımızdır.
Dolayısıyla bu konuda -bir arkadaşımız, az önceki soruda değerli
milletvekilimizin bir sorusu- Tabip Odası görüşmek istiyordu, biz ona izin
verdik ve Sağlık Bakanımızla yaptığım görüşmede de bir görüşmenin yapıldığını
ifade ettiler ama tekrar teyit edeceğim. Biz Adalet Bakanı olarak Tabip Odasına
izin verdik ve yine bir milletvekiline, nezaret etmek, sağlığıyla ilgili bilgi
almak üzere yasal olarak bizim Bakanlığımızın uhdesinde izin verdik.
ALİ ŞEKER (İstanbul) – Bir saat önce verilmemişti.
ADALET BAKANI ABDULHAMİT GÜL (Gaziantep) – Hayır, yeni
değil yani gidilmemiş olabilir. Biz gelir gelmez Sağlık Bakanımıza, onun da
koşulları, sağlık koşullarını hastanede olduğu için dikkate alarak Sağlık
Bakanımız nezaretinde ve orada da uygun görülerek bu izin verildi. Ben gidildi
diye biliyorum ama öyle bir konu Tabip Odasıyla ilgili, bizim izin vermeme diye
bir durumumuz yok, onu ifade etmek isterim.
Diğer husus, yargı kendi sürecini, duruşmasını takip
ediyor ve şimdi aldığım bilgiye göre 20 Ekimde duruşması var. Önceki duruşması
28 Eylül, şimdi 20 Ekim diye bilgi geldi. 
Değerli arkadaşlar, bizlerin yargının duruşma tarihini
belirleme, öne alma, “Şu kararı verin.” deme hakkımız yok. Anayasa’da bir
Adalet Bakanı olarak ya da Hükûmet olarak ne gibi sınırlarımızın olduğu
açıktır. Dolayısıyla, davanın da çok ivedi bir şekilde görülmesi ve şu yapılan reformlar
da davaların hızlı bir şekilde görülmesine yönelik çabalarımızdır, ancak onu
yapabiliriz. Bu hususta kanun, idari olarak yapılabilecek ne varsa… İnsani bir
meseledir, bizim Hükûmetimiz, Bakanlığımız insani konularla ilgili asla… Yani
bizim vatandaşımızla ilgili olsun, suçu ne olursa olsun düşman değil,
vatandaşımızdır; biz o konuda insani olarak ne gerekirse yaparız. Bu hususta
asla… Bir canın burada da böyle, feveran ederek… Yani hiç yakıştıramadığım,
gerçekten söz kesildiği için cevap veremediğim konuda yapılan haksız ithamları
da ben kabul etmediğimi, şimdilik kabul etmediğimi, iadeyi sonraki şeylere
bırakıyorum… Gerçekten üzüldüm çünkü bu bir can meselesi, istismar edilecek bir
konu değil. Biz bu konuda kim, hangi konuda gayret gösterirse, cezaevinde
görüşme dâhil, her türlü imkânı yapmış Hükûmetiz, Sayın Başbakanımızın bu
konuda bizzat takibiyle ve ilgisiyle beraber. 
Dolayısıyla, değerli arkadaşlar, Avrupa İnsan Hakları
Mahkemesine bir müracaat oldu bu iki kişiyle alakalı, avukatları marifetiyle ve
Avrupa İnsan Hakları Mahkemesinin verdiği karar, tutukluluk hâlinin hukuka
uygun olduğu. Yani tahliyesine yönelik bir karar vermedi, Avrupa İnsan Hakları
Mahkemesi, mahkemenin vermiş olduğu kararla ilgili farklı bir tahliye ya da
farklı bir tutukluluğa yönelik değerlendirme yapmadı, şunu söyledi: “Tam
teşekküllü bir hastanede sağlık koşullarının dikkate alınması.” Ve o rapor…
KAZIM ARSLAN (Denizli) – Tahliyeyle ilgili bir karar
yok.
ADALET BAKANI ABDULHAMİT GÜL (Gaziantep) – Kazım Bey,
bir anlatayım. Yani cevap almak istiyorsanız bir anlatayım yani en azından
diğer arkadaşların dinleme hakkını gasbetmeyin.
KAZIM ARSLAN (Denizli) – Tutuklamayla ilgili,
tahliyeyle ilgili bir karar yok; sadece sağlıkla ilgili…
BAŞKAN – Sayın milletvekilleri, soru sordunuz, lütfen
Sayın Bakanın verdiği cevabı dinleyelim, lütfen.
ADALET BAKANI ABDULHAMİT GÜL (Gaziantep) – Anlatıyorum.
Şimdi, hukuki boyutuyla alakalı, Avrupa İnsan Hakları
Mahkemesi, mahkemenin bu kararıyla ilgili verilen bir başvuruyu bu şekilde
-özet itibarıyla anlatıyorum- karara bağladı. Anayasa Mahkemesi de bu şekilde
tedbir talebini 28 Haziranda reddetmiş, şimdi arkadaşlarım ifade ediyorlar.
Değerli arkadaşlar, bir can meselesi söz konusu olduğu
için Sağlık Bakanlığı bir heyet gönderiyor, sürekli sağlıklarını takip ediyor.
Bizler de, yani şunu açıkça ifade ediyorum, sabah vakti doğuncaya kadar, bir
vatandaşımızın dahi canına bir şey gelmemesi için bütün Hükûmetimiz, hepimiz
canla başla gayret ediyoruz. 
Cezaevlerinde de devletin hukukuna emanet bu insanlar
ve burada tam teşekküllü bir devlet hastanesine sevki konusunda Sağlık
Bakanlığının en son galiba 26 Eylül tarihinde Sağlık Bakanlığı heyeti bu iki
kişiyi ziyaret ettiğinde Nuriye Gülmen’le ilgili bir tam teşekküllü hastanede
kontrole hazır bir şekilde olmasının raporunu verdi. Bunun üzerine, insan
sağlığı söz konusu olduğu için gerekli izinler savcılık tarafından verildi
cezaevine ve Sağlık Bakanlığı nezaretiyle şu anda tam teşekküllü hastanede,
Numune Hastanesinde tedavi altındadır. Müdahale yapılmamıştır Sağlık
Bakanımızdan aldığımız bilgiye göre. Değerli arkadaşlar, bu bir yargısal
faaliyet değil, bir can söz konusu ve Sağlık Bakanımız, tabiplerimizin
nezaretinde bu süreç takip ediliyor. 
KAZIM ARSLAN (Denizli) – Sayın Bakan, iki can gidiyor,
gidiyor iki can. 
ADALET BAKANI ABDULHAMİT GÜL (Gaziantep) – Değerli
arkadaşlar, bu, Sağlık Bakanımızın bizzat nezaretiyle her an takip ediliyor.
Uluslararası sözleşmelere göre, bir doku kaybı ya da bilinç kaybına gelmesi
hâlinde bir müdahale imkânı veriyor. Ama doktorlar ne derse, diğer doktorlar ve
hastane de o tedbiri uyguluyor, tedaviyi uyguluyor. Şu anda bu koşullar her an
takip ediliyor. 
Dolayısıyla, mahkeme süreciyle ilgili yargı
bağımsızdır. Biz elbette bütün konuların ivedi bir şekilde sonuçlanmasını
isteriz. Sağlık meselesiyle ilgili konu, Sağlık Bakanımızın bizzat nezaret
ettiği konudur. 
Tabip Odasıyla ilgili biz gerekli izni verdik ve benim
bildiğim kadarıyla da Sağlık Bakanımız da bizzat ilgilendi, sonra durumuyla da
ilgili takip edildi, bu hususta bir görüşme yapıldı. Yanlış bir bilgi diye
düşünüyorum. Eğer bende yanlış bir bilgi varsa… İzin verdik ama gitmemiş
olabilir. Ben de bu konuyu yine ilgili arkadaşımıza dönerim. 
Diğer hususta…
ALİ ŞEKER (İstanbul) – Komisyon konusu, komisyon niye
çalışmıyor?
SİBEL YİĞİTALP (Diyarbakır) – Cezaevi görüşleri…
ADALET BAKANI ABDULHAMİT GÜL (Gaziantep) – Değerli
arkadaşlar, Komisyonun müracaatları KHK’lara göre. Bir yayınlanan KHK’nın
müracaat süresi doldu. Bildiğimiz kadarıyla, bize verilen, Komisyon da bağımsız
bir şekilde çalışıyor. Yakın zamanda karar vereceğine ilişkin bir bilgi aldık.
Komisyon kendi karar veriyor. Ancak şunu ifade etmek isterim -kendi vicdanınıza
emanet ediyorum, kendiniz takdir edersiniz- biz bu iki kişiyle ilgili meselenin
insani boyutu olduğundan OHAL karar verirken -bu bir yargısal değil- sadece
Adalet Bakanı ve Hükûmet olarak da bu konuyla ilgili -elbette kararları
kendileri verecektir ama- bu konunun da ivedi bir şekilde verilmesi hususunda
biz Adalet Bakanlığı olarak da ifadede bulunduk. Elbette Komisyonun takdiri.
Bakın, daha önce bu KHK’lara bir yargı yolu yoktu ama
OHAL Komisyonunu kuran Hükûmetimizdir. OHAL Komisyonu bir karar verecek. İşe
iade ederse işe başlayacak. İşe iade etmezse…
(Mikrofon otomatik cihaz tarafından kapatıldı)
ADALET BAKANI ABDULHAMİT GÜL (Gaziantep) – Bir iki
dakikada toparlıyorum.
BAŞKAN – Tabii ki, buyurun.
ADALET BAKANI ABDULHAMİT GÜL (Gaziantep) – Teşekkür
ederim.
Mahkeme yürütmeyi durdurma dâhil, bir istemle her türlü
kararı verebilir. Bağımsız yargıya, bu OHAL Komisyonunun vereceği karar yargı
denetimine açılmıştır. Dolayısıyla bizim yapacağımız, Hükûmet olarak bu tür
kanun yollarını ve yasal düzenlemeleri yapmak. Onun haricinde “Şu kişiye şöyle
bir karar verilir, bu kişiye masumiyet karinesi vardır.” Hiçbir şekilde
dosyanın içeriğiyle ilgili de bilgimiz yok çünkü bağımsız bir şekilde
yargılanıyor. Ama bize düşen insani boyutuyla ilgili, bu iki kişiyle ilgili de
yapılabilecekler hususudur. Ama yargılama ne karar verir? Bunlar bağımsız bir
şekilde sürdürülüyor. İdare de bu konuda kararını verecektir. Yargıya da itiraz
yolları açıktır. Bu husus da can meselesi olduğunda hepimize düşer. 
Bu konudaki feveranı, gayreti... Açlık grevini sona
erdirme konusunda da sizlerin, ikna yollarıyla, ilgililerle irtibat kurarak bu
açlık grevini de sona erdirmenizi… Çünkü binlerce, yüz binlerce işine son
verilen var ama bu konuda bir gayret ve can meselesi olacaksa hep beraber bu
hususta da gayreti gösterenler vardır, gösteremeyenler de o konuda gayret
gösterebilir. 
Diğerlerine de yazılı cevap vereceğim.
Çok teşekkür ediyorum.
BAŞKAN – Teşekkür ederim.
Sayın Gök, bir açıklama yapmak istediğinizi söylediniz.
Buyurun, bir dakika.
LEVENT GÖK (Ankara) – Teşekkür ederim Sayın Başkan.
Ben diğer arkadaşların sorularına engel olmamak açısından…

Sayın Bakandan bir konuyu açıklamasını rica edeceğim. 
Öncelikle, izin verirseniz, bu, OHAL Komisyonunun
süresi ve zamanıyla ilgili bir değerlendirmede bulunayım. Bildiğim kadarıyla
111 bin kişi başvurmuş OHAL Komisyonuna ve OHAL Komisyonu eğer yirmi dört saat
hiç oturdukları yerlerden kalkmazlarsa iki yıllık çalışma süresi içerisinde
bakacakları dosya sayısına göre süre beş dakika, hiç yerlerinden kalkmamaları
suretiyle Sayın Başkanım. Dolayısıyla, bu konuda çok ciddi sıkıntı yaşanacağı
ortada yani sağlıklı bir sonuç çıkar mı, bunu yaşayarak göreceğiz.
Sayın Bakan eğer telefondan duyma şansına sahipse bir
soruya net bir cevap vermesini istiyorum ama telefonunun bitmesini bekliyorum
Sayın Başkanım. İsterseniz süremi uzatın ki…
BAŞKAN – Bilgi alıyor galiba da o yüzden.
Sayın Bakan…
LEVENT GÖK (Ankara) – Tabii, gayet tabii, buyurun Sayın
Bakan.
BAŞKAN – Bir bilgi alıyor sanıyorum.
LEVENT GÖK (Ankara) – Tabii, şüphesiz.
ADALET BAKANI ABDULHAMİT GÜL (Gaziantep) – Sağlık
Bakanımızla görüştüm, onu da paylaşayım, daha iyi dinlemek adına Sayın
Başkanım.
BAŞKAN – Sayın Bakan, isterseniz Sayın Gök sözünü
bitirsin, daha sonra size söz vereyim.
Devam edin lütfen Sayın Gök.
LEVENT GÖK (Ankara) – Yani Olağanüstü Hâl Komisyonunun
çalışma süresinin ben bu kadar dosya sayısına yetmeyeceğini buradan ifade etmek
istiyorum.
İkincisi, az önce Adana Milletvekilimizin sorduğu…
Adana Bölge İdare Mahkemesinde 11 bin dosya var, Sayın Bakan “Dosya yetersiz.”
dedi ama bu konuyu bir tekrar araştırmakta yarar var Sayın Bakanım çünkü tüm
Akdeniz Bölgesi Konya’ya bağlanmış durumda, bunun bir araştırılmasında yarar
var.
Benim size esas sormak istediğim şu Sayın Bakan: İlk
konuşmanızda dediniz ki: “Bakın, yargı kararlar veriyor, yargıya güvenelim ve
uyalım.” Doğrudur. Danıştay bir karar verdi, yaz saatini durdurdu ama hemen
ardından Başbakan Yardımcısı Sayın Bekir Bozdağ ile Enerji Bakanı Berat
Albayrak “Biz düzenimizi sürdüreceğiz ve KHK’larla bunu yeniden
düzenleyeceğiz.” dediler. Danıştayın almış olduğu bu karara rağmen,
Hükûmetinizin bir Başbakan Yardımcısı ile bir Bakanının yargı kararını baypas
eden bu açıklamalarını bir Adalet Bakanı olarak nasıl değerlendiriyorsunuz?
BAŞKAN – Teşekkür ederim.
Sayın Bakan, buyurun.
Bir bilgi verecektiniz.
ADALET BAKANI ABDULHAMİT GÜL (Gaziantep) – Çok teşekkür
ederim.
Şimdi Sağlık Bakanımızla da görüştüm. Biz ilgili Tabip
Odasının ziyaret talebine izin verdik. Sağlık Bakanımız da “Tabip Odası
Başkanıyla ‘İstediğiniz kişiyi göndermeniz hâlinde izin vereceğiz, koşulları
hazırlayacağız.’ diye görüştük.” diye söyledi. Yani her iki bakanlık olarak
başhekim düzeyinde görüşme olmuş olabilir, olmamışsa da buradan da söylüyorum,
her zaman görüşülebilir. Bu hususta, görüşme konusunda, her iki bakanlık olarak
bizler açısından izin verilmiştir. 
“111 bin kişiyle ilgili, 7-8 kişilik komisyon nasıl
karar verecek?” Değerli Meclisimize ve üyelerimize şunu ifade etmek isterim:
Komisyon, sayısı itibarıyla az gibi gözüküyor ama 250 civarında çalışan tetkik
hâkimi, ilgili kurumlardan çalışan görevliler var yani dolayısıyla, orada 7
kişi oturup da buna karar verecek değil. Sisteme girildi, altyapısı hazırlandı,
tüm başvurular mahkeme gibi dercedildi. Dolayısıyla, tetkik hâkimleri gibi
orada 250 kişilik ayrıca bir ekip var. Umarım hızlı bir şekilde karar verirler.
Elbette o da kanunla kurulmuş bağımsız bir kurul ama eksiklik görürsek Adalet
Bakanı olarak, hükûmet olarak en başta bizim her türlü gayreti göstereceğimizin
bilinmesini isteriz. 
Adana Bölge İdare Mahkemesiyle ilgili… Elbette bizim
ana amacımız burada ihtiyaç olan yerlerle ilgili her zaman kurulabilir. Bölge
adliye mahkemesi kuruldu, yine dosyalarla ilgili bakılır ve hâkimlerimizin
ihtiyaçlarına ve dosya durumuna bakarak bunlar her zaman yapılabilecek
çalışmalar, bunu tekrar elbette değerlendiririz. Biz bölge adliyesini bütün
yapısal, fizikî imkânlarıyla yapmış bir hükûmetiz. O konuda da yeter ki ihtiyaç
olsun.
Yargı bağımsızlığı, “Danıştay karar verdi, siz kanun
çıkararak bunu işte yargı bağımsızlığını haleldar ediyorsunuz.” Değerli
arkadaşlar…
LEVENT GÖK (Ankara) – Ben size söylemiyorum, bir
başbakan yardımcısı ile bir sayın bakan ifade ettiler. 
ADALET BAKANI ABDULHAMİT GÜL (Gaziantep) – Şimdi,
kolektif olarak ben de üzerime alınıyorum. Hükûmetiz, onlara söylenmiş söz de
bize söylenmiştir. Kaldı ki esas itibarıyla da cevap vermek isterim. Danıştayın
vermiş olduğu bir karar, Meclisin yasama asliliğini ve tekelini ortadan
kaldırmaz. Türkiye Büyük Millet Meclisi yasama organıdır ve Türkiye Büyük
Millet Meclisinin çıkarmış olduğu kanunları, ancak kanunlar çerçevesinde idari
işlemi Danıştay denetler. Dolayısıyla, Danıştay bir karar verdi diye Türkiye
Büyük Millet Meclisinin yerine geçmez. Eskiden öyleydi, Millî Güvenlik Kurulu
hükûmetin yerine geçerdi, Anayasa Mahkemesi hükûmetin yerine geçerdi, Danıştay
bakanlar kurulunun yerine geçerdi ama hiçbir mahkeme Meclisin, ana
muhalefetiyle, muhalefetiyle Türkiye Büyük Millet Meclisinin yasama
fonksiyonunu ve görevini ortadan kaldıramaz. Mahkeme kararına saygı
gösteriyoruz, elbette idareyi bağlar ama yasama faaliyeti itibarıyla da bu
Meclisin ya da yasama fonksiyonu icra eden makamın bu yetkisi alınamaz diyorum.
Bunu yargı bağımsızlığı değil, Meclisin yasama faaliyetlerinin bağımsızlığı,
öznelliği, önceliği olarak değerlendirmek lazım.
Ben çok teşekkür ediyorum.
BAŞKAN – Ben de teşekkür ederim.
ERHAN USTA (Samsun) – Sayın Başkan...
BÜLENT TURAN (Çanakkale) – Sayın Başkan...
LEVENT GÖK (Ankara) – Sayın Başkanım, bir hususu
açıklamama izin verin lütfen.
BAŞKAN – Buyurun lütfen.
LEVENT GÖK (Ankara) – Ben teşekkür ederim Sayın Bakana
açıklamalarından dolayı.
BAŞKAN – Buyurun, sisteme girin.
LEVENT GÖK (Ankara) – Peki efendim.
Sayın Bakan, yaz saati uygulamasını Meclis
kararlaştırmadı, Hükûmetiniz kararlaştırdı; bir idari tasarruftur. Dolayısıyla,
Meclisten çıkan bir kanunla değil, Bakanlığınızın, daha doğrusu Hükûmetinizin
gerçekleştirdiği bir tasarrufla oldu. Sayın Bekir Bozdağ ile Berat Albayrak’ın
bahsettiği kanun hükmündeki kararname yani Meclisin de içinde olmadığı bir
kanun hükmündeki kararname. Siz bu kanun hükmündeki kararnameye imza atar
mısınız Sayın Bakan?
BAŞKAN – Teşekkür ederim.
Sayın Usta...
BÜLENT TURAN (Çanakkale) – Soru-cevabı bitirdik ama
Sayın Başkanım.
LEVENT GÖK (Ankara) – Önemli konu.
BAŞKAN – Sayın Usta’nın da açıklamasını alalım.
ERHAN USTA (Samsun) – Teşekkür ederim.
Bu OHAL Komisyonuyla ilgili, benim de hemen çok kısa
hem bir değerlendirme hem de Sayın Bakanın bilgisine arz etmek istediğim bir
husus var.
Şimdi, tabii OHAL Komisyonu kurulduktan sonra, şu anda
bütün kamu kuruluşları hiçbir işe bakmıyorlar, hatta mahkemeler de bakmıyor;
bilmiyorum, Sayın Bakan bunun farkında mı? Bakılmış kararlar var, mahkeme
kararları var, kurumlara geliyor. Örneğin byLock iddiası varmış, byLock
olmadığına ilişkin ya takipsizlik verilmiş ya da byLock olmadığına ilişkin
karar verilmiş, mahkeme kararlarını kurumlar uygulamıyor çünkü “OHAL
Komisyonuna gidecek.” diyor. Her şey kilitlenmiş durumda. İnsanlar çok ciddi
mağdur oluyor yani mahkeme kararının uygulanmaması ne demek? Şimdi burada
kürsüde söylemek olmaz ama ben bunun bilgisini kendisine verebilirim yani
spesifik bilgiler verebilirim mahkeme kararının uygulanmadığına ilişkin olarak.

Şimdi, bu OHAL Komisyonu -ben pazartesi günü, Başkandan
randevu da aldım, kendisini ziyaret de edeceğim- yani mucizevi bir şey olamaz.
7 kişilik Komisyon, 200 uzman var yani binlerce mahkemenin, 100-200 bin memurun
yapamadığı işi 200 kişilik uzman heyetine biz bırakacak olursak çok yanlış
yaparız. Dolayısıyla, ilk söylemek istediğim şey, Sayın Bakanım, ivedilikle bir
defa mahkeme kararlarının uygulanması. Bunun için kurumların OHAL Komisyonundan
herhangi bir şey beklemesine gerek yok. Yani, sadece birisi byLock var diye
-başka hiçbir kriter yok- sadece byLock iddiasından dolayı ihraç edilmiş.
Şimdi, byLock olmadığına ilişkin bir mahkeme kararı varsa bu iade işleminin
yapılması lazım. 
BAŞKAN – Peki, teşekkür ederim. 
Cevap verecek misiniz? 
ADALET BAKANI ABDULHAMİT GÜL (Gaziantep) – Bir iki
cümleyle Sayın Başkanım, müsaade ederseniz.
BAŞKAN – Buyurun. 
Size de bir dakika süre vereyim. 
ADALET BAKANI ABDULHAMİT GÜL (Gaziantep) – Bu Bakanlar
Kurulu kararı Danıştay iptaline konu olan dava konusudur. Yani ben de şahsen
yorum itibarıyla -bu konuda karara şerhimi ya da- farklı düşünüyorum ama
mahkeme kararı bağlayıcıdır. Ama bu, bir kanun hükmünde kararname ya da kanun
ilkesini ortadan kaldırmaz. Bakın, sadece bu tarifenin Türkiye’ye geçen yıl
vermiş olduğu katkı yaklaşık 400 milyon tasarruf ve ülke bütçesine katkıdır.
Dolayısıyla ülkeyi yönetenler bu konuda Anayasa’da verilen kanun hükmünde
kararname ve yasa faaliyetiyle bunları değerlendirir ki Meclisin yine de
denetimine geliyor. 
Erhan Bey’in sorusuyla ilgili de, mahkeme kararını
uygulamayan kurumlar… Mahkeme kararı herkesi bağlar, dolayısıyla o hususta her
türlü yasal yollar açıktır ama bize düşen, yapılabilecek bir şey varsa, benim
yine ayrıca bilgim olması gereken hususlar varsa memnuniyetle takip ederim.
Elbette mucizevi değil ama Avrupa İnsan Hakları Mahkemesi bile OHAL Komisyonunu
çok önemsiyor; bir ara karar, bir denetim anlamında çok önemli olduğunu düşünüyoruz.
Umarım, oradaki çıkan kararlar da yargı denetimini haiz olduğu için başarılı
olur. 
Teşekkür ediyorum. 
BAŞKAN – Teşekkür ederim. 
LEVENT GÖK (Ankara) – Bir cümlem var efendim. 
BAŞKAN – Sayın milletvekilleri, birinci bölüm
üzerindeki görüşmeler tamamlanmıştır. 
Birleşime beş dakika ara veriyorum. 
Kapanma Saati: 20.22
YEDİNCİ OTURUM
Açılma Saati:20.23
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: İshak GAZEL (Kütahya), Fatma
KAPLAN HÜRRİYET (Kocaeli)
----- 0 -----
BAŞKAN – Türkiye Büyük Millet Meclisinin 3’üncü
Birleşiminin Yedinci Oturumunu açıyorum.
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Mikrofonsuz mu konuşayım ben? 
BAŞKAN – Efendim?
LEVENT GÖK (Ankara) – Şöyle mi konuşayım?
BAŞKAN – Buyurun, bir dakika mikrofondan
konuşabilirsiniz. 
VI.- AÇIKLAMALAR (Devam)
24.- Ankara Milletvekili Levent Gök’ün, olağanüstü hâl nedeniyle
çıkarılan kararnamelerle amacı dışında konuların düzenlenmemesi gerektiğine ve
bir Danıştay kararının kararnameyle yok edilmesi hususuna ilişkin açıklaması
LEVENT GÖK (Ankara) – Sayın Bakanım…
MAHMUT TANAL (İstanbul) – Sayın Bakan da beklesin ama
Bakana yönelik…
BAŞKAN – Şu anda cevap verebilecek durumda değil çünkü
yerinden kalktı.
LEVENT GÖK (Ankara) – Tabii, tabii. 
Ülkemizde ilan edilen olağanüstü hâl FETÖ terör örgütü
ve terör örgütleriyle mücadele için ilan edildi ve çıkarılması gereken yasalar
da bu terörle mücadele içindir. Dolayısıyla, terörle mücadele için bir
olağanüstü hâle dayanarak çıkarılan kararnameler sadece bu amaca hizmet eder,
onun dışında başka konular kararnamelerle düzenlenemez. 
BAŞKAN – Peki. 
LEVENT GÖK (Ankara) – İkincisi: Bir Danıştay kararının
kararnamelerle ya da başka bir şekilde arkasından dolanılarak yok edileceğini
bir Adalet Bakanından duymaktan büyük üzüntü duyduğumu ifade ediyorum. 
Saygılar sunuyorum. 
BAŞKAN – Peki. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- İş Mahkemeleri Kanunu Tasarısı (1/850) ve Adalet Komisyonu Raporu
(S. Sayısı: 491) (Devam)
BAŞKAN – 491 sıra sayılı Kanun Tasarısı’nın
görüşmelerine devam ediyoruz. 
Komisyon? Yok. 
Ertelenmiştir. 
2’nci sırada bulunan, 461 sıra sayılı Kanun Tasarısı
ile Dışişleri Komisyonu Raporu’nun görüşmelerine başlıyoruz. 
2.- Türkiye Cumhuriyeti Hükümeti ile Birleşmiş Milletler Mülteciler
Yüksek Komiserliği Arasında Ev Sahibi Ülke Anlaşması ile Anlaşmada Değişiklik
Yapılmasına İlişkin Notaların Onaylanmasının Uygun Bulunduğuna Dair Kanun
Tasarısı (1/787) ve Dışişleri Komisyonu Raporu (S. Sayısı: 461)
BAŞKAN – Komisyon? Yok.
Ertelenmiştir.
Bundan sonra da komisyonların bulunamayacağı
anlaşıldığından, kanun tasarı ve teklifleri ile komisyonlardan gelen diğer
işleri sırasıyla görüşmek için 5 Ekim 2017 Perşembe günü saat 14.00’te toplanmak
üzere birleşimi kapatıyorum, iyi geceler diliyorum.
Kapanma Saati: 20.26
X.- KOMİSYONLAR BÜLTENİ
1.- 01/01/2017-30/06/2017 tarihleri arasında komisyonlara gelen,
komisyonlardan çıkan ve 30/06/2017 tarihinde komisyonlarda bulunan kanun
hükmünde kararnameler, tasarılar, teklifler ve tezkereler (x)




(X) 491 S. Sayılı Basmayazı tutanağa
eklidir


(x) Komisyonlar Bülteni tutanağa eklidir.




