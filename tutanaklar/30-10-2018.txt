



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 11’inci
Birleşim
 30
Ekim 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Mustafa Yeneroğlu’nun, Türkiye-Almanya İşgücü
Anlaşması’nın 57’nci yıl dönümüne ilişkin gündem dışı konuşması
2.- Tokat Milletvekili Kadim Durmaz’ın, 29 Ekim cumhuriyetin ilanının
95’inci yıl dönümüne ilişkin gündem dışı konuşması
3.- Adana Milletvekili Mehmet Metanet Çulhaoğlu’nun, 23-30 Ekim PTT
Haftası’na ve Adana’daki çiftçilerin sorunlarına ilişkin gündem dışı konuşması

IV.- AÇIKLAMALAR
1.- Aydın Milletvekili Süleyman Bülbül’ün, tarım üreticilerine iyi tarım
ve organik tarım desteğinin bu sene ödenmemesi konusunda Tarım ve Orman
Bakanlığına talimat verilip verilmediğini Maliye ve Hazine Bakanından öğrenmek
istediğine ilişkin açıklaması
2.- Osmaniye Milletvekili Mücahit Durmuşoğlu’nun, 29 Ekim cumhuriyetin
ilanının 95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
3.- Niğde Milletvekili Ömer Fethi Gürer’in, emeklilikte yaşa
takılanların haklarının verilmesi gerektiğine ilişkin açıklaması
4.- Kocaeli Milletvekili İlyas Şeker’in, İstanbul Havalimanı’nın
açılışına ve ülkenin marka değerini artıran projelere devam edildiğine ilişkin
açıklaması
5.- Mersin Milletvekili Ali Cumhur Taşkın’ın, 29 Ekim cumhuriyetin
ilanının 95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
6.- İstanbul Milletvekili Serap Yaşar’ın, İstanbul Havalimanı’nın
açılışına ilişkin açıklaması

7.- Hatay Milletvekili Serkan Topal’ın, TBMM Başkanlık Divanının millet
adına Hükûmete kamu ürünlerinde yüzde 10 indirim yapma çağrısında bulunması
gerektiğine ilişkin açıklaması
8.- Bursa Milletvekili Orhan Sarıbal’ın, Hatay’ın Erzin ilçesinde
doludan etkilenen narenciye çiftçisinin mağduriyetine ve Marmarabirlik’in,
TARİŞ’in, Hükûmetin zeytin konusunda tedbir alması gerektiğine ilişkin
açıklaması
9.- Niğde Milletvekili Selim Gültekin’in, 29 Ekim cumhuriyetin ilanının
95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
10.- Mersin Milletvekili Baki Şimşek’in, Tunceli’nin Nazımiye ilçesi
kırsalındaki operasyonda donarak şehit olan Mersinli hemşehrileri Jandarma
Uzman Çavuş Asım Türkel ile Jandarma Uzman Çavuş Ferruh Dikmen’e ve bütün
şehitlere rahmet dilediğine ilişkin açıklaması
11.- Adana Milletvekili Ayhan Barut’un, Millî Emlak Genel Müdürlüğünün
hangi gerekçelerle Çevre ve Şehircilik Bakanlığına bağlandığını, iş ve
işlemlerin vatandaşların taleplerini karşılamadaki önemine dikkat edilip
edilmediğini, bu değişikliğin neler getirdiğini öğrenmek istediğine ilişkin
açıklaması
12.- İstanbul Milletvekili Ali Kenanoğlu’nun, Millî Eğitim Bakanının
“Zaman içerisinde demokrasinin dönüşmesiyle bazı insanlar başka dersler almak
isteyebilir.” ifadesi gereği demokrasinin ülkeye ne zaman geleceğini Millî
Eğitim Bakanından öğrenmek istediğine ilişkin açıklaması
13.- Ordu Milletvekili Cemal Enginyurt’un, fahri Kur’an kursu
hocalarına, imam-hatiplere, müezzin-kayyımlara ve Kur’an kursu öğreticilerine
ne zaman 4/B kapsamında kadro verileceğini öğrenmek istediğine ilişkin
açıklaması
14.- İstanbul Milletvekili Hayati Arkaz’ın, 29 Ekim cumhuriyetin
ilanının 95’inci yıl dönümünde cumhuriyetin kurucusu Gazi Mustafa Kemal
Atatürk’ü ve aziz şehitleri rahmetle andığına ilişkin açıklaması
15.- Antalya Milletvekili Hasan Subaşı’nın, turizm politikalarının
turistin sayısal çoğunluğuna endeksli olmaması gerektiğine ve dünyanın en çok
ziyaret edilen kentlerinin başında gelen Antalya’nın hak ettiği payını
alamadığına ilişkin açıklaması
16.- Kocaeli Milletvekili Lütfü Türkkan’ın, 29 Ekim cumhuriyetin ilanının
95’inci yıl dönümünü tebrik ettiğine, 2016’da temeli atılan İzmit-Kandıra duble
yolun hâlâ bitirilemediğine, 27 Ekim cumartesi günü meydana gelen trafik
kazasında hayatını kaybeden Gökkaya ailesine Allah’tan rahmet dilediğine ve
ölüm yolu olarak anılan bu yolun bitirilmesi gerektiğine, 30 Ekim Kars’ın
98’inci kurtuluş yıl dönümünü kutladığına, 29 Ekim Necmettin Erbakan’ı 92’nci
doğum yıl dönümünde rahmetle andığına ilişkin açıklaması
17.- Manisa Milletvekili Erkan Akçay’ın, 29 Ekim cumhuriyetin ilanının
95’inci yıl dönümünün vatan sathında büyük bir coşkuyla idrak edildiğine, başta
Gazi Mustafa Kemal Atatürk olmak üzere kurucu kahramanları rahmetle andığına ve
Türkiye Cumhuriyeti’nin ilelebet payidar kalacağına, 29 Ekim İstanbul
Havalimanı’nın açılışının hayırlı olmasını temenni ettiğine, yatırımların
önemli olduğuna ama verimli olması için üretimle desteklenmesi gerektiğine
ilişkin açıklaması
18.- Mersin Milletvekili Fatma Kurtulan’ın, 29 Ekim cumhuriyetin
ilanının 95’inci yıl dönümünde Türkiye’nin ihtiyacı olanın demokrasi, adalet,
demokratik anayasa olduğuna, demokratik cumhuriyet için Meclisin rol alması
gerektiğine, üçüncü havalimanının işçi mezarlığına döndüğüne, iş sağlığı ve
güvenliği talep eden 31 kişinin hâlâ tutuklu olduğuna dolayısıyla orayı bir
zafer anıtı olarak değerlendirmenin gerçeğe uymadığına ilişkin açıklaması
19.- Manisa Milletvekili Özgür Özel’in, 29 Ekim cumhuriyetin ilanının
95’inci yıl dönümünü kutladıklarına, bir geleneği yıkmaya çalışarak cumhuriyet
resepsiyonunu İstanbul’da kutlama kararı alanların maksadının anlaşıldığına,
İstanbul Havalimanı’nın açılışına ve dünya liderliğine soyunanlara 29 Ekim
1923’te zaferini taçlandıran Türkiye'nin tek dünya liderinin önünde saygıyla
eğilerek meydan okuduklarına ilişkin açıklaması

20.- Çanakkale Milletvekili Bülent Turan’ın 29 Ekim cumhuriyetin
ilanının 95’inci yıl dönümünü kutladığına, cumhuriyetin doksan beş yıllık
tarihinin gözden geçirilmesi gereken derslerle dolu olduğuna, Gazi Mustafa
Kemal Atatürk başta olmak üzere şehitleri rahmetle andığına, 29 Ekim Necmettin
Erbakan’ı 92’nci doğum yıl dönümünde minnetle yâd ettiğine, 29 Ekim-4 Kasım
Kızılay Haftası’na ilişkin açıklaması
21.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
22.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
23.- Manisa Milletvekili Özgür Özel’in, asıl sıkıntının Anayasa’nın
değiştirilerek ülkeyi yöneten bakanların siyasi sorumluluğunun ve Meclisin
siyasi denetimine tabiiyetinin ortadan kalkması olduğuna ilişkin açıklaması
24.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
25.- Manisa Milletvekili Özgür Özel’in Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
26.- Mersin Milletvekili Fatma Kurtulan’ın, Hatay Milletvekili Hüseyin
Yayman’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
27.- İzmir Milletvekili Ednan Arslan’ın, cumhuriyeti hediye eden başta
Gazi Mustafa Kemal Atatürk olmak üzere millî mücadele kahramanlarını saygıyla
andığına, 27 Ekimde İzmir’de çeşitli büyüklüklerde deprem meydana geldiğine ve
alınan önlemlerle ilgili bakanlıklardan bilgi talebinde bulunduğuna ilişkin
açıklaması
28.- Mersin Milletvekili Cengiz Gökçel’in, Tunceli’nin Nazımiye ilçesi
kırsalındaki operasyonda donarak şehit olan uzman çavuşlar Ferruh Dikmen ile
Asım Türkel’e Allah’tan rahmet, Mersinlilere başsağlığı dilediğine, 24-25 Ekim
tarihlerinde Mersin’de yaşanan dolu, fırtına ve hortum nedeniyle zarar gören
çiftçilere geçmiş olsun dileklerini sunduğuna ilişkin açıklaması
29.- Çanakkale Milletvekili Bülent Turan’ın, Aydın Milletvekili Bülent
Tezcan’ın sataşma nedeniyle yaptığı konuşmasındaki bazı ifadelerine ilişkin
açıklaması
30.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması 
31.- Kocaeli Milletvekili Lütfü Türkkan’ın, Meclis başkan vekillerinin
Mecliste grubu bulunan bütün partilere adil şekilde yaklaşmayı kendilerine şiar
edindiklerine, İYİ PARTİ grup önerisi üzerinde konuşurken sözünün kesildiğine
ancak AK PARTİ grup başkan vekilinin konuşma süresinin uzatıldığına ilişkin
açıklaması
32.- Kars Milletvekili Ayhan Bilgen’in, Diyarbakır Milletvekili Oya
Eronat’ın yerinden sarf ettiği bazı ifadelerine ilişkin açıklaması 
33.- Manisa Milletvekili Özgür Özel’in, Afyonkarahisar Milletvekili Ali
Özkaya’nın 6 sıra sayılı Kanun Hükmünde Kararname’nin tümü üzerinde şahsı adına
yaptığı konuşmasındaki bazı ifadelerine ilişkin açıklaması
34.- Kars Milletvekili Ayhan Bilgen’in, Diyarbakır Milletvekili Oya
Eronat’ın yerinden sarf ettiği bazı ifadelerine ilişkin tekraren açıklaması
35.- Kars Milletvekili Ayhan Bilgen’in, Diyarbakır Milletvekili Oya
Eronat’ın sataşma nedeniyle yaptğı konuşmasındaki bazı ifadelerine ilişkin
açıklaması
36.- Şanlıurfa Milletvekili Ahmet Eşref Fakıbaba’nın, Mersin
Milletvekili Behiç Çelik’in 6 sıra sayılı Kanun Hükmünde Kararname’nin tümü
üzerinde İYİ PARTİ Grubu adına yaptığı konuşmasındaki bazı ifadelerine ilişkin
açıklaması
37.- Tokat Milletvekili Özlem Zengin’in, Antalya Milletvekili Feridun
Bahşi’nin 6 sıra sayılı Kanun Hükmünde Kararname’nin birinci bölümü üzerinde
şahsı adına yaptığı konuşmasındaki bazı ifadelerine ilişkin açıklaması
38.- Manisa Milletvekili Özgür Özel’in, usulün her zaman esastan önde
geldiğine ve süresi içinde komisyonda görüşülmemiş bir OHAL KHK’siyle ilgili
soruların Komisyon tarafından cevaplandırılmasının esasa aykırı olduğuna
ilişkin açıklaması

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, 30-31 Ekim 2018
tarihlerinde Azerbaycan'ın başkenti Bakü'de gerçekleştirilecek olan
“Parlamenterler ve Sürdürülebilir Kalkınma Hedefleri: İnsan Ticareti ve Göçmen
Kaçakçılığında Çok Disiplinli Yaklaşımlar” konulu üst düzey konferansa
katılıcak heyeti oluşturmak üzere siyasi parti gruplarının bildirmiş olduğu
isimlere ilişkin tezkeresi (3/52)
2.- Türkiye Büyük Millet Meclisi Başkanlığının, TBMM Dışişleri Komisyonu
üyelerinden oluşan bir heyetin, Sırbistan Ulusal Meclisi Dışişleri Komisyonu
Başkanı Sayın Zarko Obradovic'in vaki davetine icabetle Sırbistan'a resmî
ziyarette bulunmasına ilişkin tezkeresi (3/53)

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkanvekili ve Kocaeli
Milletvekili Lütfü Türkkan tarafından, hipotermi tanısı konularak hayatlarını
kaybettikleri açıklanan Jandarma Uzman Çavuş Asım Türkel ile Jandarma Uzman
Çavuş Ferruh Dikmen’in şehit olduğu olayın detaylarıyla incelenmesi ve
araştırılması amacıyla 30/10/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun
30 Ekim 2018 Salı günkü birleşiminde yapılmasına ilişkin önerisi
2.- HDP Grubunun, Batman Milletvekili Sayın Ayşe Acar Başaran ve
arkadaşları tarafından, hasta mahpusların yaşam hakları ile beden ve ruh
bütünlüklerinin korunması için gerekli tedbirlerin alınması amacıyla 9/10/2018
tarihinde,Türkiye Büyük Millet Meclisine verilmiş olan Meclis araştırması
önergesinin ön görüşmelerinin, Genel Kurulun 30 Ekim 2018 Salı günkü birleşiminde
yapılmasına ilişkin önerisi
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
jeotermal santrallerinin toprak, su ve hava kirliliği üzerindeki etkilerinin
araştırılması amacıyla Türkiye Büyük Millet Meclisi Başkanlığına verilmiş olan
(10/123) esas numaralı Meclis Araştırması Önergesi’nin ön görüşmelerinin, Genel
Kurulun 30 Ekim 2018 Salı günkü birleşiminde yapılmasına ilişkin önerisi

B) Danışma Kurulu Önerileri
1.- Danışma Kurulunun, 6 sıra sayılı Olağanüstü Hâl Kapsamında Bazı
Tedbirler Alınması Hakkında Kanun Hükmünde Kararname (1/4) ile İçtüzük'ün
128'inci Maddesine Göre Doğrudan Gündeme Alınmasına İlişkin TBMM Başkanlığı
Tezkeresi’nin Gündemin "Kanun Teklifleri ile Komisyonlardan Gelen Diğer
işler" kısmının 1'inci sırasına alınmasına; Genel Kurulun, 30 Ekim Salı,
31 Ekim Çarşamba ve 1 Kasım Perşembe günkü birleşimlerinde denetim konularının
görüşülmeyerek Gündemin "Kanun Teklifleri ile Komisyonlardan Gelen Diğer
işler" kısmında yer alan işlerin görüşülmesine; 30 Ekim Salı günkü
birleşiminde 6 sıra sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin TBMM Başkanlığı Tezkeresi’nin birinci
bölümü üzerindeki görüşmelerin tamamlanmasına; 31 Ekim Çarşamba günkü
birleşiminde de görüşmelerinin tamamlanmasına; İç Tüzük’ün 91’inci maddesine
göre temel kanun olarak görüşülmesi ve bölümlerin ekteki cetveldeki şekliyle
olmasına; 1 Kasım Perşembe günkü birleşiminde 3 sıra sayılı 2017 Yılı Kamu
Denetçiliği Kurumu Raporu Hakkında Dilekçe Komisyonu ile İnsan Haklarını
İnceleme Komisyonu Üyelerinden Kurulu Karma Komisyon Raporu’nun görüşmelerinin
tamamlanmasına kadar çalışmalarını sürdürmesine ilişkin önerisi 

VII.- SATAŞMALARA İLİŞKİN KONUŞMALAR
1.- Aydın Milletvekili Hüseyin Yıldız’ın, Aydın Milletvekili Rıza
Posacı’nın CHP grup önerisi üzerinde AK PARTİ Grubu adına yaptığı konuşmasında
CHP Grubuna sataşması nedeniyle konuşması
2.- Çanakkale Milletvekili Bülent Turan’ın, Aydın Milletvekili Bülent
Tezcan’ın 6 sıra sayılı Kanun Hükmünde Kararname’nin tümü üzerinde CHP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
3.- Aydın Milletvekili Bülent Tezcan’ın, Çanakkale Milletvekili Bülent
Turan’ın sataşma nedeniyle yaptığı konuşmasında şahsına sataşması nedeniyle
konuşması
4.- Diyarbakır Milletvekili Oya Eronat’ın, Kars Milletvekili Ayhan
Bilgen’in yaptığı açıklamasında Adalet ve Kalkınma Partisine sataşması
nedeniyle konuşması 

VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) 

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, yaşanan iki
durum arasında benzerlik varsa kıyas yapılabileceğine ancak farklı bir durumun
söz konusu olduğuna ilişkin konuşması
2.- Oturum Başkanı TBMM Başkan Vekili Mustafa Şentop’un, teklifin
komisyonda görüşülmemesi hâlinde doğrudan Genel Kurulda görüşüleceğine ve bu
sonucu kabul etmiş olan Komisyonun da sorulara cevap verebileceğine ilişkin
konuşması

X.- YAZILI SORULAR VE CEVAPLARI
1.- İstanbul Milletvekili Mustafa Sezgin
Tanrıkulu’nun, Türkiye Yatırım Destek ve Tanıtım Ajansı Başkanlığının temsil,
tanıtma ve ağırlama ödeneklerine ilişkin sorusu ve Cumhurbaşkanı Yardımcısı
Fuat Oktay’ın cevabı (7/1805)
2.- İstanbul Milletvekili Mustafa Sezgin
Tanrıkulu’nun, Millî İstihbarat Teşkilatı Başkanlığının temsil, tanıtma ve
ağırlama ödeneklerine ilişkin sorusu ve Cumhurbaşkanı Yardımcısı Fuat Oktay’ın
cevabı (7/2155)
3.- İstanbul Milletvekili Mustafa Sezgin
Tanrıkulu’nun, Strateji ve Bütçe Başkanlığı internet sitesinden Atatürk
fotoğrafının kaldırıldığına dair iddialara ilişkin sorusu ve Cumhurbaşkanı
Yardımcısı Fuat Oktay’ın cevabı (7/2181)
4.- İzmir Milletvekili Atila Sertel’in,
TBMM tarafından gerçekleştirilen çeşitli harcamalara ve tasarruf tedbirlerine
ilişkin sorusu ve Türkiye Büyük Millet Meclisi Başkanvekili Mustafa Şentop’un
cevabı (7/2825)
5.- Ankara Milletvekili Gamze Taşcıer’in,
Katar Emirinin satışa çıkardığı VIP uçağın satın alındığı iddiasına ilişkin
sorusu ve Cumhurbaşkanı Yardımcısı Fuat Oktay’ın cevabı (7/3479)
6.- Siirt Milletvekili Meral Danış
Beştaş’ın, Katar’dan satın alındığı iddia edilen Boeing 747-8 model uçağa ve
devlet filosuna tahsisli uçaklara ilişkin sorusu ve Cumhurbaşkanı Yardımcısı
Fuat Oktay’ın cevabı (7/3480)
7.- Konya Milletvekili Abdulkadir
Karaduman’ın, Cumhurbaşkanlığınca yapılan 30 Ağustos Zafer Bayramı
resepsiyonuna ilişkin sorusu ve Cumhurbaşkanı Yardımcısı Fuat Oktay’ın cevabı
(7/3693)
8.- Karaman Milletvekili İsmail Atakan
Ünver’in, 27. Yasama Dönemi’nde Başkanlığa sunulan yazılı soru önergelerine
ilişkin sorusu ve Türkiye Büyük Millet Meclisi Başkanvekili Mustafa Şentop’un cevabı
(7/4014)
9.- Manisa Milletvekili Özgür Özel’in,
Genel Kurul oturma planı ile ilgili iddialara ilişkin sorusu ve Türkiye Büyük
Millet Meclisi Başkanvekili Mustafa Şentop’un cevabı (7/4015)
10.- Mersin Milletvekili Alpay
Antmen’in, gazetecilerin TBMM’ye girişlerine ilişkin sorusu ve Türkiye Büyük
Millet Meclisi Başkanvekili Mustafa Şentop’un cevabı (7/4016)
11.- İstanbul Milletvekili Mahmut
Tanal’ın, 703 sayılı KHK kapsamında mülga Başbakanlıktan atanan 4/D
kadrosundaki personele ilişkin sorusu ve Türkiye Büyük Millet Meclisi
Başkanvekili Mustafa Şentop’un cevabı (7/4017)
12.- Manisa Milletvekili Özgür Özel’in,
milletvekili sayısındaki değişiklik kapsamında TBMM’de yapılan tadilatlara
ilişkin sorusu ve Türkiye Büyük Millet Meclisi Başkanvekili Mustafa Şentop’un
cevabı (7/4018)
13.- İzmir Milletvekili Murat Bakan’ın,
703 sayılı KHK kapsamında mülga Başbakanlıktan atanan 4/D kadrosundaki
personele ve kadroya geçirilen taşeron işçilere ilişkin sorusu ve Türkiye Büyük
Millet Meclisi Başkanvekili Mustafa Şentop’un cevabı (7/4515)



30 Ekim
2018 Salı
BİRİNCİ
OTURUM
Açılma
Saati: 15.03
BAŞKAN:
Başkan Vekili Mustafa ŞENTOP
KÂTİP
ÜYELER: Burcu KÖKSAL (Afyonkarahisar), Bayram ÖZÇELİK (Burdur)
----- 0
-----
BAŞKAN – Türkiye
Büyük Millet Meclisinin 11’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Türkiye-Almanya İşgücü Anlaşması’nın 57’nci Yıl Dönümü münasebetiyle söz
isteyen İstanbul Milletvekili Mustafa Yeneroğlu’na aittir. 
Buyurun Sayın
Yeneroğlu. (AK PARTİ sıralarından alkışlar)
Süreniz beş
dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Mustafa Yeneroğlu’nun, Türkiye-Almanya İşgücü
Anlaşması’nın 57’nci yıl dönümüne ilişkin gündem dışı konuşması
MUSTAFA
YENEROĞLU (İstanbul) – Sayın Başkanım, çok değerli milletvekilleri; sizleri
saygıyla selamlıyorum. 
Konuşmama on
yıllar önce yaşanmış bir hayat hikâyesiyle başlamak istiyorum. 
“Almanya’ya giden
işçiler hazır olun.” anonsu yapılıyordu; birbirine sarılanlar, ağlayanlar…
Ardından, ikinci ve son anons. Anne, baba ve bir de 1 yaşına yeni basmış bir
bebek. Anne Almanya yolcusu, adı Besime; 21 yaşında. Bebek annesinin kucağında,
ayrılış öncesi son dakikaları. Genç anne yavrusunu emzirmeye başlıyor. “Trene
binin, kalkma zamanı gelmiştir.” duyurusu yapılınca, Besime evladını doyasıya
koklar, hem kendisi ağlar hem de bebeği. Onu bırakmak istemez. Baba zorlukla
bebeği annenin kucağından alır, Besime, çevresindekilerin yardımıyla trene
bindirilir. Adam, kucağındaki bebekle trenin arkasındaki rayların üzerinde
oturur, hıçkıra hıçkıra ağlar. Tren gözden kayboluncaya denk birbirlerine
bakarlar.
Sayın Başkanım,
değerli milletvekilleri; bugün, Türkiye-Almanya İşgücü Anlaşması’nın 57’nci yıl
dönümü, bugün vesilesiyle söz almış bulunmaktayım. Biraz evvel yıllar önce
Almanya’ya giden Besime’nin etkileyici hikâyesini sizlerle paylaştım. Elli yedi
yıl önce, 1961 yılında İstanbul’un Tophane semtindeki İşçi Bulma Kurumunda
başlayan sayısız hikâyelerden sadece birisi bu. Bir iş kurmak, traktör veya ev
alacak kadar para biriktirip geri dönme hayaliyle Almanya’ya giden ilklerin
hikâyesi. Bugün vesilesiyle hepsini saygı ve muhabbetle anıyor, ahirete intikal
edenlere Yüce Rabb’imden rahmet diliyorum.
Değerli
milletvekilleri, Almanya’da Türk toplumu birçok alanda varlık gösterebiliyorsa
bu, günlerce yapılan yolculuklar, yabancı ortamlarda yaşanan zorluklar, verilen
uğraşlar ve ortaya konulan başarı hikâyeleri neticesinde olmuştur. Bugün
Almanya’da toplam nüfusun yüzde 4’ünü oluşturan 3 milyonu aşkın insanımız
bulunmaktadır. Yaklaşık 600 bin öğrencimiz öğrenim görmekte, yaklaşık 500 bin
kişinin çalıştığı 100 binin üzerinde işletme 50 milyar avroluk bir ciroyla
ülkelerimiz arasında ekonomik iş birliğinde de önemli rol oynamaktadır. Fakat
ne yazık ki ırkçı ve yabancı düşmanlığının artması ve aşırı sağın siyasette güç
kazanması son yıllarda vatandaşlarımızın günlük yaşamlarını ve ikili
ilişkilerimizi de olumsuz yönde etkilemektedir. Aşırı sağın yükselmesinin
neticesinde temel haklar üzerinde çoğunlukçu baskının artmasıyla bizlerin de
onlar nezdinde sorumlulukları artmaktadır.
Öte yandan 8
canımızın ölümüne sebep olan ırkçı terör örgütü NSU davasının, destekçileri
açığa çıkarılmadan ve iç istihbarat dairelerindeki destekçileri deşifre
edilmeden bu yaz faillere verilen yetersiz hapis cezalarıyla sonuçlandırılması
kurumsal ırkçılık meselesinde siyasal ve toplumsal olarak gerekli derslerin
alınmadığını ortaya koymaktadır. Dünyanın neresinde olursa olsun tüm
vatandaşlarımız bizim ayrılmaz bir parçamızdır. Bu çerçevede, çok değerli
milletvekillerimiz, geçmişte hayali bile kurulmayan birçok çalışmalar, Sayın
Cumhurbaşkanımızın da ifade ettiği gibi “Nerede bir vatandaşımız varsa biz
oradayız.” ilkesiyle uygulamaya geçirilmektedir. 
Değerli
milletvekilleri, bildiğiniz gibi, yurt dışı Türkleri ilgilendiren konularda
Dışişleri Bakanlığı ve Yurtdışı Türkler ve Akraba Topluluklar Başkanlığı başta
olmak üzere, Millî Eğitim Bakanlığı, Diyanet İşleri Başkanlığı, Yunus Emre
enstitüleri ve birçok bakanlığımız ve bağlı kurumları hizmet üretmektedir.
Ancak, yüce Meclisimizde bu kurumlara yönelik denetim fonksiyonunu ifa eden bir
mekanizma yoktur.
Yurt dışında 6
milyon insanımız aynı zamanda ana vatanla güçlü bağlarını muhafaza etmek
istemektedir. Bu alana yönelik ilgili kurumlarımızca yürütülen çalışmaların
yüce Meclisimiz tarafından denetlenmesi ve takip edilmesiyle birlikte yurt dışı
vatandaşlar politikalarının Meclis gündeminde de öncelikli bir yer edinmesi
büyük önem arz etmektedir. Bu sebeple, yeni bir ihtisas komisyonu olarak Yurt
Dışı Türkler Komisyonunun tüm siyasi partilerin desteğiyle en kısa zamanda
kurulacağını ümit ediyorum. 
Saygıdeğer
milletvekilleri, bu düşüncelerle elli yedi yıldır Almanya ile ülkemiz arasında
köprü kuran…
(Mikrofon
otomatik cihaz tarafından kapatıldı) 
MUSTAFA
YENEROĞLU (Devamla) - …ve zorunlu göç tarihinde karşılaştıkları güçlüklere
göğüs geren vatandaşlarımıza şükranlar sunuyor, Genel Kurula çalışmalarında
başarılar diliyorum. (AK PARTİ sıralarından alkışlar) 
BAŞKAN –
Teşekkür ederim. 
Gündem dışı
ikinci söz, Cumhuriyet Bayramı hakkında söz isteyen Tokat Milletvekili Kadim
Durmaz’a aittir. 
Buyurun Sayın
Durmaz. (CHP sıralarından alkışlar)
2.- Tokat Milletvekili Kadim Durmaz’ın, 29 Ekim cumhuriyetin ilanının
95’inci yıl dönümüne ilişkin gündem dışı konuşması
KADİM DURMAZ
(Tokat) – Değerli Başkan, sayın milletvekilleri; bugün cumhuriyetin 95’inci yıl
dönümü sebebiyle söz almış bulunuyor, yüce Meclisi saygıyla selamlıyorum. 
Cumhuriyet;
zaferdir, kurtuluştur, barıştır, bayraktır, hürriyettir. Cumhuriyet;
demokrasidir, adalettir, inançtır, gençliktir. Cumhuriyet çocuklardır,
kadınlardır, topraktır, vatandır. 
29 Ekim yalnızca
bir tarih değil, Kurtuluş Savaşı’yla başlayıp Lozan’da devam eden, yüreği
bağımsızlık ateşiyle dolu bir halk için yazılan destandır. 24 Temmuzda, İsmet
Paşa cephede verdiği inançlı, kararlı mücadelenin belki daha zorunu Lozan
sokaklarında veriyordu, can güvenliği de yoktu. Lozan’da tam bağımsız
Türkiye'yi kabul ettirdi, Türk Bayrağı Lozan sokaklarında dalgalandı. Yeni
Türkiye devletinin kuruluşu tarihin kütüğüne ilk kez o gün tam bağımsız olarak
kaydedildi. 29 Ekim günü cumhuriyetin ilanı için Mecliste, Gazi Mecliste bütün
eller havaya kalktı, Anayasa değişikliği 20.30’da 158 üyenin tamamının oyuyla
“Yaşasın cumhuriyet!” nidalarıyla kabul edilerek Türkiye artık bir cumhuriyet
idaresine kavuştu. İşte, biz bu nidalarla kurulan cumhuriyetin Meclisinde var
olmaktayız. Türkiye'deki tüm şehirler 101 pare top atışıyla bu anlamlı zaferi
duyurdu; minarelerin kandilleri yakıldı, bayraklar çekildi, halk coşkuyla
sokaklarda “Yaşasın cumhuriyet! Yaşasın cumhuriyet!” diye şehirleri inlettiler.

Biz
sadece cumhuriyetin ilan edilişini de kutlamıyoruz, aynı zamanda Lozan’da yazılmış
bağımsızlık destanını da kutluyoruz; Kurtuluş Savaşı’nda cephede canla başla
savaşan, yoku var eden bir ulusun zaferini kutlamaktayız. Biz bu bayramla sizin
satmakla bitiremediğiniz cumhuriyette var olan, ülkemizin her tarafına
serpiştirilmiş o cumhuriyetin kazanımlarını da kutluyoruz. Cumhuriyetin simgesi
olan ama adlarını bir bir değiştirdiğiniz, içini boşaltmak için mücadele
verdiğiniz üniversitelerimizi de kutluyoruz. 
Bugün
cumhuriyetle ve onun eserleriyle vedalaşmak isteyenler şunu bilmelidirler ki:
Cumhuriyet, Büyük Atatürk’ün kıymetli evlatlarının elinde daima yükselecek ve
ebediyen yaşayacaktır. (CHP sıralarından alkışlar) Türkiye Cumhuriyeti, laik ve
demokratik anlayıştan taviz vermeden Büyük Önder Gazi Mustafa Kemal Atatürk’ün
çizdiği, hedef gösterdiği çağdaş medeniyetler seviyesine hızla ilerleyecektir.
Bugün kurucuları, kurucu değerleri ve kazanımları ne kadar saldırıya uğrarsa
uğrasın bu topraklardaki en büyük devrim olan cumhuriyet sonsuza dek var
olacaktır. Büyük Önder Mustafa Kemal Atatürk’ün dediği gibi “Bir ulus sımsıkı
birbirine bağlı olmayı bildikçe yeryüzünde onu dağıtabilecek bir güç
düşünülemez.” Bizi bölmeye, ayrıştırmaya çalışanlara inat bir olmaya, aydınlık
için, adalet için, hak için, laik cumhuriyet için mücadele vermeye devam edeceğiz.

Atam
ve aziz şehitlerimiz, andolsun -ki sizin naçiz vücudunuz toprak oldu ama-
bizler emanet bıraktığınız bu büyük eseri, cumhuriyeti ilelebet yaşatacağız ve
koruyacağız, korumaya da kararlıyız. 
Bu
duygu ve düşüncelerle cumhuriyetin 95’inci kuruluş yıl dönümünü kutluyor, Büyük
Önder Gazi Mustafa Kemal Atatürk ve canlarını bu uğurda feda eden şehitlerimizi
rahmetle, gazilerimizi de minnet ve şükranla anıyor, hepinize saygılar
sunuyorum. (CHP ve İYİ Parti sıralarından alkışlar) 
BAŞKAN
– Teşekkür ederim.
Gündem
dışı üçüncü söz otomotiv sektörünün sorunları hakkında söz isteyen Bursa
Milletvekili İsmail Tatlıoğlu’na aittir.
Buyurun
Sayın Tatlıoğlu. (İYİ Parti sıralarından alkışlar)
Sayın
Tatlıoğlu… 
Sayın
Tatlıoğlu, gelecek mi? Var mı? (İYİ Parti sıralarından “Gelecek, gelecek.”
sesleri)
ÖZGÜR
ÖZEL (Manisa) – Sayın Başkan, iki dakika ara verelim, hak kaybı olmasın.
BAŞKAN
– Peki, arkadaşlar, birleşime beş dakika ara veriyorum. 
Kapanma Saati: 15.14
İKİNCİ
OTURUM
Açılma
Saati: 15.22
BAŞKAN:
Başkan Vekili Mustafa ŞENTOP
KÂTİP
ÜYELER: Burcu KÖKSAL (Afyonkarahisar), Bayram ÖZÇELİK (Burdur)
----- 0
-----
BAŞKAN – Türkiye
Büyük Millet Meclisinin 11’inci Birleşiminin İkinci Oturumunu açıyorum. 
Gündem dışı
üçüncü söz, Sayın Tatlıoğlu bulunmadığı için Adana’daki çiftçilerin sorunları
hakkında söz isteyen Adana Milletvekili Mehmet Metanet Çulhaoğlu’na aittir. 
Buyurun Sayın
Çulhaoğlu. (İYİ PARTİ sıralarından alkışlar) 
3.- Adana Milletvekili Mehmet Metanet Çulhaoğlu’nun, 23-30 Ekim PTT
Haftası’na ve Adana’daki çiftçilerin sorunlarına ilişkin gündem dışı konuşması
MEHMET METANET
ÇULHAOĞLU (Adana) – Sayın Başkan, değerli milletvekilleri; gündem dışı söz
aldım. Adana’nın çiftçilerinin meselelerine geçmeden önce… Hepimizin bildiği
gibi bu hafta PTT Haftası; 23-30 Ekim. 
Değerli
arkadaşlarım, 23 Ekim 1840 tarihinde kurulan ve yüz yetmiş sekiz yıllık köklü
bir geçmişe sahip olan PTT, ülkemizin barış, huzur ve aydınlık yarınları için
başta Millî Mücadele dönemi olmak üzere her zaman kritik görevler üstlenerek,
kendini yenileyerek önemli hizmetlerde bulunmuş ve bulunmaya devam eden önemli
bir kuruluşumuzdur. Vatandaşımıza, yaz kış demeden sıcakta, karda, çamurda
hizmet eden, adlarına türküler yakılan postacı kardeşlerimize buradan teşekkür
ediyor, geçici işçi pozisyonunda çalışan personelin bir an önce kadroya
geçirilerek bu sorunlarının çözülmesini beklediğimizi belirtmek istiyorum. Bu
vesileyle, bütün kurum çalışanlarımızın 23-30 Ekim PTT Haftalarını kutlarken
hepsine sağlıklı, başarılı, iyi günler dilerim. 
Evet, enflasyon,
ülkemizde artan hayat pahalılığı insanlarımızın ruh ve beden sağlığını olumsuz
yönde etkilemektedir. Adanalı çiftçilerimiz de, işçilerimiz, memurlarımız,
esnafımız da bundan nasibini almaktadır. Ülke ekonomisini emanet ettiğimiz
Sayın Bakan Albayrak, kendilerinin de enflasyonun bu oranda çıkacağını tahmin
etmediklerini ifade etmektedirler. Bu ne vahim bir durum değil mi arkadaşlar?
Dün açıklanan enflasyon, hepimizin bildiği gibi, TÜFE’de aylık yüzde 6,30;
ÜFE’de yıllık yüzde 46,5; aynı zamanda TÜFE’de yıllık yüzde 24,5. Şimdi Adanalı
çiftçimiz bu enflasyon karşısında nasıl üretim yapacak, nasıl ürettiği malın
karşılığını alacak, bunu sizlerin değerlendirmesine bırakıyorum.
Çiftçilerimizin
maliyetleri her geçen gün artmakta. İlaçlara yüzde 80 zam yapılmakta, gübre
yüzde 60 zamlı, tohum yüzde 50 zamlı ve ürettiği malın karşılığını da alacağı
zaman maalesef çiftçimiz taban fiyat beklediği zaman taban fiyatın zamanında
açıklanmaması nedeniyle ikinci bir defa tekrar mağduriyet yaşamakta.
Yani hepinizin
bildiği gibi, Adanalı çiftçi tonu 850 liradan malını sattı, buğdayını sattı ama
daha sonra bu malı satılan çiftçi tüccara maalesef yem edildi ve tüccar para
kazandı, çiftçimiz mağdur oldu. 
Yine,
sertifikalı tohum kullanım destekleme ücretleri çiftçimize zamanında
ödenememekte, hâlâ ödenememekte. Bugün 44 ilimizde hâlâ çiftçimiz sertifikalı
tohum desteklemesini beklemektedir. Adanalı çiftçimize gelince… Bu 44 ilimizin
içerisinde Adanalı çiftçimiz de var. Bu Adanalı çiftçimizin oradan alacağı 4,9
milyon desteklemesi var, hâlâ alamamış durumda. Şimdi size soruyorum:
Desteklemesini gününde alamayan, girdi maliyetleri her geçen gün artan ve
devletin bu desteğinden yoksun olan çiftçi bugün kan ağlamakta, maalesef
iktidar da buna seyirci kalmakta.
Yine, narenciye
üreticilerimize bakıyorum. Narenciye üreticilerimizin de bir Akdeniz sineği
sıkıntısı var. Bunun yanında narenciye üreticilerimiz Türkiye genelinde 5
milyon kişiye iş imkânı sağlarken, ton başına 150 lira destekleme
beklediklerini ifade etmekteler ama hâlâ bu destekleme çiftçilerimize ödenmemiş
durumda.
Yine, Uzak
Doğu’ya ihracat yapmak için çiftçilerimiz ton başı 50 dolar destek beklemekte,
bu da henüz verilmemektedir.
Ben hepinize
sevgi ve saygılarımı sunuyorum, beni dinlediğiniz için teşekkür ediyorum. (İYİ
PARTİ sıralarından alkışlar) 
BAŞKAN –
Teşekkür ederim.
Sayın
milletvekilleri, şimdi sisteme giren ilk on beş milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım.
Sayın Bülbül…
IV.- AÇIKLAMALAR
1.- Aydın Milletvekili Süleyman Bülbül’ün, tarım üreticilerine iyi tarım
ve organik tarım desteğinin bu sene ödenmemesi konusunda Tarım ve Orman
Bakanlığına talimat verilip verilmediğini Maliye ve Hazine Bakanından öğrenmek
istediğine ilişkin açıklaması
SÜLEYMAN BÜLBÜL
(Aydın) – Genel Kurulu saygıyla selamlıyorum.
Benim sorum
Hazine ve Maliye Bakanı Sayın Berat Albayrak’a. Tarım ve Orman Bakanlığının her
sene tarım üreticilerine verdiği iyi tarım ve organik tarım desteği bu sene
verilmedi. Ağustos ayında belgelerini teslim eden yaklaşık 45 bin çiftçi mağdur
edildi. Hazine ve Maliye Bakanı Sayın Berat Albayrak Tarım ve Orman Bakanlığına
bu konuda, ödenmemesi konusunda talimat verdi mi, talimat verdiyse niçin verdi?
Bunu sormak istiyorum.
Teşekkür ederim.
BAŞKAN – Sayın
Durmuşoğlu…
2.- Osmaniye Milletvekili Mücahit Durmuşoğlu’nun, 29 Ekim cumhuriyetin
ilanının 95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
MÜCAHİT DURMUŞOĞLU
(Osmaniye) – Teşekkürler Sayın Başkan.
Cumhuriyetimizin
kuruluşunun 95’inci yıl dönümünde, Gazi Mustafa Kemal Atatürk başta olmak
üzere, İstiklal Harbi’nin tüm kahramanlarını rahmetle ve minnetle yâd ediyor;
2023, 2053 ve 2071 hedeflerine doğru emin adımlarla ilerleyen aziz milletimizin
29 Ekim Cumhuriyet Bayramı’nı yürekten kutluyorum.
Tamamlandığında
dünyanın en büyük havalimanı olacak ve açılışına dünyanın dört bir yanından üst
düzey bir katılımın gerçekleştiği İstanbul Havalimanı, bayram coşkusunu ikiye
katlamıştır. Cumhuriyetimizin kuruluşunun 95’inci yıl dönümünün böyle bir
eserle taçlandırılması ve Türkiye’nin dünyadaki en önemli transit merkezlerden
biri hâline gelmesi tüm milletimizi gururlandırmıştır. Cumhurbaşkanımız Sayın
Recep Tayyip Erdoğan’ın “Biz sadece havalimanı değil, bir zafer anıtı inşa
ediyoruz.” ifadesi de bunun net bir göstergesidir. Bu dev projenin her
aşamasında emeği geçen, katkısı olan herkese teşekkür ediyor, daha nice büyük
hedeflere hep birlikte yürüme temennisiyle 29 Ekim Cumhuriyet Bayramı’mızı bir
kez daha kutluyorum.
BAŞKAN – Sayın
Gürer…
3.- Niğde Milletvekili Ömer Fethi Gürer’in, emeklilikte yaşa
takılanların haklarının verilmesi gerektiğine ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
Emeklilikte yaşa
takılanlar konusunda Cumhurbaşkanı kamuoyunu yanlış bilgilendirmekte ve konuyu
çarpıtmaktadır. Emeklilikte yaşa takılanlar en az yirmi beş yıl çalışıp prim
ödemiş, gün prim sayısını doldurmuş, işsiz kalınca yaş bekleme nedeniyle iş
bulamayan, hastalandığında sosyal güvenlik kurumlarından yararlanamayan
emekçilerdir. Bu kişiler devlete primini ödemişlerdir. Nasıl ki bireysel
emeklilik sisteminde prim dolunca emekli olunuyorsa EYT’li de devlete düzenli
ödediği primini geri istemektedir, yeni bir hak istememektedir. Yurttaşın
hakkını devlet ve iktidar gasbetmemelidir. Bu bir hak gasbıdır. EYT’li primini
ödemiş ve priminin karşılığını istemektedir. Devlet, primleri doğru yönetmediği
ve onların haklarını başka alanlarda kullandığı için hakkını isteyen kişileri
suçlayamaz. Emeklilikte yaşa takılanların hakları mutlaka verilmelidir.
Teşekkür
ediyorum Başkanım.
BAŞKAN – Sayın
Şeker…
4.- Kocaeli Milletvekili İlyas Şeker’in, İstanbul Havalimanı’nın
açılışına ve ülkenin marka değerini artıran projelere devam edildiğine ilişkin
açıklaması
İLYAS ŞEKER
(Kocaeli) – Teşekkür ediyorum Sayın Başkan. 
Cumhuriyetimizin
kuruluşunun 95’inci yıl dönümünü büyük bir coşku ve gururla dünyanın en büyüğü
olan İstanbul Havalimanı’nın açılışıyla kutladık. AK PARTİ hükûmetleri olarak,
ülkemizi muasır medeniyetler seviyesine çıkarmak için dur durak bilmeden
çalışmalarımızı sürdürüyoruz. Kendimize 2023, 2053, 2071 gibi hedefler koyarak
güçlü Türkiye'nin temellerini sağlamlaştırdık, sağlamlaştırmaya devam ediyoruz.
Dünyanın en büyük asma köprüleri arasında olan Osman Gazi Köprüsü, İstanbul
Boğazı’nın altından geçen ve 2 kıtayı birbirine bağlayan Avrasya Tüneli ve yine
2 kıtayı birbirine demir yoluyla bağlayan Marmaray, Boğaz’ın üçüncü
gerdanlığını oluşturan Yavuz Sultan Selim Köprüsü, İstanbul-Ankara,
İstanbul-Konya hızlı tren hatları, Kanal İstanbul ve yine hızlı tren
inşaatlarıyla 81 ilimize üniversite ve havaalanlarının açılması gibi ülkemizin
marka değerini artıran projeler devam ediyor.
Ülkemizin vizyon
projelerle buluşacağı nice 29 Ekimler yaşamak dileğiyle başta Gazi Mustafa
Kemal Atatürk ve silah arkadaşlarını, şehitlerimizi ve gazilerimizi rahmetle ve
minnetle anıyorum.
Teşekkür
ediyorum. 
BAŞKAN – Sayın
Taşkın…
5.- Mersin Milletvekili Ali Cumhur Taşkın’ın, 29 Ekim cumhuriyetin
ilanının 95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
ALİ CUMHUR
TAŞKIN (Mersin) – Teşekkür ederim Sayın Başkan.
Cumhuriyetimizin
95’inci yıl dönümü dün tüm yurtta yapılan törenlerle büyük bir coşkuyla
kutlandı. Bu vesileyle aziz milletimizin Cumhuriyet Bayramı’nı kutluyor, Gazi
Mustafa Kemal başta olmak üzere Kurtuluş Savaşı’mızın kazanılmasına ve
cumhuriyetimizin kuruluşuna öncülük eden tüm kahramanlarımızı tazimle yâd
ediyorum. 
Dün cumhuriyetimizin
95’inci yılına yakışan bir projenin, dünyanın en büyüklerinden olan İstanbul
Havaalanı’nın Sayın Cumhurbaşkanımız Recep Tayyip Erdoğan tarafından açılışına
şahitlik ettik. Ülkemize ve milletimize hayırlı uğurlu olsun. 
Bazı projeler
vardır ki ülkelerin kaderini değiştirir. Cumhuriyet tarihimizin en büyük
projelerinden biri olan İstanbul Havaalanı da bu potansiyele ve vizyona sahip
mega projelerin başında gelmektedir. Bu projeyle ülkemizin muasır medeniyetler
seviyesi üstüne çıkma hedeflerinden birisi daha gerçeğe dönüşmüştür diyor,
Genel Kurulu saygıyla selamlıyorum. 
BAŞKAN – Sayın
Yaşar…
6.- İstanbul Milletvekili Serap Yaşar’ın, İstanbul Havalimanı’nın
açılışına ilişkin açıklaması
SERAP YAŞAR
(İstanbul) – Teşekkürler Sayın Başkan. 
Öncelikle, bana
söz hakkını devreden İmran Kılıç Başkanıma çok teşekkür ediyorum. 
Dün mimarisi,
inşası, işletmesi ve finansmanıyla Türkiye'nin yüz akı, dünyada örnek bir proje
olan İstanbul Havalimanı’nın birinci etabı Sayın Cumhurbaşkanımız tarafından
açıldı. İlk etabı 90 milyon, tüm etapları tamamlandığında 150-200 milyon yolcu
kapasiteli İstanbul Havalimanı dünyada eşine az rastlanır bir projedir. Kendi
enerjisini üreten, çevreci ve engelsiz bu dev eserin her birimi uluslararası
standartların üzerinde son teknolojiyle tasarlanıp inşa edilmiştir. 
Eserin yapıldığı
yerin eski hâlini çok iyi bilen bir bölge milletvekili olarak diyebilirim ki
yapılmış olan bu dünyanın en büyük havalimanıyla sadece atıl ve kötü durumda
olan arazimiz değerlendirilmiş değil, aynı zamanda bölgeye ve şehre çok büyük
bir katma değer kazandırılmıştır. Yapılmış olan havalimanı yalnız uçakların
inip kalktığı bir yer değildir; mimarından, mühendisinden, işçisine kadınlı
erkekli 120 bin kişiye istihdam sağlayacaktır. 
(Mikrofon
otomatik cihaz tarafından kapatıldı) 
BAŞKAN – Sayın
Topal…
7.- Hatay Milletvekili Serkan Topal’ın, TBMM Başkanlık Divanının millet
adına Hükûmete kamu ürünlerinde yüzde 10 indirim yapma çağrısında bulunması
gerektiğine ilişkin açıklaması
SERKAN TOPAL
(Hatay) – Teşekkür ediyorum Sayın Başkan. 
Hükûmet
enflasyonla mücadele kapsamında özel sektöre çağrı yapmaktadır. Bu kapsamda,
bazı ürünlerde yüzde 10 indirim yapılmaktadır. Milletin temsilcisi olan Türkiye
Büyük Millet Meclisi Hükûmete kamu ürünlerinde yüzde 10 indirim çağrısı yapamaz
mı? Örneğin, halkın bütçesini direkt ilgilendiren elektrik, su, gaz, toplu
ulaşım, hava yolları ücretleri, otoyol, köprü geçişleri gibi kamuya ait hizmet
bedellerinde yapılan zamlar geri alınmasa dahi Hükûmetin enflasyonla mücadele
kapsamında yüzde 10 indirim yapmasını Türkiye Büyük Millet Meclisi Başkanlık
Divanı halkımız adına talep etmelidir. Bu, milletimizin, vekilleri olarak
bizlerden beklentisidir. Başkanlık Divanı bu beklentiye cevap vermelidir. 
Teşekkür
ediyorum. 
Saygılarımı
sunuyorum. 
BAŞKAN – Sayın
Sarıbal…
8.- Bursa Milletvekili Orhan Sarıbal’ın, Hatay’ın Erzin ilçesinde
doludan etkilenen narenciye çiftçisinin mağduriyetine ve Marmarabirlik’in,
TARİŞ’in, Hükûmetin zeytin konusunda tedbir alması gerektiğine ilişkin
açıklaması
ORHAN SARIBAL
(Bursa) – Hatay Erzin bölgesinde narenciyenin olduğu alanlarda ciddi bir dolu
yağışıyla karşılaşmış durumdayız. Bölge çiftçisi ürününü tamamen kaybetmiş
durumda ama yetmez, aynı zamanda borç ödeme durumu geldiği için büyük bir
sıkıntı yaşamaktadır. Derhâl ve hızlıca, önce doludan kaynaklanan zararın
giderilmesi ve günü gelmiş olan borçların acilen ertelenmesi gerekmektedir.
Çiftçi zor durumdadır.
Yine, hasat
mevsimi gereği zeytin hasadı başladı. Zeytinyağı üreticileri ve Ulusal Zeytin
ve Zeytinyağı Konseyinin açıklamalarına göre ürün yüzde 35 az olmasına rağmen
ne yazık ki şu anda zeytinin alıcısı yok. Zeytinin geçmişte alıcısı olan TARİŞ
ve Marmarabirlik de şu anda hemen hemen zeytin almamaktalar. Zeytin ya dalında
ya hasat ediliyor ama ne yazık ki depolarda, ev mahzenlerinde saklanmakta.
(Mikrofon
otomatik cihaz tarafından kapatıldı)
ORHAN SARIBAL
(Bursa) – Acilen hem Marmarabirliğin hem TARİŞ’in hem de Hükûmetin tedbir
alması gerekmektedir.
BAŞKAN – Evet,
Sayın Gültekin…
9.- Niğde Milletvekili Selim Gültekin’in, 29 Ekim cumhuriyetin ilanının
95’inci yıl dönümünde Cumhuriyet Bayramı’nı kutladığına ve İstanbul
Havalimanı’nın açılışına ilişkin açıklaması
SELİM GÜLTEKİN
(Niğde) – Teşekkürler Sayın Başkanım.
Değerli
milletvekilleri, dün cumhuriyetimizin 95’inci yıl dönümünü aziz milletimizle
birlikte kutladık. Birlik, kardeşlik ve beraberlik içerisinde daha nice yıllara
erişmesini de temenni ediyorum.
Dün aynı
zamanda, Gazi Mustafa Kemal Atatürk’ün muasır medeniyetler seviyesinin üstüne
çıkma hedeflerinden birisi olan İstanbul Havalimanı’nın açılışını
gerçekleştirdik. Aziz milletimizin hayallerini gerçeğe dönüştüren, modern
mimarinin bütün detayları ve teknolojinin tüm imkânları kullanılarak yapılan
İstanbul Havalimanı dünyada ses getirecek önemli bir eserdir. Yüreğimizi
coşturan, sevincimizi katlayan, heyecanımızı artıran böylesine harikulade bir
eser milletimizin onur ve gurur kaynağıdır. Bu eserin yapımında emeği geçen
başta Cumhurbaşkanımız Sayın Recep Tayyip Erdoğan olmak üzere bakanlarımıza,
genel müdürlerimize, mimarlarımıza, mühendislerimize ve bu eserin isimsiz
kahramanları işçilerimize teşekkür ediyorum.
Genel Kurulumuzu
saygıyla selamlıyorum.
BAŞKAN – Sayın
Şimşek…
10.- Mersin Milletvekili Baki Şimşek’in, Tunceli’nin Nazımiye ilçesi
kırsalındaki operasyonda donarak şehit olan Mersinli hemşehrileri Jandarma
Uzman Çavuş Asım Türkel ile Jandarma Uzman Çavuş Ferruh Dikmen’e ve bütün
şehitlere rahmet dilediğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
Sarıkamış’tan tam yüz dört yıl sonra Tunceli Nazımiye kırsalında yapılan
operasyon sırasında Mersinli hemşehrilerim Jandarma Uzman Çavuş Asım Türkel ve
yine, Jandarma Uzman Çavuş Ferruh Dikmen donarak şehit olmuşlardır. 
Bizim Çukurova
çocukları soğuğu pek bilmez, bir kısmı karı ilk kez askerde görür. Çukurova’da
hafif bir yel estiğinde anası “Üzerine kalın bir şeyler giy.” der ama vatanı,
toprağı iyi bilir bizimkiler. “Burada duracaksın.” denildiğinde susar, buz
olur; dökülür, kar olur; anıtlaşır, bayrak olur. Velhasıl bizim çocuklar
üşürken ama anasının ama milletinin ciğerini yakar. Rabb’im şehadetlerini kabul
eylesin. Bütün şehitlerimize rahmet diliyorum. (MHP ve İYİ PARTİ sıralarından
alkışlar)
BAŞKAN – Sayın
Barut…
11.- Adana Milletvekili Ayhan Barut’un, Millî Emlak Genel Müdürlüğünün
hangi gerekçelerle Çevre ve Şehircilik Bakanlığına bağlandığını, iş ve
işlemlerin vatandaşların taleplerini karşılamadaki önemine dikkat edilip
edilmediğini, bu değişikliğin neler getirdiğini öğrenmek istediğine ilişkin
açıklaması
AYHAN BARUT
(Adana) – Sayın Başkan, parlamenter sistem kaldırılıp yeni bir sisteme
geçilirken bilindiği üzere Millî Emlak Genel Müdürlüğümüz Çevre ve Şehircilik
Bakanlığına bağlandığı için sorunları artarak devam etmiştir. Kurumun tarihî
geçmişi, oluşan kurumsal hafızanın muhafaza edilmesi, personelin iş ve
işlemlerdeki tecrübesi ve halkımıza hızlı, kolay hizmet vermesi için tekrar
Hazine ve Maliye Bakanlığına bağlanması gerekmektedir. Osmanlı’dan günümüze
kadar her dönem Maliye Bakanlığı bünyesinde görev yapmış köklü bir kuruluş olan
Millî Emlak Genel Müdürlüğü hangi gerekçeler düşünülerek Maliye Bakanlığından
alınıp Çevre ve Şehircilik Bakanlığına bağlanmıştır? Devlet yönetiminde oluşan
kurumsal arşiv, iş ve işlemlerin vatandaşların taleplerini karşılamadaki
önemine dikkat edilmiş midir? Bu değişiklik illerde, ilçelerde görev yapan
personelin hizmet vermesinde, iş akışında hangi kolaylıkları ya da zorlukları
doğurmuştur? Bu konuda bir inceleme, değerlendirme yapılmış mıdır? Millî Emlak
Genel Müdürlüğümüzün tekrar eski yapısına kavuşması için hangi tasarrufta
bulunulacaktır?
BAŞKAN – Sayın
Kenanoğlu…
12.- İstanbul Milletvekili Ali Kenanoğlu’nun, Millî Eğitim Bakanının
“Zaman içerisinde demokrasinin dönüşmesiyle bazı insanlar başka dersler almak
isteyebilir.” ifadesi gereği demokrasinin ülkeye ne zaman geleceğini Millî
Eğitim Bakanından öğrenmek istediğine ilişkin açıklaması
ALİ KENANOĞLU
(İstanbul) - Sayın Başkan, Millî Eğitim Bakanı geçen gün yapmış olduğu
açıklamada zorunlu din dersleriyle ilgili şunu söylemiştir: “Zaman içerisinde
demokrasinin dönüşmesiyle bazı insanlar başka dersler almak isteyebilir. Bu bir
devlet politikasıdır ve bununla ilgili milletimizin beklentisi bizim için
önemlidir.” Din dersleri, Fetullah Gülen’in bu sebeple cennetlik ilan ettiği
Kenan Evran tarafından 80 askerî darbesi sonucunda 82 Anayasası’yla zorunlu
hâle getirilmiş ve bir devlet politikası hâline dönüştürülmüştür. Anayasa’daki
tek zorunlu derstir. Türkçe, matematik anayasal zorunlu ders değildir, sadece
din dersleri anayasal zorunlu derstir. Bu ders, Sünni İslam dersi olduğu için
Danıştay ve AİHM’ce defalarca mahkûm edilmiştir ama bu mahkeme kararlarının
gereği yapılmamıştır. Sayın Bakan “Zaman içerisinde demokrasinin dönüşmesiyle
bazı insanlar başka dersler almak isteyebilir.” diyerek hem sorumlu olduğu bir
sorunu zamana bırakmış hem de mevcut yönetim anlayışının demokratik olmadığını
yani demokrasiyle yönetilmediğimizi itiraf etmiştir. Demokrasi ülkemize ne
zaman gelecek? Bakana soruyorum.
BAŞKAN – Sayın
Enginyurt…
13.- Ordu Milletvekili Cemal Enginyurt’un, fahri Kur’an kursu
hocalarına, imam-hatiplere, müezzin-kayyımlara ve Kur’an kursu öğreticilerine
ne zaman 4/B kapsamında kadro verileceğini öğrenmek istediğine ilişkin
açıklaması
CEMAL ENGİNYURT
(Ordu) – Sayın Başkan, Diyanet İşleri Başkanlığına son dört yıldır imam-hatip,
müezzin kayyım ve Kur’an kursu öğreticileri alınmakta. Bunlar, bulundukları
yerlerde muhtarlar tarafından, kaymakamlar tarafından her gün üzerlerine
gidildikçe sıkıntılar yaşamaktalar. Dolayısıyla, iyi bir hizmet de
verememekteler. Bu fahri Kur’an kursu hocalarımıza, imam-hatiplere, müezzin
kayyımlara ve Kur’an kursu öğreticilerine 4/B kapsamında kadro verilmesini ve
ne zaman verileceğini özellikle öğrenmek istiyorum.
İŞKUR’dan da
imam alma işine son verelim. Diyanet de bu işe bir çekidüzen verirse hayrımıza
olur diye düşünüyor, saygılar sunuyorum.
BAŞKAN – Sayın
Arkaz…
14.- İstanbul Milletvekili Hayati Arkaz’ın, 29 Ekim cumhuriyetin
ilanının 95’inci yıl dönümünde cumhuriyetin kurucusu Gazi Mustafa Kemal Atatürk’ü
ve aziz şehitleri rahmetle andığına ilişkin açıklaması
HAYATİ ARKAZ
(İstanbul) – Teşekkür ederim Sayın Başkan.
Değerli
milletvekilleri, dün cumhuriyetimizin 95’inci yılını kutladık. Cumhuriyet
Bayramı yurdun her yerinde coşku ve sevinçle karşılandı. Cumhuriyetin kurucusu,
ayrıca ilk Cumhurbaşkanımız Gazi Mustafa Kemal Atatürk’ü ve ebediyete intikal
etmiş cumhuriyet kahramanlarımızı, aziz şehitlerimizi rahmetle anıyor, manevi
hatıralarını hürmetle yâd ediyorum.
Genel Kurulu ve
yüce Türk milletini saygıyla selamlıyorum.
BAŞKAN – Sayın
Subaşı…
15.- Antalya Milletvekili Hasan Subaşı’nın, turizm politikalarının
turistin sayısal çoğunluğuna endeksli olmaması gerektiğine ve dünyanın en çok
ziyaret edilen kentlerinin başında gelen Antalya’nın hak ettiği payını
alamadığına ilişkin açıklaması
HASAN SUBAŞI
(Antalya) – Teşekkür ederim Sayın Başkan.
Antalya, doğal
güzellikleri, tarihî ve kültürel varlıklarıyla bir turizm kentidir ve dünyanın
en çok ziyaret edilen kentlerinin başında gelmektedir. Bu yıl 12 milyon civarında
turist geldiğinden söz edilmekte ve yetkililer bununla haklı olarak
övünmektedir. Ancak madalyonun başka bir yüzü daha bulunmaktadır. Bu kadar
turistin akınına uğrayan kentte konkordatolar ilan edilmekte, çarşıda dükkânlar
kapanmakta, lokantalar dâhil birçok esnaf dükkânını devretmeye çalışmaktadır.
Turizm Bakanının başarılı bir turizmci, iş adamı ve Antalyalı olması memnuniyet
vericidir ama tüm turizm politikalarımız turistin sayısal çoğunluğuna endeksli
olmamalıdır. Turist sahillerimizde güneşlenip denize girsin, sembolik bir
fiyatla her şey dâhil yesin, içsin, konaklayıp gitsin politikasını aynen
sürdüremeyiz. 
(Mikrofon
otomatik cihaz tarafından kapatıldı) 
HASAN SUBAŞI
(Antalya) – Dünyada turizm kenti ve sakinlerinden tüm doğal ve kültürel varlıklarını,
en güzel sahil ve koylarını turizme sunarken payını almayan başka bir örnek
yoktur. 
BAŞKAN –
Teşekkür ediyorum. 
Şimdi sayın grup
başkan vekillerine söz vereceğim. 
Sayın Türkkan,
buyurun.
16.- Kocaeli Milletvekili Lütfü Türkkan’ın, 29 Ekim cumhuriyetin
ilanının 95’inci yıl dönümünü tebrik ettiğine, 2016’da temeli atılan
İzmit-Kandıra duble yolun hâlâ bitirilemediğine, 27 Ekim cumartesi günü meydana
gelen trafik kazasında hayatını kaybeden Gökkaya ailesine Allah’tan rahmet
dilediğine ve ölüm yolu olarak anılan bu yolun bitirilmesi gerektiğine, 30 Ekim
Kars’ın 98’inci kurtuluş yıl dönümünü kutladığına, 29 Ekim Necmettin Erbakan’ı
92’nci doğum yıl dönümünde rahmetle andığına ilişkin açıklaması
LÜTFÜ TÜRKKAN
(Kocaeli) – Sayın Başkan, değerli milletvekilleri; sözlerime, dün başkent
Ankara’da kutladığımız cumhuriyetimizin 95’inci yılını tebrik ederek başlamak
istiyorum. Yıkılmış bir devletin küllerinden yeni bir Türk devleti kurup
cumhuriyeti bize miras bırakan başta Gazi Mustafa Kemal Atatürk olmak üzere tüm
şehitlerimizi rahmetle, minnetle anıyorum. 
Doksan beş
yıllık resepsiyon geleneğimizi Millî Mücadele’nin başkenti Ankara’dan yandaş
müteahhitlerin şantiyesine taşımanızı da buradan bir daha esefle kınıyorum. Dün
olduğu gibi bugün de İYİ PARTİ olarak, cumhuriyetimize karşı içeriden ve
dışarıdan yapılan tüm saldırılara göğsümüzü siper edecek, Türk devletini muasır
medeniyetler seviyesine çıkarma mücadelemizi gündüz oturmadan gece uyumadan
çalışarak sürdüreceğiz. 
Sayın Başkan,
değerli milletvekilleri; İzmit-Kandıra kara yolunda geçtiğimiz cumartesi günü
yine acı bir trafik kazası yaşandı. Kandıra’da otomobil ve cipin çarpıştığı
trafik kazasında Gökkaya ailesinden aralarında 1’i polis memuru olan 4 kişi
hayatını kaybetti, 1’i bebek 4 kişi de yaralandı. Kazada hayatını kaybedenlere
Allah’tan rahmet, yaralılara acil şifalar diliyorum. 
Cumartesi günü
hayatını kaybeden 5 vatandaşımızla beraber bu yolda son bir buçuk yılda meydana
gelen trafik kazalarında ölü sayısı ne yazık ki 30’u buldu. Bu kazalarda 100’ün
üzerinde vatandaşımız da yaralandı. 40 kilometrelik bu yolun adı artık “ölüm
yolu.”
2016 yılında AK
PARTİ’li bakanların, belediye başkanlarının birlikte temelini attıkları, 2019
yılında biteceği açıklanan İzmit-Kandıra duble yolu aradan iki buçuk yıl geçmesine
rağmen hâlâ bitirilemedi. Ne Ulaştırma Bakanı ne de Kocaeli Büyükşehir
Belediyesi bu yolun ne zaman biteceğini açıklamıyor. Ölüm yolu ne yazık ki can
almaya devam ediyor. Buradan bütün yetkilileri Kandıra-İzmit kara yolunu, bu
ölüm yolunu bitirme konusunda çalışmaya davet ediyorum. 
Bugün
Kafkasların kilidi, ticaret ve sanatın merkezi Kars’ın 98’inci kurtuluş yıl
dönümündeyiz; kutlu olsun. 
Dün, eski
Başbakanımız ve Millî Görüş Hareketi’nin lideri merhum Necmettin Erbakan’ın
doğum günüydü. Kendisi devletimize önemli hizmetlerde bulunmuş önemli bir
şahsiyettir. Kendisini rahmetle anıyorum. 
Teşekkür ederim.

BAŞKAN –
Teşekkür ederim. 
Sayın Akçay,
buyurun. 
17.- Manisa Milletvekili Erkan Akçay’ın, 29 Ekim cumhuriyetin ilanının
95’inci yıl dönümünün vatan sathında büyük bir coşkuyla idrak edildiğine, başta
Gazi Mustafa Kemal Atatürk olmak üzere kurucu kahramanları rahmetle andığına ve
Türkiye Cumhuriyeti’nin ilelebet payidar kalacağına, 29 Ekim İstanbul
Havalimanı’nın açılışının hayırlı olmasını temenni ettiğine, yatırımların
önemli olduğuna ama verimli olması için üretimle desteklenmesi gerektiğine
ilişkin açıklaması
ERKAN AKÇAY
(Manisa) – Teşekkür ederim Sayın Başkan. 
Dün tüm vatan
sathında büyük bir coşku ve heyecanla cumhuriyetimizin 95’inci yıl dönümünü
idrak ettik. Mazisi şanlı zaferlerle dolu büyük Türk milleti Birinci Dünya
Savaşı sonrasında emperyalist işgal girişimine karşı verdiği istiklal
mücadelesinden başarıyla çıkmıştır. Bu başarı, 29 Ekim 1923’te fazilet ve
hürriyet rejimi olan cumhuriyetle taçlanmıştır. Türk milletinin istiklal ve
istikbal davası, sevdası cumhuriyetin ilanıyla yedi düvele ilan edilmiştir. 
Aziz Atatürk’ün
Türk milletinin tabiat ve âdetlerine en uygun idare olarak tanımladığı
cumhuriyet, bağımsız, medeni, bir ve bütün olarak yaşama iradesidir.
Cumhuriyet, teslimiyete, acziyete ve esarete verilmiş en kalıcı ve cesur
cevaptır. Cumhuriyet tebaadan vatandaşlığa geçiştir. Cumhuriyet Millî
Mücadele’nin millî devletle taçlanmasıdır. Cumhuriyet bağımsızlıktır, şehit
emanetidir. Cumhuriyet aynı zamanda bir fazilet rejimidir, demokrasiye açılan
büyük kapıdır. Destansı mücadelelerle fikri hür, irfanı hür, vicdanı hür
nesillerin yetişmesini temin eden, başta Gazi Mustafa Kemal Atatürk olmak
üzere, kurucu kahramanları rahmetle, hürmetle ve minnetle anıyorum. Türkiye
Cumhuriyeti ilelebet payidar kalacaktır. 
Sayın Başkan,
dün İstanbul’da dünyanın en büyük havalimanlarından birisinin açılışına
tanıklık ettik. Adının “İstanbul Havalimanı” olarak açıklandığı bu proje
Türkiye’nin ihtiyacı olan bir yatırımdı. Bu yatırım hava yolu taşımacılığında
Türkiye’yi dünyanın zirvesine çıkaracaktır. Bu nedenle yeni havalimanının
ülkemize ve milletimize hayırlı olmasını temenni ediyor, bu yatırımda emeğe
geçenleri tebrik ve takdir ediyoruz. 
Ülkemiz için taş
üzerine taş koyana teşekkür ederiz ancak bu yatırımların oluşturacağı ekonomik
katma değerin üretimle desteklenmesi gerekir. Yatırımlar önemlidir ama üretimle
desteklendiğinde daha verimli hâle gelecektir. 
Teşekkür ederim.

BAŞKAN –
Teşekkür ederim. 
Sayın Kurtulan… 
18.- Mersin Milletvekili Fatma Kurtulan’ın, 29 Ekim cumhuriyetin
ilanının 95’inci yıl dönümünde Türkiye’nin ihtiyacı olanın demokrasi, adalet,
demokratik anayasa olduğuna, demokratik cumhuriyet için Meclisin rol alması
gerektiğine, üçüncü havalimanının işçi mezarlığına döndüğüne, iş sağlığı ve
güvenliği talep eden 31 kişinin hâlâ tutuklu olduğuna dolayısıyla orayı bir
zafer anıtı olarak değerlendirmenin gerçeğe uymadığına ilişkin açıklaması
FATMA
KURTULAN (Mersin) – Teşekkürler Sayın Başkan. 
Dün
cumhuriyetin 95’inci yıl dönümüydü. 95’inci yıl dönümünde Türkiye’nin ihtiyacı
olan demokrasidir, adalettir; etnik, kültürel ve inançsal tüm halkların güvence
altına alınacağı demokratik bir anayasadır, demokratik bir cumhuriyet için
Meclisin rol almasıdır ancak bu ihtiyaç ortadayken bu yıl dönümünde AKP’nin
üçüncü havalimanında yaptığı ihtişamlı açılış bu ihtiyacı elbette ki
karşılamamakta.
Biz
üçüncü havalimanıyla ilgili çok defa soru önergesi, araştırma önergesi verdik,
konuşmalar yaptık. Oranın bir işçi mezarlığına döndüğünü, orada doğa
katliamının yaşandığını, oranın âdeta bir rant merkezine, rant alanına
dönüştüğünü hepimiz biliyoruz. Resmî rakamlara göre 30, ancak şantiyede çalışan
işçilerin beyanlarına, açıklamalarına göre yüzlerce insanın, işçinin hayatını
kaybettiği söyleniyor. Açılıştan bir gün önce bile 1 işçi yüksekten düşerek
hayatını kaybetti, hâlâ o işçinin kim olduğunu bilmiyoruz. 
600 işçi insanca
yaşam koşullarında çalışmak için, iş sağlığı ve iş güvenliğini talep ettikleri
için gözaltına alındılar. Aralarında sendika başkanları, yöneticilerinin de
olduğu 31 kişi hâlâ tutuklu. Dolayısıyla, orası bu durumdayken orayı bir zafer
anıtı olarak değerlendirmek bu gerçeğe uymuyor, bunu karşılamıyor; bizce orası
olsa olsa işçilerin anısına yapılacak bir mezarlık anıtıdır.
Teşekkür
ediyorum.
İBRAHİM
YURDUNUSEVEN (Afyonkarahisar) – Vicdan, vicdan!
BAŞKAN – Sayın
Özel…
19.- Manisa Milletvekili Özgür Özel’in, 29 Ekim cumhuriyetin ilanının
95’inci yıl dönümünü kutladıklarına, bir geleneği yıkmaya çalışarak cumhuriyet
resepsiyonunu İstanbul’da kutlama kararı alanların maksadının anlaşıldığına,
İstanbul Havalimanı’nın açılışına ve dünya liderliğine soyunanlara 29 Ekim
1923’te zaferini taçlandıran Türkiye'nin tek dünya liderinin önünde saygıyla
eğilerek meydan okuduklarına ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan.
Cumhuriyetin
95’inci kuruluş yıl dönümünü dün kutladık. Cumhuriyetin ilkelerine,
devrimlerine, değerlerine, ideallerine sıkı sıkıya bağlıyız. Cumhuriyetimizin
kazanımlarını yok etmeye çalışanlar, kurucu kadrolarla kavgalı olanlar
bilmelidir ki ilk günkü inançla cumhuriyetimizi gerekirse canımız pahasına
korumayı sürdüreceğiz. Rejime kasteden bir Anayasa değişikliğinden aldıkları
güçle rejimi aşındırabilmek için Ankara’yı bırakıp bir geleneği yıkmaya
çalışarak cumhuriyet resepsiyonunu İstanbul’da kutlama kararı alanların
maksadını milletimiz, halkımız gayet iyi anlamıştır. Cumhuriyet Halk Partisi
olarak biz bu resepsiyonun İstanbul’da yapılmış olmasına da, bu resepsiyona davet
edilen çok sayıda üçüncü dünya ülkesinin lideriyle birlikte yapılmış olan
havalimanı açılışında sarf edilen dile de… Türkiye için, halkımız için
yapılacak olan her türlü yatırımı desteklememize rağmen 24 Haziran
seçimlerinden önce tamamen iktidarın şahsileştirildiğinin bir göstergesi olarak
şov amaçlı bir mini açılış yapıp, sadece 5 kalkış, 5 inişle devam edecek olan
bir süreci dün açılışmış gibi başlatıp bu toplantıyı gerçekleştirebilmek için
çalışma ve zaman baskısıyla çok sayıda işçinin iş cinayetinde hayatını
kaybetmesine sebebiyet verenler Türkiye’nin göğsünü kabartmamakta, gerçek
anlamda adalet duygusu önünde ve vicdan önünde mahkûm olmaktadırlar.
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) - Biz iktidarın birileri için şahsileştirilmesine, yatırımların
bir partiye mal edilmesine, devletin görevlilerinin devletin işleri yerine bir
partinin çıkarları doğrultusunda faaliyete zorlanmasına itiraz ediyoruz, buna
şerhimizi tarih önünde koyuyoruz. 
Bu
havalimanı Limak-Kolin-Cengiz-MAPA ve Kalyon’dan oluşan, adı İGA olan, daha
dün, Cumhurbaşkanının ifadelerinin aksine, Sayıştay raporundan aynen aktaracak
olursak, 6 milyar 300 milyon avro tutarında gelir garantisi verilen ve milletin
menfaatlerinden önce yandaşın menfaatlerini gözeten bir yatırıma dönüşmüştür.
Sayın Cumhurbaşkanı bugün yaptığı grup konuşmasında “Hafızayıbeşer nisyanla
maluldür.” derken biz kendisine 24 Haziran seçimleri öncesinde “Bu havaalanının
adı niçin Atatürk olmasın?” diye kendi sorduğu soruyu hatırlatırız.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Müsaadenizle efendim.
BAŞKAN
– Açalım arkadaşlar.
ÖZGÜR ÖZEL
(Manisa) – Geçmişte kendi ifadesiyle “Niçin buranın adı ‘Atatürk’ olmasın?”
sorusunun cevabını Sayın Recep Tayyip Erdoğan’dan sorarız. Ve şunu söyleriz:
Oranın adını “İstanbul” koyarak “Atatürk” koymamayı, Atatürk Havalimanı’nın
günü geldiğinde sivil uçuşlara kapatıldığı zaman bütün dünyada “Atatürk” adı
yerine bir başka ismin telaffuz edilmesine olan gayretinizi görürüz. Ama
yolsuzluklar, yandaş kayırmaları ve işçi kanı üzerine kurulmuş, doğa katliamı
yapan o havalimanının adının da “Atatürk” olmaması son derece hayırlı olmuştur.
(CHP sıralarından alkışlar) Oranın isminin “Atatürk” olması değil, “Atatürk”
isminin gerçekten yaşatılmasına, Atatürk’ün devrimlerini gerçekten tanıyan, onu
aşındırmak yerine onu sahiplenen…
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Müsaadenizle…
BAŞKAN – Açalım
arkadaşlar.
BÜLENT TURAN
(Çanakkale) – Sakin, sakin.
ÖZGÜR ÖZEL
(Manisa) – Cumhuriyetin kurucu kadrolarını şeytanlaştırmak değil, onları
anlayan, özümseyen, anlatmaya çalışan liderler saygı toplarlar. Etrafına üçüncü
dünya ülkelerinin liderlerini toplayıp oraya topladığı kalabalıklar üzerinden
yandaşlaştırdığı gazetelerin, zenginleştirdiği şirketlerin alkışıyla dünya
liderliğine soyunanlara 29 Ekim 1923’te zaferini taçlandıran Türkiye'nin tek
dünya liderinin önünde saygıyla eğilerek meydan okuyoruz. (CHP sıralarından
alkışlar)
BAŞKAN – Sayın
Turan, buyurun.
20.- Çanakkale Milletvekili Bülent Turan’ın 29 Ekim cumhuriyetin
ilanının 95’inci yıl dönümünü kutladığına, cumhuriyetin doksan beş yıllık
tarihinin gözden geçirilmesi gereken derslerle dolu olduğuna, Gazi Mustafa
Kemal Atatürk başta olmak üzere şehitleri rahmetle andığına, 29 Ekim Necmettin
Erbakan’ı 92’nci doğum yıl dönümünde minnetle yâd ettiğine, 29 Ekim-4 Kasım
Kızılay Haftası’na ilişkin açıklaması
BÜLENT TURAN
(Çanakkale) – Sayın Özel’in bu üst perdeden girişine ne tonda ne diyeceğimi de
bilemedim ama kendisine o havalimanında karşılaşırsak bir çift lafım olacak
sonra.
LÜTFÜ TÜRKKAN
(Kocaeli) – Orası sadece AK PARTİ’lilere ait olacaksa bilelim, biz de
gitmeyelim o zaman.
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum.
İstiklale
sevdalı milletimiz istiklal savaşlarının başında gelen Kurtuluş Savaşı’ndan
sonra gecikmeksizin ilan ettiği cumhuriyetle egemenliğin kayıt şartsız kendine
ait olduğunu dünyaya deklare etmiş ve bunu en değişmez kaide olarak kabul etmiştir.
Bir taraftan cumhuriyetimizin 95’inci yılını kutluyor olmamızın coşkusunu
yaşarken diğer taraftan da bu asırlardır süren devlet olma bilincinin
omuzlarımıza yüklemiş olduğu tarihî misyonun farkındayız. 
Sayın Başkan,
“tarih” demek birikim demektir. Tarih felsefecilerinin insan ve devletlerin
geçmişten ders almamalarının onların geleceğindeki en büyük gölge olduğundan
bahsettiğini biliyoruz. Bu minvalde cumhuriyetimizin doksan beş yıllık tarihi,
attığımız her adımda kendimizi gözden geçirmemiz gereken derslerle doludur.
Cumhuriyetimizin bu birikim ve tecrübesinin her daim yolumuza ışık tutacak
olması biz ve sonraki nesillerin en büyük talihidir. Bu duygularla,
cumhuriyetimizin kurucusu Gazi Mustafa Kemal Atatürk başta olmak üzere bu
toprakları bizlere vatan kılan tüm şehitlerimizi, gazilerimizi rahmet ve
minnetle anmak istiyorum. 
Sayın Başkan,
değerli milletvekilleri; “cumhuriyet felsefesi” demişken, son günlerde sosyal
medyada sözüm ona aydın olduğu ifade edilen bir zavallının hezeyanları çok
sıklıkla dönmekte. Derdim kendisini ciddiye almak değil ama bu zihniyetteki az
sayıdaki insana bir çift sözüm var: Cumhuriyet aşağılık kompleksi olanların
omuzlarında yükselmez, cumhuriyetin mimarları da savunucuları da rövanşist bir
tavır içerisinde bulunmamıştır, bulunmazlar. Cumhuriyet bu tip dinozor
kadrolarla ancak tarih öncesi karanlığa geri dönebilir. 
(Mikrofon
otomatik cihaz tarafından kapatıldı) 
BAŞKAN –
Buyurun.
BÜLENT TURAN
(Çanakkale) – Nefret, kin kusan bu dinozorların yarınımız Türkiyesine katacakları
hiçbir şey kalmamıştır. Bu kimseler cumhuriyeti bir imtiyaz, halkı komutlarına
göre şekillendirebilecekleri bir yazılım sanmış gafillerdir ve cahillerdir.
Cumhurun ortak irfanı bunların da ıslahına vesile olacaktır. Ben tekrar
cumhuriyetimizin 95’inci yılını kutlamak istiyorum. 
Sayın Başkan,
değerli milletvekilleri; ayrıca, dün Türk siyasetinde ezberleri bozmuş, rotayı
değiştirmiş, siyasetimize yeni ufuklar açmış kıymetli büyüğümüz Necmettin
Erbakan Hocamızın da doğum günüydü. Duruş ve mülahazalarıyla Türk siyasi
hayatının en gözde figürlerinden olan Erbakan Hocamızı rahmet ve minnetle yâd
ediyoruz.
Sayın Başkan,
değerli milletvekilleri; milletimizin veren eli, şefkat dolu yüreğinin ete
kemiğe bürünmüş hâli olan Kızılayımızın bugün gerek ülkemizde gerekse de
dünyanın dört bir yanında yaralara merhem olmaya devam ettiğine şahitlik
ediyoruz. 
(Mikrofon
otomatik cihaz tarafından kapatıldı) 
BÜLENT TURAN
(Çanakkale) – Son cümle...
BAŞKAN –
Buyurun. 
BÜLENT TURAN
(Çanakkale) – Bu hafta Kızılay Haftası. Bu vesileyle bütün Kızılay çalışan ve
gönüllülerinin Kızılay Haftası’nı kutluyorum, tüm milletimize tekrar selamlar
sunuyorum. 
BAŞKAN
– Teşekkür ederim. 
ÖZGÜR
ÖZEL (Manisa) – Sayın Başkanım, müsaadenizle bir dakika söz talep ediyorum. 
BÜLENT
TURAN (Çanakkale) – Daha yeni bitti Sayın Başkan.
ÖZGÜR
ÖZEL (Manisa) – Hayır, zaten sizin ifadenizin…
BAŞKAN
– Niçin?
ÖZGÜR
ÖZEL (Manisa) – Sayın Turan ifadelerinde bana dönerek “O havalimanında
karşılaşırsak size hatırlatırım.” dedi. 
BÜLENT
TURAN (Çanakkale) – Espri yapmayalım mı Sayın Başkan? 
ÖZGÜR
ÖZEL (Manisa) – O konuda bir dakika… Dilerseniz buradan da kayda geçiririm de…
BAŞKAN
– Buyurun, buyurun Sayın Özel.
BÜLENT
TURAN (Çanakkale) – Kullanacak mı o kadar laftan sonra Sayın Başkanım?
BAŞKAN
– Yerinizden buyurun.
21.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, Sayın Turan biraz önce “O havalimanında
karşılaşırsak hatırlatırım.” dedi. O havalimanı herkesin vergileriyle yapılan
bir havalimanı. Bu tip durumlar bu çatının altında çok oldu ve cevapları da hep
verildi. Biz buradan rahmetli Kamer Genç’i hatırlayalım. Bülent Turan gibi
birisi devletin yatırımlarını bir partiye, bir şahsa indirgeyince “Dönüp de
sorun bakalım Tayyip Bey’e, Emine Hanım’ın bileziklerini mi satıp yapmış o
havalimanını?” diye soruyordu. Şimdi soruyoruz: Eşlerinizin bilezikleriyle,
sünnette takılan altınları mı bozdurup yaptınız, yoksa bütün emekçilerin
alnının teriyle verdikleri vergileri o beş tane firmaya peşkeş çekerek mi
yaptınız? Önce bunun hesabını verin. (CHP ve İYİ PARTİ sıralarından alkışlar) 
BAŞKAN
– Sayın Turan, buyurun. 
22.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
BÜLENT
TURAN (Çanakkale) – Sayın Başkan, demokratik kültürün takılmayı, eleştiriyi
içinde barındırması lazım. Az önce üst perdeden çok ağır ifadelerle yatırıma
olmayacak laflar ifade edildi. Oysa bu yatırım, doksan beş yıllık
cumhuriyetimizin taçlanması için büyük bir örnek olarak dün hepimizin gururla
şahitlik ettiği bir yatırım hâline geldi. Dünyanın en büyük havalimanından
bahsediyoruz; ufak tefek bir yoldan, çeşmeden, okuldan değil. Dünyada iddiası
olan bir yeni süreçten bahsediyoruz. Ulaşımda Türkiye çağ atlayacak diyoruz,
ulaşımda hava yollarıyla ilgili dünyada farklı bir yere geçeceğiz diyoruz.
Dolayısıyla dön babam dön aynı tarzdaki eleştirilerle, altı boş olan iddialarla
bu yaklaşımın doğru olmadığı kanaatindeyiz. Ben diyorum ki bu kadar fazla
itham, bu kadar fazla yersiz söylem varsa, ben olsam bunları söyleyen, o
havalimanına gitmem. Bu ülkenin tabii ki vergileriyle, tabii ki şeffaf
ihaleleriyle yapılan bu yatırım hepimizin baş tacı, hepimizin kullanacağı bir
sistem ama iftira atmak, itham etmek, olmayacak meseleleri gündeme getirmek hiç
kimseye fayda sağlamaz diye düşünüyorum. 
Teşekkür ederim
Sayın Başkanım. 
BAŞKAN –
Teşekkür ederim. 
ÖZGÜR ÖZEL
(Manisa) – Sayın Başkanım, tutanağa geçsin.
Sürem yetmedi az
önce, Necmettin Erbakan Hoca’ya rahmet diliyoruz. 
Bülent Turan’ın
bu ifadeleriyle hem Necmettin Erbakan’ı analım hem de “Takılmak gerekir.” dedi
ya, Necmettin Erbakan’ın selamlamasıyla Bülent Turan’ın şahsında iktidar
partisi grubunu selamlayalım: “Sizi gidi faizciler sizi, sizi gidi faizciler
sizi!” (CHP ve İYİ PARTİ sıralarından alkışlar) 
AHMET HAMDİ
ÇAMLI (İstanbul) – Çamur yapma, çamur yapma! 
BÜLENT TURAN
(Çanakkale) – Sayın Başkan… 
BAŞKAN –
Bitirelim artık Sayın Turan. 
BÜLENT TURAN
(Çanakkale) – Sayın Başkan, espri baş tacı ama çok güzel bir espri olmadı.
Sayın Erbakan Hoca’mızın hayatı boyunca CHP’yle ilgili söylediklerini saymaya
kalksak herhâlde bu hafta yetmez diye düşünüyorum. “Hadi oradan!” diyorum
Hoca’nın ifadesiyle. (AK PARTİ sıralarından alkışlar) 
BAŞKAN –
Arkadaşlar, şimdi gündeme geçiyoruz. 
Başkanlığın
Genel Kurula sunuşları vardır. Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım. 
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, 30-31 Ekim 2018
tarihlerinde Azerbaycan'ın başkenti Bakü'de gerçekleştirilecek olan
“Parlamenterler ve Sürdürülebilir Kalkınma Hedefleri: İnsan Ticareti ve Göçmen
Kaçakçılığında Çok Disiplinli Yaklaşımlar” konulu üst düzey konferansa
katılıcak heyeti oluşturmak üzere siyasi parti gruplarının bildirmiş olduğu
isimlere ilişkin tezkeresi (3/52)
26/10/2018
Türkiye Büyük Millet Meclisi Genel Kuruluna
30-31 Ekim 2018
tarihlerinde Azerbaycan'ın başkenti Bakü'de gerçekleştirilecek olan
“Parlamenterler ve Sürdürülebilir Kalkınma Hedefleri: İnsan Ticareti ve Göçmen
Kaçakçılığında Çok Disiplinli Yaklaşımlar” konulu üst düzey konferansa katılım
sağlanması hususu, Genel Kurulun 16 Ekim 2018 tarihli 7'nci birleşiminde kabul
edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun’un 2'nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 Binali
Yıldırım 
 Türkiye
Büyük Millet Meclisi Başkanı 
Pakize Mutlu
Aydemir (Balıkesir)
BAŞKAN –
Bilgilerinize sunulmuştur. 
Türkiye Büyük
Millet Meclisi Başkanlığının bir tezkeresi vardır, okutup oylarınıza sunacağım.

2.- Türkiye Büyük Millet Meclisi Başkanlığının, TBMM Dışişleri Komisyonu
üyelerinden oluşan bir heyetin, Sırbistan Ulusal Meclisi Dışişleri Komisyonu
Başkanı Sayın Zarko Obradovic'in vaki davetine icabetle Sırbistan'a resmî
ziyarette bulunmasına ilişkin tezkeresi (3/53)
Türkiye Büyük Millet Meclisi
Genel Kuruluna
26/10/2018
Türkiye Büyük
Millet Meclisi Dışişleri Komisyonu üyelerinden oluşan bir heyetin Sırbistan
Ulusal Meclisi Dışişleri Komisyonu Başkanı Sayın Zarko Obradovic'in vaki
davetine icabetle Sırbistan'a resmî ziyaret yapması öngörülmektedir.
Anılan heyetin
söz konusu Sırbistan ziyareti, 28/3/1990 tarihli ve 3620 sayılı Türkiye Büyük
Millet Meclisinin Dış İlişkilerinin Düzenlenmesi Hakkında Kanun'un 6’ncı
maddesi uyarınca Genel Kurulun tasviplerine sunulur.
 Binali
Yıldırım
 Türkiye
Büyük Millet Meclisi
 Başkanı
BAŞKAN – Kabul
edenler… Kabul etmeyenler… Kabul edilmiştir.
Şimdi, İYİ PARTİ
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkanvekili ve Kocaeli
Milletvekili Lütfü Türkkan tarafından, hipotermi tanısı konularak hayatlarını
kaybettikleri açıklanan Jandarma Uzman Çavuş Asım Türkel ile Jandarma Uzman
Çavuş Ferruh Dikmen’in şehit olduğu olayın detaylarıyla incelenmesi ve
araştırılması amacıyla 30/10/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 30 Ekim 2018 Salı günkü birleşiminde yapılmasına ilişkin önerisi
30/10/2018
Türkiye Büyük Millet Meclisi Başkanlığına
Danışma Kurulu
30/10/2018 Salı günü (bugün) toplanamadığından, grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını saygılarımla
arz ederim.
 Lütfü
Türkkan
 Kocaeli

 Grup
Başkan Vekili
Öneri:
Kocaeli
Milletvekili ve İYİ PARTİ Grup Başkan Vekili Lütfü Türkkan tarafından,
hipotermi tanısı konularak hayatlarını kaybettikleri açıklanan şehitlerimiz
jandarma uzman çavuş Asım Türkel ve jandarma uzman çavuş Ferruh Dikmen’in şehit
olduğu olayın detaylarıyla incelenmesi ve araştırılması amacıyla 30/10/2018
tarihinde (022 numaralı araştırma önergemiz) Türkiye Büyük Millet Meclisi
Başkanlığına verilmiş olan Meclis Araştırması Önergesi’nin diğer önergelerin
önüne alınarak, görüşmelerinin 30/10/2018 Salı günkü birleşimde yapılması
önerilmiştir.
BAŞKAN –
Önerinin gerekçesini açıklamak üzere, öneri sahibi İYİ PARTİ Grubu adına
Kocaeli Milletvekili Lütfü Türkkan.
Buyurun Sayın
Türkkan. (İYİ PARTİ sıralarından alkışlar)
Süreniz beş
dakika.
İYİ PARTİ GRUBU
ADINA LÜTFÜ TÜRKKAN (Kocaeli) – Sayın Başkan, değerli milletvekilleri; sene
2018 ve lider ülke Türkiye’de ekim ayında donarak şehit olan 2 askerle ilgili
olarak araştırma önergesi veriyoruz biz. Olayın vahametini daha başından
açıklayayım önce: Ekim ayı, sene 2018, donarak şehit olan 2 Türk askeri.
Tunceli’de geçtiğimiz cuma günü donarak şehit olduğu açıklanan 2
Mehmetçik’imizi kaybettiğimizi olayın detaylarıyla incelenmesi ve araştırılması
amacıyla Meclis grubumuzun vermiş olduğu araştırma önergesi hakkında da ben söz
aldım. Yüce heyetinizi saygıyla selamlıyorum. 
1914 yılında bu
ulusun bağrı, Sarıkamış’ta makbere sığmaz bir şekilde yanmıştı. Tam yüz dört
yıl sonra yani bir asır sonra, vatan için çarpan yürekler yine soğuğun ateşiyle
yandı. 2018 yılının Türkiye Cumhuriyeti devletini tam yüz dört yıl öncesine
götürdünüz, yüz dört yıl öncesine gitti. Millî hafızamızda büyük bir acı olarak
yer alan, ciğerlerimizi yakan, 1914 yılında Kars’ı Ruslardan geri almak için
harekâta katılan binlerce askerimizin Sarıkamış’ta donarak ölmesini aklına
getirmeden yapamıyor insan. 
Değerli
arkadaşlar, Jandarma Özel Harekât timi olarak görev yapan Jandarma Uzman Çavuş
Asım Türkel ve Jandarma Uzman Çavuş Ferruh Dikmen, 26 Ekim 2018 Cuma günü saat
18.30 sıralarında hava şartlarının yağışlı ve soğuk olması sebebiyle
“hipotermi” tanısı konularak şehit olmuş yani bu 2 Mehmetçik’imiz donarak
hayatlarını kaybetmiş. Bu bilgiyi, Jandarma Genel Komutanlığı kamuoyuna
duyuruyor.
Çoğunlukla yağış
olan ve hava muhalefetinin sıklıkla yaşandığı bir bölgede, teröristlerle
mücadele etmek üzere operasyona gönderilen Mehmetçiklerimizin bu şekilde
hayatını kaybetmesi bizi üzdüğü kadar, bazı soru işaretlerini de zihnimizde
bırakmıştır. Neden zihnimizde soru işaretleri var? Acaba Jandarma Özel Harekât
timi olan bu askerlerimizin tüm tedbirler alınarak operasyona gönderilmeleri
gerekirken bu tedbirler alınmış mıdır? Tunceli Valiliğinden yapılan açıklamada,
teröristlerle mücadele harekât kapsamında 2.300 metre rakımlı Nazımiye
kırsalında sadece helikopter faaliyetiyle yaya olarak gidilebilen bölgeye,
mevsim koşullarına uygun tam teçhizatlı 12 kişiden oluşan timimizin 22 Ekim
2018 tarihinde helikopterle indirildiği ifade edilmiştir. Pusu faaliyeti icra
edilen timimizin ani gelişen olumsuz hava koşullarından etkilenmesi sebebiyle
26 Ekim 2018 tarihinde geri çekilmesi talimatı verildiği ancak helikopterin
defaatle bölgeye ulaşmaya teşebbüs etmesine ve muhtelif tehlikeler atlatmasına
rağmen görüş mesafesinin kısıtlı olması, olumsuz hava koşulları ve sarp arazi
yapısı nedeniyle havadan tahliyenin gerçekleşemediği ifade edilmiştir. Bu
nedenlerle, karadan ulaşılan tim personeline ilk müdahalenin yapıldığı, 2
kahraman evladımızın hipotermi tanısıyla Tunceli Devlet Hastanesine sevkinin
gerçekleştirildiği ancak yapılan tüm müdahalelere rağmen şehit oldukları
belirtilmiştir. Bu açıklamalar tatmin edici değildir. Bize göre 2
Mehmetçiğimizin şehit olmasında ihmal değil ihmaller zinciri vardır arkadaşlar.
İçişleri Bakanı Sayın Süleyman Soylu ne zaman bir şehit olsa soluğu onun
ailesinin evinde alıyor, taziye ziyaretine gidiyor. Böylece, ya kendini tatmin
ediyor ya da tribünlere oynuyor, onu ben bilemiyorum. Vefalı olmak tabii ki
güzel, tabii ki Sayın Bakan önce, terörle ve teröristlerle mücadele eden
askerlerimizin evine gidecek ama öncelikle, neden donarak öldüğünü açıklamak
zorunda. Herkesin vicdanı bir nebze de olsa rahat etmeli bu konuda. 
Siz açıklığa
kavuşturamıyorsanız izin verin, önergemize destek verin, araştırma komisyonu
kuralım ve bu olayı Meclisin araştırmasına izin verelim. Biz bu işin peşini
bırakmaya niyetli değiliz. Bu iki askerin ihmaller yüzünden şehit olmasının
acısını yüreğimizde hissediyoruz. Olayın üstünü örtseniz de peşini
bırakmayacağız, kapatsanız da kapatmayacağız. Türkiye Cumhuriyeti devleti…
(Mikrofon
otomatik cihaz tarafından kapatıldı) 
LÜTFÜ TÜRKKAN
(Devamla) – Sayın Başkan, toparlıyorum. 
BAŞKAN – Sayın
Türkkan, ilave süre vermeyeyim, siz hemen bitirin.
LÜTFÜ TÜRKKAN
(Devamla) – Toparlıyorum, sadece bir sayfam kaldı.
BAŞKAN – Tamam,
bitirin lütfen. 
ÖZGÜR ÖZEL
(Manisa) – Efendim, Sayın Grup Başkan Vekiline de vermezsek kime vereceğiz bir
dakika ilave süreyi?
BAŞKAN – Grup
başkan vekili sıfatıyla konuşmuyor, öneri sahibi olarak konuşuyor. 
ÖZGÜR ÖZEL
(Manisa) – Hayır, fark etmez Sayın Başkan.
BAŞKAN – Hayır,
başka öneride grup başkan vekili konuşmayacak ki. 
Buyurun.
ÖZGÜR ÖZEL
(Manisa) – Grup önerisini anlatıyor efendim. 
BÜLENT TURAN
(Çanakkale) – Başkana baskı yapmayalım.
ÖZGÜR ÖZEL
(Manisa) – Hayır… Geçen hafta, Levent Gök’ün yönettiği oturumda birer
dakikaları onar onar kullanırken iyiydi iktidar partisi grubu.
BÜLENT TURAN
(Çanakkale) – Takdir zatıalinizin Sayın Başkan.
ÖZGÜR ÖZEL
(Manisa) – Böyle bir şey olur mu efendim? O zaman kullanmasınlar.
BAŞKAN –
Arkadaşlar, lütfen…
Müsaade edin,
ben karar vereyim.
BÜLENT TURAN
(Çanakkale) – Bizce mahzuru yok, takdir sizin.
BAŞKAN – Levent
Bey şu anda yönetmiyor.
ÖZGÜR ÖZEL
(Manisa) – Muhalefetin bütün Meclis başkan vekilleri bol bol verdi,
kullandılar. Böyle şey mi olur?
BAŞKAN – Sayın
Özel, lütfen, tamam… Buna ben karar vereceğim.
LÜTFÜ TÜRKKAN
(Devamla) – Özgür Bey, müsaade eder misiniz?
BAŞKAN – Allah
Allah! Siz mi yönetiyorsunuz, Levent Bey mi yönetiyor? Nedir yani?
ÖZGÜR ÖZEL
(Manisa) – Hayır ama efendim, bu kadar da olur mu?
BAŞKAN – Ben
karar veriyorum, tamam.
ÖZGÜR ÖZEL
(Manisa) – Bütün hafta kullanmasınlar o zaman.
BAŞKAN – Sayın
Türkkan, ilave süre vermeyeceğim, lütfen tamamlayın.
LÜTFÜ TÜRKKAN
(Devamla) – İlave süre vermiyor musunuz?
BAŞKAN – Hayır,
lütfen…
LÜTFÜ TÜRKKAN
(Devamla) – Kesiyorum. (İYİ PARTİ ve CHP sıralarından alkışlar)
BAŞKAN –
Teşekkür ederim.
ÖZGÜR ÖZEL
(Manisa) – Böyle şey mi olur Sayın Başkan?
BAŞKAN – Öneri
üzerinde Milliyetçi Hareket Partisi Grubu adına Kayseri Milletvekili İsmail
Özdemir…
Buyurun Sayın
Özdemir. (MHP sıralarından alkışlar)
Süreniz üç
dakika.
LÜTFÜ TÜRKKAN
(Kocaeli) – Bu akşam da zor bitirirsiniz bu kanunu Sayın Başkan. 
Sözlerimizin
tamamı geri alınmıştır.
Arz ederim.
ÖZGÜR ÖZEL
(Manisa) – Olacak şey değil ya!
LÜTFÜ TÜRKKAN
(Kocaeli) – Oldu mu efendim?
BAŞKAN –
Buyurun.
MHP GRUBU ADINA
İSMAİL ÖZDEMİR (Kayseri) – Sayın Başkan, değerli milletvekilleri; Tunceli
ilimizde donarak şehit olan askerlerimiz hakkında verilen önergeyle ilgili
Milliyetçi Hareket Partisi Grubu adına söz almış bulunmaktayım. Gazi
Meclisimizi en derin sevgi ve saygılarımla selamlıyorum.
Sözlerimin
başında, vatan müdafaası için şehit olan Uzman Çavuş Asım Türkel ve Uzman Çavuş
Ferruh Dikmen’le birlikte tüm şehitlerimize Cenab-ı Allah’tan rahmet diliyorum.
Onların ebedî mekânı inanıyoruz ve iman ediyoruz ki zaten cennettir. Dilerim,
Rabb’imiz bizleri de onlara layık kılsın.
Yaşadığımız acı
şüphe yok ki derin ve büyüktür. Tam da bu noktada dikkatinizi şu mısralara
çekmek istiyorum: “Aziziye baba yurdu/Kafkaslara tabya kurdu/Benim korkum
düşman değil/Kara kışa kurban verdi.” Bundan yüz dört yıl önce dört oğlunu
birden cephe hattı olan Allahuekber Dağlarında donmaları sebebiyle şehit veren
ve evdeki bir sakat oğluyla dul başına kalan Kayseri ilinin Pınarbaşı ilçesi
Kayabaşı –eski adıyla Sindel- köyünden, yöre sakinlerinin “Kara Zala” dedikleri
bir Türk anası evlatlarının ardından yaktığı ağıtta söylediği bu sözlerle hem
kendisinin hem de milletimizin yüreğine düşen kor acıyı böyle tarif etmişti.
Görünen o ki aradan geçen bunca yıldan sonra benzer bir acıyı tekrar yaşıyoruz.
Askerliğin vatan için sadece düşman unsurlara karşı verilen çetin bir mücadele
olmayıp aynı zamanda tabiata karşı da verilen üstün bir gayret ve uyum çabasını
kapsadığı açıktır.
Tunceli’nin
Nazımiye ilçesi Sarıbudak köyü kırsalında operasyon yürüten Jandarma Özel
Harekât timimiz de ağır hava şartlarında, Türkiye’nin millî birlik ve
bütünlüğünün korunması için üstün bir gayret sergilemiştir. Ne var ki askerî
birliğimizin görevini icrası sırasında karşılaşılan soğuk beraberinde acıyı da
getirmiştir. Bu şartlar altında göreve çıkan askerlerimizin vazifelerini
başarıyla ifa etmeleri için gerekli donanıma eksiksiz bir şekilde sahip olma
zorunluluğu karşımızda durmaktadır. Bu anlamda, kamuoyuna ilgili kurumlarca
yapılacak sağlıklı ve kapsamlı bilgilendirmelerin oldukça önemli olduğu mevcut
koşullar itibarıyla ortadadır. Türk Silahlı Kuvvetlerinin gelişen şartlar
sebebiyle iaşe ve ikmal imkânlarının da arttığını kamuoyuna yansıyan bilgilerle
beraber biliyor ve gururlanıyoruz. Hiç şüphe yok ki her bir Türk komutanı
taşıdığı vazifenin ağırlığı ve sorumluluğunun farkındadır ve kendi hayatını
evladı olarak bildiği askerlerinden sonra görür. Gelinen noktada Türk Silahlı
Kuvvetlerini töhmet ve zan altında bırakacak açıklamalardan kaçınılması,
terörle mücadelenin kararlılıkla sürdüğü böylesi bir dönemde oldukça önemlidir.
Acı bizimdir ancak düşmanı da sevindirecek değiliz, olamayız. 
(Mikrofon
otomatik cihaz tarafından kapatıldı) 
İSMAİL ÖZDEMİR
(Devamla) – Daha fazla kenetlenme ve birlik duruşunu yansıtma sorumluluğu
taşıyoruz. 
Diğer yandan,
aynı olayın benzerinin yaşanmaması için gerekli soruşturmaların doğru ve
sağlıklı biçimde şeffaf olarak yapılması da elzemdir. Bu vesileyle, sözlerime
son verirken şehitlerimize bir kez daha Cenab-ı Allah’tan rahmet diliyor, Gazi
Meclisimizi sevgi ve saygılarımla selamlıyorum. (MHP sıralarından alkışlar) 
BAŞKAN –
Teşekkür ederim.
Öneri üzerinde,
Halkların Demokratik Partisi Grubu adına Ağrı Milletvekili Abdullah Koç.
Buyurun Sayın
Koç. (HDP sıralarından alkışlar) 
HDP GRUBU ADINA
ABDULLAH KOÇ (Ağrı) – Sayın Başkan, değerli milletvekilleri; öncelikle donarak
hayatını kaybeden askerlere rahmet, acılı ailelerine başsağlığı diliyoruz. 
Orada 2 genç
insan donarak hayatını kaybetmiştir. Dersim Valisi hamasi duygularla “Orada kim
varsa hepsini öldüreceğiz.” gibi açıklamalarda bulunuyor. Keza İçişleri Bakanı
ve Cumhurbaşkanı da aynı düşünceleri dile getiriyorlar. Oysa bu olayın
sorumlusu kim veya kimlerdir? Olayla ilgili kimlerin sorumluluğu var ve bundan
sonra neler yapılacağı üzerinde açıklama yapılması gerekmektedir. Dersim’de
donarak ölen askerlerle ilgili olan kısım, savaş politikalarımızın kurbanı olan
yoksul çocuklardır. Donarak ölen gariban askerler ısrarla sürdürülmek istenen
savaşın kurbanlarıdır. 
Bakın, neredeyse
her hafta en az bir zorunlu askerin intihar ettiği hususu kamuoyuna
yansımaktadır. Ancak cezasızlık politikası bürokrasi tarafından, iktidar
tarafından kamuoyunun tüm kurumlarına öylesine sirayet etmiş ki âdeta
yetkililere bir ödül, halka ise sindirme aracı olarak sunulmaktadır. Bakın,
yalnızca 2002’den 2018 yılına kadar intihar ettiği iddia edilen zorunlu asker
sayısı 2.500 kişidir, üstelik bu sayı dönemin Savunma Bakanlığı verilerine dayanmaktadır.

Gerek Dersim’de
donarak yaşamını yitiren askerlere, gerek yine son dönemlerde zorunlu
askerlerin şüpheli intiharlarına ilişkin etkin kovuşturma ve soruşturma
yürütülmesine şüpheyle yaklaşılmaktadır. Bu konuyla ilgili araştırma önergesi
ve çok sayıda soru önergesi vermiş bir siyasi partiyiz. Bu durumu ısrarla
sürdürmeye çalışan cezasızlık olgusu da eklenince kötü muameleye dair
caydırıcılık durumu da ortadan kaybolmaktadır. Sonuç itibarıyla hukukun
üstünlüğü ve yaşam hakkının kutsallığı ilkesinden hareketle kışlalarda intihar
ve cinayet başta olmak üzere insan yaşamını hiçe sayan soruşturma ve davaların
takipçisi olacağımızı ısrarla belirtmek isteriz. 
Saygılarımızla.
(HDP sıralarından alkışlar) 
BAŞKAN – Öneri
üzerinde Cumhuriyet Halk Partisi Grubu adına İzmir Milletvekili Mehmet Ali
Çelebi. (CHP sıralarından alkışlar)
Buyurun Sayın
Çelebi.
CHP GRUBU ADINA
MEHMET ALİ ÇELEBİ (İzmir) – Yüce Meclisi saygıyla selamlıyorum. Genç
cumhuriyetin 95’inci yılını kutluyorum. Cumhuriyetimiz dünden bugüne inandığımız
değerler uğruna yitirdiğimiz kahramanların üzerinde yükselmiştir. 
Yine
şehitlerimiz var. Şehitlerimize Allah’tan rahmet, kederli ailelerine baş
sağlığı diliyorum. Onlar dondu, bizim yüreklerimiz yandı. Olayı genel
hatlarıyla incelediğimizde, evet, dünyanın en iyi pilotlarına sahibiz, orada
uçanlar benim arkadaşlarım, birliğimi iyi biliyorum. Oraya inememişlerse
gerçekten şartların zorluğundandır, buna söyleyecek sözüm yok. Ama hava
şartlarının kötüleşeceğini takip etmek, o riski hesap etmek onları oraya
gönderen komutanların sorumluluğundadır. Bundan kaçış olmaz. Burada ihmal,
tedbirsizlik ve öngörüsüzlük olduğunu düşünüyorum. Olay tüm boyutlarıyla
incelenmeli; emir komuta durumu, operasyonun zamanlaması, personelin eğitim
durumu detaylarıyla incelenmelidir. Halkımız soruyor: “Helikopter inemedi,
ekipmanlar da yeterliydi, ee, bu vatan evlatları o zaman niye şehit oldu?”
Bakan Soylu, bugün “Sorumluluğumuzu hissediyoruz.” demiş. Keşke biz de
hissetsek, keşke millet de hissetse. Hollanda’nın Birleşmiş Milletlerde görevli
2 askeri Mali’de öldü, Hollanda Savunma Bakanı ve Genelkurmay Başkanı hemen
istifa etti. İşte böyle, hissetme böyle olur. Hissetme nasıl olur biliyor
musunuz? Kumpaslarla ordunun belkemiği kırıldığında, terörle mücadele eden en
savaşçı komutanlar içeri alındığında ses çıkarmakla olur. O sesi çıkaran da
Cumhuriyet Halk Partisidir. “Terörle mücadele edenlere telefon açtı mı
Kılıçdaroğlu?” diyor Sayın Bakan. Evet açtı ve aileden şunu öğrendi: Aile şehit
oğlunun haberini Mezarlıklar Müdürlüğünden öğrendi. Böyle bir travmayı
yaşatmaya ne hakkınız var? Sayın Bakan, siz Zekeriya Öz’e övgüler düzerken
CHP’nin Genel Başkanı tam beş sene evvel bugün 30 Ekim 2013’te neredeydi
biliyor musunuz? Ordunun kumpaslarla içeri atılan, telefonuna sehven terörist
numaraları eklenen bir teğmeni vardı, o bendim ve cezaevinde evlenmiştim, oraya
geldi, benim nikâh şahidim oldu ve gözyaşı döktü orada. (CHP sıralarından
alkışlar) Orada şu konuşmayı yapmıştı: “Neden burada olduğunuzu biliyoruz;
onurlu, yurtsever, yürekli subaylar olduğunuz için, vatanınıza aşkla bağlı
olduğunuz için buradasınız. Hep birlikte mücadele edeceğiz.” demişti. Kitabımda
da yazar bu. İşte, orduya sahip çıkmak bu! İşte, hissetmek bu! Silivri’de
orduyu çakallar boğarken neredeydiniz? O zaman biz “Türk Silahlı Kuvvetleri
mahkeme salonlarına sığmaz.” diyorduk. Ali Tatar onur intiharıyla Hakk’a
yürüdü, ailesini aradınız mı, selasını duydunuz mu, kulak verdiniz mi? Eğer Ali
Tatar’ın selasına kulak verseydiniz 15 Temmuzdaki selaları zaten duymayacaktınız.
(CHP sıralarından alkışlar) “Sosyal medyadan terörle mücadele olmaz.” demiş ama
oradan beni FETÖ’cü olmakla itham etmiş. Sonra, tabii, arşiv affetmedi. 
Sayın
Bakan, siz 2011’de Zaman gazetesine “Siyasetsiz hayat, oh ne rahat!” diye
röportaj verirken, ben, Siirt’te, çelik yeleğimle, o terörle mücadele
bölgesinde uçuş yapıyordum.
Saygılar
sunarım. (CHP sıralarından alkışlar)
BAŞKAN
– Öneri üzerinde Adalet ve Kalkınma Partisi Grubu adına Kahramanmaraş
Milletvekili Celalettin Güvenç. 
Buyurun
Sayın Güvenç. (AK PARTİ sıralarından alkışlar)
AK
PARTİ GRUBU ADINA CELALETTİN GÜVENÇ (Kahramanmaraş) – Sayın Başkan, değerli
milletvekilleri; sizleri saygıyla selamlıyorum. 
Sözlerimin
başında, şehitlerimize Cenab-ı Hakk’tan rahmet diliyorum. Şu an itibarıyla
bile, gerek yurt içinde gerek yurt dışında, kahramanca, teröre karşı mücadele
eden güvenlik güçlerimize Allah’tan yardım diliyorum. 
Acı
bir olayı konuşuyoruz, üzüntümüz elbette derin ve doğru tahlil edilmesi gereken
bir konu. Sözlerimin gene başında ifade etmeliyim ki, gerek yargı mercileri
gerek idari makamlar konunun tümüyle aydınlatılması için soruşturmaya
başlamıştır ve soruşturma yürütülmektedir, ayrıca müfettişler de
görevlendirilmiştir. Gene bilinmesi gerekir ki, ülke düşmanları bu olay
üzerinden, sosyal medyada, konuyla ilgisi olmayan fotoğrafları ve videoları
paylaşmışlardır. Bunların hiçbirinin aslı, astarı yoktur, tamamıyla hayal
mahsulüdür, güvenlik güçlerimizin moralini bozmaya yöneliktir. 
Değerli
arkadaşlar, Tunceli’de olan olayları tam anlayabilmek için, Tunceli kırsalının
terör örgütleri bakımından ne anlama geldiğini iyi bilmek gerekir. Tunceli
kırsalı, yaklaşık otuz beş yıldır, terör örgütlerinin cirit attığı, hatta aşırı
sol örgütler ile bölücü terör örgütünün alan hakimiyeti sağlamak için birbiriyle
çatıştığı bir alandır. Ve gene maalesef burada ifade etmek zorundayız ki geçmiş
dönemlerde teknik yetersizlik ve ağır kış şartları dolayısıyla bölgede
operasyonlar yapılamamış kış aylarında; dolayısıyla kış aylarında burası
üslenme bölgesi olmuş, eğitimlerini burada kış aylarında yapan örgütler ise yaz
aylarında şehirlerimizi kana bulamışlardır. 
Gene
hamdederek ifade etmek istiyorum ki son dönemde gerek teknolojik yenilikler
gerek siyasi iradenin güçlü bir şekilde teröre karşı ortaya konulması sonucu on
iki ay kesintisiz, ülkemizin her yerinde terör örgütleriyle mücadele
edilmektedir; kış aylarında da onlara nefes aldırılmamaktadır ama işin doğası
gereği çok zor bir mücadele yürütüyoruz. Bakın, 2017 yılından bugüne kadar
Tunceli kırsalında -21 orta büyüklükte- 9.493 operasyon yapılmış ve bölgede
bölücü terör örgütüne mensup 216 terörist etkisiz hâle getirilmiştir. Ve
Allah’a hamdolsun, 2017 yılında sadece 2 şehidimiz olmuş; 2018’de ise 26
Ekimdeki elim olayda 2 şehit vermiş bulunmaktayız.
Değerli arkadaşlar,
terör örgütü Tunceli kırsalında da eskisi gibi barınma imkânı kalmadığı için
ekim ayının başında…
(Mikrofon
otomatik cihaz tarafından kapatıldı) 
LÜTFÜ TÜRKKAN
(Kocaeli) – Müsaade edin tabii, verin Sayın Başkan, tabii verin. 
BAŞKAN –
Efendim?
LÜTFÜ TÜRKKAN
(Kocaeli) - Müsaade verin.
BAŞKAN – Niye
suizan yapıyorsunuz Sayın Türkkan? 
LÜTFÜ TÜRKKAN
(Kocaeli) – Konuşsun efendim. 
CELALETTİN
GÜVENÇ (Devamla) - Teşekkür ediyorum. (AK PARTİ sıralarından alkışlar)
BAŞKAN - Ben
daha bir beyanda bulunmadım.
LÜTFÜ TÜRKKAN
(Kocaeli) – Ben ricada bulundum. 
BAŞKAN - Suizan
yapıyorsunuz yani siz. 
LÜTFÜ TÜRKKAN
(Kocaeli) – Ben ricada bulundum.
BAŞKAN - Baştan,
ön fikirli, peşin fikirlisiniz. 
Değerli
arkadaşlar, İYİ PARTİ grup önerisi üzerinde görüşmeler tamamlanmıştır. 
Öneriyi
oylarınıza sunuyorum: Kabul edenler... Kabul etmeyenler... Öneri kabul
edilmemiştir. 
LÜTFÜ TÜRKKAN
(Kocaeli) – Sayın Başkan, PKK’nın silahla, bombayla askeri öldürdüğü bir
dönemde iktidarımız da ihmalle askerimizi şehit etmiştir; bunu da burada tescil
ediyoruz. 
Teşekkür ederim.
(İYİ PARTİ sıralarından alkışlar)
BÜLENT TURAN
(Çanakkale) – Sayın Başkan, zabıtlara geçsin diye sayın grup başkan vekilinin
ifadesinden sonra söz almak zorundayım. Bakınız, bizim buradaki komisyon
kurulması reddimiz zaten konuyla ilgili adli ve idari soruşturma var olduğundan
dolayıdır. Burada her türlü önergenin reddinden sonra “Aman ha buna karşıyız.”
demek doğru bir yaklaşım değil. Meclisin çalışma teamülleri gereği adım
atıyoruz. Bilgilerinize sunuyorum.
Saygılar sunuyorum.
(AK PARTİ sıralarından alkışlar)
BAŞKAN –
Teşekkür ederim.
Şimdi…
ÖZGÜR ÖZEL
(Manisa) – Sayın Başkan…
LÜTFÜ TÜRKKAN
(Kocaeli) - Sayın Başkan, Meclisin çalışma teamüllerinde bu konularda araştırma
komisyonu kurulması vardır. Reddetmek bu konuyu kabul etmemek demek, bu konuda
karşı durmak demektir. Adalet ve Kalkınma Partisi şehit olan 2 vatan evladının
neden öldüğünün araştırılması konusuna gerek görmediğini tescil etmiştir. Onu
hatırlatmak istiyorum. 
Teşekkür ederim.
BÜLENT TURAN
(Çanakkale) – Asla böyle bir şey yok Sayın Başkan. AK PARTİ Grubu bu konuda
eğer ihmali olan varsa bunun araştırılması için, cezalandırılması için ne varsa
takip edecektir.
LÜTFÜ TÜRKKAN
(Kocaeli) - İhmali olan belli, ihmali olan yönetim.
ÖZGÜR ÖZEL
(Manisa) – Sayın Başkan, müsaadenizle…
BAŞKAN – Sayın
Özel, buyurun.
IV.- AÇIKLAMALAR (Devam)
23.- Manisa Milletvekili Özgür Özel’in, asıl sıkıntının Anayasa’nın
değiştirilerek ülkeyi yöneten bakanların siyasi sorumluluğunun ve Meclisin
siyasi denetimine tabiiyetinin ortadan kalkması olduğuna ilişkin açıklaması
ÖZGÜR ÖZEL
(Manisa) – Sayın Başkan, esas olarak ortaya çıkan bu üzücü tablodan sonra AK
PARTİ’nin izahta da zorlandığı tavrının esas sebebi şu: Rejime kastettiniz ve
Anayasa’yı değiştirdiniz ya, ülkeyi yöneten bakanların siyasi sorumluluğu ve
bizim siyasi denetimimize tabiiyeti ortadan kalktı. Normalde bakan soruşturmayı
açar, tatmin olmazsa Meclis gensoru verir, bakanı burada hesaba çeker. Şimdi,
bu olanak yok ya işte sıkıntı burada. İşte bu yüzden en önemli denetim olanağı
elinden alınmış olan Meclis İYİ PARTİ Grubunun yaptığı gibi araştırma komisyonu
kurulmasını teklif edebiliyor. Yapmış olduğunuz iş dengesiz, frensiz,
denetimsiz “Sen bir kişiyi seç, o bir kişi beş yıl boyunca herkesi atayacak,
her şeyi yapacak, Meclise de hesap vermeyecek.” İşte arıza burada, sıkıntı
burada; ülkeyi, demokrasiyi, Meclisi getirdiğiniz nokta budur. (CHP
sıralarından alkışlar) 
MELİHA AKYOL
(Yalova) – Milletimiz onu istedi.
BÜLENT TURAN
(Çanakkale) – Sayın Başkan…
BAŞKAN – Sayın
Turan, buyurun.
24.- Çanakkale Milletvekili Bülent Turan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
BÜLENT TURAN
(Çanakkale) – Sayın Başkan, konuya ilişkin görüşlerimizi hatibimiz aktardı.
BAŞKAN – Oylama
da yapıldı.
BÜLENT TURAN
(Çanakkale) – Polemik uzun sürsün istemiyorum. Ancak sayın grup başkan
vekilinin ısrarla “Rejimi değiştirdiniz, sistemi değiştirdiniz.” tarzındaki
yaklaşımını doğru bulmuyorum. Bu yeni sistemi baştan aşağı millete anlatarak
ittifakımızla beraber değişmekse bu değişimi yapan milletin kendisidir. Buna
saygı duyup önümüze bakmak durumundayız. (AK PARTİ sıralarından alkışlar) Dön
dolaş milletin bu kararına saygısızlık ifadesi olarak değerlendirilecek olan
yaklaşımları doğru bulmuyoruz. Konuya ilişkin de zaten ilgili arkadaşımız
cevabını verdi. Bununla ilgili adli ve yargısal sürecin, idari soruşturmanın
takibini hep beraber yapacağız. 
Teşekkür
ediyorum Sayın Başkanım. 
BAŞKAN –
Teşekkür ederim. 
ÖZGÜR ÖZEL
(Manisa) – Sayın Başkan, müsaadenizle son bir kez…
BÜLENT TURAN
(Çanakkale) – O zaman ben de alırım Sayın Başkan. 
BAŞKAN –
Efendim, son olmuyor, sonra devam ediyor Sayın Özel. Biz İYİ PARTİ grup
önerisini oyladık, bitirdik; kapattık yani. 
ÖZGÜR ÖZEL
(Manisa) – Sayın Başkan, son derece önemli bir konuda dilerseniz diğer hakkımı
kullanırım tutanağa geçer… 
BAŞKAN –
Tutanağa geçsin.
25.- Manisa Milletvekili Özgür Özel’in Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, esasta anlatmaya çalıştığımız mesele bu. Yüzde 51’e 49
geçmiş bir Anayasa değişikliği var. Siz milletin karşısına çıktınız, örneğin
“Sözlü soru neden yok?” sorusuna cevap “Bakanlar Meclise gelmeyecek, o yüzden
yok.” dediniz. Ama daha sonra Anayasa değişikliği daha limandan çıkarken ilk
kayalığa oturdu, yardım istediniz geçende; dört grup omuz verdik de gemiyi
tekrar yüzdürdünüz. Neden? Bütçe olacak bakan gelmesin mi? Komisyonda bakan
bilgi vermesin mi? Bilmem ne olmasın mı? Sizin yüzde 49’a 51 ki, o da mühürsüz
ve şaibeli bir sayımdır. (AK PARTİ sıralarından “Aa” sesleri)
LÜTFÜ TÜRKKAN
(Kocaeli) – Aynen öyle!.
ÖZGÜR ÖZEL
(Manisa) - İkna ettiğinizi söylediğiniz seçmen şu anda şunu söylüyor: “AK PARTİ
bana bu sistemi böyle anlatmamıştı.” diyor. O bilseydi ki siz bütün olanakları
elinden alacaksınız, fındıkçının sorunu da araştırma önergesine, donan askerin
hesabını sormak da araştırma önergesine kalacak; bu Meclis bu kadar işlevsiz
kalacak vallahi de billahi de değil yüzde 51 yüzde 10 bile oy vermezdi sizin bu
Anayasanıza, yüzde 10 bile. (CHP sıralarından alkışlar) 
OSMAN AŞKIN BAK
(Rize) – İyi anlatamamışsınız ya!
ÖZGÜR ÖZEL
(Manisa) – Sen kandırdın… Ben anlatamadım, sen kandırdın!
OSMAN AŞKIN BAK
(Rize) – İyi anlatamamışsın!
BAŞKAN –
Arkadaşlar… 
ÖZGÜR ÖZEL
(Manisa) – Ben anlatamadım, sen kandırdın. 
BAŞKAN – Sayın
Özel…
İSMET YILMAZ
(Sivas)- Millet kanmaz! Millet kanmaz!
BÜLENT TURAN
(Çanakkale) – Sayın Başkan…
BAŞKAN – Sayın
Turan’ı dinliyoruz şimdi, sıra ona geçti. 
ÖZGÜR ÖZEL
(Manisa) - Tayyip Erdoğan kanıyor da millet mi kanmaz?
İSMET YILMAZ
(Sivas) – Milletin kandığını söylemek millete hakarettir. 
ÖZGÜR ÖZEL
(Manisa) – “Kandırıldım” diyor, ya! 
BAŞKAN – Sayın
Özel… 
ÖZGÜR ÖZEL
(Manisa) - FETÖ sizi kandırdı, siz de milleti kandırdınız.
BAŞKAN- Sayın
Özel, tamam; kayda geçti. 
OSMAN AŞKIN BAK
(Rize) – Bizim milletimiz uyanık; işini bilir. 
ÖZGÜR ÖZEL
(Manisa) – Uyanık olan sensin, millet akıllı. Uyanık olan sensin. 
BAŞKAN – Sayın
Turan… 
BÜLENT TURAN
(Çanakkale) – Sayın Başkan, bir defa, bağırarak haklı olunmaz. 
ÖZGÜR ÖZEL
(Manisa) – Mikrofonu kapattılar.
BÜLENT TURAN
(Çanakkale) – Sözünün kuvvetine güvenen insan sakin konuşur. 
ÖZGÜR ÖZEL
(Manisa) – Ona güvenen adam mikrofonu açar, mikrofonu… 
BÜLENT TURAN
(Çanakkale) – Bağırmak bir acziyetin ifadesidir. Hiç bağırmaya gerek yok.
İkincisi:
Israrla “Millet kandırıldı.” “Millet kandırıldı.” diyor. Millet irfan sahibi,
izan sahibi. Bu millet kandırılmaz Sayın Başkan, kimse kandıramaz bu milleti.
(AK PARTİ sıralarından alkışlar) 
LÜTFÜ TÜRKKAN
(Kocaeli) – Ee, siz kandırıldınız milleti de kandırdınız, doğru söylüyor.
BÜLENT TURAN
(Çanakkale) – Sayın Başkan, AK PARTİ Grubunun farkı ileriye bakmak. Bu
tartışmalar geride kaldı, hatta büyük oranda uyum yasaları bile çıktı. Bu
milletin gösterdiği istikamette yürümeye devam edeceğiz, yeni sistem
tartışmasız olarak hayata geçecektir.
Teşekkür
ediyorum.
LÜTFÜ TÜRKKAN
(Kocaeli) – Sayın Başkan, bu grup, AK PARTİ’nin çoğunluğuyla önerimizi
reddetti. Ben bütün arkadaşlara sormak istiyorum: Arkadaşlar -herkesin- yaşı kâmil
olanların evlatları var, genç olanların…
MİHRİMAH BELMA
SATIR (İstanbul) – Sayın Başkan, hangi usule göre böyle, konuşuyor. 
ÖZGÜR ÖZEL
(Manisa) – Sizin bilmediğiniz usullere göre.
LÜTFÜ TÜRKKAN
(Kocaeli) – Bilmeyenler konuşmasın.
MİHRİMAH BELMA
SATIR (İstanbul) - Böyle bir usul var mı ya! 
Allah Allah sen
çok biliyorsun
LÜTFÜ TÜRKKAN
(Kocaeli) – Bilmeyenler ve vazifesi olmayan konuşmasın. 
ÖZGÜR ÖZEL
(Manisa) - Sizin grup başkan vekilliğinizi de gördük, üç ay tahammül etti grup
size.
LÜTFÜ TÜRKKAN (Kocaeli)
– Yaşı genç olanların kardeşleri var. 2 genç vatanını koruma gayesiyle gitmiş
ve soğuktan öldüğü söyleniliyor. Yahu, arkadaşlar, 21’inci asır, aylardan ekim.
Böyle bir ihmalin araştırılmasını istemek bu kadar mı size zor geliyor? Bu
kadar mı ayıp? Bu kadar mı ters? Bu infialinizi anlamakta güçlük çekiyorum.
Sayın Başkan,
önergemi anlatmama bile fırsat veremediniz, siz bile ona tahammül edemediniz.
BAŞKAN – İç
Tüzük “beş dakika” diyor, çıkarken de söyledim Sayın Türkkan.
LÜTFÜ TÜRKKAN
(Kocaeli) – Siz bile tahammül edemediniz.
BAŞKAN – Yani
siz özel mi istiyorsunuz, İç Tüzük dışında ilave süre.
LÜTFÜ TÜRKKAN
(Kocaeli) – Ama o iki askerin, o iki şehit vatan evladının ruhları sizin bu
tavrınızı mutlaka seyrediyor, Türk milleti de seyrediyor.
Teşekkür ediyorum.
(İYİ PARTİ sıralarından alkışlar)
BÜLENT TURAN
(Çanakkale) – Sayın Başkanım…
BAŞKAN – Sayın
Turan…
BÜLENT TURAN
(Çanakkale) – Sayın Başkanım, yanan bizim canımız. Tabii ki askerimizin bırakın
şehit olmasını kılına zarar gelmesini istemeyiz ama bir daha söylüyorum bu
polemikten kimseye fayda yoktur. Adli ve idari soruşturmanın neticesini
bekleyeceğiz ona göre hareket edeceğiz.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Batman Milletvekili Sayın Ayşe Acar Başaran ve
arkadaşları tarafından, hasta mahpusların yaşam hakları ile beden ve ruh
bütünlüklerinin korunması için gerekli tedbirlerin alınması amacıyla 9/10/2018
tarihinde, Türkiye Büyük Millet Meclisine verilmiş olan Meclis araştırması
önergesinin ön görüşmelerinin, Genel Kurulun 30 Ekim 2018 Salı günkü
birleşiminde yapılmasına ilişkin önerisi
BAŞKAN – Şimdi,
değerli arkadaşlar, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım:
30/10/2018
Türkiye Büyük Millet Meclisi Başkanlığına
Danışma Kurulu
30/10/2018 Salı günü (bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Fatma
Kurtulan
 Mersin
 Grup
Başkan Vekili
Öneri:
9
Ekim 2018 tarihinde, Batman Milletvekili Sayın Ayşe Acar Başaran ve arkadaşları
tarafından verilen 582 sıra numaralı hasta mahpusların yaşam hakları ile beden
ve ruh bütünlüklerinin korunması için gerekli tedbirlerin alınması amacıyla
Türkiye Büyük Millet Meclisine verilmiş olan Meclis araştırma önergesinin diğer
önergelerin önüne alınarak görüşmelerinin 30/10/2018 Salı günkü birleşiminde
yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Batman Milletvekili Ayşe Acar Başaran konuşacak.
Buyurun
Sayın Acar Başaran. (HDP sıralarından alkışlar) 
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
bugün partimizin hasta tutsaklarla ilgili önergesi üzerine söz almış
bulunuyorum.
Değerli
arkadaşlar, 25’inci ve 26’ncı Dönemde de aslında hasta tutsaklarla ilgili bu
kürsüden çokça konuşma yapmış ve maalesef çözüm alamamış biri olarak tekrar
konuşuyorum.
Şimdi,
birkaç istatistik vereceğim ama bunu sadece istatistik olarak değil, bu
sayıları sadece sayı olarak değil, insan yaşamı olarak düşünmenizi istiyorum.
Türkiye’de son on yedi yılda en az 3.502 hasta tutsak hayatını kaybetmiş,
3.502. Yine, 2018 itibarıyla şu anda 400'ü ağır olmak üzere, 1.154 hasta tutsak
bulunmaktadır. (İYİ PARTİ sıralarından “‘Tutsak’ ne demek?” sesi) 
AYŞE
ACAR BAŞARAN (Devamla) – Evet, tutsak olup olmadığını, niye olduğunu da
açıklarım değerli milletvekili. Ben bir hukukçuyum, hangi kelimeyi nasıl
kullandığımı da çok iyi bilirim. Bilerek kullanıyorum “tutsak” kelimesini.
Değerli
arkadaşlar, şimdi, bunlarla ilgili bu Meclis kürsüsünde çokça konuştuk. Şimdi,
bunlarla, özellikle bu ağır durumda olanlarla ilgili normalde Ceza ve Güvenlik
Tedbirlerinin İnfazı Hakkında Kanun’da açıkça düzenleme vardır. Buna göre,
mahkûmun hastalığının hayatı için kesin bir tehlike teşkil etmesi durumunda
hapis cezasının infazı iyileşinceye kadar geri bırakılır ve bunun için de
özellikle Adli Tıp Kurumundan bir rapor alınması gerekiyor.
Değerli
arkadaşlar, özellikle son günlerde basında belki sizin görmediğiniz, çokça
işlenen, önceki dönemde çokça ifade ettiğimiz Sise Bingöl vardı. Sise Bingöl
aslında kimlik yaşından da daha büyük olarak 85 yaşında. Daha önce Muş Devlet
Hastanesinde “Cezaevinde kalamaz.” raporu verilmesine rağmen daha sonra nasıl
oluyorsa İstanbul Adli Tıp Kurumuna gitti ve İstanbul Adli Tıp Kurumundan
“Cezaevinde kalabilir.” raporu verildi. Şu anda çocuklarını bile
hatırlayamayacak durumda, bakın, çocuklarını bile hatırlayamayacak durumda. 85
yaşında bir kadın hukuki düzenlemeye göre eğer cezaevinde tutuluyorsa onun adı
tutuklu ya da hükümlü değildir, tutsaktır değerli arkadaşlar. Çünkü
uluslararası kanunlarda da düzenleniyor bu, Türkiye de kendi infaz kanunlarında
düzenliyor ama bunlara uymuyoruz. Adli Tıp Kurumu, cezaevi idareleri,
mahkemeler, bu işe politik bakıyor, politik bir tavır takınıyor, hekimler de
maalesef kendi ettiği Hipokrat yeminine sadık kalarak… Bu işi vicdani ve ahlaki
olarak yapan hekimleri bir tarafa bırakıyorum.
Ama değerli
arkadaşlar, Koçer Özdal geçen aylarda hayatını kaybetti, hastanede eli ve ayağı
kelepçeli olarak hayatını kaybetti. Çünkü cezaevinden hastaneye sevk edilirken
bir kelepçeyle sevk ediliyorlar ve dosyaların üzerine kocaman büyük puntolarla
“Dikkat kaçabilir” ifadeleri yazılıyor, “Dikkat kaçabilir” Ya, aslında, bakın,
Koçer Özdal hayatını kaybetti eli ve ayağı kelepçeli vaziyette. Sise Bingöl
sırf bu muameleye maruz kalmamak için hastaneye gitmiyor. Çünkü Sise Bingöl bir
ring aracıyla, tek kişilik bir bölmesi olan ring aracıyla götürülüyor ve o
yaşında bu eziyete mahkûm bırakılıyor. Bakın, bu, eziyettir. Bu, ne ahlaken ne
vicdanen ne hukuken ne siyaseten arkasında durulabilecek bir uygulama değildir
ve biz bunu çokça ifade ediyoruz.
Ha, şunu da
söyleyeyim: Bugün burada bir komisyon kurulmasını ve araştırılmasını istiyoruz.
Bizim söylediklerimize inanmayabilirsiniz, beraber araştıralım. Bakalım kim
doğruyu söylüyor, kim toplumu yanıltıyor. Çünkü çıkıp bunların, bu uygulamanın
böyle olmadığını ben şimdiden biliyorum ki gelip çokça ifade edilecek. Komisyon
kuralım arkadaşlar, burada aleni bir şekilde inceleyelim bir, durum nedir…
Fatma Özbay’a
mayıs ayında meme kanseri teşhisi konuldu, ameliyat edildi. Kemoterapi görmesi gerekiyor
ama cezaevinde kemoterapi görüyor. Burada hekim arkadaşlarımız da var, onların
vicdanına, mesleki bilgilerine güvenerek soruyorum: Değerli arkadaşlar, bir
kanser hastası için cezaevi koşulları nasıl sağlıklı olabilir ya da tedavisine
nasıl katkı sağlayabilir? Lütuf beklemiyor bu insanlar, hiç kimseden lütuf
beklemiyorlar, hukukun uygulanmasını istiyorlar. Ama şunu bilmemiz gerekiyor:
Eğer biz bunun karşısında bir tedbir almazsak, bu Meclisin tümü, oturan her bir
milletvekili bu işten ahlaken, vicdanen, siyaseten ve hukuken sorumludur, kimse
bu sorumluluğun dışında değildir; oradan, cezaevinden çıkan her cenazenin, buna
tedbir almadığımız, önünde durmadığımız her cenazenin sorumluluğu hepimizin
boynundadır diyorum.
Teşekkür
ederim. (HDP sıralarından alkışlar)
BAŞKAN – Öneri
üzerinde İYİ PARTİ Grubu adına Konya Milletvekili Fahrettin Yokuş. 
Buyurun Sayın
Yokuş. (İYİ PARTİ sıralarından alkışlar)
İYİ PARTİ GRUBU
ADINA FAHRETTİN YOKUŞ (Konya) – Sayın Başkan, değerli milletvekilleri; İYİ
PARTİ adına hepinizi saygıyla selamlıyorum. 
Yüce Yaradan
insanları üstün olarak yaratmış, “Kâinatın en üstün varlığı insanlar.” diye
ifade buyurmuş. Yine, yüce dinimiz aynı noktada insana hizmeti öne çıkarmıştır.
İnsanlar arasında ayrım yapmamayı, kardeşçe yaşamayı emretmiştir. İnsanın
olduğu her yerde sevginin, saygının, adaletin olması gerektiği de yüce
dinimizin emirleri arasındadır. Yaratılanı neden sevdiğimizi şöyle ifade
ederiz: “Yaratılanları Yaradan’dan ötürü severiz.” Ancak, bütün bu güzelliklere
rağmen biz insanlarımızı hak ettiği şekilde seven bir toplum olamadık.
İnsanlarımızı ideolojisine göre, siyasi görüşüne göre, rengine, inanç
değerlerine göre kategorize etmeyi maalesef yol hâline getirdik. Kamuda liyakat
yerine bizden olan, olmayan ayrımcılığını yaptık. Her konuda ötekileştirmeyi
bir meslek hâline getirdik. Bu yüce Meclis çatısı altında bizden önce de bu
hususlarda çok ciddi görüşlerin beyan edildiği muhakkaktır ancak biz de bunları
tekrar etmek isteriz. Bugün cezaevleriyle ilgili bazı sıkıntıların olduğu kamuoyuna
zaman zaman yansımaktadır. Elbette ki cezaevindeki insanlar da bizim
insanlarımız. Eğer biz Avrupa İnsan Hakları Evrensel Beyannamesi’ne imza atmış
isek, eğer biz Birleşmiş Milletlerin insani değerler içeren pek çok
sözleşmesine -ILO sözleşmeleri dâhil- imzalar atmış isek bizim cezaevlerimizin
de şeffaf ve yaşanılabilir bir yer olması gerekir. Yani biz insanımızı, nerede
olursa olsun, Cenab-ı Allah’ın bir emaneti olarak görerek ayrım yapmadan bu
insanlara hizmet etmekle mükellefiz. Cezaevlerinde böyle bir iddianın olması
özellikle uluslararası bazı kuruluşlar tarafından, içerideki bir kısım odaklar
tarafından abartılarak olmayan pek çok hususun da ifade edildiğini hepimiz
biliyoruz.
(Mikrofon
otomatik cihaz tarafından kapatıldı) 
FAHRETTİN YOKUŞ
(Devamla) – Onun için, geliniz, kendi göbeğimizi kendimiz keselim. Cezaevlerini
şeffaf, yaşanılabilir bir hâle getirelim. Kim görevini ihmal ediyorsa, hangi
kamu görevlisi yasaların, yönetmeliklerin dışına çıkıyorsa bunun gereğini
yapalım.
BAŞKAN –
Teşekkür ederim Sayın Yokuş.
FAHRETTİN YOKUŞ
(Devamla) – Yapalım ki biz Avrupa’nın insan hakları sözcülerinin ya da Türk
milletinin sevmediği, Türk milletinin birliğini istemeyen insanların diline
düşmeyelim diyor, hepinize saygılar sunuyorum. (İYİ PARTİ sıralarından
alkışlar)
BAŞKAN – Öneri
üzerinde Cumhuriyet Halk Partisi Grubu adına İstanbul Milletvekili Mustafa
Sezgin Tanrıkulu.
Buyurun Sayın
Tanrıkulu. (CHP sıralarından alkışlar)
CHP GRUBU ADINA
MUSTAFA SEZGİN TANRIKULU (İstanbul) – Sayın Başkan, değerli milletvekilleri;
hepinizi saygıyla sevgiyle selamlıyorum.
Değerli
milletvekilleri, bir devletin hukuk devleti olmasının veya bu bağlamda, insan
haklarına saygı gösterildiğinin ölçülerinden bir tanesi ve başında,
cezaevlerindeki insan hakları ihlalleri gelir. Zira cezaevinde bulunan tutuklu
ve hükümlüler bir vesileyle ceza sisteminin karşısında durmuşlardır,
tutuklanmışlardır ve cezaevindedirler. Yine, bizim mevzuatımıza göre de onların
ruh ve beden sağlıklarını korumak sonuçta bu sistemin temel görevi. Yani, evet,
içeride kalacaklar, tutuklu kalacaklar ama beden ve ruh sağlıklarına da biz
özen göstereceğiz.
Şimdi, uzun
zamandır cezaevlerinde sistematik bir biçimde insan haklarının ihlal edildiği
konusunda bu kürsüde konuşmalar yapılıyor, ben de yaptım, geçtiğimiz dönemde de
yaptım bu konuşmaları fakat maalesef bunların bir karşılığı olmadı. 
Şimdi, siyasi
iradeden çekinmeyen, siyasi iradenin eğilimi konusunda bir ışık almayan gerek
yargı gerekse idari makamlar bu kurumlarda insan haklarını ihlal etmeye devam
ederler. Maalesef, şu anda, bütün uluslararası raporlarda Türkiye’deki
cezaevleri yaygın ve sistematik insan haklarının ihlal edildiği mekânlara
dönüştü. Cezaevleri bir intikam aracı değil, bir öç alma mekanizması değil.
Orada düşmanlarımız kalmıyor, orada yurttaşlarımız kalıyor, bu cumhuriyetin
yurttaşları kalıyor. Dolayısıyla cezaevlerinden yükselen bu sese bu
Parlamentonun bir kulak vermesi lazım. 
Evet, çok ağır
hastalar var, sayıları 800’den fazla, binden fazla hasta var. Bunların 400’den
fazlası ağır hasta, tedavisi mümkün değil, Kalıcı ve sürekli hastalıkları var.
Ancak Adli Tıp Kurumu maalesef, yasanın 16’ncı maddesinden kaynaklı nedenle
görevini kötüye kullanıyor, çok açık bir biçimde kötüye kullanıyor. Bu 16’ncı
madde bu şekilde durduğu müddetçe insanlar cezaevlerinde, tedavi olmadan ölmeye
devam edecekler. Bir vesileyle üniversite hastanesinden rapor alan hasta
yeniden adli tıbba gitmesi lazım, bizzat gitmesi lazım, o hasta hâliyle gitmesi
lazım. Bunun yıllar aldığını biliyoruz, İstanbul’a gittikten sonra da aylarca
cezaevinde veya hastane koğuşlarında beklediklerini biliyoruz. E, buna ne
hakkımız var bizim? 
Bakın, Sise
Bingöl -yakınlarıyla ben de konuştum- 80 yaşında bir kadın, çocuklarının ismini
hatırlamıyor ama adli tıp bu kadına, Bingöl’deki hastane raporuna rağmen, “Tek
başına kalabilir.” raporu verdi çünkü onu düşman görüyor, o kadını, Muşlu bu
kadını düşman görüyor, bu anlayış var, yurttaş değil, madem suç işlemiş içeride
ölsün. 
Koçer Özdal,
kanser hastası, daha geçtiğimiz haftalarda Ankara’daki hastanede öldü. Ağır
hasta, kanser, bilinmesine rağmen, raporu olmasına rağmen tahliye edilmedi.
Bakın, bütün insan hakları belgelerinde onurlu ölme hakkı vardır, onurlu ölme
hakkı. 
(Mikrofon
otomatik cihaz tarafından kapatıldı) 
MUSTAFA SEZGİN
TANRIKULU (Devamla) – Bu Parlamentonun buna saygı göstermesi lazım. 
Teşekkür
ediyorum, saygılar sunuyorum. (CHP sıralarından alkışlar) 
BAŞKAN – Öneri
üzerinde Adalet ve Kalkınma Partisi Grubu adına Hatay Milletvekili Hüseyin
Yayman. 
Buyurun Sayın
Yayman. (AK PARTİ sıralarından alkışlar) 
AK PARTİ GRUBU
ADINA HÜSEYİN YAYMAN (Hatay) – Sayın Başkan, değerli milletvekilleri; hepinizi
AK PARTİ Grubu adına saygıyla sevgiyle selamlıyorum. 
Biz AK
PARTİ’yiz; bizim bir yönetim felsefemiz var, bizim bir siyaset felsefemiz var.
Biz diyoruz ki: İnsanı yaşat ki devlet yaşasın. Biz bunu sözlerden bir söz
olarak değil, gerçekten inanarak, yönetimin her kademesinde, siyasetin her
kademesinde hayata geçirmeye çalışan bir partiyiz. AK PARTİ sessiz devrim
gerçekleştiren bir partidir. Sadece cezaevleriyle ilgili değil, bireysel haklar
konusunda, kolektif haklar konusunda devrim sayılabilecek ileri adımlar
atmıştır. Avrupa Birliği uyum sürecinde gerçekten Türkiye'yi tam üyelik
sürecine sokan bir partidir ve bu bağlamda, gerçekten, AK PARTİ ezber bozan bir
partidir. 
Konuya
geldiğimizde, gerçekten bir yanlış ve istismar edilen bir konu var. Biz AK
PARTİ Grubu olarak konuyu politik bir konu olarak değil, insani bir konu olarak
ele alıyoruz. Koçer Özdal’ın durumu, 40 defa kurum doktoruna, 45 defa
üniversite hastanesine gitmesine rağmen ve kendisi tedaviyi reddetmesine rağmen
devlet… Çünkü biz ne diyoruz: İnsanı yaşat ki devlet yaşasın. Hem dışarıdaki
insanlara hem cezaevindeki insanlara hayatı kolaylaştırmak, iyileştirmek
konusunda tam bir seferberlik duygusuyla çalışmaktayız. Koçer Özdal’ın durumu,
kendisi tedaviyi reddettiği için ve daha sonra diyalize gitmeye başladığı için
böyledir. 
Burada ifade
edildiği gibi, 400 tane ağır hasta bulunmamaktadır ve burada Adli Tıp Kurumunun
verdiği rakamlara göre 256 kişiden bahsedilmektedir. Dün cezaevlerinde açlık
oruçlarına, ölüm oruçlarına insanları yatırarak insanları ölüme mahkûm edenler
bugün bize bu konuda hesap soramazlar, önce dönüp kendilerine bakmak
zorundadırlar. Çünkü biz bütün vatandaşlarımızın yurttaşlık bağı temelinde
Türkiye Cumhuriyeti devletinin eşit ve birinci sınıf vatandaşı olduğuna
inanmaktayız ve bu konuda çalışmalarımız devam etmektedir. 
Cezaevleriyle
ilgili, geçmişte, ana dilde konuşma yasaklarının olduğu dönemde AK PARTİ, işte bu
gördüğünüz grup bu yasakları ortadan kaldıran ve insanların anasıyla,
kardeşiyle kendi dilinde konuşmasının önünü açan bir partidir. 
Hepinizi
saygıyla, sevgiyle selamlıyorum. (AK PARTİ sıralarından alkışlar)
FATMA KURTULAN
(Mersin) – Sayın Başkan…
BAŞKAN – Öneri
üzerinde görüşmeler tamamlanmıştır. 
FATMA KURTULAN
(Mersin) – Sayın Başkan…
BAŞKAN –
Halkların Demokratik Partisi…
FATMA KURTULAN
(Mersin) – Sayın Başkan, “İstismar ediliyor.” sözüyle sataşma olduğunu
düşünüyoruz. Bir açıklama yapmak istiyoruz. 
BAŞKAN – Ne
dedi, izah eder misiniz?
FATMA KURTULAN
(Mersin) – “Bu konu istismar ediliyor.” diyerek… Önerge sahibi bizler olduğumuz
için sataşma olarak görüyoruz bunu.
HÜSEYİN YAYMAN
(Hatay) – Sataşma yok Başkanım, çok net konuştum. Sataşma olsa daha ağır şeyler
söylerdim.
BAŞKAN – Sakin
olun.
FATMA KURTULAN
(Mersin) – Ne söylerdiniz daha ağır mesela?
HÜSEYİN YAYMAN
(Hatay) – Daha ağır, sizin onları ölüm orucuna göndermenizi söylerdim.
BAŞKAN – Sayın
Kurtulan, yerinizden…
IV.- AÇIKLAMALAR (Devam)
26.- Mersin Milletvekili Fatma Kurtulan’ın, Hatay Milletvekili Hüseyin
Yayman’ın HDP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
FATMA KURTULAN
(Mersin) – Ne söylerdiniz? Bu ne demektir. “Daha ağır şeyler söylerdim.”
BAŞKAN –
Karşılıklı konuşmayalım lütfen.
FATMA KURTULAN
(Mersin) – Siz televizyon televizyon gezerken bu süreci takip etmemişsiniz
Sayın Yayman.
BAŞKAN –
Sataşmaya cevap veriyorsunuz.
FATMA KURTULAN
(Mersin) – Siz tüm kanalları geziyordunuz, AKP’nin icraatlarından haberiniz
yok. Böyle bir koltuğu hedeflediğiniz için sizin AKP’nin icraatlarından
haberiniz yok. İstismar konusu edilecek bir durum değil.
Koçer Özdal’ın
durumu çok açık, bunun arkasında durmak bile ahlaken, vicdanen -konuşmacımız
söyledi- doğru değil. Bunun özeleştirisini bu Hükûmet vermek durumunda. Bu
insan elinde ve ayağında kelepçeler olarak can verdi. Bu doğru mudur? Bunun
neresi istismardır arkadaşlar? Vicdanınız bunu kabul ediyor mu? Biz, yüzlerce
hasta ve ağır tutsak var, ağır mahpus var; bunların takipçisi olduğumuzu bir
kez daha söylüyoruz. Grubumuza gelen yüzlerce mektup, İnsan Hakları Komisyonuna
ulaşan birçok talep var; lütfen bunları incelesinler.
Teşekkürler
Başkan.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Batman Milletvekili Sayın Ayşe Acar Başaran ve
arkadaşları tarafından, hasta mahpusların yaşam hakları ile beden ve ruh
bütünlüklerinin korunması için gerekli tedbirlerin alınması amacıyla 9/10/2018
tarihinde,Türkiye Büyük Millet Meclisine verilmiş olan Meclis araştırması
önergesinin ön görüşmelerinin, Genel Kurulun 30 Ekim 2018 Salı günkü
birleşiminde yapılmasına ilişkin önerisi (Devam)
BAŞKAN –
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Şimdi, değerli
arkadaşlar, Sayın Arslan’ın 60’a göre bir söz talebi var.
Buyurun Sayın
Arslan.
IV.- AÇIKLAMALAR (Devam)
27.- İzmir Milletvekili Ednan Arslan’ın, cumhuriyeti hediye eden başta
Gazi Mustafa Kemal Atatürk olmak üzere millî mücadele kahramanlarını saygıyla
andığına, 27 Ekimde İzmir’de çeşitli büyüklüklerde deprem meydana geldiğine ve
alınan önlemlerle ilgili bakanlıklardan bilgi talebinde bulunduğuna ilişkin
açıklaması
EDNAN ARSLAN
(İzmir) – Teşekkür ediyorum Sayın Başkan.
Öncelikle başta
Gazi Mustafa Kemal Atatürk ve tüm millî mücadele kahramanlarımızı, bize
cumhuriyeti hediye ettikleri için minnetle, saygıyla, şükranla anıyorum.
27 Ekimde
İzmir’de merkez üssü Karaburun ve Seferihisar olan çeşitli büyüklüklerde 5
deprem meydana gelmiştir. Buradan güzel İzmir’imize geçmiş olsun diliyorum.
İzmir’de depremle ilgili alınan önlemlere ilişkin bütün bakanlıklardan bilgi
edinme talebinde bulundum. Sağlık Bakanlığından verilen yanıta göre “İzmir’de
hastane ve benzeri yapıların yüzde 51’i depreme uygun değil, mevcut yapıların
yüzde 31’inin güçlendirilmesi gerekiyor ve yine mevcut yapıların yüzde 20’sinin
sıfırdan yenilenmesi gerekiyor.” denilmektedir. Millî Eğitim Bakanlığının
yanıtında ise sadece 222 okulda deprem tahkiki yapılmış, 46 okulda güçlendirme
çalışmasının tamamlandığı, 69 okul için çalışmalarının proje aşamasında olduğu…
(Mikrofon
otomatik cihaz tarafından kapatıldı)
BAŞKAN –
Teşekkür ederim. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
jeotermal santrallerinin toprak, su ve hava kirliliği üzerindeki etkilerinin
araştırılması amacıyla Türkiye Büyük Millet Meclisi Başkanlığına verilmiş olan
(10/123) esas numaralı Meclis Araştırması Önergesi’nin ön görüşmelerinin, Genel
Kurulun 30 Ekim 2018 Salı günkü birleşiminde yapılmasına ilişkin önerisi
BAŞKAN - Şimdi,
Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
Buyurun.
30/10/2018
Türkiye Büyük Millet Meclisi Başkanlığına
Danışma Kurulu
30/10/2018 Salı günü (Bugün) toplanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 CHP
Grup Başkan Vekili
Öneri:
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Öngörüşmeler” kısmında yer alan (Jeotermal santrallerinin toprak, su ve hava
kirliliği üzerindeki etkilerinin araştırılması) (10/123) esas numaralı Meclis
araştırma önergesinin görüşmesinin Genel Kurulun 30/10/2018 Salı günlü (Bugün)
birleşiminde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Cumhuriyet Halk Partisi Grubu
adına Aydın Milletvekili Hüseyin Yıldız konuşacak.
Buyurun Sayın
Yıldız. (CHP sıralarından alkışlar)
CHP GRUBU ADINA
HÜSEYİN YILDIZ (Aydın) - Sayın Başkanım, değerli milletvekillerim; hepinizi
saygıyla selamlıyorum.
Burada özellikle
yetmiş beş gün boyunca çadır kuran Aydın Efeler ilçesinin Kızılcaköy halkına da
buradan sevgi ve saygılarımı sunuyorum, hepsini tebrik ediyorum. Aydın için,
incir için, zeytin için, geleceğiniz için mücadele ediyorsunuz, yürekten tebrik
ediyorum. (CHP sıralarından alkışlar) 
Değerli
milletvekillerim, 2007 yılında çıkan jeotermal yasasıyla Aydın’ın yüzölçümünün
yüzde 85’inde jeotermal enerji santralleri açılmıştır, Aydın yüzölçümünün yüzde
85’inde. 2011’den sonra yapılan çalışmalardan dolayı beş yıl içerisinde 35 tane
jeotermal santrali, 1.000 tane kuyu açıldı. Aydın Türkiye'nin en verimli
ovalarına sahiptir yani eskiden Aydın’da şöyle bir söz vardı; dağlarında yağ,
ovalarında bal akıyordu ama şu an Aydın’ın dağlarından da ovalarından da zehir
akıyor. (CHP sıralarından alkışlar)
Değerli
arkadaşlar, bu bir Cumhuriyet Halk Partisinin sorunu değil, bu Türkiye Büyük
Millet Meclisinde oturan bütün grupların sorunudur. Yani AKP’nin, MHP’nin,
CHP’nin, İYİ PARTİ’nin ve HDP’nin sorunudur. Çünkü insanlar bizi kendi
bölgelerinde milletvekili seçerek bu Meclise gönderdiler, o yörenin, o ilin
sorunlarını çözmek için. Üzülerek söylüyorum, eskiden Aydın’a gelen devlet
memurları emekli olduktan sonra Aydın’da evini alıp Aydın’da yaşıyorlardı.
Çünkü bereketli toprakları vardı, çok güzel havası vardı; bir tarafta denizi
vardı, bir tarafta dağı, ovası vardı. Ama şu an, beş yıldan beri -Aydın’a gelip
devlet memuru olan değil- Aydınlı Aydın’da emekli olduktan sonra –üzülerek
söylüyorum- Aydın’ı terk ediyor. 
Değerli
milletvekillerim, burada Aydın’ın 4 AKP milletvekili var. Geçen dönem üç sefer
bu yasayı buraya getirdim, reddettiler. Bu dönem 1 tane arkadaşımız Ziraat
Odası Başkanıydı Rıza Posacı, burada kendisi. Aydın’da arazisi olan bir
arkadaşımız. Yine, bu dönemde Nazilli’de eski belediye başkanımız vardı, geçen
hafta bir toplantı yaptık, bu konuları tartıştık ve kendisi de şunu dedi: “Evet
Hüseyin, Aydın’da büyük bir sorun var, bu sorunu beraber çözmemiz gerekiyor.”
Değerli
arkadaşlar, geçen dönem 3 sefer konuyu gündeme getirdim. Oradaki çevre ve
şehircilik il müdürüyle, valiyle, kaymakamla görüştüm. Bu adamların hiçbir
yetkisi yok. En fazla gidip 2 bin lira, 3 bin lira ceza yazıyorlar ve şu an o
firmaların kullandığı teknoloji, Avrupa’da çöpe atılan teknolojidir.
Biz Cumhuriyet
Halk Partisi olarak yatırımlara karşı değiliz. Bizim tek derdimiz var, bu
yatırımlar yapılırken çevreye zarar vermeyecek şekilde yapılması. Biz bu inancı
taşıyoruz. Hepinize soruyorum: Yaptığınız yatırımı üç senede amorti edebiliyor
musunuz? İşte bu santrali kuran firmalar üç yılda amorti ediyor, gözü paraya
doymuyor. Eğer bu şekilde giderse Aydın on yıl sonra çölleşecek. 
Şunu söyleyeyim
değerli vekillerim: Hepiniz incir yiyorsunuz, zeytinyağı yiyorsunuz, değil mi?
Aydın’da incir, zeytin, zeytinyağı, kestane Türkiye’de 1’inci sırada
arkadaşlar, pamuk ve çilek 2’nci sırada. Bizim tek derdimiz, gelin bir komisyon
kuralım arkadaşlar, gidelim milletvekilleri olarak bu konuyu araştıralım. Bu
konuda, lütfen, hepinize, Türkiye Büyük Millet Meclisinde bütün
milletvekillerine rica ediyorum, bu önergemize destek verin. 
Burada Hatice
ablam var; Ayşe teyzem var, 76 yaşında. 40 dönüm yeri var, zeytinleri kurumuş,
ağlıyor, bak şurada, ağlıyor. Diyor ki: “Benim kocam ekti elli yıl önce. Ben
çocuklarımı okuttum, torunlarımı okuttum, benim hâlim ne olacak?” İncirin
hâlini görüyorsunuz. Şu, elli yıl öncekinin zeytin ağacı arkadaşlar. Aydın bu
hâlde. Onun için lütfen, rica ediyorum, destek verin bizim bu önerilerimize. 
Hepinize
saygılarımı sunuyorum. (CHP ve İYİ PARTİ sıralarından alkışlar) 
BAŞKAN – Öneri
üzerinde İYİ PARTİ Grubu adına Aydın Milletvekili Aydın Adnan Sezgin. 
Buyurun Sayın
Sezgin. (İYİ PARTİ sıralarından alkışlar) 
İYİ PARTİ GRUBU
ADINA AYDIN ADNAN SEZGİN (Aydın) – Sayın Başkan, değerli milletvekilleri;
öncelikle, ben de Kızılcaköylü hemşehrilerimin onurlu mukavemetlerini,
hayranlıkla izlediğimiz onurlu mukavemetlerini, JES’lere karşı mukavemetlerini
tebrik ediyorum; onları hayranlıkla, saygıyla sevgiyle selamlıyorum. 
Sayın Başkan,
değerli arkadaşlarım; gerçekten, Aydın ve Menderes havzası kirlenme konusunda
birçok sınırı aşmış durumda. JES’ler Aydın’ı ve çevresini sağlık, tarım,
turizm, hava bakımından fevkalade derin şekilde kirletiyor, fevkalade ağır bir
şekilde tahrip ediyor ve Aydın gibi bir bölgenin tarihine, bugününe ve
geleceğine âdeta ihanet ediyor. 
Aydın deyince
binlerce yıllık bir tarih, binlerce yıllık tarımsal üretimden söz ediyoruz ve
Türkiye için çok önemli bir tarım gelişme perspektifinden bahsediyoruz. Bunları
JES’ler vasıtasıyla maalesef, maalesef yok sayıyoruz. 
Elbette biz
enerji kaynaklarının çeşitlendirilmesine, enerji kaynaklarının mümkün mertebe
doğal, yenilenebilir kaynaklar kullanılarak sağlanmasına karşı değiliz,
olamayız ve bu konuyu iyi biliyoruz. Ancak, mevcut jeotermal tesislerin bir
yandan denetimsizliği diğer yandan işletmelerin maliyeti düşürme arayışları
olayı tamamen zararlı bir faaliyet hâline getiriyor. 
Bunun için ben
soru önergesi verdim üç-üç buçuk ay önce, hâlâ bir cevap alabilmiş değilim.
Hoş, başka bir soru önergeme cevap geldi; burada üzülerek söylüyorum o aldığım
cevap fevkalade kifayetsiz, fevkalade acıklı -tabiri mazur görün- suyuna tirit
bir cevap. Burada hadi demokrasimiz altüst oldu ama bari parlamentarizmi
yaşatalım, Parlamentoyu yaşatalım. 
(Mikrofon
otomatik cihaz tarafından kapatıldı) 
BAŞKAN –
Teşekkür ederim. 
AYDIN ADNAN
SEZGİN (Devamla) – Bitti mi sürem?
BAŞKAN – Evet.
AYDIN ADNAN
SEZGİN (Devamla) – Teşekkürler. (İYİ PARTİ ve CHP sıralarından alkışlar) 
BAŞKAN – Öneri
üzerinde Milliyetçi Hareket Partisi Grubu adına İzmir Milletvekili Hasan
Kalyoncu… 
Buyurun Sayın
Kalyoncu. (MHP sıralarından alkışlar)
MHP GRUBU ADINA
HASAN KALYONCU (İzmir) – Sayın Başkan, değerli milletvekilleri; Aydın’daki hava
kirliliğiyle ilgili olarak sunulan araştırma önergesi üzerine söz almış
bulunuyorum. Yüce heyetinizi saygıyla selamlıyorum. 
Değerli
milletvekilleri, çevre kirliliği dünyada olduğu gibi ülkemizde de büyük
sorunlara sebep olmaktadır. Ülkemizde hava, toprak, su kirliliğiyle ilgili
çalışmalar son yıllarda artarak devam etmekte ve kontroller sıklaştırılmakta,
on-line izleme istasyonları da kurulmakta ve kurulmaya devam etmektedir. Aydın
ilinde 6 adet hava kalitesi izleme istasyonu mevcut olup on-line olarak izlenmesi
sağlanmaktadır fakat 2017 Çevre Durum Raporu’nda Aydın ilinde jeotermal etkiler
tam manasıyla irdelenmemiş ve etkileri ortaya konulmamıştır.
Aydın’da sülfür
dioksit ortalama değerlerinin yaz ve kış mevsimleri Türkiye ortalama
değerlerinin çok üstünde olmasının sebeplerinden biri de jeotermal
santrallerdir. Şu anda Türkiye’de üretimde olan tüm jeotermal santrallerin
yüzde 85’i Aydın’da yer almaktadır. Gelecek planlaması içerisinde de yüzde 70
civarının Aydın ilinde olması öngörülmektedir. Bu uygulamalarda gerekli
önlemler alınmazsa tarım kenti olan Aydın çok olumsuz yönde etkilenecektir. Bu
tespit Çevre Bakanlığı verilerine göre de doğrulanmakta, jeotermal atıkların en
fazla toprak kirliliği yaptığı ilk üç il arasında Aydın da yer almaktadır.
Ülkemiz
için enerji gereksinimi göz ardı edilemez fakat enerji temini diğer alanları
asgari düzeyde etkilemeli ve sürdürülebilir şekilde devam etmelidir. Çevre ve
doğaya zararı engellenmeli ve en düşük seviyeye indirilmelidir. Tarım
alanlarına yakın bölgelerde faaliyet gösteren tesislerin tarım üzerindeki
etkileri ve gelecekte oluşturabileceği etkiler tam olarak belirlenerek
önlenmelidir. 
Milliyetçi
Hareket Partisi olarak çevre kirliliği konularına bakış açımız oldukça net olup
Türk milletine ve vatanına zararlı olan her şeye karşı bir tavır içerisindeyiz.
Çevrenin ve doğanın korunmasının hem millî hem de inanç açısından gerekli
olduğunu ifade ediyoruz. Vatan sevgisi, esası itibarıyla sadece bir sınır
çizgisinin içerisindeki toprak parçasına duyulan sevgi değildir. Bizim vatan
sevgimiz kurduyla kuşuyla, nehriyle, gölüyle, ağacıyla, deniziyle, bütün doğal
varlıklarıyla bu coğrafyayı sevmektir. Bu sevgi bütün dünyanın doğal varlık ve
dengesini korumayı da içine almaktadır. 
Bu
düşünceyle son söz olarak diyoruz ki: Milliyetçilik çevreciliktir.
Genel
Kurulu saygıya selamlıyorum. (MHP sıralarından alkışlar) 
BAŞKAN
– Öneri üzerinde Halkların Demokratik Partisi Grubu adına İstanbul Milletvekili
Hüda Kaya…
Buyurun
Sayın Kaya. (HDP sıralarından alkışlar) 
HDP
GRUBU ADINA HÜDA KAYA (İstanbul) – Merhaba Sayın Başkan ve değerli
milletvekilleri.
CHP’nin
Aydın’daki hava kirliliğiyle ilgili verdiği önerge hakkında konuşacağım.
Değerli
arkadaşlar, doğaya yapılan saldırıyı insana yapılan saldırıdan ayrı
düşünemeyiz, insana yapılan saldırıyı da doğaya yapılan saldırıdan ayrı
düşünemeyiz. Aydın’da hava kirliliğine sebep olan jeotermal yatırımlar her ne
kadar sorgulanmalı ve muhalefet etmemiz gerekiyorsa Dersim’de, Cudi’de yakılan
ormanlar da bu ülkenin yurttaşları olarak, vekilleri olarak hepimizin derdi ve
tasası olmalı. Yurdumuzun her bir metrekaresinde suya, havaya, toprağa, ağaca
kötülük eden tüm politikalara ve pratiklere karşı, hakikate hep birlikte sahip
çıkmalıyız. Bizler bir bütün olarak doğayı ele almalıyız. Biz hepimiz bir bütün
olarak doğayız, doğanın bir parçasıyız; doğanın hakimi, egemeni değiliz,
olamayız. Doğaya, toprağa, suya, havaya kötülük edenler, kirletenler ne doğaya
dost olabilirler ne de insana dost olabilirler. Dolayısıyla, doğasıyla barışık
olamayanlar insanla da barışık olamazlar, İnsanla barışık olamayanlar doğaya da
dost ve barışık olamazlar. 
Değerli
arkadaşlar, bakın, pek çok vekilimiz burada; günlerdir – aynı dün ve bugün
olduğu gibi- üçüncü havalimanının bir zafer anıtı olarak açılması hakkında
övünerek konuşmalar yapıyor. Orada katledilen doğa hiç hesaba katılmıyor…
YELDA EROL
GÖKCAN (Muğla) – Boş ver doğayı, insanlara bak sen.
HÜDA KAYA
(Devamla) - Orada yapılan bir zafer anıtı gibi insanlara takdim ediliyor ama
işin gerçeğine bakarsanız, orası bir işçiler mezarlığına döndürülmüş durumda.
Bakın, size bir örnek vereceğim sadece…
YELDA EROL
GÖKCAN (Muğla) – Sen ağacı boş ver, şehitlerimizi anlat, şehitlerimizi. 
HÜDA KAYA
(Devamla) - Orada emek veren, orada çalışan, aylardır hak ettikleri alın
terlerinin karşılığı verilmeyen işçiler, emekçiler şu anda hapishanedeler. Bir
tanesinden örnek vereceğim size: Ceylanpınarlı Mustafa Atay isminde bir genç,
Kastamonu Üniversitesi coğrafya bölümü 3’üncü sınıfta okuyor ve sırf yoksul
ailesine destek olmak, okul harçlığını çıkarmak için üçüncü havalimanı
inşaatında çalışıyor. Orada çalışanların, bu alanlarda çalışanların durumu
zaten ülke olarak hepimizin malumu ve bu insan, bu gencimiz, sadece ekmek
parasını, okul harçlığını çıkarmak için şantiyede gece yatarken oraya yapılan
baskınla, üzerinde atletiyle, şortuyla gözaltına alındı, şu anda, elli gündür
Silivri Cezaevinde. 
(Mikrofon
otomatik cihaz tarafından kapatıldı) 
HÜDA KAYA
(Devamla) – Diğer işçilere de aynı şekilde haksızca cezaevlerinde köle
muamelesi yapılırken orayla bir zafer anıtı gibi iftihar etmek tarihe de
hakarettir, bu Meclise de hakarettir. (HDP sıralarından alkışlar) 
YELDA EROL
GÖKCAN (Muğla) – Kaybettiğimiz gencecik şehitlerin hesabını ver sen, boş ver
sen ormanı mormanı…
HÜDA KAYA
(İstanbul) – Ya, sus, sus. 
YELDA EROL
GÖKCAN (Muğla) - Şehitlerimizin hesabını verin siz. Çok hümanistsiniz, çok
doğayı seviyorsunuz [!]
HÜDA KAYA
(İstanbul) - Yakışmıyor. Biraz ağır olun.
BAŞKAN – Öneri
üzerinde Adalet ve Kalkınma Partisi Grubu adına Aydın Milletvekili Rıza Posacı.

Buyurun Sayın
Posacı (AK PARTİ sıralarından alkışlar) 
AK PARTİ GRUBU
ADINA RIZA POSACI (Aydın) - Sayın Başkan, değerli milletvekili arkadaşlarım;
hepinizi saygıyla selamlıyorum.
Malum, Aydın bir
tarım kenti. Nüfusumuzun büyük çoğunluğu tarımla iştigal etmekte. Tabii,
çocuklarımıza bırakacağımız en iyi gelecek de çevre, bu konuda yüzde yüz
katılıyorum. Çevreyi kirletenlere biraz sonra geleceğim ama burada bir bilgi
kirliliği var, bir yanlış aksettirme var. Önerge sahibimiz şöyle demiş:
“Türkiye'deki kanserden ölüm oranı yüzde 18, Aydın’da yüzde 42.” Hata burada
başlıyor, böyle bir oran yok arkadaşlar. TÜİK rakamlarını aldığımızda… Rakamlar
burada, 2013’teki, 2014’teki, 2015’teki, 2017’deki rakamlar. 2017’de Türkiye'de
yüzde 19, Aydın’da yüzde 17. Yani şu rakamları tek tek uzatmak istemiyorum,
zaman kısıtlı, zamanı iyi kullanmak istiyoruz.
Rahmetli
Yazıcıoğlu 1990’lı yıllarda Aydın Valisiydi. Ben o dönemde yeni bir
siyesetçiydim, Belediye Meclis üyesiydim. Aynen kullandığı laf şuydu, “Ben bu
Aydın şehrini yerin altındaki buharla uçururum.” demişti. Gelinen noktada biz
de hâlâ hamaset yapıyoruz. Biz şunu tartışalım: Jeotermalin bütün katma
değerlerinden niye faydalanmıyoruz, onu yapalım. Seracılıkta, şehir ısıtma
soğutmasında niye sahaya satmaya çalışıyorsunuz? Büyükşehir Belediyesinin
Sultanhisar sahası var. AK PARTİ’li belediye başkanı arkadaşımız aldı o sahayı.
O sahayı maalesef Korelilere satmaya çalışıyorsunuz. Bu enerjiyi şehir ısıtma
soğutmasında kullansak kötü mü olur? Kurutmada kullansak kötü mü olur?
HÜSEYİN YILDIZ
(Aydın) – İyi olur, çok iyi olur, alkışlıyorum. İşte onu siz yapacaksınız.
RIZA POSACI
(Devamla) – Biz jeotermali kuralına göre işletmeye talibiz. Şöyle arkadaşlar:
Büyükşehir Belediye Meclis üyesiydim ben geçen dönemde. Orada önerge verdik,
büyükşehirde 3 parti olarak, MHP, CHP, AK PARTİ olarak. Çevre zararı nedir? Bu
konuda hamaset yapılıyor. 1 milyon TL bütçe ayrıldı. Ne yapıldı? Yine hiçbir
şey yapılmadı. Ve gelinen noktada çevreyi kirleten o kadar çok şey var ki…
Arıtmalar nereye çalışıyor, çalışıyor mu? Aydın şehrinin arıtması 1994 yılında
yapılan arıtma, Aydın merkezdeki. Kapanan belde belediye başkanıydım,
bıraktığım arıtma yarım, dört yıl oldu ve seçim geliyor, daha hâlâ onu
yapamadınız. Muhakkak çevre önemli, çevreyi koruyacağız ama önce herkes kendi
asli görevini yapacak. Arıtmalar çalışacak, jeotermal firmaları işlerini doğru
yapacak, onun denetimini yapacağız. Elimde Germencik bölgesinin ölçümü var,
gezici araçla yapılan ölçüm; burada yapılan ölçüm sonucu hava kirliliği yönünden
hiçbir sıkıntı olmadığını ifade ediyor.
(Mikrofon
otomatik cihaz tarafından kapatıldı) 
RIZA POSACI
(Devamla) – Çevre Müdürlüğünden aldığım rakam bu. 
Değerli
arkadaşlar, hepinizi tekrar saygıyla selamlıyorum, teşekkür ediyorum. (AK PARTİ
sıralarından alkışlar) 
BAŞKAN –
Teşekkür ederim.
ÖZGÜR ÖZEL
(Manisa) – Sayın Başkanım, sayın hatip konuşması sırasında Cumhuriyet Halk
Partisini Aydın Büyükşehir Belediyesi üzerinden asli görevini yerine
getirmemekle suçlamıştır. Bu konuda grubumuz adına cevap hakkı kullanmak
istiyoruz İç Tüzük 69’a göre.
BÜLENT TURAN
(Çanakkale) – Onu da söylemeyelim mi Sayın Başkan? Zapta girsin.
ÖZGÜR ÖZEL
(Manisa) – Ne oldu? Buna da mı itiraz ediyorsun? O zaman gidelim biz, dükkânı
kapayalım, burada oylama yapıp…
BÜLENT TURAN
(Çanakkale) – Belediye başkan adayı mısın?
BAŞKAN – Sayın
grup başkan vekilleri, aranızda konuşmayın.
ÖZGÜR ÖZEL
(Manisa) – Sayın Başkanım, İç Tüzük 69’a göre…
BAŞKAN –
Yerinden söz vereyim Sayın Özel.
ÖZGÜR ÖZEL
(Manisa) – Hayır, açık bir sataşma var grubumuza efendim, bu haklar
kullandırılıyor bütün gruplara, şimdi sataşan AK PARTİ’li olunca mı iş
değişiyor?
BÜLENT TURAN
(Çanakkale) – Nedenini bilelim Sayın Başkan.
BAŞKAN – Buyurun
Sayın Yıldız. (CHP sıralarından alkışlar) 
İki dakika söz
veriyorum. 
VII.- SATAŞMALARA İLİŞKİN KONUŞMALAR
1.- Aydın Milletvekili Hüseyin Yıldız’ın, Aydın Milletvekili Rıza
Posacı’nın CHP grup önerisi üzerinde AK PARTİ Grubu adına yaptığı konuşmasında
CHP Grubuna sataşması nedeniyle konuşması
HÜSEYİN YILDIZ
(Aydın) – Teşekkür ediyorum Sayın Başkan. 
Değerli
milletvekilim geldi burada kendisi itiraf etti zaten, “Bu enerjiyi jeotermal
elektrik santrallerde değil de evlerin ısıtmasında, seracılıkta kullanalım.”
dedi, zaten bizim istediğimiz bu. On altı yıldan beri CHP yönetmiyor burayı, on
altı yıldan beri siz varsınız, siz. (CHP sıralarından alkışlar) İşte Sevgili
Vekilim, bu komisyonun kurulmasını bunun için istiyoruz. Eğer Büyükşehrin
hatası varsa, arıtması çalışmıyorsa işte gidip onu araştıracağız, onun için
istiyoruz bunu. Büyükşehir arıtması devamlı çalışıyor ama üzülerek bir şey daha
söyleyeyim: Yeni arıtma için maalesef bakanlıklardan izin alamıyoruz, beş
yıldan beri o bakanlıkların kapısını çalıyoruz, yeni bir arıtma yapacağız
Aydın’a ama maalesef, izin alamıyoruz. 
İki, DSİ -o dönemde
Eroğlu- bir İkizdere Barajı yaptı, 250 milyona mal etti içme suyu için,
büyükşehir olduğu için 380 milyon liraya Aydınlılara sattınız, büyükşehre. Siz,
geldiniz, şu an, orada, o bölgede yani İkizdere Barajı’nın içindeki yerlerin
ihalesini yaptınız. İlk önce bu ihaleyi iptal etmemiz gerekir, aksi takdirde
Germencik, İncirliova ve Efeler ilçelerinde bütün içme sularını oradan alıyoruz
ve hepimiz zehirlenip öleceğiz arkadaşlar. (CHP sıralarından alkışlar)
Biz, bu
araştırma komisyonunun kurulmasını bunun için istiyoruz. 
Teşekkür
ediyorum. (CHP sıralarından alkışlar)
BÜLENT TURAN
(Çanakkale) – Sayın Başkan…
BAŞKAN – Sayın
Turan…
BÜLENT TURAN
(Çanakkale) – Sayın Başkan, zabıtlara geçsin diye söylemek istiyorum. Her
ilimizin sorunu kıymetli, Aydın’daki sorunlar da bizim için kıymetli ve
bunların çözümü için büyük oranda gayret ediyoruz.
ÖZGÜR ÖZEL
(Manisa) – Gelin araştıralım.
BÜLENT TURAN
(Çanakkale) – Ancak Mecliste usul ekonomisi diye bir esasımız var; doğru işi
doğru yapmak zorundayız. Daha geçen dönem Aydın Vekilimiz Mehmet Erdem ve diğer
partilerin ortak önergesiyle bu komisyon zaten kuruldu, bu önergeler yapıldı.
HÜSEYİN YILDIZ
(Aydın) – Nerede kuruldu?
BÜLENT TURAN
(Çanakkale) – Bu önergeleri kapsayan bir çalışmadan bahsediyoruz, oradaki
önerileri hep beraber hayata geçirmeye çalışacağız.
Teşekkür
ediyorum Sayın Başkan.
BAŞKAN –
Teşekkür ederim.
ÖZGÜR ÖZEL
(Manisa) – O geçen dönemde kaldı.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan,
jeotermal santrallerinin toprak, su ve hava kirliliği üzerindeki etkilerinin
araştırılması amacıyla Türkiye Büyük Millet Meclisi Başkanlığına verilmiş olan
(10/123) esas numaralı Meclis Araştırması Önergesi’nin ön görüşmelerinin, Genel
Kurulun 30 Ekim 2018 Salı günkü birleşiminde yapılmasına ilişkin önerisi
(Devam)
BAŞKAN –
Cumhuriyet Halk Partisi grup önerisini oylarınıza sunuyorum: Kabul edenler...
Kabul etmeyenler... Öneri kabul edilmemiştir.
Şimdi 60’a göre
bir söz talebi var. 
ÖZGÜR ÖZEL
(Manisa) – Yazın, herkes okusun oy vereni, vermeyeni, çekimser kalanı. Yazın,
burada konuşup da ondan sonra oy vermeyenleri.
BAŞKAN – Sayın
Gökçel, buyurun. 
IV.- AÇIKLAMALAR (Devam)
28.- Mersin Milletvekili Cengiz Gökçel’in, Tunceli’nin Nazımiye ilçesi
kırsalındaki operasyonda donarak şehit olan uzman çavuşlar Ferruh Dikmen ile
Asım Türkel’e Allah’tan rahmet, Mersinlilere başsağlığı dilediğine, 24-25 Ekim
tarihlerinde Mersin’de yaşanan dolu, fırtına ve hortum nedeniyle zarar gören
çiftçilere geçmiş olsun dileklerini sunduğuna ilişkin açıklaması
CENGİZ GÖKÇEL
(Mersin) – Sayın Başkan, değerli milletvekilleri; 27 Ekimde, Tunceli’nin
Nazımiye ilçesi kırsalında operasyonda olan Jandarma Özel Harekât timlerinin
bulunduğu alanda etkili olan soğuk hava nedeniyle, uzman çavuşlar Ferruh Dikmen
ve Asım Türkel donarak şehit olmuşlardır. Şehitlerimize Allah’tan rahmet, acılı
ailesine ve Mersin’imize başsağlığı dilerim. 
Değerli
arkadaşlar, 24-25 Ekim tarihlerinde, Mersin’in Akdeniz, Bozyazı, Tarsus,
Toroslar, Yenişehir ilçelerinde ve on altı köyümüzde dolu, fırtına ve hortum
afetleri etkili oldu. Çiftçilerimize bir kez daha geçmiş olsun dileklerimi
sunuyorum. Bu afetler sonucunda toplamda 63 çiftçimizin 7.500 dekar alana
dikili narenciye, meyve, sebze ve muz gibi hasada gelmiş ürünleri büyük
miktarda hasar görmüştür. Bu hasarın maddi karşılığı tahmini 14 milyon 300 bin
liradır. 
(Mikrofon
otomatik cihaz tarafından kapatıldı) 
BAŞKAN
– Teşekkür ederim.
Şimdi,
değerli arkadaşlar, Danışma Kurulunun bir önerisi vardır, okutup oylarınıza
sunacağım: 
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, 6 sıra sayılı Olağanüstü Hâl Kapsamında Bazı
Tedbirler Alınması Hakkında Kanun Hükmünde Kararname (1/4) ile İçtüzük'ün
128'inci Maddesine Göre Doğrudan Gündeme Alınmasına İlişkin TBMM Başkanlığı
Tezkeresi’nin Gündemin "Kanun Teklifleri ile Komisyonlardan Gelen Diğer
işler" kısmının 1'inci sırasına alınmasına; Genel Kurulun, 30 Ekim Salı,
31 Ekim Çarşamba ve 1 Kasım Perşembe günkü birleşimlerinde denetim konularının
görüşülmeyerek Gündemin "Kanun Teklifleri ile Komisyonlardan Gelen Diğer
işler" kısmında yer alan işlerin görüşülmesine; 30 Ekim Salı günkü
birleşiminde 6 sıra sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin TBMM Başkanlığı Tezkeresi’nin birinci
bölümü üzerindeki görüşmelerin tamamlanmasına; 31 Ekim Çarşamba günkü
birleşiminde de görüşmelerinin tamamlanmasına; İç Tüzük’ün 91’inci maddesine
göre temel kanun olarak görüşülmesi ve bölümlerin ekteki cetveldeki şekliyle
olmasına; 1 Kasım Perşembe günkü birleşiminde 3 sıra sayılı 2017 Yılı Kamu
Denetçiliği Kurumu Raporu Hakkında Dilekçe Komisyonu ile İnsan Haklarını
İnceleme Komisyonu Üyelerinden Kurulu Karma Komisyon Raporu’nun görüşmelerinin
tamamlanmasına kadar çalışmalarını sürdürmesine ilişkin önerisi 
Danışma Kurulu Önerisi
Tarih: 30/10/2018
Danışma
Kurulunun 30/10/2018 Salı günü (bugün) yaptığı toplantıda, aşağıdaki önerilerin
Genel Kurulun onayına sunulması uygun görülmüştür.
 Mustafa
Şentop
 Türkiye
Büyük Millet Meclisi 
 Başkan
Vekili
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 Bülent Turan Özgür
Özel
 Halkların Demokratik Partisi
 Milliyetçi Hareket Partisi 
 Grubu Başkan Vekili Grubu
Başkan Vekili
 Fatma Kurtulan Erkan
Akçay
 İYİ PARTİ 
 Grubu Başkan Vekili
 Lütfü Türkkan
Öneriler:
Bastırılarak
dağıtılan 6 sıra sayılı Olağanüstü Hal Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük'ün 128'inci Maddesine Göre
Doğrudan Gündeme Alınmasına ilişkin Türkiye Büyük Millet Meclisi Başkanlığı
Tezkeresi’nin Gündemin "Kanun Teklifleri ile Komisyonlardan Gelen Diğer
işler" kısmının 1'inci sırasına alınması,
Genel Kurulun;
30 Ekim 2018
Salı, 31 Ekim 2018 Çarşamba ve 1 Kasım 2018 Perşembe günkü birleşimlerinde
denetim konularının görüşülmeyerek Gündemin "Kanun Teklifleri ile
Komisyonlardan Gelen Diğer işler" kısmında yer alan işlerin görüşülmesi,
30 Ekim 2018
Salı günkü (bugün) Birleşiminde 6 sıra sayılı Olağanüstü Hal Kapsamında Bazı
Tedbirler Alınması Hakkında Kanun Hükmünde Kararname (1/4) ile İçtüzük'ün
128'inci Maddesine Göre Doğrudan Gündeme Alınmasına İlişkin Türkiye Büyük
Millet Meclisi Başkanlığı Tezkeresi’nin birinci bölümü üzerindeki görüşmelerin
tamamlanmasına kadar;
31 Ekim 2018
Çarşamba günkü Birleşiminde 6 sıra sayılı Olağanüstü Hal Kapsamında Bazı
Tedbirler Alınması Hakkında Kanun Hükmünde Kararname (1/4) ile
İç Tüzük'ün
128'inci Maddesine Göre Doğrudan Gündeme Alınmasına İlişkin Türkiye Büyük
Millet Meclisi Başkanlığı Tezkeresi’nin görüşmelerinin tamamlanmasına kadar;
1 Kasım 2018
Perşembe günkü birleşiminde 3 sıra sayılı 2017 Yılı Kamu Denetçiliği Kurumu
Raporu Hakkında Dilekçe Komisyonu ile İnsan Haklarını İnceleme Komisyonu
Üyelerinden Kurulu Karma Komisyon Raporu’nun görüşmelerinin tamamlanmasına
kadar çalışmalarını sürdürmesi;
6 Sıra sayılı
Olağanüstü Hal Kapsamında Bazı Tedbirler Alınması Hakkında Kanun Hükmünde
Kararname (1/4) ile İç Tüzük'ün 128'inci Maddesine Göre Doğrudan Gündeme
Alınmasına İlişkin Türkiye Büyük Millet Meclisi Başkanlığı Tezkeresi’nin İç
Tüzük’ün 91’inci maddesine göre temel kanun olarak görüşülmesi ve bölümlerin
ekteki cetveldeki şekliyle olması önerilmiştir.



6 sıra sayılı
701 Sayılı Olağanüstü Hal Kapsamında Bazı Tedbirler
  Alınması Hakkında Kanun Hükmünde Kararname (1/4) ile İç Tüzük'ün 128'inci
  Maddesine Göre Doğrudan Gündeme Alınmasına İlişkin Türkiye Büyük Millet
  Meclisi Başkanlığı Tezkeresi




Bölümler


Bölüm
  Maddeleri


Bölümdeki
  Madde Sayısı




1. Bölüm


1 ila 4’üncü
  maddeler arası


4




2. Bölüm


5 ila 9’uncu
  maddeler arası


5




Toplam Madde
  Sayısı


9



BAŞKAN
– Danışma Kurulu önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir.
Birleşime
on dakika ara veriyorum.
Kapanma Saati: 17.24
ÜÇÜNCÜ
OTURUM
Açılma
Saati: 17.44
BAŞKAN:
Başkan Vekili Mustafa ŞENTOP
KÂTİP
ÜYELER: Burcu KÖKSAL (Afyonkarahisar), Bayram ÖZÇELİK (Burdur)
----- 0
-----
BAŞKAN – Türkiye
Büyük Millet Meclisinin 11’inci Birleşiminin Üçüncü Oturumunu açıyorum. 
Alınan karar
gereğince gündemin “Kanun Teklifleri ile Komisyonlardan Gelen Diğer İşler”
kısmına geçiyoruz.
1’inci sıraya
alınan, 701 Sayılı Olağanüstü Hal Kapsamında Bazı Tedbirler Alınması Hakkında
Kanun Hükmünde Kararname ile İçtüzük’ün 128’inci Maddesine Göre Doğrudan
Gündeme Alınmasına İlişkin Türkiye Büyük Millet Meclisi Başkanlığı
Tezkeresi’nin görüşmelerine başlıyoruz.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (x)
BAŞKAN –
Komisyon? Yerinde.
Başkanlık
Tezkeresi 6 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu kanun hükmünde kararname İç
Tüzük’ün 91’inci maddesi kapsamında temel kanun olarak görüşülecektir. Bu
nedenle, kanun hükmünde kararname, tümü üzerindeki görüşmeler tamamlanıp
maddelerine geçilmesi kabul edildikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır. 
Şimdi kanun
hükmünde kararnamenin tümü üzerinde Cumhuriyet Halk Partisi Grubu adına Aydın
Milletvekili Bülent Tezcan.
Buyurun Sayın
Tezcan. (CHP sıralarından alkışlar) 
Süreniz yirmi
dakika. 
CHP GRUBU ADINA
BÜLENT TEZCAN (Aydın) – Teşekkür ederim Sayın Başkan.
Sayın Başkan,
değerli milletvekilleri; olağanüstü hâl kapsamında çıkarılan 35 kanun hükmünde
kararnamenin sonuncusu olan 701 Sayılı Kanun Hükmünde Kararname’yi Türkiye
Büyük Millet Meclisi olarak görüşüyoruz. İki yıllık OHAL süresi içerisinde 35
kanun hükmünde kararname çıktı. Bu 35 kanun hükmünde kararname, sadece sayısal
bir istatistiki veri değil; onun ötesinde, toplumsal yapının, siyasal sistemin,
yaşam tarzının üzerinde derin izler bırakan bir dönem ve ne yazık ki iki yıl
sonunda, olağanüstü hâl sona erdiğinde bitmiş olsa geçmişe dönüp baktığımızda
“Yaşadığımız acılı, kötü bir dönemdi, kötü bir parantezdi ve bundan sonrasına
bakalım.” diyeceğimiz bir geçici dönem olmanın ötesinde izlerini bugüne de
taşıyan ve bugünden sonra yarına da taşıyan bir sivil darbe döneminin
başlangıcı. 
Değerli
arkadaşlar, 20 Temmuz 2016’da, 15 Temmuz hain darbe girişimine karşı, bu
Parlamento çatısı altında, milletvekilleri olarak, siyasi parti ayrımı yapmadan
beraber direndik ve dedik ki: “Gazi Meclis, ilk defa, yeniden, bir kere daha,
yıllar sonra “gazi” olma unvanını hak etti. Bu Parlamentoyla Türkiye'nin
geleceğini yeniden kuralım, bu Parlamentoda 15 Temmuz darbe girişimine karşı
oluşan dayanışma ruhuyla güçlü bir demokrasiyi yeniden kuralım, güçlü bir
ekonomiyi, refah toplumunu yeniden kurabilelim.” Bu fırsat vardı ama ne yazık
ki iktidar, bundan bu çerçevede bir hayırlı sonuç çıkarmak yerine bir tek adam
rejimi inşa etme fırsatçılığını tercih etti. Beş gün sonra, 20 Temmuz 2016’da
olağanüstü hâl ilan edilirken bu kürsüde Cumhuriyet Halk Partisi Grubu adına
ben konuşmuştum. O zaman söylediğim sözler dünkü gibi aklımda. O zaman
Parlamentoya demiştim ki: Arkadaşlar, bu olağanüstü hâl, darbeye karşı direnen
Türkiye Büyük Millet Meclisini devre dışı bırakma projesidir. Bu OHAL projesi,
millî iradeyi yok etme projesidir, millî iradeyi dışarıda tutma projesidir.
Gelin, darbeyle birlikte mücadele edelim. Parlamento çatısı altında,
Parlamentoyu sürecin içinde etkin kılarak bunu yapalım. Dönemin Başbakanı,
Sayın Başbakan o zaman dedi ki: “Kısa bir süre, işte bir iki ay, daha fazla
değil, küçük bir süre için biz bunu istiyoruz.” Sayın Başbakan, dönemin
Başbakanı Binali Yıldırım’ın kısa süreden anladığı iki yıl imiş; 20 Temmuz
2016, 18 Temmuz 2018. Yani Türkiye, iki yıl, OHAL şartları altında hukuksuzluk,
adaletsizlik ve zulümle karşı karşıya olma durumunda kaldı. 
Bakın, 20
Temmuzu adlandırdık. Parlamentoyu devre dışı bırakan bu sistem bir sivil darbe
düzeni yarattı. Millet iradesini yok sayan bu anlayışla aslında darbenin siyasi
ayağını gizlemenin aracı oluşturuldu. Olağanüstü hâl ilanı, darbeyle mücadele
iradesinin ürünü olmanın ötesinde, darbeye karşı verilecek mücadelenin,
darbenin kaynağını bulmaya dönük etkin mücadelenin ulaşabileceği muhtemel
siyasi hedefleri gizlemenin aracı hâline dönüştürüldü. Türkiye’yi darbe
ortamına taşıyan irade, iktidar gücü, 20 Temmuz OHAL darbesiyle, OHAL ilanıyla
bütün iktidar kudretini kullanarak darbeye karşı soruşturmanın kendisine
yönelmesini önleyecek önemli bir güç ve fırsat eline geçirdi. 
Değerli
arkadaşlar, hepiniz biliyorsunuz, bizleri izleyen vatandaşlarımız görüyor;
manav çıktı darbeci, öğrenci çıktı darbeci, öğretim üyesi çıktı darbeci,
limoncu çıktı darbeci ama nedense siyasetçi darbeci bulunamadı. Bu darbeyi
hazırlayan siyasetçiyi bulmayı engelleyen tablo hangi tabloydu? Bugüne kadar
etkileri devam eden OHAL düzeni, 20 Temmuz sivil darbesi; yargının olmadığı,
hukukun çalıştırılmadığı, demokratik mekanizmaların çalıştırılmadığı,
Parlamento iradesinin devre dışı bırakıldığı bir düzende, bir tabloda kuşkusuz
siyasi gücü elinde bulunduranların, yürütmeyi elinde bulunduranların yöneteceği
bir OHAL düzeninde darbenin siyasi ayağına, gerçekten buna sebep olanlara, bu
ortamı yaratanlara ulaşabilmek mümkün değildi. 
OHAL bilançosunu
istatistiki rakam olarak yukarıdan aşağıya sayabilirsiniz, saatlerce
konuşabilirsiniz. 35 kanun hükmünde kararname… Bugün sonuncusunu, 701 Sayılı’yı
görüşüyoruz; komisyon görüşmemiş, şimdi Meclise iniyor, 701 Sayılı’yı
görüşüyoruz. 35 kanun hükmünde kararname; bakın, bunun içerisinde 125.800 ihraç
var; bunun içerisinde 446 bin adli işlem var. 404 barış akademisyeni “Barış
istiyoruz.” diye imza attı diye, ihraç edildiler üniversiteden. Binlerce
üniversite öğretim üyesi ihraç edildi. Türkiye darbe dönemlerini yaşadı, 12
Eylül darbesinden sonra Türkiye’de bu kadar üniversite öğretim üyesi ihraç
edilmemişti. 12 Eylül darbesinden sonra Türkiye’de bu kadar kamu görevlisi adli
işleme maruz kalmamıştı ve işin bir başka ilginç yanı, bu ortamda, iki yıllık
OHAL şartları altında Türkiye, dünyanın hiçbir uygar, çağdaş, demokratik
ülkesinde görülemeyecek bir başka gariplikle karşı karşıya kaldı; bir
referandum, iki seçimle karşılaştı; anayasa referandumu ve Cumhurbaşkanlığı
seçimi ile milletvekilliği genel seçimi. Darbe şartları altında yapıldı bunlar,
20 Temmuz sivil darbesi şartları altında, propaganda eşitsizliğinin olduğu
şartlar altında yapıldı. 16 Nisan referandumunu hatırlayın, “hayır”
propagandası yapan dernek yöneticileri sorguya çağrıldılar, “hayır” broşürü
dağıtan dernek yöneticileri sorguya çağrıldılar ama üniversite rektörleri,
valiler, kaymakamlar çıktılar “evet” propagandası yaptılar. 
Her darbe kendi
hukukunu yaratır, her darbe kendi hukuki altyapısını yaratır, 20 Temmuz sivil
darbesinin hukuki altyapısı da mühürsüz 16 Nisan referandumuyla getirilen tek
adam rejimini dayatan Anayasa’ydı. Bugün geldiğimiz nokta, hukuku yok sayan,
adaleti devre dışı bırakan, emek düşmanı bir tek adam rejimidir. Mesele, sadece
bir kanun hükmünde kararnameyi konuşma meselesi değildir; mesele, Türkiye’yi
nasıl bir düzene taşıdıklarını konuşma meselesidir. Geleceğin demokratik, özgür
Türkiye’sini kuracaksak, gelecekte toplumsal barışı inşa edecek bir Türkiye’yi
kuracaksak, gelecekte bütün bu sorunlarla baş edip refah içerisinde, huzurlu
bir Türkiye’yi kuracaksak 20 Temmuz darbesinin sırtımızdaki kamburunu yırtıp
atmak zorundayız, başka çaresi yok. 
Değerli
arkadaşlar, bakın, 7 grev ertelendi bu dönem içerisinde, olağanüstü hâl
şartlarında. Nedir bu emek düşmanlığı? Darbeyle mücadele ediyorsanız işçinin
grev hakkını niye elinden alıyorsunuz? 7 tane grev ertelendi. Bu süre
içerisinde grev yasakları genişletildi OHAL kanun hükmünde kararnameleriyle,
OHAL KHK’leriyle. Yani düşünebiliyor musunuz, Türk Hava Yollarında, hava yolu
çalışanlarına grev yasağı getirildi. Emek düşmanı, özgürlük düşmanı, hukuk
düşmanı, adalet düşmanı, demokrasi düşmanı bir tek adam rejimi yaratılmıştır.
Bugün konuştuğumuz mesele budur. Parlamento, kendisini devre dışı bırakan,
ülkenin geleceğini kurma konusundaki kararlılığını ortadan kaldıran bir düzenle
mücadele etme zorunluluğu ve sorumluluğu altındadır.
Değerli
arkadaşlar, mesele sadece o 20 Temmuz 2016 ile 18 Temmuz 2018 arasındaki şeklen
yürüyen OHAL düzeni olsa -biraz önce başta söyledim- deriz ki kapat o defteri,
gelin beraber yeni bir demokrasiye el ele tutuşup yürüyelim ama mesele o değil.
Her darbe kendi hukuki altyapısını kurar dedik. 16 Nisan referandumuyla ve son
seçimlerle artık 20 Temmuz darbesi kendi anayasal altyapısını yarattı, bir tek
adam düzeni yaratıldı, tek adam rejimiyle karşı karşıyayız. Bu nedir biliyor
musunuz? Bu, sürekli OHAL rejimi demektir. Türkiye 18 Temmuz 2018 tarihinde
OHAL’den kurtulmadı, Türkiye o tarihte OHAL’den çıkmadı; Türkiye sürekli bir
OHAL rejimi altında yaşıyor. Onun için Türkiye’de adalet yok, onun için
Türkiye’de hukukun üstünlüğü yok, onun için Türkiye’de can ve mal güvenliği
yok, onun için Türkiye’de kimse kendisini güvencede hissetmiyor, onun için
Türkiye’de OHAL bağımlısı bir iktidar var. Bonzai bağımlılığı gibi bir OHAL
bağımlısı iktidar. OHAL şartlarını OHAL sonrası döneme de taşıyarak bir tek
adam rejimi yaratıldı ve şimdi demokrasiyi yeniden kurmak için onunla
hesaplaşmak zorundayız, bunun etkilerini hep beraber ortadan kaldırmak
zorundayız.
Bakın, yargıyla
ilgili, biraz önce söyledim, 450 bine yakın adli işlem yapılmış, 128 bin kamu
görevlisi bu sebeple ihraç edilmiş. Nereye gidecek? Yargıya gidecek. Ne olmuş
yargı? Yeni bir, tek adam düzeninin yargısı oluşmuş. OHAL’le ilgili yargı
yolunun önünü kesmek için OHAL İnceleme Komisyonu kuruldu. 125 bin dosya var
Komisyonun önünde şu anda. OHAL İnceleme Komisyonunun önünde 125 bin dosya var,
o dosyalar bitmeden vatandaş hâkimin önüne gidemiyor. Ne yazık ki bu tek adam
rejiminin garabetine, bu tek adam rejiminin adalet ve hukuk dışı düzenine
Avrupa İnsan Hakları Mahkemesi de ucundan katıldı, destek verdi, “Gideceksin
OHAL Komisyonuna, ondan sonra bana geleceksin.” dedi. Böyle bir tablo. Bu
tabloyu ortadan kaldırmadan Türkiye’ye, bu ülkede yaşayanlara ciddi, huzurlu,
refah içerisinde bir gelecek ne yazık ki yok. 
Bakın, tek adam
yargısı oluştu. 20 Temmuz sivil darbesinden sonra OHAL rejimi, sonra tek adam
rejimi inşa edildi, bir tek adam yargısı oluştu. Yargı talimatla tutuklar,
talimatla serbest bırakır hâle geldi. Türkiye’de hâkimlerin, yine hukuka bağlı kalan
bir kesimini dışarıda tutuyorum, doğrudan saraydan aldığı talimatla karar
verdiğini artık sağır sultan bile biliyor. Macron talimat verecek, Fransız
gazeteciyi serbest bırakacaksınız. Schröder talimat verecek ya da aracı olacak,
onun talimatıyla, ondan dolayı, onun aracılığıyla Büyükada aktivistlerini, önce
talimatla tutuklananları serbest bırakacaksınız. Merkel araya girecek, çifte
vatandaşlığı olan gazeteci Deniz Yücel serbest bırakılacak. En son, Trump araya
girecek, “Al papazı, ver papazı.” diye ifade edilen papaz oyunu bozulacak,
papazkaçtı oyunu bitecek, vereceksin papazı, alamayacaksın papazı. İfade bile
irite edici, ifade bile. Bu ifadeyi benimsediğim için söylemiyorum, “Ver
papazı, al papazı” zihniyeti üzerinden yargıya tahakküm kuran bir anlayışı
teşhir etmek için söylüyorum. (CHP sıralarından alkışlar) 
Ne
oldu? Rahip gitti, söylenen sözlerin hepsini yutmak zorunda kaldınız. Mesele
nedir? Mesele, Türkiye’de yargıyı bu hâle getirmemekten geçiyor. Canınız
istediği zaman talimatla öğrencileri, öğretim üyelerini, gazetecileri,
aydınları tutuklatıp, gözaltına aldırıp, hapse atıp, canınız istediğinizde
talimatla saldıracağınız bir düzen yarattığınızda geleceğiniz tablo budur. Bu
rejimin adı, demokrasi değildir. Bu rejim, tek adam rejimidir. Dünyada siyaset
literatüründe bunun adı diktatörlüktür. Daha ötesini söyleyeyim: 21’inci
yüzyılda Türkiye, faşist diktatörlük şartları altında yaşıyor. Bu kadar net.
(CHP sıralarından alkışlar) 
Hukuk
yok, can ve mal güvenliği yok, dolayısıyla sermaye güvenliği de yok. Dolar aldı
başını gidiyor, değil mi? Bir kriz yaşıyoruz. Kriz var-yok tartışmasını
bırakın, işte herkes biliyor, iktidar sahipleri de biliyor Türkiye’nin ciddi
bir krizin içerisinde olduğunu. Krizden çıkış yolunu koyduk bir tarafa. Onu
konuşalım ama bu krizin temel sebebi, tek adam rejiminin ta kendisidir. Bir
ülkede hukukun üstünlüğü yoksa, bir ülkede yatırımcı, kendisini güvence
içerisinde hissetmiyorsa, bir ülkede bütün kararlar, rasyonel akla göre değil,
bilimin gerçeklerine göre değil de sarayda oturan bir kesimin talimatına göre
ve çıkarlarına göre alınıyorsa o ülkede ekonomik krizle karşılaşmanız ve o
ekonomik krizin altında ezilmeniz gayet doğaldır. Türkiye’nin yaşadığı tablo
bu.
Bakın,
19 Temmuz 2016, olağanüstü hâl ilanından bir gün önce, 19 Temmuz 2016, dolar
2,98. Olağanüstü hâlin kalktığı -şeklen kalktığı- 18 Temmuz 2018’de 2’ye
katlanmış neredeyse, dolar 4,81, OHAL şartları altında. Türkiye'nin geldiği
tablo bu. Bugün dolar 5,53-5,60 arasında gidip geliyor. Sürekli OHAL rejimi.
Sürekli OHAL rejiminin Türkiye’yi getirdiği, taşıdığı tablo bu. 
Değerli
arkadaşlar, krizle mücadele edeceksek, Türkiye’yi refah içerisinde üreten bir
Türkiye olarak yeniden inşa edeceksek hukukun üstünlüğü ve demokrasiyi kurmak
zorundayız. Başka çaremiz yok. Bu, bir romantik talep değil. Bu, Türkiye’de
yaşayan 81 milyonun refahı için bir zaruret. Ya saraydaki bir avuç, sarayın
etrafında yaşayanların refahı için bir düzen yaratacaksınız ya da 81 milyonun
refahı için bir düzen yaratacaksınız. Mesele, aslında bunu yakalayabilme
meselesidir. 
Bakın, 1914 yılı
aralık ayı, 1915 yılı ocak ayı. Hâlâ hatırlayınca yüreklerimiz sızlar.
Biliyorsunuz Sarıkamış Harekâtı’nda 915 tertip asker evlatlarımızı verdiğimiz,
donmak zorunda kaldıkları Sarıkamış Harekâtı’nın acısı hâlâ yüreklerimizdedir.
Ne zaman? 1915… Yüz üç yıl önce. Yüz üç yıl önce harp şartlarında. Dikkat edin,
yüz üç yıl önce harp şartlarında savaşırken donan askerlerimizin acısı hâlâ
içimizde sıcakken, yüz üç yıl sonra 2018 yılının Türkiyesi’nde sulh şartları
altında 2 askerimiz Tunceli’de donarak şehit oluyor ve Türkiye Büyük Millet
Meclisi “Ben bu konuda araştırma yapmayacağım.” diyor. Bu, tek adam düzeninin
bize getirdiği ve dayattığı rezaletten daha başka bir şey değil midir! (CHP ve
İYİ PARTİ sıralarından alkışlar) 
Olur mu
arkadaşlar? Bu Parlamento ne iş yapacak o zaman? Her şeyi havale ederse bu
Parlamento ne iş yapacak? 2018 yılının bu utancını nerede konuşacağız, sebebini
nerede bulacağız; bunu anlamakta güçlük çekiyorum. 
Değerli
arkadaşlar, bugün olağanüstü hâlle ilgili 741 sayılı KHK’nin konuşulması
meselesi, Türkiye’nin hukuk, adalet ve demokrasi ekseninde geleceğini kurma
meselesidir. Sayın Erdoğan çıkmış, donan şehit askerlerimizle ilgili bize diyor
ki: “Siz şehadetten ne anlarsınız?” Evet, şehide “kelle” diyenlerin anladığı
şeyi anlamayız biz şehadetten, şehide “kelle” diyenlerin anladığı şeyi
anlamayız! (CHP sıralarından alkışlar) Bizim şehadetten ne anladığımızı
Kuvayımilliye ruhunun bu ülkeyi nereye getirdiğini bilenler görüyor. 
Hepinize
teşekkür ediyorum. Sağ olun. (CHP sıralarından alkışlar) 
BÜLENT TURAN
(Çanakkale) – Sayın Başkan…
HAYDAR AKAR
(Kocaeli) – “Kelle” dememiş miydi yoksa, neye itiraz ediyorsunuz? 
BAŞKAN – Sayın
Turan…
BÜLENT TURAN
(Çanakkale) – Konuşmacı, konuşması sırasında tek adam rejimine geçtiğimiz, 20
Temmuzda olağanüstü hâl darbesi ilan ettiğimiz gibi çok vahim iddialarda
bulundu, izin verirseniz sataşmadan söz almak istiyorum. 
BAŞKAN –
Buyurun, iki dakika. 
Sataşmaya mahal
vermeyelim lütfen. 
VII.- SATAŞMALARA İLİŞKİN KONUŞMALAR (Devam)
2.- Çanakkale Milletvekili Bülent Turan’ın, Aydın Milletvekili Bülent
Tezcan’ın 6 sıra sayılı Kanun Hükmünde Kararname’nin tümü üzerinde CHP Grubu
adına yaptığı konuşmasında Adalet ve Kalkınma Partisine sataşması nedeniyle
konuşması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Az önceki
konuşmacı, aslında yakinen takip ettiğimiz, hukukçu dili olan bir hatibimiz.
Keşke daha dikkatli bir dil kullansaydı, keşke kendisinden beklediğimiz şekilde
bir muhalefet yapmış olsaydı çünkü bazen AK PARTİ karşıtlığı, âdeta terör
örgütlerinin ifadeleriyle özdeşleşen bir hitap şekline dönüşüyor. Bunu ben
doğru bulmuyorum, bunu ben çok tehlikeli buluyorum. (CHP sıralarından
gürültüler, sıra kapaklarına vurmalar)
LÜTFÜ TÜRKKAN
(Kocaeli) – AK PARTİ karşıtı olan, terörist değil, terör örgütü mensubu da
değil. Çoğu zaman AK PARTİ’li olmak, teröristle yan yana olmak demek. 
BAŞKAN –
Arkadaşlar, gürültü yapmayalım lütfen. Kürsüde hatip var, konuşuyor. 
BÜLENT TURAN
(Devamla) – Ama dinleyemezseniz anlayamazsınız ki. Klasik CHP anlayışı,
söyleyecek, her türlü iddiada bulunacak; cevap vermeye başlayınca kürsüye
vuracak. Böyle bir usul yok ki. 
LÜTFÜ TÜRKKAN
(Kocaeli) – Çözüm sürecinde teröristlerle yan yana yürüdünüz, esas, teröristlerle
anılması gereken, AK PARTİ’lilerdir. 
BAŞKAN – Müsaade
edin hatibi dinleyelim. 
BÜLENT TURAN
(Devamla) – Değerli arkadaşlar, iddialar önemliydi cevap vermek istiyorum. 
HAYDAR AKAR
(Kocaeli) – “Kelle” dedi, “kelle”. 
BÜLENT TURAN
(Devamla) – Sayın Başkan, klasik CHP anlayışıyla kızmak yok. O zaman istiklal
mahkemesi kurun, siz yargılayın, biz savunmayalım, her türlü hükmü verin o
zaman. (CHP sıralarından “Ayıptır, ayıp!” sesleri)
BÜLENT TURAN
(Devamla) - Olur mu arkadaşlar? Birisi iddiada bulundu -sayın hatip- buna cevap
vermeyecek miyiz?
TURAN AYDOĞAN
(İstanbul) – Yargılamadan atıyorsunuz. 7 bin insanı, akademisyeni attınız.
HAYDAR AKAR
(Kocaeli) – “Kelle” dedi mi demedi mi?
BÜLENT TURAN
(Devamla) – Değerli arkadaşlar, insanlar konuşarak anlaşır. Sürem bitti, hiçbir
şeye cevap verdirmediniz. Bu anlayış, size oy kaybettiren bir anlayış; bu
anlayış, sizi büyütmeyen bir anlayış; bu anlayış, sizi demokrasiden
uzaklaştıran bir anlayış. O yüzden… (CHP sıralarından gürültüler)
Sayın Başkan, ne
anlatacağız bu arkadaşlara bilmiyorum ki.
BAŞKAN – Değerli
arkadaşlar, hatibe iki dakika söz verdim. Lütfen…
BÜLENT TURAN
(Devamla) – O zaman, ben dönüyorum, Sayın Bakanım…
OSMAN AŞKIN BAK
(Rize) – Sandıkta gene yeneriz merak etme. 
HAYDAR AKAR
(Kocaeli) – Sayın Başkan…
BAŞKAN – Ha
öyle, siz konuşacaksınız sadece, başkası konuşmasın.
BÜLENT TURAN
(Devamla) – Bakınız, “olağanüstü hâl, bir darbe” iddiasında bulunuyor olması,
sayın hatibin vahim bir iddiası. Olağanüstü hâl, Meclisin aldığı bir karardır,
anayasal bir sistemdir. Bunu biz getirmedik. Bu, zaten var olan bir sistemdi.
Terör örgütleriyle mücadele etmek için tercih edilen bir sistem hâline geldi.
(Mikrofon
otomatik cihaz tarafından kapatıldı)
BÜLENT TURAN
(Devamla) – Sayın Başkanım, zamana olan hassasiyetinizi biliyorum ama hiç
konuşamadık.
BAŞKAN – Bir
dakika ilave verelim Sayın Turan’a. (CHP sıralarından “Ooo…” sesleri,
gürültüler; İYİ PARTİ sıralarından gürültüler)
LÜTFÜ TÜRKKAN
(Kocaeli) – Siz ilave süre vermiyordunuz Başkan? Bu, nasıl bir adalet?
ŞENOL BAL (Ankara)
– Vermiyordunuz…
BAŞKAN – Bu,
şöyle bir adalet…
LÜTFÜ TÜRKKAN
(Kocaeli) – Bu, nasıl bir adalet Başkan?
BAŞKAN - Sayın
Türkkan, soru soruyor musunuz? 
LÜTFÜ TÜRKKAN
(Kocaeli) – Soruyorum.
BAŞKAN - Hayır,
cevabını vereyim. Süreyi ben tutuyorum burada. Konuşmasının yarıdan fazlası
gürültüyle geçti. 
LÜTFÜ TÜRKKAN
(Kocaeli) – Efendim, öyle bir hakkınız yok. 
BAŞKAN - Bu
söze, konuşurken yüksek sesle yerinden hatibe ithamda, lafta bulunan, söz
söyleyenlerden birisi de sizdiniz. Lütfen…
LÜTFÜ TÜRKKAN
(Kocaeli) – Sayın Başkan, bu yaptığınız, adaletli bir davranış değil. Siz
Adalet ve Kalkınma Partisinin grup başkanı değilsiniz, Meclis Başkan
Vekilisiniz. Bu titrinizi size hatırlatmak isterim. Siz unutuyorsunuz başkan
vekili olduğunuzu. 
BAŞKAN – Evet,
hiçbir sorun yok. Size, İç Tüzük’e ve teamüllere göre beş dakikalık süre
verdim, kimse sözünüze müdahale etmedi. Siz beş dakika konuştunuz, üzerine
ilave süre istediniz. Bunu vermiyorum, hayır.
LÜTFÜ TÜRKKAN
(Kocaeli) – Siz Meclis Başkan Vekili olduğunuzu unutuyorsunuz.
BAŞKAN - Ama
kürsüdeki hatibi konuşturmamak, sıralara vurarak, gürültü yaparak konuşturmamak
söz konusuysa o zaman sözünü tamamlaması için süre veriyorum grup başkan
vekiline.
LÜTFÜ TÜRKKAN
(Kocaeli) – Veremezsiniz… Veremezsiniz efendim. Milletten esirgediğiniz bu
hakkı veremezsiniz. 
BAŞKAN - Bir
dakika ilave süre veriyoruz arkadaşlar.
LÜTFÜ TÜRKKAN
(Kocaeli) - Milletten esirgediğiniz, bizlerden esirgediğiniz bu hakkı
veremezsiniz.
BÜLENT TURAN
(Devamla) – Sayın Türkkan… Sayın Türkkan…
LÜTFÜ TÜRKKAN
(Kocaeli) – Sayın Turan, lütfen rica ediyorum bu hakkı kullanmayınız.
BÜLENT TURAN
(Devamla) – Öyle yapacağım. Öyle yapacağım. 
LÜTFÜ TÜRKKAN
(Kocaeli) – Sayın Başkanın bu adaletsiz tutumuna geçit vermeyiniz. 
BÜLENT TURAN
(Devamla) – Tamam, sakin…
LÜTFÜ TÜRKKAN
(Kocaeli) – Sizden istirham ediyorum.
BÜLENT TURAN
(Devamla) – Sayın Başkan, değerli arkadaşlar; Sayın Başkanın…
(İYİ PARTİ
sıralarından sıra kapaklarına vurmalar) 
LÜTFÜ TÜRKKAN
(Kocaeli) – Böyle bu iş! Siz bu işi yönetemiyorsunuz!
BAŞKAN – Süreyi
durduralım. 
BÜLENT TURAN
(Devamla) – Sussanız ineceğim zaten.
LÜTFÜ TÜRKKAN
(Kocaeli) – Bülentçiğim otur yerine, benim yaptığım gibi yerine otur sen de.
Ben yerime oturdum, sen de otur.
BÜLENT TURAN
(Devamla) – Üç saniye… Üç saniye…
LÜTFÜ TÜRKKAN
(Kocaeli) – Sevgili Bülent, ben yerime oturdum, sen de otur. 
BÜLENT TURAN
(Devamla) – Üç saniye, arkadaşlar…
LÜTFÜ TÜRKKAN
(Kocaeli) – Hayır efendim, konuşturmayız, öyle bir şey yok!
ÖZGÜR ÖZEL
(Manisa) – Adalet duygusu zedelenince böyle oluyor.
LÜTFÜ TÜRKKAN
(Kocaeli) – Adalet, ya herkese olacak veya kimseye olmayacak.
BAŞKAN – Evet,
Sayın Turan, ilave süre veriyorum bir dakika.
Buyurun. 
LÜTFÜ TÜRKKAN
(Kocaeli) – Hayır efendim!
BÜLENT TURAN
(Devamla) – Sayın Başkan, değerli milletvekilleri; İYİ PARTİ ile CHP’nin
tepkisiyle hiçbir şey diyemeden ayrılıyorum. Biz aziz milletimizle buluşmaya
devam edeceğiz.
Saygılar
sunuyorum. (AK PARTİ sıralarından alkışlar) 
BAŞKAN –
Teşekkür ederim.
BÜLENT TEZCAN
(Aydın) – Sayın Başkan…
BAŞKAN – Sayın
Tezcan…
BÜLENT TURAN
(Çanakkale) – Konuşmadım ki!
BÜLENT TEZCAN
(Aydın) – Yani Sayın Başkan, Sayın Grup Başkan Vekili ilk cümlesinde zaten
konuşmada yapamayacağı kadar hakaret etti, sözümüzü çarpıttı. Bakın, terör
örgütlerinin diliyle konuştuğumu iddia etti, 69’a göre söz hakkı istiyorum.
BAŞKAN – Buyurun
Sayın Tezcan. (CHP sıralarından alkışlar) 
İki dakika…
Sataşmaya mahal
vermeyelim tekrar.
3.- Aydın Milletvekili Bülent Tezcan’ın, Çanakkale Milletvekili Bülent
Turan’ın sataşma nedeniyle yaptığı konuşmasında şahsına sataşması nedeniyle
konuşması
BÜLENT TEZCAN
(Aydın) – Teşekkür ederim Sayın Başkan.
Değerli
arkadaşlar, yeni bir tartışma ya da polemik yaratma niyetinde değilim, sadece
şunu söylemek istiyorum: İktidara dönük her eleştiriyi “Terör örgütlerinin
ağzıyla konuşuyorsun.” diye itham etmek, tam da diktatörlüklere özgü bir ifade
biçimidir. (CHP ve İYİ PARTİ sıralarından alkışlar) Siz böyle yapıyorsunuz
demiyorum, budur. 
Bakın,
diktatörlüğün ilk ortaya çıktığı yer, Roma Dönemi’dir. Roma’da diktatörlere
diktatör olma yetkisini Senato vermiştir. Yani Mecliste bir şeylerin
görüşülüyor olması, oradan ortaya çıkan rejimlerin, tek adam rejimi,
diktatörlük, sivil darbe olmasına engel teşkil etmez. Parlamentoların bilerek
ya da bilmeyerek verdikleri yetkiler, arkasından bir tek adam rejimi doğurur,
diktatörlükleri ortaya çıkarır. Tam iki sene, iki buçuk sene önce 20 Temmuz
2016’da bu kürsüden buna dikkat çekmiştim, gelin bu Parlamentodaki beraberlik
ruhunu bozmayın diye. “Terör örgütlerinin diliyle konuşuyorsunuz.” derken, tahmin
ediyorum FETÖ’yü kastediyorlar; FETÖ’yü Türk Silahlı Kuvvetlerinin
harimiismetine sokan, kozmik odaya sokan anlayış, FETÖ’ye karşı direnenlere,
hayatının her döneminde FETÖ’ye karşı direnenlere bunu hiçbir zaman söyleyemez.
(CHP sıralarından alkışlar) Bizim geçmişimizin hiçbir yerinde FETÖ’yle yol
kenarında bir karşılaşmamız bile söz konusu değildir. El ele tutuştuğunuz
mahallelere bakın. 
Teşekkür
ediyorum. Sağ olun. (CHP sıralarından alkışlar) 
BÜLENT TURAN
(Çanakkale) – Sayın Başkan…
BAŞKAN – Sayın
Turan…
IV.- AÇIKLAMALAR (Devam)
29.- Çanakkale Milletvekili Bülent Turan’ın, Aydın Milletvekili Bülent
Tezcan’ın sataşma nedeniyle yaptığı konuşmasındaki bazı ifadelerine ilişkin
açıklaması
BÜLENT TURAN
(Çanakkale) – Sayın Başkan, öncelikle bir isteğimi ileteyim. Demokratik kültür
içerisinde, kürsüde her istediğini söyleyip de cevap almaya kalkınca “Yok, ben
cevabı beğenmedim, cümlen şöyleydi, böyleydi.” deyip de masaya vurmak olmaz. 
Az önce Sayın
Tezcan “20 Temmuz OHAL darbesi” dedi. Sözümün arkasındayım, bu ifade,
FETÖ’cüleri sevindiren bir ifadedir. “20 Temmuz OHAL darbesi” FETÖ’cülere karşı
Meclisin ortak iradesidir.
ATİLA SERTEL
(İzmir) – FETÖ’cülerle sizin fotoğrafınız var. 
BÜLENT TURAN
(Çanakkale) – Bu ifadeyi gölgeleyen her türlü yaklaşım, sahibine zarar verir.
Bunu söylemeyelim mi? Kaldı ki bir şey daha söyleyeyim…
ATİLA SERTEL
(İzmir) – Hepiniz fotoğraf çektirdiniz.
HAYDAR AKAR
(Kocaeli) – Darbecilere….
BAŞKAN – Sayın
Akar…
BÜLENT TURAN
(Çanakkale) – Bakınız, OHAL dönemindeki her türlü kararname zaten Meclise
geldi. OHAL kararını veren Meclistir, kaldıran Meclistir, uzatan Meclistir;
nasıl olur da tek adam rejimi olur? Olağanüstü hâldeki bütün sistemi anayasal
rejim içerisinde uygulayan, izin veren, takip eden Meclisin kendisidir.
ATİLA SERTEL (İzmir)
– Hepiniz Pensilvanya’ya gittiniz. 
BÜLENT TURAN
(Çanakkale) – Şu anda görüştüğümüz, yeni bir OHAL kararnamesi. Bunu görüşmüyor
değiliz ki. Bakın, Meclis şu an OHAL’deki bir kararnameyi görüşüyor zaten,
görevini yapıyor.
O yüzden, bir
daha diyorum, CHP’li sağduyulu, ulusalcı, milliyetçi arkadaşlara söylüyorum:
“20 Temmuz OHAL darbesi” ifadesini kullandırmayın, FETÖ’cüleri sevindirmeyin.
Bu, yanlış bir yaklaşım. Bunu söylemeyelim mi Sayın Başkan?
ÖZGÜR ÖZEL
(Manisa) – Sayın Başkan…
LÜTFÜ TÜRKKAN
(Kocaeli) – Sayın Başkan…
BAŞKAN – Sayın
Özel…
30.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması 
ÖZGÜR ÖZEL
(Manisa) – Sayın Başkan, öncelikle, burası A Haber kameraları değil,
istediğinizi söyleyip, olayı çarpıtıp da herkesi inandıramazsınız. (CHP
sıralarından alkışlar) Masaya vuranlar, kendilerine yapılan bir adaletsizliğe,
adaleti sağlamak için vurdular, ben de son derece haklı gördüm. (CHP ve İYİ
PARTİ sıralarından alkışlar) Cumhuriyet Halk Partisi, öyle sizin sözünüze cevap
verememiş de masaya vurmuş değil.
BÜLENT TURAN
(Çanakkale) – Konuşamadım.
ÖZGÜR ÖZEL
(Manisa) – Siz Türkiye'nin en köklü, bu cumhuriyetin temelinde olan, harcında
olan bir partiyi “terör örgütü” ifadesiyle aynı cümle içinde kullanırsanız size
verilen tepki azdır bile. (CHP sıralarından alkışlar) 
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Sayın Başkanım, müsaade ederseniz…
BAŞKAN – Açalım
mikrofonu arkadaşlar.
ÖZGÜR ÖZEL
(Manisa) – Son olarak, birkaç tane tanıklığım var, daha önce konuştuk, kısa
kısa söyleyeyim. 
Sayın Genel
Başkanıma darbeden bahsettiğimde ve buraya gelme irademizi söylediğimde aldığım
talimat, tarihimde duyduğum, bir darbeye karşı en dik duruştu. 20 Temmuz günü
de Sayın Binali Yıldırım, Sayın Kemal Kılıçdaroğlu’nu arayıp “Bugün OHAL
getiriyoruz, desteğinizi bekliyoruz.” deyince Sayın Kılıçdaroğlu dedi ki: “15
Temmuzda sonuna kadar yanınızdaydık ama 20 Temmuzda yapmaya çalıştığınız iş, bu
Meclise karşı bir haksızlıktır, bırakın da birileri demokrasiyi savunsun.”
demiştir, onu da bu kulaklar duymuştur. (CHP sıralarından alkışlar) O yüzden 20
Temmuz sivil darbesine ilan edildiği günden beri karşı çıkıyoruz ve bu Meclisin
darbeye karşı ortak iradesini istismar edip, “Sadece çoğunluk oylarıyla
darbecilerle mücadele edeceğiz.” deyip her türlü muhalifi sindirme yoluna giden
de sizsiniz.
Teşekkür
ediyorum. (CHP sıralarından alkışlar)
LÜTFÜ TÜRKKAN
(Kocaeli) – Sayın Başkan…
BAŞKAN – Sayın
Türkkan, buyurun.
31.- Kocaeli Milletvekili Lütfü Türkkan’ın, Meclis başkan vekillerinin
Mecliste grubu bulunan bütün partilere adil şekilde yaklaşmayı kendilerine şiar
edindiklerine, İYİ PARTİ grup önerisi üzerinde konuşurken sözünün kesildiğine
ancak AK PARTİ grup başkan vekilinin konuşma süresinin uzatıldığına ilişkin
açıklaması
LÜTFÜ TÜRKKAN
(Kocaeli) – Sayın Başkan, bir kere, öncelikle, bulunduğunuz makamda oturan
bütün Meclis başkan vekilleri birinci hâlde Mecliste grubu bulunan bütün
partilere adil bir şekilde yaklaşmayı kendilerine şiar edinirler; bu, geçmişten
beri böyledir. Yani orada oturan bütün Meclis başkan vekilleri bulundukları
partiyi değil, Meclisin başkan vekili olduklarını hatırlarlar. Ben sunduğumuz
mevcut grup önerimizin kabulü yönünde sadece bir sayfa için o da otuz saniye
bir söz istediğimde ve bunu çok kibar bir dille rica da ettiğimde zatıaliniz
bunun mümkün olmadığını söyleyerek sözümüzü kestiniz. Arkasından, Sayın Adalet
ve Kalkınma Partisi Grup Başkan Vekili, sözü bitmeyince, normal olan Sayın Grup
Başkan Vekilinin sözünün uzatılması normaldir, yapılması gereken oydu. Ama
sizin o adaletsiz tutumunuza karşılık bizim bu sıralara vurmamız, sizin bu
Meclisin Başkan Vekili olduğunuzu hatırlatmak üzereydi. Yüksek sesle belki
hatırlattık, hatırladıysanız çok mutlu oluruz, eğer hatırlamadıysanız
hatırlatmaya da devam edeceğiz.
Teşekkür ederim.
(İYİ PARTİ sıralarından alkışlar)
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mustafa Şentop’un, yaşanan iki
durum arasında benzerlik varsa kıyas yapılabileceğine ancak farklı bir durumun
söz konusu olduğuna ilişkin konuşması
BAŞKAN – Değerli
arkadaşlar, şahsıma dair bir sataşma vardır.
Şimdi,
arkadaşlar, liselerde mantık okutuluyor. Mantıkta kıyas yapmak için benzerlik
olması lazım. İki durum arasında benzerlik varsa kıyas yapılır ve hükümler
eşitlenir. Hayır, iki durum arasında benzerlik yoksa buna kıyasımaalfarık
derler, farklı şeyleri birbiriyle kıyaslamak derler. 
Zatıaliniz Sayın
Türkkan, partinizin grup önerisiyle ilgili söz istediniz. Dikkat ederseniz daha
sonraki partilerin grup önerileri üzerinde grup başkan vekilleri konuşmadı.
Dolayısıyla, partilerden herhangi bir milletvekili grup önerisi üzerine
konuşabiliyor. Siz de grup başkan vekili sıfatıyla değil, grup önerisi hakkında
partiniz adına konuştunuz. Dolayısıyla, bu konuşmalarda ben ilave süre
vermiyorum, benim daha önceki uygulamalarım da böyle. Bunun bir tek istisnası
oldu, bir sayın genel başkan burada konuşurken ilave süre istedi, bir tek ona
vermiştim. O da farklı bir durum, beş dakikalık gündem dışı konuşmayla
ilgiliydi. Sürenizi de hatırlattım bilhassa, kürsüye çıkarken zatıalinize.
Dolayısıyla, burada ilave süre vermedim, size vermediğim gibi başka
arkadaşlarımıza da grup önerileriyle ilgili ilave süre vermedim. Burada
sataşmadan dolayı Sayın Turan’a söz verdim. Fakat durum farklı, o iki dakikalık
süresini…
LÜTFÜ TÜRKKAN
(Kocaeli) – Onun da süresi iki dakika, sınırlı efendim. O da iki dakika, o da
sınırlı bir süre. 
BAŞKAN – Lütfen,
bir dakika. Siz bana da tahammül etmiyorsunuz, sadece siz konuşacaksınız.
LÜTFÜ TÜRKKAN
(Kocaeli) – Adaletli davrandığınız sürece çok tahammül ederiz ama adaletsiz
davrandığınız sürece tahammülümüz zor bizim. 
BAŞKAN -
İsterseniz süresiz yapalım sizin konuşmanızı, Sayın Türkkan’a mahsus ayrı bir
geçici madde ekleyelim İç Tüzük’e, siz istediğiniz kadar konuşun. Başkaları
konuşurken de konuşun siz. Hiç susmayın isterseniz, yorulana kadar. 
LÜTFÜ
TÜRKKAN (Kocaeli) – Adaletli davrandığınız sürece tahammül ederiz ama böyle
davranırsanız tahammül etmeyeceğiz. 
BAŞKAN – Değerli
arkadaşlar, Sayın Turan’a iki dakika süre verdim. Sizin konuşmanıza bir
müdahale olmadı, bir gürültü olmadı, burada yerinden sıralara, masalara vurma,
söz atma olmadı. Sizin beş dakika süreniz doldu, siz ilave söyleyecekleriniz
olduğunu ifade ettiniz. Sayın Turan’ınki öyle değil ki; iki dakika süre verdim,
bu iki dakikanın aşağı yukarı seksen saniyesinde -ben burada süre tutuyorum
ayrıca önümde- bir tek kelime ifade edemedi. 
LÜTFÜ TÜRKKAN
(Kocaeli) – Efendim… 
BAŞKAN –
Tutanaklara da bakın isterseniz. 
LÜTFÜ TÜRKKAN
(Kocaeli) – Sayın Başkan, müdahale olursa iki dakikayı uzatacaksınız diye
Tüzük’te bir kaide yok.
BAŞKAN – Ben ona
konuşması için süre…
LÜTFÜ TÜRKKAN
(Kocaeli) – Orada inisiyatif kullandınız, bana kullanmadığınız inisiyatifi ona
kullandınız.
BAŞKAN – Gene mi
konuşacaksınız? Ben bırakayım isterseniz, gideyim ben siz konuşun burada,
hepimiz gidelim, konuşursunuz siz. 
LÜTFÜ TÜRKKAN
(Kocaeli) – Valla daha adaletli birisi gelecekse memnun oluruz.
BAŞKAN – Lütfen,
biraz saygı duymayı da öğrenin. 
LÜTFÜ TÜRKKAN
(Kocaeli) – Biz saygı duyarız, saygı duyana saygı göstermeyi şiar ederiz. 
BAŞKAN – Bana
Meclis başkan vekilliğini hatırlatıyorsanız ben de size milletvekilliğinizi,
grup başkan vekilliğinizi hatırlatıyorum. 
LÜTFÜ TÜRKKAN
(Kocaeli) – Sayın Başkan, bize saygı duyana biz saygı duyarız. 
BAŞKAN – Burada
sadece 1 kişinin kalkıp monolog yapması mümkün değil. Konuşuyorsunuz sadece,
hiç dinlemiyorsunuz. 
LÜTFÜ TÜRKKAN
(Kocaeli) – Bize saygı duyana biz saygı duyarız. 
BAŞKAN – Ben
size anlatıyorum aradaki farkı. Buna rağmen siz “Ben tanımıyorum, bilmiyorum,
kabul etmiyorum.” diyorsanız amenna, zorla kabul ettirecek şeyimiz yok. 
LÜTFÜ TÜRKKAN
(Kocaeli) – Hayır, yönetmek istemiyorsanız sizi zorla tutmayız, gidebilirsiniz.

BAŞKAN – İki
durum arasında fark vardır, ben bunu buradan takip ediyorum, siz “İkisi de
aynıydı.” diyorsanız diyecek bir şeyim yok benim. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (Devam)
BAŞKAN – Şimdi
tümü üzerinde İYİ PARTİ Grubu adına Mersin Milletvekili Sayın Behiç Çelik. 
Buyurun Sayın
Çelik. (İYİ PARTİ sıralarından alkışlar)
İYİ PARTİ GRUBU
ADINA BEHİÇ ÇELİK (Mersin) – Sayın Başkan, değerli milletvekilleri; konuşmama
başlamadan önce ben de memleketim Mersin’e 26 Ekim tarihinde Tunceli
Nazımiye’de şehit olan 2 uzman çavuşumuzla ilgili özellikle rahmet niyaz ederek
sözlerime başlamak istiyorum. 
27 Ekim 2018
tarihinde Asım Türkel şehidimiz, Mersin merkez Akbelen Mezarlığı içerisinde
bulunan şehitlikte, Ferruh Dikmen şehidimiz de Silifke ilçesi Yeşilovacık
beldesinde defnedilmiştir. Biz de bu şehit olan hemşehrilerimize, çocuklarımıza
bizzat giderek, aileleriyle görüşerek taziyelerimizi ifade ettik. 
Ayrıca, yine,
cumhuriyetimizin 95’inci yılını idrak ettik. Dün Birinci Meclisteydik.
Cumhuriyetimizin ilelebet payidar kalması için dileklerimizi, temennilerimizi
dile getiriyoruz ve cumhuriyetimizin 95’inci yılını bu vesileyle kutluyoruz. 
Değerli
milletvekilleri, 6 sıra sayılı metnin içerisindeki 701 sayılı olağanüstü hâl
kapsamında bazı tedbirlere ilişkin Türkiye Büyük Millet Meclisi Başkanlığı
tezkeresi üzerinde söz aldım. 
Bu metne
baktığımız zaman -kalın kitap hâline getirilmiş- başta madde gerekçeleri ve
ilgili kısa bir madde var. Arkasında on binlerce kişiyi kapsayan ihraç hükümleri
var. Şimdi, bunun eleştirisini yapmak isterim çünkü eleştiri yaparken şuna
dikkat ediyorum: Her zaman biz, siyasi rantla hareket etmeden, doğruyu
söyleyerek ve Genel Kuruldan daima iyi kararların, milletimiz lehine olan
kararların çıkmasını yürekten isteyerek eleştirilerimizi yapmak isteriz. Böyle
bir metin, ne anayasal ne yasal, herhangi bir hukuki uygulamaya müncer
olamayacak yapıda bir kanun hükmünde kararname. Bu, görüşülememiş Komisyonda,
dolayısıyla, doğrudan Genel Kurula inmiş. 
Sayın Başkan,
değerli milletvekilleri; burada, Fetullahçılar olarak bilinen bir grup -aslında
FETÖ/PDY yapılanması olarak daha sonra ifade edilen Fetullahçılar- geçmişte,
son elli yıl içerisinde âdeta 2002 yılına gelinceye kadar palazlanamamış, bazı
yerlere sızmış olmasına rağmen, güç devşirememiş bir gruptur, sözde dinci bir
gruptur ama bunların hangi mihraklara bağlı olduğu da daha sonra net bir
şekilde ortaya çıkmıştır ama 2002 yılından sonra nasıl bir anda güçlendi,
bunların kökünü besleyen besin hangi kaynaklardan temin edildi, bunlara bakmak
lazım. 
2004 yılına
geldiğimiz zaman, AK PARTİ iktidarını hep birlikte o dönemde yaşıyorduk. 2004
yılında, Millî Güvenlik Kurulu kararıyla Fetullahçı grup, ilk kez Millî
Güvenlik Kurulu kararı içerisine alınarak, bunların tehlikeli bir grup olduğu,
bir terör faaliyeti yürüttüğünü, bunların elemanlarının mutlaka takip edilmesi
ve dolayısıyla cezalandırılması gerektiğini içeren bir MGK kararı o zaman izhar
edilmişti ve şimdiki Sayın Cumhurbaşkanı da bunu imzalamıştı. 
Ancak 2004 yılından
sonra hiçbir zaman Fetullahçılar üzerine gidilmediği gibi -ben, 2007 yılında da
milletvekili oldum- bu yüce Meclis içerisinde bunlara karşı inanılmaz bir
sempati görüyordum bu Meclisin benim sol tarafımdaki cenahında ve bunlar
içerisinde hep övgü dolu sözler, methiyeler işitiliyordu. Bunlara karşı MGK
kararı asla uygulanmadı, bunun bir tek örneği dahi yoktur ve süreç böyle devam
ederken 3 Kasım 2002 seçimlerinden hemen sonra -bunu da hatırlatmakta yarar
var- Necip Hablemitoğlu cinayeti oldu bu memlekette, hâlâ faili meçhul. Bundan
AKP iktidarı sorumludur. Necip Hamlemitoğlu evine girerken ensesine kurşun
sıkılarak katledildi, şehit edildi. 
Yine, bunlarla
ilgili bir kitap yazdı başka bir yazar, kitabın adı “Misyonerler Arasında Altı
Ay.” Bu kitap yazıldı, bu kitabı yazan kişiyi Ergenekon, Balyoz davası
kapsamında Silivri’ye attılar, en fazla yatan kişi oldu, altı yıl yattı, altı
yıl, dile kolay, altı yıl yattı. Şimdi, bu hangi hakkaniyete, hangi adalete,
hangi hukuk devletine, hangi demokrasiye sığar? Böyle bir kural var mı? 
Ve şunu da ifade
edeyim: Dershaneler, yurtlar açıldı 2002’den sonra ve Türkiye’nin âdeta her
tarafını kapsayacak şekilde inanılmaz boyutlarda bunlara imkânlar sunuldu ve
Türkiye’nin OSB’leri ve sanayi kuruluşları bu örgütün, FETÖ/PDY örgütünün âdeta
eline bırakılarak iş adamları bunların emrine amade kılındı. Bunları yaşadık.
Ve ayrıca Bank Asya açılışının fotoğrafını görüyoruz, Bank Asya. Bank Asya’dan
para çeken, bunlara dâhil olmayan polis memurlarının… Şu listelerin içerisinde
ihraç edilen polis memurları da var, 9 bin kişiye yakın insan var. Belki ben
bilmiyorum, bu 9 bin kişiye yakın insanın içerisinde Bank Asya’dan para çekti
diye atılan var mı? Mutlaka vardır ama komisyon kuruluyor, komisyon bu konuda
karar almıyor. Komisyon insanları dinler. Suç yönelttiğin kişiyi dinlersin
“Bunu yaptın mı?” diye. O da yok. Dönüyor, kendi kurumuna soruyor komisyon.
Nereye soruyor? Emniyet Genel Müdürlüğüne soruyor, İçişleri Bakanlığına
soruyor, diyor ki: “Bunu biz ihraç ettik ama bu gerçekten masum mu değil mi?”
Kurum ne diyecek? “Masum değil.” diyecek. “Bu, bu suçu işlemiş, Bank Asyadan
para çekmiş, bunu atalım.” 
Şimdi, bu
şekilde ocaklar söndürülüyor, insanlar toplum içerisine çıkamaz duruma geliyor,
böyle bir kesim de var. 
“Dinler arası
diyalog” diye bir kavram gelişti. AKP iktidarında oldu bunlar, hepimiz gördük. 
Dinler arası
diyalog nedir arkadaşlar? Şanlıurfa’da bir park yapıyorsunuz, içinde kilise
var, cami var, sinagog var, bunları yapıyorsunuz. Bu ne anlama geliyor? Bu,
işte, FETÖ’nün ideolojisi anlamına geliyor. Bunları yaptınız. Acaba
Şanlıurfa’da Musevi vatandaşlarımız var da onlara ibadethane mi gerekiyor,
sinagog yapıyorsunuz veya Hristiyanlar var da onlar mı oraya gidecek?
İBRAHİM ÖZYAVUZ
(Şanlıurfa) – Yapılmadı ama, yanlış bilgi!
BEHİÇ ÇELİK
(Devamla) – Bunlar ucube şeylerdir. Bunlarla ilgili birçok iddialar oldu. İmar
Kanunu’nda değişiklikler yapıldı talep üzerine. Ne yaptınız? İmar Kanunu’nda
“cami ve mescit” hükmünü “ibadethane” yaptınız ve binlerce apartman dairesinde
kiliseler açıldı Türkiye'de ihtiyaç olmamasına rağmen. 
Şimdi, bu süreç,
işte, Fetullah ideolojisinin süreciydi. Bunları hep birlikte yaşadık. Ne tedbir
aldınız? Hiçbir şey. “Türkçe Olimpiyatları” adı altında, emperyalist mantıkla
çalışan bir mekanizmanın değirmenine âdeta su taşıdınız. Bunları kabul etmek
zorundayız. Ben eleştiri yapıyorum. Bundan sonra inşallah hataya düşmezsiniz. Ve
şöyle bir şey söylemek istiyorum: 15 Temmuz hain darbe girişimi oldu ama bunun
yanında biz gençlik yıllarımızda 12 Eylül darbesini de gördük. 12 Eylülden
itibaren Türkiye’de ülke genelinde sıkıyönetim ilan edildi. Askerî rejim geldi
oturdu. İhraç edilen kamu görevlileri oldu, toplam 3 bin civarında kamu
görevlisi ihraç edilmiş, idam edilenler var. Ama şimdi, bir ara 170 bine çıkan
atılan kamu görevlisi var 15 Temmuz hain darbe girişiminden sonra. Burada bir
kafa karışıklığı var. Bu attığınız kamu görevlilerinden bir kısmı döndü, şu
anda tahminen 130 bin civarında ihraç edilmiş olan kamu görevlisi var.
Bunların, değerli milletvekilleri, çok iyi araştırılması lazım. 
Devletin
her zaman müşfik olması lazım. Bir polis memuruna, Maliyede bir memura, bir
okuldaki hizmetliye siz bu işlemi uygularsınız, ihraç edersiniz ama FETÖ/PDY
terör örgütünün tepedeki elemanlarının kaçmasına izin verirseniz, hepsini yurt
dışına çıkarırsanız Türkiye’de FETÖ’yle gerçekten mücadele ettiğinizi
söylemeniz mümkün değildir. Yarın en ufak zafiyetinizde yine karşınıza çıkarak
bu milletin ve devletin başına bela olurlar. Onun için 12 Eylülden daha ağır
şartların oluştuğu bir 15 Temmuz sonrası dönemi hep birlikte yaşıyoruz. 
Bunun
yanında şunu ifade etmek isterim: Devletteki olağan rejim dışındaki rejim
türlerinin kademelenmesini ortadan kaldırdınız. Komisyon Başkanı aynı zamanda
bizim değerli meslektaşımız, bunları iyi bilir, olağan rejim dışında… Nedir bu?
Olağanüstü hâl, olağan rejim dışında bir yönetim şeklidir, yasal bir yönetim
şeklidir aslında. Bunun üstünde sıkıyönetim vardır 1402 sayılı Yasa’yla,
sıkıyönetimin üstünde seferberlik vardır, onun üstünde savaş hâli vardır.
Bunlar kademeli yönetim biçimleridir. Ama şimdi, olağanüstü hâl geliyor,
sıkıyönetimi kaldırıyorsunuz. “Sıkıyönetimi -Allah göstermesin- yarın ihtiyaç
duyulduğu zaman bu Mecliste hemen apar topar hazırlarız, çıkarırız.”
diyebilirsiniz. Niye kaldırıyorsunuz? Bir şeyden korkuyor musunuz da bunu
kaldırdınız, 1402’yi? Bunun nedeni nedir? Çünkü olağanüstü hâlle keyfî idarenin
aslında temelini oluşturmaya çalışıyorsunuz. Keyfî idare de şu: “Ahmet, Mehmet,
efendim, FETÖ’ye bulaşmış ama biz bunları çıkaralım; Hasan, Hüseyin FETÖ’ye
bulaşmış, onlar bize yakın değil, bunlar yatsın.” diyebilmek. Yani subjektif
kararlarınızı hayata geçirebilmenin en iyi yöntemlerinden biri nedir?
Olağanüstü hâl. Çünkü sıkıyönetim olduğu zaman… 15 Temmuzdan sonra sıkıyönetim
ilan edilebilirdi kısmi veya genel, ona tevessül etmediniz. Dört ay, sekiz ay
bir sıkıyönetim rejimiyle Türkiye tekrar normal rejime dönebilirdi. O
istenmiyor. Yeni bir rejim geliyor benden önceki hatibin söylediği gibi. Bu
nedir? Burada tek adam rejimine giden bir yola kapı aralıyorsunuz. Türkiye bunu
mümkün değil kaldıramaz ve bunu asla gerçekleştiremeyeceksiniz, bu olmayacak.
Türkiye için en iyi rejim, yine dönüp dolaşacağız, geleceğimiz nokta
parlamenter rejimdir.
Şimdi,
eski bir içişleri bakanı diyor ki: “81 vilayetimizin 74’ünün emniyet müdürü
FETÖ’cü.” Bunu kim atadı sayın milletvekilleri? Bunu dış güçler mi atadı
Türkiye’de, soruyorum size, dış güçler mi atadı? 
Tutuyorsunuz,
bir arkadaşınızı, AK PARTİ’nin üst düzey yöneticiliğini yapmış, vekilliğini yapmış
bir arkadaşınızı -kardeşi de FETÖ terör örgütünden şu anda hapiste yatan bir
general- Lahey’e büyükelçi atıyorsunuz. Nasıl mücadele bu, nasıl olacak? Bu
listede on binlerce insan varken nasıl onu büyükelçi atadınız? Bunun mantığı
nedir? 
Tuttunuz polis,
hâkim, savcı iş birliği üçgenini oluşturdunuz ve Ergenekon, Balyoz’da ocaklar
söndürdünüz, ocaklar. Bazı onurlu insanlar -hepsi onurlu da- kafalarına
sıktılar, gittiler; intihar edenler oldu. Bunların vebali kimin omuzlarında?
Bunları sorgulamak lazım. 
Kozmik büroya
girildi ve daha sonra istihbarat elemanlarımızdan 800’ün üzerinde kişi
güneydoğunun ya da Irak’ın, Suriye’nin dağlarında şehit edildiler kozmik
bürodan dolayı; bunun hesabını kim verecek? Hendek savaşlarından sonra 700’ün
üzerinde polisimiz ve askerimiz şehit edildi; bunun hesabını kim verecek? Türk
Silahlı Kuvvetlerine kumpaslar kuruldu; bunun hesabını kim verecek? 
Şimdi, onun için
-bu zinciri uzatır gideriz- 2018 yılının sonuna geldiğimiz bugünlerde aklımızı
başımıza devşirelim, FETÖ’yle mücadele için bir ilkeler manzumesi hazırlayalım
hep birlikte ve kaçırılan üst düzey FETÖ’cülerin getirilmesini sağlayalım. Bir
merkez kuralım -komuta kontrol merkezi ya da karargâh, adı ne olursa olsun- tek
merkezden FETÖ’yle mücadele yapılsın. Orada asker olsun, polis olsun, bu konuda
uzmanlaşmış sivil insanlar olsun. Bir merkez kuralım ve bunlar üzerinden
FETÖ’nün, kılcal damarlarımıza kadar giren FETÖ’nün bütün artıklarını,
unsurlarını bir bir ayıklayalım ve bu terör örgütünün devletimizin içinde kendisini
saklamayı başarmış unsurlarını alıp yok edelim.
Değerli
milletvekilleri, 4 Ekim 2016’da kurulmuş Darbe Araştırma Komisyonumuz vardı.
Bu, 12 Temmuz 2017’de bir rapor hazırlıyor ve Meclis Başkanlığımıza veriyor.
Hâlâ basılıp yayımlanmadı. Bunun anlamı nedir? Niye yayımlanmıyor? Bunu da
dikkatlerinize sunuyorum. O raporun yayımlanması gerekir.
Bu itibarla, son
olarak şunu yüksek heyetinize arz etmek istiyorum: Burada bulunan on binlerce
kişinin ihracının aslında idari bir işlem olması gerekir. Kanun hükmünde
kararnameyle, yasayla bunların atılması mümkün değil ama biz ne yapıyoruz?
Bunları şimdi KHK’yle ihraç etmiş oluyoruz. Ama bunları ne yapmamız gerekir?
Mutlaka soruşturma açıp soruşturma sonucuna göre insanların ihraç edilmesi
gerekir. Fakat bu yöntem benimsenmemiş, maalesef, kanun hükmünde kararnameyle
bunların görevine son verilmiş. Bu yanlış yoldan da dönelim diyorum.
Hepinize
saygılar sunuyorum. (İYİ PARTİ sıralarından alkışlar)
BAŞKAN –
Teşekkür ederim Sayın Çelik.
Şimdi,
Milliyetçi Hareket Partisi Grubu adına Kırıkkale Milletvekili Halil Öztürk.
Buyurun Sayın
Öztürk. (MHP sıralarından alkışlar)
MHP GRUBU ADINA
HALİL ÖZTÜRK (Kırıkkale) – Sayın Başkan, çok saygıdeğer milletvekilleri;
görüşülmekte olan 6 sıra sayılı Kanun Hükmünde Kararname ve Türkiye Büyük
Millet Meclisi Başkanlığı Tezkeresi’nin tümü üzerine Milliyetçi Hareket Partisi
Grubu adına söz almış bulunmaktayım. Genel Kurulu saygıyla selamlıyorum. 
Değerli
milletvekilleri, Türkiye 15 Temmuz 2016 hain darbe teşebbüsü sonrasında
olağanüstü hâl kapsamı içerisinde yaklaşık iki yıl geçirmiştir ve haklı
sebeplerle 21 Temmuz 2016 tarihinde ilan edilen olağanüstü hâlle birlikte bu
duruma özgü hukuki bir enstrüman olan olağanüstü hâl kanun hükmünde
kararnameleri çıkarılmaya başlanmıştır. Bugüne kadar 30’un üzerinde kanun
hükmünde kararname çıkarılmıştır. OHAL 19 Temmuz 2018 tarihinde, hepimizin
bildiği üzere, sona ermiştir. Sayın Genel Başkanımız ve Milliyetçi Hareket
Partisi 15 Temmuz sonrasında ülkesinin, devletinin ve milletinin yanında yer
alarak gerek FETÖ gerekse PKK vesair terör örgütleriyle mücadelede yol
gösterici olmuş, bu yönde atılan adımlara geçmişte olduğu gibi destek olmaya
devam etmiştir, bugün görüştüğümüz teklife de yine destek olacağımızın
bilinmesini isteriz. Bu bakımdan, her alanda terörle mücadele konusunda
hassasiyetimiz ve duyarlılığımız en üst seviyededir.
Saygıdeğer
milletvekilleri, Sayın Genel Başkanımızın ve Sayın Cumhurbaşkanının FETÖ ve
diğer terör örgütleriyle mücadele etme noktasındaki azim ve karalılıkları tüm
kurumlarda da zafiyet vermeden sürmelidir. Bakıldığında hâlâ “kripto damar”
olarak tabir edilen FETÖ’cü yapıların bulundukları mesleki kisveleri altında
devlet ve milletimizin bekasına yönelik zarar verici her türlü faaliyeti
sürdürdükleri kamuoyunda apaçık bir dille ifade edilmektedir. Ancak, öte yandan
hâlâ haksız yere FETÖ’cülükle suçlanan birçok insanımız haklı olduklarını da
ispatlamaya çalışmaktadır. FETÖ’yle mücadelede haklılıkları ortaya çıkan
insanlarımıza âdeta kaplumbağa hızıyla iadeiitibar yapılmaktadır. 
Tam
bu noktada, Olağanüstü Hâl İşlemleri İnceleme Komisyonu çalışmalarına
baktığımızda, 80’i raportör, bunların içerisinde hâkim, uzman ve müfettiş olmak
üzere toplam 250 personelle bu görevi yürüttüklerini görmekteyiz, ki Olağanüstü
Hâl Komisyonu, yine her şeye rağmen, daha da süratli çalışması gerekirken biraz
daha personel ilavesiyle sanırım bu hızını daha da artıracaktır. 
22 Aralık 2017
tarihinden itibaren karar verme sürecine başlamış olan komisyon tarafından 5
Ekim 2018 tarihi itibarıyla verilen karar sayısı 2.300’ü kabul, 33.700’ü ret
olmak üzere toplam 36 bindir. 5 Ekim 2018 tarihi itibarıyla komisyona yapılan
başvuru sayısı 125 bin civarındadır. Komisyon tarafından verilen karar sayısı
dikkate alındığında, incelemesi devam eden başvuru sayısı hâlâ 89 bin
civarındadır. Bu rakamlardan da görüleceği üzere, komisyon haftada 1.200 tane
karar verebilmekte, diğer yandan da haklarında olumlu karar verilen kamu
görevlileriyse iadeyi beklemektedir. FETÖ’yle mücadele edilirken suçsuz
insanların hayatlarını zindana çevirmek yanlıştır ve adalet anlayışını da
sarsmaktadır. 
Saygıdeğer
milletvekilleri, vatandaşlarımızdaki korkuyu ortadan kaldırmak gerekmektedir.
FETÖ’yle mücadelede mevcut strateji, personel sayısı, altyapı ve istihbari
bilgilerin amaca göre yetersiz kaldığı değerlendirmesine son verecek önlemler
derhâl, seri şekilde alınmalıdır. Artık, bugünümüzden yarına daha kapsamlı ve
kalıcı, daha hakkaniyetli ve somut planlamalarla etkin bir mücadele
sürdürülebilmelidir. Bu bakımdan, OHAL’in ardından, FETÖ başta olmak üzere tüm
terör örgütleriyle mücadelenin sekteye uğramaması için yasal çalışmaların hız
kazanması hayati derecede önemlidir ve bunlar yapılırken de Milliyetçi Hareket
Partisinin terörle mücadele konusunda defalarca dile getirdiği şu önerileri
tekrardan ifade ediyorum ve dikkate alınmasını arzu ediyorum. 
1) Terörle
mücadele yalnızca teröristle mücadele anlamına gelmemektedir; bu gözden
kaçmamalıdır. 
2) Terörle
mücadele, terörün ön aldığı süreçte gösterilen günlük tedbirler değildir.
Terörle mücadele konsepti mutlaka oluşturulmalıdır. 
3) Bu konseptten
çıkacak terörle mücadele stratejisi ortaya koyulabilmelidir. 
4) Bu
stratejinin, başta Hükûmet olmak üzere ülkemizdeki bütün unsurlara görev
yükleyen terörle mücadele siyaseti de oluşturulmalıdır.
5) Toplumsal
ittifak oluşturulmalı, bu çerçevede kitle kazanma araçları programı devreye
sokulmalıdır. 
6) Terörün içten
ve dıştan alabileceği bütün destekler kesilmeli ve bu eylem planı hayata
geçirilmelidir. 
7) Terörle
mücadelede mutlak tedbirlerle birlikte güvenlik güçlerini yeniden eğitecek
eğitim ve icra programları desteklenmelidir. 
Tüm bunların
yanı sıra belki de Terörle Mücadele Yasası, Türk Ceza Yasası ve İç Güvenlik
Yasası gibi yasalarda da gerekli bazı düzenlemelerin bir kez daha gözden
geçirilmesi gerektiği kanaatindeyiz. Çünkü hâlen, az önce de ifade ettiğim
gibi, FETÖ’yle mücadelede devlet aklının topyekûn, ortak hareket ettiğini
söylemek mümkün değildir. Sınırlı sayıda, kısıtlı sayıda devlet ve siyaset
adamının gayret ve çabalarıyla bu süreçte başarı ve hakkaniyet
gerçekleşemeyecektir. Biriken sosyal maliyet, devlete karşı yükselen ön
yargılar, toplumsal tabana yayılan mağduriyetler hâlâ devam etmektedir. Bu
bakımdan, FETÖ’nün kökünün kazınması için suçluların hesap vermesi kadar fikir,
kanaat ve eylem liderlerinin yakalanıp mahkeme önüne çıkarılması önemlidir.
Mağdurların hakkı korunmakla birlikte, suç ve suçlulara kesinlikle, kati
surette hoşgörü gösterilmemelidir. FETÖ’cü hâkim ve savcıların adalet ve hukuka
vermiş oldukları tahribatları gidermek adına adımlar atılmalıdır. Önüne gelene
“FETÖ’cü” denilerek asıl FETÖ’cülerin unutturulması, kripto damarın muhtemel
tuzak ve tahrikleri artık engellenebilmelidir. Sürekli dile getirdiğimiz üzere,
FETÖ terör örgütünün, malumunuz olduğu üzere, birden fazla ayağı var.
Sırasıyla, Türk Silahlı Kuvvetleri, Emniyet teşkilatı, iş dünyası, siyaset
kurumu, siyasi partiler olmak üzere FETÖ terör örgütü sızma yapmış her yere. O
bakımdan, bunların gün yüzüne çıkarılması hayati bir zorunluluktur. “Yurtta
Sulh” isimli darbe konseyinin, asker ve sivil kimlerden oluştuğu ve darbe
girişimi öncesi kimlerle irtibatlı olduğu ortaya çıkarılmalıdır. Bu
gerçekleştiğinde en somut delil de ortaya çıkmış olacaktır.
Kıymetli
milletvekilleri, görüşmekte olduğumuz Olağanüstü Hâl Kanunu kapsamında
çıkarılan kanun hükmünde kararnamelerle ilgili zaman zaman Batılı ülkelerden
-mesela, Fransa gibi- örnekler verilerek kıyaslamalar yapılmaktadır. Oysa
Fransa, Türkiye değildir. Türkiye'nin ciddi sınır güvenliği sorunu, otuz yıldır
devam eden terör sorunu, ülkemizin içinde bulunduğu coğrafya o örnek verilen
ülkelerde yoktur. Dolayısıyla, yapılan karşılaştırmalar bu açıdan bakıldığında
anlamını yitirmektedir. Öte yandan, ülkemizde yaşanan terör saldırılarında
canını kaybedenler için bu Batılı ülkeler kılını kıpırdatmazken kendi
ülkelerinde yaşanan en küçük olaylarda dahi bütün dünyayı ayağa
kaldırmaktadırlar. Ülkemize karşı uygulanan bu çifte standart, hepimizin
gözlerini açıp millet olarak birbirimize kenetlenmemizi ve güçlü geleceğimizi
birlikte inşa etmemizi gerektirmektedir. 15 Temmuzda ülkemiz çok ciddi bir
eşikten dönmüştür. Otuz yıldır mücadele ettiğimiz PKK terörünün yanına bir de
kurumlarımızın kılcal damarlarına kadar sızan hain FETÖ terör örgütü
eklenmiştir. 
Saygıdeğer
milletvekilleri, bakınız, bu FETÖ terör örgütüne benzer bir terör örgütü
Irak’ta “Kesnizani tarikatı” adıyla örgütlenmiş ve devletin bütün birimleri bu
örgüt sayesinde hareketsiz kılınmış ve Amerika’nın Irak’ı işgalinde bu terör
örgütü, bugün FETÖ’nün Türkiye’ye yapmak istediğinin aynısını yaparak, devletin
ayaktaki birimlerini, dinamik birimlerini ortadan kaldırarak işgalin
gerçekleşmesine sebebiyet vermiştir. Bugün, FETÖ terör örgütünün kripto
damarları hâlâ capcanlı ve mevcudiyetini korumaktadır. Şayet bugün bizler, Türkiye
Büyük Millet Meclisi, Türkiye’de yönetim mekanizması içerisinde yer alan kamu
görevlileri ciddi manada bu işe eğilmezse bu terör örgütü her geçen gün
kendisini yeniden toparlayacak ve bundan sonra belki “FETÖ” adıyla değil ama
bir başka ad ve nam altında Türkiye Cumhuriyeti devletini ele geçirmek için,
Türkiye’yi Amerika’nın 52’nci eyaleti yapmak için mücadelesini sürdürmeye devam
edecektir. 
Bugün konuşulan
nedir? Bugün konuşulan şudur: Bugün, 15 Temmuzun ne anlama geldiği, hangi
anlamı ihtiva ettiği konuşulmamakta; aksine, 15 Temmuzdan sonraki uygulamaların
siyasi sonuçları üzerinde birtakım tartışmalar yürütülmektedir. 15 Temmuzda
önemli bir darbe girişimi Türk milletinin feraseti, yerli ve millî asker ve
polis sayesinde atlatılmıştır. Bunu görmezden gelmemiz hayatın olağan akışına
aykırıdır. Bunu hepimiz göreceğiz, bunu hepimiz bileceğiz. Günlük siyasi
çekişmelerle, günlük siyasi polemiklerle devletin bekasını akamete uğratacak
tavır, davranış, hâl, söz ve eylem içerisinde bulunmayacağız. Devlet bizim. Bizim
gidecek başka bir yerimiz yok, bizim gidecek başka bir coğrafyamız yok.
Terörün şakası
yoktur değerli milletvekilleri. Ülkemizin bu konuda çok acı hatıraları var,
bunu hepiniz çok iyi biliyorsunuz. Ülkemiz bu jeopolitik, jeostratejik konumu
itibarıyla geçmişte olduğu gibi bugün de yarın da bu saldırıların hedefi olmaya
devam edecektir ama –affedersiniz, bir söz var, düşman düşmanlığını yapacaktır-
Türk milletinin, Türkiye Büyük Millet Meclisinin mensupları olarak bizler de
buna karşı her zaman duyarlı, her zaman uyanık, her zaman hazırlıklı olmaya
devam edeceğiz ve etmek zorundayız çünkü bizim gidecek başka bir vatanımız,
başka bir ülkemiz yok. 
Değerli
milletvekilleri, şimdi, önemli bir konu da şu: Terörle mücadelenin her alanda
etkin ve zafiyet tanımayacak bir şekilde sürdürülebilmesi adına -bakın, bu çok
önemli, özellikle AK PARTİ milletvekili arkadaşların dinlemesini arzu ediyoruz-
terörle mücadelenin sürdürülebilmesi açısından belki de tek çatı kabul
edilebilecek yeni bir kurumsal yapının ortaya konması lazım. Bugün baktığınızda
bir bakanlığın terörle mücadelede, FETÖ’yle mücadelede, açığa almada veya ihraç
etmede farklı kriterleri, bir başka bakanlığın ise çok daha farklı kriterleri
uyguladığını görüyoruz. Diğer kurumdan ihraç olan ama aynı koşulları taşıyan,
aynı özelliklere sahip bir başka bakanlıktaki bu kişilerin açığa dahi
alınmadığını gördüğümüz zaman bu konuda kamu vicdanı ciddi manada yara alıyor.
İşte bunun için bir başkanlık mı kurulur yoksa bir bakanlığın içerisinde bir
genel müdürlük mü kurulur, bu bütünüyle o birime devredilmeli ve o birim
üzerinden FETÖ’yle mücadele etkin bir şekilde yürütülmeye devam edilmelidir.
FETÖ’nün siyasi partisi yoktur, FETÖ’nün din anlayışı yoktur, FETÖ’nün siyaset
anlayışı yoktur. FETÖ her yere sızmıştır, siyaset kurumuna da sızmıştır. O
yüzden siyaset kurumu içindeki FETÖ temizliğinin siyasi partilerle beraber
topyekûn yapılması lazımdır. Bu konuda Sayın Cumhurbaşkanının özellikle ciddi
manada… Bizim tabii ki Milliyetçi Hareket Partisini bir kenara koyuyoruz çünkü
Milliyetçi Hareket Partisi kurulduğu günden beri, öteden beri FETÖ’yle her
zaman düşman olmuştur, her zaman mesafeli olmuştur, FETÖ terör örgütünün ne
lideri Fetullah Gülen’le ne herhangi bir örgüt mensuplarıyla bir an olsun karşı
karşıya, yan yana, göz göze gelmemiştir. Bu, önemli bir gerçektir. (MHP
sıralarından alkışlar) 
Ben Hükûmet
kanadında Sayın Cumhurbaşkanının ortaya koyduğu azim, kararlılık ve duruşun
bütün kamu kurumlarına sirayet etmesini, yayılmasını ve aynı şekilde, aynı
dirayetle, aynı kararlılıkla ve süreklilik içerisinde bu mücadelenin devam
etmesini arzu ediyorum. Bu mücadelenin bir akamete uğratılması hâlinde,
uğraması hâlinde, inanın, yapılacak çok şey var ama geç kalmış olabiliriz.
15 Temmuzu
unutmayalım. 15 Temmuzda ne olduğunu anlatmaya gerek yok. Bu yüce Meclis çatısı
altında bizim ne yaptığımıza, buradaki her siyasi partiden arkadaşların gelip
burada “Bu ülkeyi Amerika’nın 52’nci eyaleti yapmayacağız.” diye direndiklerine
bu millet, bu Türkiye Büyük Millet Meclisi mensupları şahit oldular. Bundan
sonra da bizim yapacağımız odur.
FETÖ’cü
generalin rütbesi sökülmüş. Ne yapılacaktı? Rütbe üstüne rütbe mi takılacaktı?
Elbette ki rütbe sökülecekti, sökülmeye de devam edilecektir. Kim olursa olsun,
devlete, millete, onun bekasına kastedemez. Bu, ister general olur ister
emniyet amiri olur ister siyasetçi olur ister öğretmen olur ister sağlık memuru
olur, kim olursa olsun. Herkes hukuk çerçevesi içerisinde bu ülkenin
kurallarına, kanunlarına riayet etmek zorunda ve mecburdur. Hiç kimse ama hiç
kimse anayasal düzeni değiştirmeye kalkışmamalı. Eğer kalkışırsa rütbesi de
sökülecektir, sökülmelidir, kamudan ihraç da olacaktır. Ayrıca, eğer işlemiş
olduğu eylem, fiil Türk Ceza Kanunu bakımından suç teşkil ediyorsa cezasını da
görecektir. Hiç kimsenin ama hiç kimsenin suç işleme hürriyeti yoktur. Herkes
kanuna, nizama, Anayasa’ya uygun davranmakla yükümlüdür.
Saygıdeğer
milletvekilleri, bizlerin millet olarak sahip olduğu yaşama ve gelişme azmi,
tarihî tecrübe ve istiklalimize olan düşkünlüğümüz bizim en büyük
sermayemizdir. Sıkıntılı günlerimizin geride kalması da bu sosyal sermayemizin
gücüyle olacaktır. Genel Kurulumuz bugüne kadar yayınlanan kanun hükmünde
kararnameleri siyasi denetime tabi tutmakta, Milliyetçi Hareket Partisi de bu
anlamda yapıcı desteğini sürdürmeye devam etmektedir. Ülkemizin ve milletimizin
bekası, güçlü yarınları için el birliğiyle hareket etmenin olumlu sonuçlarını
yine birlikte göreceğiz ve yine FETÖ’yle mücadele etmeye devam edeceğiz.
FETÖ’yle mücadelenin akamete uğramaması için; sadece FETÖ değil, her türlü
terör örgütüyle mücadele noktasında Milliyetçi Hareket Partisi misyonu gereği
dün olduğu gibi bugün de yarın da devletine, hükûmetine destek olmaya devam
edecektir diyor, hepinizi saygıyla selamlıyorum.
Sağ olun, var
olun. Allah’a emanet olun. (MHP ve AK PARTİ sıralarından alkışlar) 
BAŞKAN –
Teşekkür ederim.
Şimdi Halkların
Demokratik Partisi Grubu adına İstanbul Milletvekili Hakkı Saruhan Oluç
konuşacak.
Buyurun Sayın
Oluç. (HDP sıralarından alkışlar) 
HDP GRUBU ADINA
HAKKI SARUHAN OLUÇ (İstanbul) – Sayın Başkan, değerli vekiller; saygıyla
selamlıyorum.
15 Temmuz 2016
tarihindeki darbe girişiminden beş gün sonra 20 Temmuzda olağanüstü hâl ilan
edildi, üç ay aralıklarla 7 defa uzatıldı ve tam iki yıl sürdü. Bu iki yıllık
süreçte 35 kanun hükmünde kararname yayımlandı, bugün konuştuğumuz da bunun en
sonuncusu. 
Şimdi, önce bir
saptamayı yapalım madem Meclis kürsüsünde konuşuyoruz: OHAL boyunca Meclisin
açık bir şekilde faaliyetlerinin, etkinliğinin baypas edildiğini bir kere
saptamamız gerekiyor. OHAL boyunca bu ülke kanun hükmünde kararnamelerle
yönetildi. Yürütme, yasamaya darbe yaptı. Şimdi, bunu söyleyince kızıyorsunuz
ama bu Meclis OHAL’le birlikte bir tür noterlik makamına dönüştürüldü ve
demokrasiye önemli bir darbe vuruldu. 
Şimdi, biz o
gün, OHAL ilan edileceğinin tartışıldığı dönemde, o günlerde de OHAL ilan
edilmesine karşı çıkmıştık, bugün de OHAL tartışmalarını yaparken,
değerlendirirken aynı anlayışla hareket ediyoruz. “Neden?” diyecek olursanız,
bakın, bu ülke belki de demokrasi açısından baktığımızda, daha çok
sıkıyönetimlerle ve olağanüstü hâllerle yönetilmiştir. Bu ülkenin tarihi
darbeler tarihidir. 12 Martlar, 12 Eylüller, 27 Mayıslar; bunların hepsini
bugüne kadar izledik, gördük, yaşadık hep beraber.
“Olağanüstü
hâl ilanı” demek aslında “olağanüstü olanın olağan hâle gelmesi” demektir.
“Olağanüstü hâl ilanı” demek “bir ülkede hukuksuzluğun hukuk hâline gelmesi”
demektir. Biz bu anlayışla, o gün OHAL ilan edilirken 20 Temmuz 2016’da,
olağanüstü hâl ilan edilmesine karşı çıkıyorduk ve haklı çıktık gerçekten;
yaşanmış olan sürece baktığımızda, bu iki yıl boyunca yaşanmış olanlara
baktığımızda bütün hukuksuzluklar, insan hakları ihlalleri, bütün alınmış olan
kararlar, bunların hepsi ama hepsi Türkiye'de demokrasinin, insan haklarının ve
hukukun üstünlüğünün ayaklar altına alındığının en bariz örnekleri oldular.
Darbeden, darbe
girişiminden hemen sonra siyasi partilerin hepsi darbeye karşı ortak bir
mutabakat geliştirdi hatırlarsanız, ortak açıklamalar, bildiriler yayınlandı.
Darbeciler OHAL ilan edilmeden de aslında devlet içinden tasfiye edilirdi,
bilinmiyor muydu bunlar? Bunların isimleri vardı, aile albümlerinizde yerleri
vardı, baktığınızda bunların kimler olduğunu sizler biliyordunuz aslında. Bütün
siyasi partiler darbe karşıtlığı noktasında hemfikirdi 15 Temmuz sonrasında ve
darbecilerin tasfiyesi büyük bir demokrasi hamlesiyle gerçekleşebilirdi ama
Adalet ve Kalkınma Partisi iktidarı maalesef bu girişimi kendi istikbali için
fırsat bildi ve on binlerce insanın ihracı, demokrasi isteyenlerin tasfiyesi,
hak ihlalleri, cezaevlerinde işkenceler; bunların hepsi askerî darbeler
döneminde Türkiye'de yaşanmış olanların aşağı yukarı aynılarıydı. 12 Eylüle
kimi konularda rahmet okutan bir dönem yaşandı.
Şimdi, her darbe
döneminin bir sözü vardır biliyorsunuz. 12 Martın sözü “demokrasinin üzerine
şal örtülmesi” sözüydü, talihsizlikti. 12 Eylülün sözü “Asmayalım da besleyelim
mi?” sözüydü. 15 Temmuzun sözüyse “Bu bize Allah’ın lütfu oldu.” sözüydü. Bütün
dönemi belirleyen söz “Bu bize Allah’ın lütfu oldu.” sözüdür esas itibarıyla.
12 Eylül darbesinin ardından 82 Anayasası ceberut ve baskıcı bir rejime yol
açtı, 15 Temmuz sonrasındaysa OHAL altında yapılan başkanlık sistemi
referandumuyla Anayasa değiştirildi. Yargı, yasama, yürütme tek kişide
birleştirildi. Denge, denetleme, fren mekanizmaları ortadan kaldırıldı ve
otokratik bir tek kişi yönetimi kurumsallaştırıldı. İşte OHAL döneminin
Allah’ın lütfu olarak nitelendirilen kısmı burasıydı. 
Şimdi, değerli
vekiller, bu OHAL döneminde bu uygulamalara baktığımızda siyasi iktidar, hukuku
askıya alarak, hukukun üstünlüğünü ortadan kaldırarak rejimine, kendi
düşüncesine ve uygulamalarına karşı çıkan bütün muhaliflere karşı çeşitli baskı
ve zor koşullarını kullandı. Her şey istismar edildi, her şey. OHAL
kararnameleri yayınlandı, hiç darbe girişimiyle alakası olmayan maddeler içinde
yer aldı. Mesela kış lastiği kullanımının darbe meselesiyle ne alakası vardı
kimse bilmiyor. Arkadaşlık siteleri ya da meslek ve oda birliklerinin seçimlerinin
darbe meselesiyle ne alakası vardı kimse bilmiyor ama bunların hepsi kanun
hükmünde kararnamelerin içinde yer alan çeşitli hükümler oldu, hukuksuzluk en
açık biçimde yaşandı. Her şey bulundu, her şey yapıldı, bir tek siyasi
sorumlular, bu darbe girişiminin siyasi sorumluları ortaya çıkarılamadı. Onlar
buharlaşıp uçtular sanki, yok oldular sanki. Herkes var siyasi sorumlular yok
ve ilk defa Türkiye’de belki 1960’lardan bugüne kadar ilk defa bir darbe süreci
yaşandı, bir darbe girişimi yaşandı ortada siyasi sorumlu olmadan. Tabii, bunun
gerçek olmadığını hepimiz biliyoruz, siyasi sorumluların kimler olduğunu da
herkes biliyor. 
Şimdi, biraz
evvel Adalet ve Kalkınma Partisinden bir hatip dedi ki, grup başkan vekiliydi:
“OHAL döneminin nasıl işleyeceğini Anayasa belirliyor.” Evet, Anayasa’nın
15’inci maddesi belirliyor ve o 15’inci maddede der ki: “Milletlerarası
anlaşmalara bağlı olan yükümlülükler ihlal edilemez. Hak ve özgürlüklerin
kullanımı geçici olarak durdurulabilse de alınan önlemler durumun gerekliliğiyle
orantılı ve ölçülü olmak zorundadır.”
Şimdi bu,
Anayasa’nın 15’inci maddesi ve Anayasa’nın başka maddeleri –biraz sonra
geleceğim- çiğnendi. Bunu biz söylemiyoruz ama, sadece biz söylemiyoruz. Bakın,
Avrupa Konseyi Parlamenterler Meclisi 25 Nisan 2017 oturumunda Türkiye’yi
yeniden izleme sürecine alma kararı verdi. Avrupa Konseyi Parlamenterler
Meclisi yani Türkiye’nin kurucusu olduğu Avrupa Konseyinden söz ediyorum;
Türkiye’nin bağlı olduğu, içinde kendi parlamenterlerinin de olduğu, bu Parlamentodan
temsilcilerin de olduğu Avrupa Konseyi Parlamenterler Meclisinden söz ediyorum.
Orası 25 Nisan 2017’de Türkiye’yi izlemeye aldı. İlk defa böyle bir şey oldu.
Nasıl bir şey oldu biliyor musunuz? 1996 ile 2004 arası dönemde siyasi denetime
tabi tutulmuştu Türkiye. Sonra, 2004 yılında hayata geçirdiği reformlar
sonucunda izleme sürecinden çıkarılmıştı, diyalog süreci devam ediyordu. İlk
defa bir ülke izleme sonrası diyalog sürecinden sonra tekrar izlemeye alındı.
Neden alındı? Bu Avrupa Konseyi Parlamenterler Meclisinin kararında neler
vardı? 15 Temmuz darbe girişimi sonrasında ilan edilen OHAL ve KHK rejiminin
insan hakları ihlalleri vardı, kamu görevlileri ve bilim insanlarına yönelik
tasfiyeler vardı, eş genel başkanlarımız Selahattin Demirtaş, Figen Yüksekdağ
ve milletvekillerimizin ve belediye başkanlarımızın tutuklanmaları vardı, medya
kuruluşlarına yönelik yasaklar vardı, tutuklu gazeteciler vardı, 16 Nisan
referandumu sürecinde işlenmiş olan vahim insan hakları ihlalleri ve
usulsüzlükler vardı, siyasi hak ihlalleri vardı. Şimdi, bunların hepsini Avrupa
Konseyi Parlamenterler Meclisi raporunda okuyabilirsiniz. Ben size bazı
maddelerden hatırlatmalar yapmak istiyorum. Bu rapor uluslararası alandaki bir
kurumun belgeleri arasında, arşivi arasına girdi. Yani burada yaşanan her şey
uluslararası alanda da konuşulur, tartışılır oldu.
Bakın,
şimdi, Avrupa Konseyi Parlamenterler Meclisi raporunun -ki bu raporu hazırlayan
komisyonda sanıyorum Adalet ve Kalkınma Partisinden de raportörler vardır orada
milletvekillerimiz olduğuna göre- 7’nci maddesinde der ki: “Türkiye Büyük
Millet Meclisi tarafından Anayasa’nın 83’üncü maddesini geçici olarak askıya
alan bir düzenlemeyle 20 Mayıs 2016 tarihinde birçok parlamenterin
dokunulmazlığının kaldırılmasından kaygılıyız.” der. “Bu kararın daha çok
muhalefet partilerini, özellikle de HDP’yi etkilediğine dikkat çekiyoruz.” der
AKPM raporunun 7’nci maddesi.
8’inci
maddesi der ki: “AKPM, dokunulmazlığın her şeyden önce seçilmiş temsilcilerin
yürütme, yargı veya siyasi muhalifler karşısında korku duymaksızın kendilerini
ifade edebilmelerini sağlaması gerektiğini hatırlatır.” der. “Bu nedenle, Kürt
sorununun siyasi ve barışçıl yollarla çözülmesine zarar vermek gibi bu kararın
yol açabileceği siyasi sonuçlardan kaygı duyuyoruz.” der. “Yargı
bağımsızlığının olmadığına yönelik iddialar varken Türk yetkililerden
parlamenterlerin Avrupa Konseyi standartlarına uygun bir şekilde
yargılanmalarının sağlanmasını istiyoruz.” der. Yapıldı mı? Yapılmadı. 
10’uncu
maddesinde der ki AKPM raporu: “Sur, Silvan, Nusaybin, Dargeçit, Şırnak, Cizre,
Silopi, İdil ve Yüksekova dâhil olmak üzere 22 ilçede uygulanan yirmi dört
saatlik ve aylarca süren sokağa çıkma yasaklarının yol açtığı insani
sonuçlardan kaygı duyuyoruz. Bu sokağa çıkma yasakları 1,6 milyon insanı
etkilemektedir ve 355 bin insan yerinden edilmiştir.” der AKPM Raporu.
11’inci
maddesinde der ki: “Venedik Komisyonu -ki Venedik Komisyonu da Türkiye’nin
tanıdığı bir komisyondur, Meclisin tanıdığı, bildiği bir komisyondur- sokağa
çıkma yasaklarının Anayasa ve yasalara uygun bir şekilde uygulanmadığını, bu
doğrultuda da yasakların Anayasa maddelerinin ilgili maddeleri -bizim
Anayasa’mızın 119 ve 122’nci maddeleri- gereğince uygulanması gerektiğini
belirtir. AKPM, Türkiye’den kendi anayasasının bu maddelerine ve Venedik
Komisyonunun 13 Haziran 2016 tarihli görüşlerine uymasını bekler.” der AKPM
Raporu. 
12’nci
maddesinde, “AKPM Türkiye’yi bağımsız ve Türkiye'nin güven duyduğu kişilerden
oluşan bir hakikatleri araştırma ekibinin kurulmasını dikkate almaya davet
eder.” der. 
14’üncü maddesi
der ki: “Türk yetkililerin operasyonlar sırasında görevi kötüye kullanan
güvenlik görevlileri hakkında da etkili bir soruşturma yürütmesini bekliyoruz.
Bununla birlikte, AKPM Millî Savunma Komisyonunda kabul edilen askerî
operasyonlarda görevi kötüye kullanan güvenlik güçlerinin yargılanmasının önüne
geçen yeni yasa değişikliğine ilişkin hazırlıklar karşısında dehşete
düşmüştür.” der. AKPM dehşete düşmüş, biz düşmedik dehşete çünkü çok olağan bir
şey. 
Hatırlatma
yapmak istiyorum: Yine bu Meclis 15 Temmuzdan bir gün önce bölgede çalışma
yapan asker, polis ve güvenlik güçlerinin ve korucuların korunmasını,
yargılanmamasını esas alan bir madde çıkarmıştı, hatırlarsanız. Biz, o zaman
“Yanlış yapıyorsunuz.” demiştik. 15 Temmuz darbe girişiminde Şırnak’ta,
Diyarbakır’da ve bölgenin diğer illerinde olan komutanların komutasında
havalanmış olan jetler gelip bu Meclisi bombaladılar hatırlarsanız. Biz, o
zaman darbe dinamiğinden bahsederken buna işaret ediyorduk. İşte, onları koruma
altına almaktan dolayı biz o zaman herkesi eleştiriyorduk. Dolayısıyla, biz
dehşete düşmedik bir kez daha bu yapıldığı zaman ama AKPM tabii dehşete
düşüyor. 
AKPM raporunun
18’inci maddesi der ki: “21 Kürt belediye başkanının tutuklanmasını ve 31
belediye başkanının -o tarihler itibarıyla- görevlerinden alınmasını yerel
yönetimlere ve seçilmişlere dönük bir baskı ve yerel yönetimlerin
zayıflatılması olarak görüyoruz.”
19’uncu maddesi
“Görevden alınan belediye başkanlarının yerine Hükûmetin kayyum atamasıyla
ilgili olarak Türkiye'nin de 1992’de taraf olduğu Avrupa Yerel Yönetimler
Sözleşmesi’nin öngördüğü kararlar dikkate alınmalıdır. Toplumlararası güven ve
dostluğun pekişmesi için önemli olan Bölgesel ve Azınlık Dillerin Korunmasına
Dair Avrupa Sözleşmesi ile Ulusal Azınlıkların Korunmasına Dair Avrupa Çerçeve
Sözleşmesi çerçevesinde yerinden yönetim ilkelerinin benimsenmesinin
gerektiğine dair Türkiye’yi izleme sonrası diyalog sürecinin gereğini yerine
getirmeye çağırıyoruz.” der. Bütün bunların hepsi, 20’nci madde, bugün hâlâ
sorunumuz olan çok önemli bir madde daha “Türkiye’de uygulanan antiterör yasası
ifade özgürlüğünü kısıtlamaktadır.” der AKPM raporu. “Şubat 2014’te Türkiye’nin
Reform Eylem Planı çerçevesinde ifade özgürlüğünün sınırlarını genişletecek
düzenlemelerin uygulamaya geçirilmesi ve terör kavramının Avrupa Konseyi
standartlarına göre düzenlenmesi AKPM’nin Türkiye hükûmetinden beklentisidir.”
der. Sonraki maddelere devam etmeyeyim, zamanım azaldı, esas itibarıyla basın
ve ifade özgürlüğüne dönük kısıtlamaları ve hukukun üstünlüğüne dönük
saldırıları içeren maddelerdir. 36 madde, bu maddelerle AKPM Türkiye’yi
izlemeye aldı. O günden bugüne bu izlemenin gereklerini Türkiye yerine getirdi
mi? Getirmedi, sizler bunu biliyorsunuz. 
Şimdi,
Venedik Komisyonu der ki: “Merkezî yönetimin seçilmemiş belediye başkanları,
başkan yardımcıları ve belediye meclis üyeleri ataması, yargı denetiminden
bağımsız olarak yerel belediyeleri doğrudan kontrol etmesi bilhassa endişe
vericidir. Dahası, OHAL döneminde çıkarılan KHK’ler geçici OHAL sürecini
kapsamanın ötesinde kalıcı yapısal değişiklikler getirmektedir, yerel
yönetimler demokratik bir toplumun ana temellerinden biridir, bu yetkililerin
yerel halk tarafından seçilmesi insanların siyasi süreçte söz sahibi olmasının
anahtarıdır.” Şimdi, Venedik Komisyonunun bu belirlemesini niye hatırlatıyorum
tekrar? Çünkü yerel seçimlere gidiyoruz ve yerel seçimlere giderken sizin
kullandığınız dil, esas itibarıyla halkın iradesinin bir kez daha çiğneneceğine
dair bir dildir ve bunun yanlış olduğunu bir kez daha size hatırlatmış olalım.
OHAL
bilançosu gerçekten vahimdir değerli vekiller, gerçekten vahimdir. Siz bunları
duymak istemiyorsunuz, biliyoruz ama yani bakın 130 bin civarında kişi kamu
görevinden ihraç edildi herhangi bir hüküm olmaksızın ve o kadar büyük insani
mağduriyetler yaratıldı ki, insanların vicdanı o kadar sızladı ki. Ama bunların
hiçbirini dikkate almadınız.
Bakın, 12
Eylülde 1402’likler vardı hatırlarsanız, çok tartışma konusu olmuştu. O
1402’liklerin sayısı aşağı yukarı 120 kişi civarındaydı, üniversiteden atılmış
olan akademisyenler. Peki, bugün üniversiteden OHAL döneminde atılmış olan
akademisyen sayısı kaçtır? 5.904. 34.393 de öğretmen atılmış. Durum bu. 
Şimdi merak
ediyor Cumhurbaşkanı Erdoğan, diyor ki: “Üniversiteler niye bu hâlde? Niye
üniversitelerimiz uluslararası alanda başarılı olamıyor?” Çünkü, siz,
üniversite eğitiminin biat edenler ve itaat edenler tarafından yapılabilecek
bir eğitim olmadığını bilmiyorsunuz. Şu anda üniversitelerde biat eden ve itaat
edenlerin dışında kimseyi bırakmadınız ki. Üniversite eğitimi demek, eleştirel
olmak demektir, eleştirmek demektir, hoşa gitmeyen soruları sormak demektir,
araştırmak demektir. Bunları yapanların hepsini OHAL kararnameleriyle
üniversitelerden uzaklaştırdınız. 
Sonra, işte, bir
tanesi kalkıyor, 1909’da ölmüş olan İspanyol sosyalisti Francisco Ferrer’i,
Alman Hitler Nazizminin Führer nitelemesiyle karıştırıyor, üstüne uzun bir tez
yazıyor. Ferrer’i Führer zannediyor “O Führer sosyalizmi İspanya’da inşa
etmiş.” diye bir doktora tezi yazıyor üniversitede. Bu kişinin bir doçenti var
danışmanı olarak, o doçent de bunu fark etmiyor. Ondan sonra o tez gidiyor 4
kişinin olduğu bir jürinin önüne, profesör 4’ü de, onlar da fark etmiyorlar,
tez geçiyor, doktora kabul ediliyor. Biri Francisco Ferrer, öbürü Führer. Şimdi
üniversiteler bu hâle gelmiş vaziyette. Neden? Çünkü, siz, düşünen, tartışan,
eleştiren herkesi üniversitelerden atmışsınız. 
Bakın, on
binlerce insan gözaltında, on binlerce insan tutuklandı. 70 gazete, 18
televizyon kanalı, 6 haber ajansı kapatıldı, 20 dergi, 22 radyo kanalı
kapatıldı. Alevi toplumunun sesi olan televizyonlar kapatıldı. Kürt halkının
ana dilinde yayın yapan, onların sesi olan televizyonlar, radyolar, haber
ajansları, gazeteler kapatıldı. Hani ana dilde yayın serbestti? Kapatıldı
bunların hepsi. 
Şimdi,
belediyelere kayyumlar atandı, onların yaptıklarını biliyoruz. O belediyelerde
atanan kayyumlar -esas itibarıyla ilk yaptıkları iş- Kürtçe tabelaları
indirdiler, sonra Kürtçe kursları kapattılar. 
OYA
ERONAT (Diyarbakır) – Yalan söylüyorsun, yalan söylüyorsun!
AYŞE
ACAR BAŞARAN (Batman) – Bir dinle ya, birazcık saygılı ol. O ne biçim bir
tanımlama! Ne demek “Yalan söylüyorsun.”? Sen sus be!
OYA
ERONAT (Diyarbakır) – Ne konuşuyorsun?
HAKKI
SARUHAN OLUÇ (Devamla) – Ondan sonra Kürt halkının tarihsel ve kültürel
değerlerine saldırdılar, cadde ve sokak isimlerini değiştirdiler, kadın
dayanışma kurumlarını, kadın atölyelerini kapattılar, apaçık, çok açık bir
şekilde orada Kürt halkının iradesine yönelik çok ağır bir saldırı
gerçekleştirdiler.
OYA
ERONAT (Diyarbakır) – Yalan söylüyor.
AYŞE
ACAR BAŞARAN (Batman) – Ya biraz saygılı ol. Sen sus ya! 
Ne
biçim Grup Başkan Vekilisiniz siz? Kendi grubunuza biraz siz sahip olun. Ne
kadar saygısız insansınız!
RECEP
ÖZEL (Isparta) – Saygılı ol, saygılı! Sen saygılı ol, sen!
BAŞKAN
– Arkadaşlar, kürsüde konuşmacı var, yerimizden konuşmayalım. 
OYA
ERONAT (Diyarbakır) – Yalan söylüyor! Yalan söylüyorsun.
AYŞE
ACAR BAŞARAN (Batman) – Hayır, en büyük yalancı sensin!
BÜLENT
TURAN (Çanakkale) – Yalan söylediğini herkes biliyor ama. 
AYŞE
ACAR BAŞARAN (Batman) – Ne biçim Grup Başkan Vekilisiniz siz de ya! Grubunuza
bir sahip çıkın. 
HAKKI
SARUHAN OLUÇ (Devamla) – Şimdi, bakın, bugün Türkiye nüfusunun yüzde 40’ına
yakını kendi seçtiği belediye başkanı tarafından yönetilemiyor. Bir de istifa
ettirilmiş belediye başkanları var. 
RECEP
ÖZEL (Isparta) – “Ne biçim Grup Başkan Vekilisin!” ne demek ya? Sen ne biçim
bayansın!
AYŞE
ACAR BAŞARAN (Batman) – Bayan değilim, kadınım. Sen benim ne olduğumu bana
öğretme. Sus sen!
HAKKI
SARUHAN OLUÇ (Devamla) – Ankara, İstanbul, Bursa, Balıkesir, ağlaya ağlaya
istifa ettirilmiş belediye başkanları hakkında bir tek soruşturma yok. Neden?
Bunu konuşabiliyor muyuz? Nasıl siyasi ayağı…
(Mikrofon
otomatik cihaz tarafından kapatıldı)
HAKKI
SARUHAN OLUÇ (Devamla) – Bitiriyorum Sayın Başkan.
BAŞKAN
– Ek süre vermiyorum Sayın Oluç. Bitirelim lütfen. 
OYA
ERONAT (Diyarbakır) – Yalan söylüyorsun.
AYŞE
ACAR BAŞARAN (Batman) – Ya biraz saygılı ol, saygılı, saygılı!
ALİ
KENANOĞLU (İstanbul) – Başkan, müdahale vardı ama. Kendisine müdahale olanlara
söz hakkı veriyorsanız müdahale vardı, buraya da vermeniz lazım.
BAŞKAN
– Benziyor muydu? 
AYŞE
ACAR BAŞARAN (Batman) – Bir milletvekiline “Yalan söylüyorsun.” denir mi? Bu ne
demek, “Yalan söylüyor.” demek?
EBRÜ
GÜNAY (Mardin) – Hayır, sataşıyor. 
BAŞKAN
– E o kadar oluyordu. Onu takip ediyoruz. 
EBRÜ
GÜNAY (Mardin) – Takip ediyorsunuz ama müdahale etmiyorsunuz Başkan. 
AYŞE
ACAR BAŞARAN (Batman) – Bu ne zannediyor? Mecliste mi, başka programda mı! 
ALİ
KENANOĞLU (İstanbul) – Ee, biraz önce aynı gerekçeyle verdiniz söz hakkını.
BAŞKAN
– Teşekkür ederim Sayın Oluç. 
ALİ
KENANOĞLU (İstanbul) – Orada da konuşmaya devam edilmişti. 
HAKKI
SARUHAN OLUÇ (Devamla) – Nasıl darbe girişiminin siyasi ayağı bulunamadıysa
zorla ve baskıyla, tehdit ve şantajla istifa ettirilmiş olan büyükşehir
belediye başkanlarının suçlarının ne olduğu da bugün herhangi bir soruşturma
nedeniyle ortaya çıkarılamamıştır. 
METİN
NURULLAH SAZAK (Eskişehir) – Terör sorunu var, terör.
HAKKI
SARUHAN OLUÇ (Devamla) – İşte OHAL’in getirmiş olduğu durum budur değerli
milletvekilleri. (AK PARTİ ve HDP sıralarından gürültüler)
BAŞKAN
– Lütfen arkadaşlar ya, lütfen…
HAKKI
SARUHAN OLUÇ (Devamla) – Dinlediğiniz için teşekkür ederim. (HDP sıralarından
alkışlar, AK PARTİ ve HDP sıralarından karşılıklı laf atmalar) 
BAŞKAN
– Arkadaşlar, söz isteyenlere mümkün olduğu kadar söz veriyorum. Yani laf
atarak değil de kürsüden talep edin, yerinizden talep edin, söz verelim. 
Buyurun
Sayın Turan. 
BÜLENT
TURAN (Çanakkale) – Sayın Başkan, konuşmacı partimizin zorla, zorbalıkla
belediye başkanlarını istifa ettirdiğini ifade etti. 
ALİ KENANOĞLU
(İstanbul) – Ağladılar ya, adam canlı yayında ağladı.
BÜLENT TURAN
(Çanakkale) – Biz sürekli kulağı halkında olan, milletinde olan bir ekibiz.
Kendi iç meselemiz olarak parti gruplarında, organlarında değerlendirip bir
karar verdik. Bu bizim meselemiz. Onun dışında…
MURAT EMİR
(Ankara) – İç meseleniz değil, belediye başkanından bahsediyoruz.
BÜLENT TURAN
(Çanakkale) – HDP’li misin? Bir dur bir dakika ya!
MURAT EMİR
(Ankara) – Partiden atmadınız, belediye başkanlığından attınız.
BÜLENT TURAN
(Çanakkale) – Ya Sayın Başkan, CHP bu mudur? Sürekli konuşacaklar, laf atacaklar,
hiçbir şey söylemeyeceğiz. Arkadaşlar, bakın, bu doğru bir şey değil. 5 parti
var burada. Herkesin konuşması lazım. Siz konuşuyorsunuz, cevap hakkımızı bile
kullanamıyoruz burada. Yeri gelince “Muhalefetin sesi kısıldı.” diyorlar.
Hayır, iktidarın sesini kısmaya çalışıyor bu insanlar.
MURAT EMİR
(Ankara) – E parti iç meseleniz değil diyoruz. Gökçek’i partiden atmadılar ki,
belediye başkanlığından attılar.
BAŞKAN –
Tamamlayın lütfen.
AYŞE ACAR
BAŞARAN (Batman) – Siz yeterince yerinizden cevap verdiniz zaten.
BÜLENT TURAN
(Çanakkale) – Bakın Sayın Başkan…
BAŞKAN – Sayın
Emir, lütfen, bırakın, Sayın Turan konuşuyor şu anda.
EBRÜ GÜNAY
(Mardin) – Demin niye müdahale etmediniz? Hakaret ederken niye müdahale
etmediniz?
AYŞE ACAR
BAŞARAN (Batman) – Bizim hakkımızda konuşurken hiçbir şey demiyordunuz Başkan.
Şu anda resmen taraflı davranıyorsunuz.
BAŞKAN – Daha ne
olsun? Konuşup duruyorsunuz işte yerinizden.
EBRÜ GÜNAY
(Mardin) – Hayır, demin bizim grubumuz konuşurken niye müdahale etmediniz?
BÜLENT TURAN
(Çanakkale) – Konuşmacının ifade ettiği “Kürtçe tabelaları indirdiler söylemi
baştan aşağı yanlış, yalan bir yaklaşımdır. Bütün dillere olan saygımızı bütün
milletimiz bilir. Bu konudaki engelleri aşan parti, bizim partimiz.(AK PARTİ
sıralarından alkışlar)
BAŞKAN –
Teşekkür ederiz.
Değerli
arkadaşlar, tümü üzerinde gruplar adına konuşmalar tamamlanmıştır. Şimdi…
AYHAN BİLGEN
(Kars) – Sayın Başkan, söz talebim var.
BAŞKAN – Sayın
Bilgen, buyurun.
IV.- AÇIKLAMALAR (Devam)
32.- Kars Milletvekili Ayhan Bilgen’in, Diyarbakır Milletvekili Oya
Eronat’ın yerinden sarf ettiği bazı ifadelerine ilişkin açıklaması 
AYHAN BİLGEN
(Kars) – Sayın Başkan, tabii, kürsüde hatip varken elbette ki kimi sataşmalar,
söz atmalar bu Mecliste oluyor ama “Yalan söylüyorsun.” ifadesi temiz bir dil
değil ve uyarı gerektiren, eleştiri gereken, tavır gereken bir tutum. Hem
Başkanımızın hem mensubu olduğu partinin grup başkan vekillerinin böyle
sataşmalara müdahale etmesi, zamanında müdahale etmesi, burada çirkin, Meclise
yakışmayacak başka görüntülerin oluşmasını engeller. Bu kurumun saygınlığı
açısından önemlidir. Yoksa tabii ki bizim görüşlerimize aynen katılmasını
beklemiyoruz. Gayet tabii söz istenebilir ve kürsüden de eleştiri yapılabilir.
Ama hepimiz biliyoruz ki ağlayarak makamını bırakan belediye başkanları var ya
da işte o dönem arsa tahsisiyle suçlanıp ama sonrasında başka partilere
transfer olma arayışında olan belediye başkanları var. Ama bizim görüşlerimiz
bize ait, burada bütün görüşlerde ortaklaşmak zorunda değiliz. 
Teşekkür
ediyorum. 
BAŞKAN –
Teşekkür ederim Sayın Bilgen. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (Devam)
BAŞKAN –
Şahısları adına Bartın Milletvekili Aysu Bankoğlu. 
Buyurun Sayın
Bankoğlu. (CHP sıralarından alkışlar) 
AYSU BANKOĞLU
(Bartın) – Teşekkürler Sayın Başkan. 
Değerli
milletvekilleri, öncelikle, dün yurdumuzun tüm illerinde coşkuyla kutladığımız
29 Ekim Cumhuriyet Bayramı’mızın 95’inci yıl dönümünü yüce Meclisimizin
kürsüsünden de bir kez daha kutlamak istiyorum. Ulu Önder Mustafa Kemal Atatürk
başta olmak üzere, cumhuriyeti bize armağan ve emanet eden tüm kurucu kadroları
saygıyla ve takdirle anıyorum, ruhları şad olsun diyorum. (CHP sıralarından
alkışlar) 
Hiç şüphesiz ki
cumhuriyet, demokrasi ve hukuk devletiyle taçlandırıldığında anlam
kazanacaktır. Bizim de Cumhuriyet Halk Partisi olarak tüm çabalarımız bu
yöndedir ve bu yönde olmaya devam edecektir. 
Görüşülmekte
olan 701 Sayılı Olağanüstü Hal Kapsamında Bazı
Tedbirler Alınması Hakkında Kanun Hükmünde Kararname’yle ilgili şahsım adına
söz almış bulunuyorum. Anayasa’ya açık aykırılıklar içeren bu kanun hükmünde
kararnameyle toplamda yaklaşık 18 binden fazla kişinin kurumlarından ihracı ve
bazı tüzel kişiliklerin de kapatılmasına karar verilmiştir. Söz konusu KHK ekinde
de ihraç edilen kişilerin listeleri yer almaktadır ve o yüzden de önünüzde
bulunan kitapçıklar oldukça kalındır. 
Esasa
ilişkin görüş ve eleştirilerime geçmeden önce usule ilişkin birtakım hususlarda
tespitlerimi ve eleştirilerimi dile getirmek istiyorum sayın vekillerim ve
sizlere sormak istiyorum: İçişleri Komisyonu ne yapmaktadır? Görüşmekte
olduğumuz 701 sayılı KHK İçişleri Komisyonunda görüşülmeden neden âdeta
yangından mal kaçırır gibi Genel Kurulumuzun önüne getirilmiştir? Sizlere bunu
sormak istiyorum. Bahse konu kanun hükmünde kararnamenin komisyonda
görüşülmesine ilişkin yirmi günlük süre 13 Ekim 2018 tarihinde sona ermiştir.
Peki, neden Meclisin açıldığı 1 Ekimden 13 Ekime kadarki sürede esas komisyon
olan İçişleri Komisyonu toplanarak bu KHK’yı görüşmemiştir? Milletin verdiği
çok önemli vekillik görevlerimizi göz ardı ederek “Zaten Meclis yeni açıldı,
biraz daha aktif dinlenme mi yapalım?” denmişti, sizlere sormak istiyorum. 
Cumhuriyet Halk
Partisi vekilleri olarak biz buradayız, yasama ve denetim görevlerini yerine
getirmek için hazırız. Ne yazık ki aynı azmi İçişleri Komisyonunun
çalıştırılması konusunda iktidar partisinde göremiyoruz.
Değerli
milletvekilleri, usule ilişkin bir diğer husus da şudur: 701 sayılı KHK Resmî
Gazete’de yayımlandıktan sonra 8 Temmuz tarihinde önümüze getirilmiştir. 8
Temmuz tarihinde yayımlanmasının sebebini sizlere sormak istiyorum. Yoksa söz
konusu tarihin 24 Hazirandan sonra olması sadece bir tesadüf müdür, sizlere
bunu sormak istiyorum. KHK’ya ekli lisede o kadar geniş ve kapsamlı isimler yer
almaktadır ki AKP’nin yaşamış olabileceği oy kaygısı da ister istemez bu
gecikmenin sebebini akıllara getiriyor değerli milletvekilleri. Zira, 4 Haziran
2018 tarihinde Bakanlar Kurulu kararıyla bu kararname çıkmıştır ancak
yayımlanmasından otuz beş gün sonra bizlerin önüne gelmesinin bir izahı
bulunmamaktadır değerli milletvekilleri.
Kaldı ki geçen
bu süre aynı zamanda bizlere şunu da göstermektedir: KHK metninin ekinde yer
alan listeler doğrudan Bakanlar Kurulunca belirlenmeden ilgili kurumlar
tarafından tespit edilerek yayımlanmıştır. Bu yönüyle de Bakanlar Kurulu
tarafından düzenlendiğini zannettiğimiz listeler esasında hukuken yanlış bir
biçimde, ilgili kurumlar tarafından oluşturulmuştur. Maalesef bu tespitimiz
kamuoyuna yapılan açıklamalarla da doğrulanmıştır. 
Saygıdeğer
milletvekilleri, usul kısmının dışında esasa ilişkin de Anayasa’ya pek çok
aykırılık yer almaktadır söz konusu kanun hükmünde kararnamede ve Anayasa’mızın
121’inci maddesine göre olağanüstü hâl süresince yalnızca olağanüstü hâlin
gerekli kıldığı konularda kanun hükmünde kararname çıkarılabilir. Hâlbuki 701
sayılı KHK’nin bütününe baktığımız zaman, OHAL’in gerekli kıldığı konular
dışında da pek çok konuda bariz hukuka aykırılıklar olduğunu görüyoruz. Bildiğiniz
üzere olağanüstü hâl uygulaması geçici nitelikte. Nitekim 20 Temmuz 2018 tarihi
itibarıyla da OHAL sonlandı. Bu bakımdan, bahse konu dönemde yapılan işlemlerin
olağanüstü hâl sona erdikten sonra geçerliliklerini sürdürmesi de mümkün değil
ya da en azından sözde değil özde bir hukuk devletinde durum böyle olmalı.
Çünkü geçici nitelikteki OHAL yönetim işlemlerinin olağanüstü hâl sona erdikten
sonra da geçerliliğini sürdüreceğini kabul etmek pratikte OHAL’i sürekli hâle
getirmek gibi oldukça vahim bir sonuç doğuracaktır. 12 Eylül hukukunun bile
kabul etmediği böyle bir uygulamayı 2018 Türkiyesinde uygulamaya çalışmak 12
Eylül hukukunun bile gerisine düşmek anlamına gelecektir ki özellikle 12 Eylül
vesayetiyle savaşmakta olduğunu ısrarla beyan eden AKP için söylem ile eylem
arasında bir tutarsızlık olduğu da oldukça açıktır.
Anayasa’ya
aykırılık içeren bir diğer husussa şöyle açıklanabilir değerli vekiller:
Anayasa’nın 15’inci maddesinde OHAL dönemlerinde dahi müdahale edilmemesi
gereken temel hak ve özgürlükler yer almaktadır ve bu haklar bakımından suç ve
cezaların geriye yürütülemezliği ilkesi ile masumiyet karinesi açık bir şekilde
ihlal edilmiştir. Bunlara ek olarak hepimizin malumu olduğu üzere kanun
hükmünde kararnameyle tesis edilen işlemlerle alakalı yargı denetimi de
esasında fiilen ortadan kaldırılmıştır. En iyi ihtimalde OHAL İşlemleri
İnceleme Komisyonu vasıtasıyla çok geç bir süre sonunda belirli kararlar
verilmektedir. Ancak bu komisyonun önündeki dosya yoğunluğunun etkisi ve özünde
bir yargı mercisi olmamasının yarattığı büyük sıkıntılar sebebiyle fiilî
anlamda bir yargı denetimi eksikliğini giderdiğini de söylemek mümkün değildir.

Saygıdeğer
milletvekilleri, sözlerimi sonlandırırken şu hususun bir kez daha altını çizmek
istiyorum: Az önce de vurguladığım ve Cumhuriyet Halk Partisinin de her zaman
vurguladığı şekilde, çeşitli yönlerden hukuka ve Anayasa’ya aykırılıklar içeren
701 Sayılı Kanun Hükmünde Kararname ve elbette ki daha önceki kanun hükmünde
kararnameler yoluyla OHAL rejimi altında gerçekleştirilen haksız uygulamaları
Cumhuriyet Halk Partisi olarak yüce milletimize duyurmaya devam edeceğiz ve her
alanda “hak, hukuk, adalet” demeyi sürdürecek ve hukukun, en önemlisi de
adaletin çizgisinden ayrılmayacağız. 
Hepinize
saygılarımı sunuyorum. (CHP sıralarından alkışlar)
BAŞKAN –
Teşekkür ederim. 
Şahsı adına
Afyonkarahisar Milletvekili Ali Özkaya. 
Buyurun Sayın
Özkaya. (AK PARTİ sıralarından alkışlar) 
ALİ ÖZKAYA
(Afyonkarahisar) – Sayın Başkan, saygıdeğer milletvekilleri; Genel Kurulumuzun
gündeminde bulunan 6 sıra sayılı 701 Sayılı Olağanüstü Hal Kapsamında Bazı
Tedbirler Alınması Hakkında Kanun Hükmünde Kararname’yle ilgili şahsım adına
söz almış bulunuyorum. Yüce Meclisi saygıyla selamlıyorum. 
Malumları olduğu
üzere, bu KHK 8 Temmuz tarihli Resmî Gazete’de yayımlandı ve aynı gün de
Türkiye Büyük Millet Meclisinin gündemine sunuldu. Anayasa’nın mülga 121 ve
122’nci maddeleri gereğince, OHAL döneminde çıkarılan kanun hükmünde
kararnameler Resmî Gazete’de yayımlandıkları gün Meclise sunulur ve 9 Ekimde
değiştirdiğimiz İç Tüzük’ün 128’inci maddesi gereğince de yirmi gün içinde
komisyonda, on gün içinde de Genel Kurulda görüşülmesi gerekirdi. Eğer bu,
tamamlayıcı, düzenleyici sürelerde yapılamazsa Meclis Başkanlığı tarafından
doğrudan Genel Kurula getirilir ki şu anki durum da Sayın Meclis Başkanımız
tarafından Genel Kurula getirilmiş hâlidir. 
Bu KHK’yle terör
örgütlerine ve Millî Güvenlik Kurulunca devletin millî güvenliğe karşı
faaliyette bulunduğuna karar verilen yapı, oluşum ve gruplara üyeliği,
mensubiyeti veya iltisakı yahut bunlarla irtibatı olan kamu görevlileri
hakkında kamu görevinden çıkarma, unvanlarını geri alma, rütbelerini geri alma,
belirli lisansları iptal etme, hak ve yetkileri kullanmalarının iptali şeklinde
ve bir kısım kamu görevlilerinin, daha önce çıkarılanların geri alınması, bir
kısım kurumların da kapatılması hakkında düzenleme yapılmıştır. 1 sayılı
listedeki kamu görevlileri kamu görevinden çıkarılmış, 2 ve 3 sayılı listede
yer alan kamu görevlileri ise, daha önceki KHK’lerle kamu görevinden çıkarılmış
olmasına rağmen, terör örgütleriyle irtibat, iltisak ve ilgisi bulunmadığından,
bunlar memuriyete, kamu görevine geri alınmıştır. 4 sayılı listedeki Türk
Silahlı Kuvvetleri mensupları, 5 ve 6 sayılı listede de Emniyet ve Jandarma
mensupları hakkında, emekli olan, resen emekli edilen, istifaen emekli olup da
rütbe, unvan, makam, lisans, pilotluk, bilim adamlığı gibi unvanları
kullananların unvanları iptal edilmiştir. 8 sayılı listede yer alan kurumlar
ise kapatılmıştır. 
Saygıdeğer
milletvekilleri, 15 Temmuz günü FETÖ terör örgütü öncülüğünde ülkemize,
milletimize, vatanımıza ve devletimize karşı başlatılan “darbe” adı altındaki
işgal girişimine karşı Sayın Cumhurbaşkanımızın, Sayın Başbakanımızın ve
Hükûmetimizin öncülüğünde aziz Meclisimizin, milletvekillerimizin, büyük Türk
milletinin, Türk Silahlı Kuvvetlerinin ve Emniyetin millî ve yerli güçleri
sayesinde bu hain terör girişimi püskürtülmüştür. 20 Temmuz itibarıyla da
Bakanlar Kurulunca OHAL ilan edilmiş, 21 Temmuz tarihi itibarıyla da Türkiye
Büyük Millet Meclisi bunu onaylamıştır. 35 kanun hükmünde kararname çıkarılmış
bu süreçte. Bu dâhil, bunların en büyük amacı darbe teşebbüsüne katılanlarla
ilgili gerekli tedbirleri almak ve terörle etkin bir mücadele yapmaktır. 
Değerli
arkadaşlar, FETÖ terör örgütünü… 2017 yılında Yargıtay 16. Ceza Dairesinin Ceza
Genel Kurulunca da onaylanan şu içtihadında, bu örgütle ilgili çok önemli bir
değerlendirme yapıyor, diyor ki Yargıtay: “Devlet içerisinde belli bir güce
ulaştıktan sonra hasımlarını hukuk dışı yöntemlerle tasfiye eden, böylece
devlet teşkilatının bütün alt bileşenlerini kontrol altına almayı ve sisteme
sahip olmayı amaçlayan ‘sui generis’ bir terör örgütü olduğu, örgütün kurucusu,
yöneticileri ve üyeleri arasında sıkı bir hiyerarşik bağın mevcut olduğu,
gizliliğe riayet ettiği, amacının, devletin yanında oluşturduğu paralel devlet
yapılanmasıyla, demokratik olmayan yöntemlerle, cebir ve şiddet kullanmak
suretiyle Parlamento, hükûmet ve diğer anayasal kurumları feshedip iktidara
gelmek olduğu, bu amacı gerçekleştirmek için meşru organlara ve halka karşı
silah kullanmak suretiyle, amaç suça elverişli öldürme, yaralama gibi çok
sayıda vahim eylemleri gerçekleştirdiğinin, anılan örgüt mensupları hakkında 15
Temmuz darbe girişiminde ya da diğer davalarda dinlenen itirafçı sanıkların
savunmaları, gizli/açık tanık anlatımları, örgüt lider ve yöneticilerinin açık
kaynaklardaki yazılı ve sözlü açıklamaları gibi olgu ve tespitler dikkate
alındığında 3713 sayılı Terörle Mücadele Kanunu’nun 1’inci maddesi ve Türk Ceza
Kanunu’nun 314’üncü maddesindeki bir silahlı terör örgütü olduğu tespit
edilmiştir.” İşte, görüşmekte olduğumuz kanun hükmünde kararnameyle ihracına
karar verilen kamu görevlilerinin bu terör örgütüyle irtibat, iltisak veya
mensubiyetlerinin var olduğuna dair tespitlerle ilgili ihraç işlemleri ve sair
işlemler yapılmıştır. 
Kamu
görevlisinin sadakati öncelikle, mensubu olduğu devletedir. Anayasa’nın
129’uncu maddesi ve Devlet Memurları Kanunu’nun 6’ncı maddesi gereğince kamu
görevlisi, mensubu olduğu Türkiye Cumhuriyeti devletine sadık olmak zorundadır,
bunun dışındaki sadakatle bir başka yapıya, örgüte mensup olan kişinin kamu
görevinde kalma hak ve yetkisi yoktur. Bunun çıkarılması ve devlet tarafından
verilmiş hak ve yetkileri kullanmasına engel olması da bu devletin en tabii
görevi ve yetkisidir.
ÖZGÜR ÖZEL
(Manisa) – Sağlık Bakanlığının tamamını atın o zaman. 
ALİ ÖZKAYA
(Devamla) – Bu terör örgütüyle mücadele yine kamu görevlisi eliyle
yürütülmektedir ve kamu görevlilerinin hazırladığı listeler, hazırlayıcı idari
işlem mahiyetindeki listeler Bakanlar Kurulu tarafından kontrol edildikten
sonra KHK’yle ihraç edilmektedirler. 685 sayılı KHK’yle de bu listelerde ihraç
edilen kamu görevlilerinin müracaat etme hakkı için OHAL Komisyonunu kurduk ve
OHAL Komisyonunu getirdik. Avrupa İnsan Hakları Mahkemesi, OHAL Komisyonunu
etkili bir iç hukuk yolu olarak görmüş ve bu komisyona müracaat etmeden,
doğrudan yapılan müracaatları reddetmiştir. Dolayısıyla getirilen doğru bir
sistemdir. 
Türkiye
Cumhuriyeti devleti bir hukuk devletidir, insan hak ve hürriyetleri her türlü
değerlendirmenin üzerindedir. İmparatorluklar kurmuş ve dünyaya adaletle
yüzyıllarca yönetim yapmış bir milletin evlatları ve yöneticileri olarak
“İnsanı yaşat ki devlet yaşasın.” şiarı doğrultusunda bu komisyonu kurduk ve bu
komisyon marifetiyle de hatalı ve yanlış işlemlerin düzeltilmesinin yolunu
açtık. Komisyonun ret işlemlerine karşı da idari yargının açık olduğunu
belirtmek isterim.
Arkadaşlar,
değerli milletvekilleri; OHAL Komisyonuna 131.922 müracaat yapılmış, tedbir
işlemi uygulanmış. 125.678 kamu görevinden ihraç, 3.184 rütbe alma, 2.761 kurum
ve kuruluş kapatma işlemi hakkında müracaat yapılmış. İhraçla ilgili 125 bin
müracaat olmuş, bunlardan 40 bin dosya hakkında bugün itibarıyla karar
verilmiş, 2.700 kamu görevlisi geri gönderilmiş, 37.300 kamu görevlisinin
müracaatı ise reddedilmiştir. 701 Sayılı KHK’yle ilgili olarak toplam 18.920
müracaat olmuştur ve bunlarla ilgili işlemler devam etmektedir. OHAL Komisyonu
haftada 1.200 dosya hakkında karar vermektedir ve bu komisyonun süreci
tamamlamasını ve inşallah, önündeki dosyaları bitirerek doğruyu ve yanlışı
ortaya çıkarmasını bekliyoruz.
Arkadaşlar, bu
komisyonun verdiği iki kararı kısaca bilginize sunayım kişisel bilgilerden
arındırarak. Bir kişi müracaat etmiş. Bu kişi hakkında “ByLock kullanıyor...”
Emniyet Genel Müdürlüğü ve Ankara Başsavcılığı tespit etmiş. Bank Asyaya 2014
ve 2015’te 10 bin, 20 bin, 30 bin, 25 bin gibi 4 defa ayrı para yatırmış,
iltisaklı kuruluşlarda beş yıla yakın sigortalı çalışması var, AKTİF-SEN’e
üyeliği var, müzahir derneklere para yatırmış, Ankara 2. Ağır Ceza Mahkemesinde
mahkûm olmuş; diyor ki: “Beni geri memuriyete alın.” Elbette ki OHAL Komisyonu
bunu reddetmiş ve karar vermiş. 
Bir
diğer müracaat; bu kişi de byLock olduğu iddiasıyla ihraç edilmiş, OHAL
Komisyonu incelemiş, Ankara Başsavcılığından evrakları getirtmiş, byLock’taki
Mor Beyin olduğu tespit edilmiş, araştırmalardan başka hiçbir ilgi, iltisak,
irtibat bulunmadığı için de bunun iadesine karar verilmiş. 
Dolayısıyla
devletin hukuk sistemi, kurulan sistem çalışıyor. Bu sistem etkin çalışıyor,
daha hızlanması da en büyük arzumuz. İnşallah, kanun hükmünde kararnameyi kabul
ettikten sonra anayasal yargı sistemi de başlar ve bu konuda müracaat eden
ilgili muhalefet partisi olursa Anayasa Mahkemesi de kanun hükmünde
kararnameyle ilgili karar verir. 
Hepimize
düşen, FETÖ’yle mücadele etmek. Bu terör örgütüyle, bu hain örgütle, her şekle
giren bu örgütle mücadele etmek en önce bu Gazi Meclisin görevi. 
MURAT
EMİR (Ankara) – Hukuk içerisinde ama.
ALİ
ÖZKAYA (Devamla) – Bu Gazi Meclisi bombalayan, Cumhurbaşkanlığını bombalayan,
insanların üzerinden tankla geçen, Gölbaşı’ndaki Özel Harekât polislerini
-yaklaşık 15 kadarının vücudunda hiçbir parça kalmayan- 1 tonluk bombayı
üzerine atarak yakan…
(Mikrofon
otomatik cihaz tarafından kapatıldı) 
ALİ
ÖZKAYA (Devamla) - …bu hain örgütle mücadele etmek hepimizin görevi diyorum,
yüce Meclise saygılar sunuyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkan, pek kısa bir açıklama yapmak istiyorum. 
BAŞKAN
– Buyurun Sayın Özel.
IV.- AÇIKLAMALAR (Devam)
33.- Manisa Milletvekili Özgür Özel’in, Afyonkarahisar Milletvekili Ali
Özkaya’nın 6 sıra sayılı Kanun Hükmünde Kararname’nin tümü üzerinde şahsı adına
yaptığı konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, sayın hatip sanki bir önceki Anayasa’ya tam uygun
davranılmış gibi bir takvimlendirme yaptı. Şunu söyleyelim: Bir, ertesi gün
Meclise sunuldu, yirmi gün içinde komisyonda görüşülmedi, 30’uncu gün Meclise
gelmedi, müeyyidesi olmadığı için o günden bugüne kadar keyfiyen bekletildi, bu
da yargı denetimine açılmamasını sağladı. Bugün ayıplı bir mesele telafi
ediliyor, sadece bu. Bu da bizim gayretlerimizle. 
AİHM’in,
OHAL Komisyonunu etkili bir iç hukuk yolu olarak bulması 130 bin dosyanın
kapısında olmasındandır. O 130 bin dosya kapısına gelmesin diye -bugünkü
durumu, aslında OHAL Komisyonu durumunun yargı mercisi olmadığını cümle âlem
biliyor ama- AİHM de yaptığınız hukuksuzluklar sayesinde niceliksel olarak
çaresizlik içindedir. 
Son olarak şunu
söyleyelim: Bir apartmanda oturan bütün herkesin hâkim olması o apartman
yönetim kurulu toplantısını bir mahkeme yapmaz. O yüzden, ortaya koymuş olduğunuz
bu OHAL Komisyonu da bir yargı mercisi değildir, aksine yargıya ve adil
yargılanma hakkının önüne çıkartılmış koskoca iyi tasarlanmış bir engeldir.
Teşekkür
ediyorum. (CHP sıralarından alkışlar) 
BAŞKAN – Sayın
Bilgen, söz mü istiyorsunuz?
AYHAN BİLGEN
(Kars) – Evet Sayın Başkan.
BAŞKAN – Buyurun
Sayın Bilgen.
34.- Kars Milletvekili Ayhan Bilgen’in, Diyarbakır Milletvekili Oya
Eronat’ın yerinden sarf ettiği bazı ifadelerine ilişkin tekraren açıklaması
AYHAN BİLGEN
(Kars) – Sayın Başkan, biraz önce sadece usul itibarıyla uyardığım,
eleştirdiğim konunun içeriğiyle ilgili de araştırdım. Partimize hiç yakın
olmayan haber ajanslarının girdiği 11/4/2018 tarihli Yeniköy Mezarlığının
(Goristan) tabelasının Cumhurbaşkanı Erdoğan’ın Diyarbakır ziyaretinden sonra
değiştirildiğine dair net bilgi var. 
Yine, yön
tabelaları var çift dilli olup kaldırılan ve teke indirilen. Parti olarak çift
dilliliğe karşı olabilirsiniz; tek dil olsun, Türkçe olsun diyebilirsiniz ama
Avrupa’ya gittiğinizde Belçika’da üç dil olduğunu görebiliyorsunuz. 
Yine,
Alsace-Lorraine bölgesinde Almanca, Fransızca, çok dilli tabelaları
görebiliyoruz. Taraftar olmak, karşı çıkmak başka bir şey ama “Yalan
söylüyorsun.” demek gerçeği çarpıtmaktır. 
Bu, çok somut
bir bilgidir. Eğer gerçekten yanlış bir beyanda bulunulmuşsa bizim
milletvekilimiz çıkar düzeltir ama doğruysa sadece sataşarak, sadece laf atarak
gerçekleri örtmek mümkün değildir.
Teşekkür
ediyorum.
OYA ERONAT
(Diyarbakır) – Sayın Başkan, sataşmadan söz istiyorum.
AYŞE ACAR
BAŞARAN (Batman) – Sataşmadı ki.
BAŞKAN – Buyurun
Sayın Eronat. 
VII.- SATAŞMALARA İLİŞKİN KONUŞMALAR (Devam)
4.- Diyarbakır Milletvekili Oya Eronat’ın, Kars Milletvekili Ayhan
Bilgen’in yaptığı açıklamasında Adalet ve Kalkınma Partisine sataşması
nedeniyle konuşması 
OYA ERONAT
(Diyarbakır) – Sayın Başkan, değerli milletvekilleri; az önce bir hatip için
kullandığım sözlerden asla geri adım atmayacağım. Şu anda Diyarbakır Büyükşehir
Belediyesinin tabelası ortadadır ve hem de dev gibi bir tabeladır. Görmek
istemeyenler hiçbir şekilde görmüyor zaten. Kesinlikle hiçbir ilçemizde
belediye tabelasının Kürtçe yazıları indirilmemiştir. Bu, kesin bir bilgidir ve
her gün önünden geçtiğim bir büyükşehir belediyesi tabelasıdır.
Diğerine
gelince… Belediyelerimiz ne yaptı da belediye başkanları alındı? Bunu merak
ediyorlarsa Sur ilçemizdeki 2015, 2016’dan sonraki çukurlara bakarlarsa o
çukurlara hangi belediye başkanlarının kepçe gönderdiğini görmüş olurlar ve
teröre nasıl bulaştıklarına şahit olurlar. Bence burada gerçekleri saptırarak
konuşmak yerine, terör örgütü yandaşlığı yapan belediye başkanlarına biraz
eleştiri getirseler çok daha iyi olur.
Saygılarımla.
BAŞKAN – Sayın
Bilgen…
IV.- AÇIKLAMALAR (Devam)
35.- Kars Milletvekili Ayhan Bilgen’in, Diyarbakır Milletvekili Oya
Eronat’ın sataşma nedeniyle yaptğı konuşmasındaki bazı ifadelerine ilişkin
açıklaması
AYHAN BİLGEN
(Kars) – Sayın Başkan, bu tartışmayı çok uzatma niyetinde değilim.
BAŞKAN –
Uzatmayalım, lütfen.
AYHAN BİLGEN
(Kars) – Ama hani mantıkta bir temel kural vardır, bir şeyin istisnasını
göstererek bütününe dair bir iddiada bulunamazsınız. İndirilmemiş tabelaları
gösterip “Tabelalar indirilemiyor.” demek, aslında mantığın temel ilkelerine
aykırıdır. İndirilmiş olanlardan somut bahsediyorum ben, sayabileceğim 10 tane
örnek var bu haberin içerisinde, uzatmamak için kestim ama tabelaların indiğini
herkes biliyor. Ama belediyelerle ilgili bir şey söylediğiniz için ifade
edeyim: 97 belediyeye kayyum atandı. Peki, kaç belediyenin bulunduğu sınırlarda
hendek, çukur, neyse, o vardı? 7-8 belediye. Güvenlik raporlarına bakarsanız
-bu Meclisin İstihbarat Komisyonunda- kaç belediye olduğu yazılı, o rapora
bakarsanız göreceksiniz. 
OYA ERONAT
(Diyarbakır) – Ayıp yahu, ayıp!
BAŞKAN – Sayın
Eronat, lütfen…
AYHAN BİLGEN
(Kars) – Digor’da, Erzurum’da birçok ilçede hendek mi vardı? Herhangi bir
güvenlik krizi yoktu ama görevden alındılar, bunu pekâlâ biliyorsunuz. 
Genel Kurulu
saygıyla selamlıyorum. 
BÜLENT TURAN
(Çanakkale) – Bunlar daha önce tartışıldı Başkanım.
BAŞKAN – Sayın
Fakıbaba, buyurun.
36.- Şanlıurfa Milletvekili Ahmet Eşref Fakıbaba’nın, Mersin
Milletvekili Behiç Çelik’in 6 sıra sayılı Kanun Hükmünde Kararname’nin tümü
üzerinde İYİ PARTİ Grubu adına yaptığı konuşmasındaki bazı ifadelerine ilişkin
açıklaması
AHMET EŞREF
FAKIBABA (Şanlıurfa) – Sayın Başkanım, çok teşekkür ediyorum.
Bir yanlışı
düzeltmek adına söz almış bulunuyorum. Biraz önce konuşmacı arkadaşlarımızdan
biri şöyle söyledi: “Dinler arası diyalog nedir arkadaşlar? Şanlıurfa’da bir
park yapıyorsunuz; içinde kilise var, cami var, sinagog var. Bunları
yapıyorsunuz, bu ne anlama geliyor?” Bu proje 2002 öncesi Şanlıurfa’da dile
getirilmişti. Ancak, başta Şanlıurfalı hemşehrilerimizin, bir; iki, benden
önceki Belediye Başkanımızın ve Meclis üyelerinin; üç, Belediye Başkanı olduğum
dönemde benim ve Belediye Meclisi üyesi arkadaşlarımın; dört, AK PARTİ
teşkilatımızın tümünün bu projeye karşı çıkması neticesi hayata geçmemiştir.
Şimdi bu projenin düşünüldüğü yerde başta şimdiki Cumhurbaşkanımız Sayın Recep
Tayyip Erdoğan’ın önemli katkılarıyla on iki bin yıllık tarihe sahip dünyanın
en eski şehri olan Urfa’mızın Şehir Müzesi ve Mozaik Müzesi mevcuttur. 
Arz ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (Devam)
BAŞKAN –
Şahıslar adına konuşmalar da tamamlanmıştır.
Şimdi yirmi
dakika süreyle soru-cevap işlemi yapılacaktır. Buradaki talep sırasına göre söz
veriyorum.
Sayın Arslan,
buyurun.
KAZIM ARSLAN
(Denizli) – Adalet Bakanına soruyorum:
1) Önceki dönem
milletvekilimiz olan Eren Erdem haksız olarak üç buçuk aydır tutuklu
bulunmaktadır. Kendisi hakkında kuvvetli suç şüphesi olmadığı, kaçma ihtimali
bulunmadığı hâlde hâlâ tutuklu kalmasının sebebi nedir?
2)
ABD’li Papaz Brunson’un tahliyesinden önce başlayan “Al papazı, ver papazı.”
şeklinde yürütülen pazarlık sonucu ABD’li Papaz Brunson tahliye edilmiş, hatta
yurt dışı yasağı konulmadığı için karar kesinleşmeden memleketine gitmiştir.
“Terörist” dediğiniz Brunson’un tahliye kararını veren, yurt dışı yasağı
koymayan yargıç hakkında bir soruşturma açtınız mı? Açmadıysanız sebebi nedir?
Suçu sabit olmayan Eren Erdem hakkında yurt dışı yasağı konuluyor da cezası
kesin olan Brunson hakkında neden yurt dışı yasağı konulmuyor? Bunun sebebi
nedir? Yasalar kişilere göre mi uygulanıyor yoksa duruma göre mi? Gizli
tanıkların ifadeleri değiştiriliyor.
(Mikrofon
otomatik cihaz tarafından kapatıldı) 
BAŞKAN
– Değerli arkadaşlar, benim kusurum olabilir, tabii, şüphesiz istediğinize soru
sorabilirsiniz ama soruları İçişleri Komisyonu Başkanımız cevaplıyor, bunu
hatırlatmak isterim. Belki baştan söylemeliydim.
Sayın
Erbay, buyurun.
BURAK
ERBAY (Muğla) – Muğla ilimizin gelir kaynağı her ne kadar turizm olarak bilinse
de ağırlıklı geçim kaynağı tarımdır. Özellikle Dalaman, Ortaca ve Köyceğiz
ilçelerimiz narenciye üretiminde ilk sıradadır. Köyceğiz ilçemizde Kavakarası,
Beyobası, Köyceğiz, Zeytinalanı, Yangı, Toparlar, Hamitköy, Döğüşbelen,
Zaferler mahallelerimizde hemşehrilerimiz geçimini narenciye üretimiyle
sağlamaktadır. Ancak son on yıldır narenciye üreticisinin yüzü maalesef
gülmemektedir. Geçen yıl 63 TL olan toprak altı gübresi 110; 210 TL olan bakır
ilacı 330; 25 TL olan unlu bit ilacı 75 TL olmuştur. Bir traktörün deposu geçen
yıl 250 TL’ye dolarken bugün 350 TL’ye dolmamaktadır. Geçen hafta Ortaca’dan
gönderilen bir tır dolusu limon içinde sadece tek bir limonda haşere görüldüğü
için bu tır Rusya sınırında karantina altına alınmış, üreticinin bir yıllık
emeği heba olmuştur. Tarım Bakanına soruyorum: Mustafa Kemal Atatürk’ün
“Milletin efendisidir.” dediği köylünün bu sorunlarını çözmek için ne gibi
önlemler almayı düşünüyorsunuz?
BAŞKAN – Sayın
Osmanağaoğlu… Yok. 
Sayın Şevkin…
MÜZEYYEN ŞEVKİN
(Adana) – Bakanlar Kurulunca kültür ve turizm koruma ve gelişim bölgesi olarak
ilan edilerek Turizm Teşvik Kanunu kapsamına alınan Adana’nın Karataş ve
Yumurtalık ilçeleri 2006 yılında alınan bu kararın üzerinden on iki yıl
geçmesine rağmen herhangi bir yatırıma sahne olmamıştır. Karataş ve Yumurtalık
Adana’nın gelişimine açık, turizme açılan sahil ilçeleri olmasına rağmen
yıllardır kaderiyle baş başa bırakılmıştır. Tarihî, kültürel ve doğal turizmin
dünyadaki en güzel örneklerinin sergilenebileceği Yumurtalık ve Karataş
ilçeleri yeni bir yapılanmayla ülkemizin turizmdeki tanıtım yüzü olabilecek
özelliklere sahiptir. Kamu-özel sektör iş birliği, doğru teşvik ve
planlamalarla iki ilçemizi birbirine bağlayan sahil şeridi daha fazla geç
kalınmadan dünya turizmine kazandırılmalıdır. 
Diğer taraftan,
Karataş Belediyesinin 2015 yılında fizibilite raporunu hazırlayıp tanıtımını
gerçekleştirdiği Adana-Kuzey Kıbrıs Türk Cumhuriyeti Feribot Seferleri Projesi
de destek beklemektedir. 
(Mikrofon
otomatik cihaz tarafından kapatıldı) 
BAŞKAN – Sayın
Ceylan…
ÖZGÜR CEYLAN
(Çanakkale) – Sayın Başkan, Millî Eğitim Bakanı önceki gün yaptığı bir
açıklamada 107 bin öğretmen açığı bulunduğunu bildirmiştir. Millî Eğitim
bünyesinde çalışan ücretli öğretmenler de düşünüldüğünde, bu açığın 200 binden
fazla olduğu tahmin edilmektedir. Ücretli öğretmenler mevsimlik işçi gibi
kullanılıp aynı işi yaptıkları hâlde ortalama 1.500 lira civarı bir ücret
karşılığında çalıştırılmakta, sömestr ve yaz tatillerinde ise ücret
alamamaktadır. Taşeron işçiler kamuya sürekli işçi kadrosuyla alınırken ücretli
öğretmenler için bu haktan söz edilememektedir. Türkiye'de öğretmen açığını
ücretli öğretmenle kapatmak yerine kadrolu öğretmen atamasını yaparak hem
öğretmenlerin ve diğer üniversite mezunlarının millî eğitim eliyle
sömürülmesine son vermiş olup hem de anayasal hak olan eğitim hakkına ulaşmayı
sağlamış olmaz mısınız?
Teşekkür ederim.

BAŞKAN – Sayın
Sümer…
ORHAN SÜMER
(Adana) – Sayın Başkan, Sağlık Bakanlığı hastanelere göndermiş olduğu bir
genelgeyle hastanelerde staj yapan özel sağlık okullarının öğrencilerine
verilen yemeğin ücretsiz olarak verilmesini yasaklamıştır. Bakanlık devlet
okullarında okuyan stajyer öğrencilere ise yemeğin ücretsiz verilebileceğini
açıklamıştır yani devletimiz lise çağındaki, geleceğin sağlıkçısı olacak
çocuklarımıza üç kap yemeği çok görmektedir. 
Adana’daki
hastanelerde staj yapan yaklaşık 1.600 civarında özel okul öğrencisi
bulunmaktadır. Türkiye genelinde öğrencilerin sayısı çok daha fazladır. Neye
hizmet ettiği çok da belli olmayan bu genelgeyle öğrenciler arasında böyle bir
ayrım yapılması yakışık değildir. 
Sağlık
Bakanlığımıza sizin aracılığınızla seslenmek istiyorum: Lütfen, bu
çocuklarımızın ve ailelerinin yaşadıkları mağduriyetin zaman geçirilmeden
giderilmesinin sağlanmasını rica ediyoruz.
Saygılarımla.
BAŞKAN – Sayın
Tutdere…
ABDURRAHMAN
TUTDERE (Adıyaman) – Teşekkür ediyorum Sayın Başkan.
Görüşmekte
olduğumuz KHK ve diğer KHK’lerle binlerce kamu görevlisi savunması alınmadan,
hakkındaki iddialardan habersiz görevlerinden ihraç edilmişlerdir. Ancak ihraç
sonrası bu kamu görevlilerinin çoğu hakkında idari soruşturma yapılmamış,
yapılan adli soruşturmalarda takipsizlik kararı verilmiş ve yapılan
yargılamalar sonucunda beraat eden kamu görevlileri var. Bu durumda hukuksal
durumları değişen kişilerin şu anda OHAL Komisyonunda dosyalarının ivedilikle
görüşülmesi kamu vicdanını rahatlatacaktır. 
Ben buradan
Komisyona sormak istiyorum: 701 Sayılı KHK’yle ihraç edilen ve hukuksal durumu
değişen kaç kişi vardır? Bundan önceki KHK’lerle ihraç edilen, hukuksal
durumları değişenler hakkındaki dosyaların ivedilikle görüşülmesi hakkında bir
çalışmanız var mıdır?
Teşekkür ederim.
BAŞKAN – Sayın
Özcan…
SUAT ÖZCAN
(Muğla) – Sayın Başkan, değerli milletvekilleri; Muğla ili turizm nedeniyle yaz
aylarında, ilkbahar ve sonbahar başlangıcında oldukça yoğun bir trafik akışına
neden olmaktadır. Bu nedenle Milas-Bodrum arasında, Baharlı-Ağaçlıhüyük ve
Boğaziçi-Maya kavşaklarında ölümlü, hasarlı trafik kazaları meydana
gelmektedir. 
Karayolları
İzmir Bölge Müdürlüğü bu kavşaklar için yeni bir düzenleme düşünmekte midir?
Çünkü bu kazalar turizm sezonu dışında da devam etmektedir ancak turizm
sezonunda daha çoktur. Bu nedenle yeni düzenlemelerin yapılması gereklidir. Ben
bunu dile getirmekteyim, İzmir Bölge Müdürlüğüne soruyorum. 
BAŞKAN – Sayın
Şimşek…
BAKİ ŞİMŞEK
(Mersin) – Teşekkür ediyorum Sayın Başkan. 
Sayın Başkan, 15
Temmuz hain darbe girişiminde Acıbadem olaylarında 6 vatandaşımız hayatını
kaybetmiştir. Yapılan yargılama sonucunda 34 er hakkında yedişer defa müebbet
cezası verilmiştir ailelerin bize verdiği bilgilere göre. 
Ben özellikle
buradan bütün milletvekillerinin vicdanına sesleniyorum: Silahından mermi
çıkmamış olan bütün erlerin dosyasının yeniden incelenerek tahliye edilmesini…
Bu ve buna benzer diğer olaylarda da yine hâlâ tutuklu bulunan ve çok ağır
cezalara çarptırılan erler olduğu aileler tarafından bize iletilmektedir. Erler
komutanları tarafından kendilerine verilen talimat gereği sokağa çıkmışlardır.
Eğer silahıyla cinayet işleyenler varsa bunun bedelini ödesinler ama silahından
mermi çıkmayan erlerin tamamının tahliye edilmesini talep ediyorum. Bunların
içinde üzerinde zimmetli silahı bulunmayan erler bile mevcuttur. Bunu dikkate
almanızı talep ediyor, saygılar sunuyorum. 
BAŞKAN – Sayın
Baltacı…
HASAN BALTACI
(Kastamonu) – Teşekkür ederim Sayın Başkan. 
Kastamonu
Üniversitesi öğrencisi olan ve okul harçlığını çıkartmak için yaz tatilinde
üçüncü havaalanı inşaatında çalışmaya başlayan Cumhuriyet Halk Partisi
Kastamonu İl Gençlik Kolları Başkan Yardımcısı kardeşimiz Mustafa Atay
tahtakurusu olmayan yatak istedi diye 15 Eylül gecesi şantiye koğuşundan
zorbalıkla gözaltına alınmış, 18 Eylülde ise hukuksuzca tutuklanarak Silivri
zindanına kapatılmıştır. Asıl suçlu olan ve cezalandırılması gereken “İşçiler
haklıydı, sorunlarından haberim yoktu.” itirafında bulunan patronlardır, buna
rağmen kılını kıpırdatmayan, yandaşlarına milyarlarca lira haksız kazanç
aktaran, onlarca işçinin ölümüne seyirci kalanlardır. 
Hürriyeti
elinden alındığı için eğitimi bir yıl uzayan Gençlik Kolları Başkan Yardımcımız
Mustafa Atay ve onunla birlikte rehin alınan tüm işçi ve emekçilerimiz derhâl
serbest bırakılmalıdır. Hazır üçüncü havaalanı açılmışken bütün işçilere
özgürlük istiyorum. 
BAŞKAN – Sayın
Kılıç…
İMRAN KILIÇ
(Kahramanmaraş) – Teşekkür ederim Sayın Başkanım. 
15 Temmuzda Gazi
Meclisimiz teröristlerce bombalanırken burada direnen bir grup milletvekili
arkadaşımla beraber bombalar altında kalan ve ölümden kıl payı kurtulan
milletvekillerinden bir tanesi de benim. Evi yağmalanan Nasrettin Hoca
yağmacılardan şikâyet ettiğinde kadı daha çok hocayı sorgulayınca, hoca “Kadı
efendi, kadı efendi! Şu karşındakilerin hiç mi suçu yok?” demişti. Yapılan
birçok konuşmalar merhum hocanın bu itirazını hatırlatmaktadır. Zalimlere
acımak, mazlumlara ezadır. Adalet mülkün temelidir. Varsa mağdurlar da
haklarına kavuşmalıdır. Ülkemizi ve devletimizi her vesileyle eleştiren sözde
çağdaş, Batı kurum ve kuruluşları kendilerine adil ve çifte standartlıdırlar.
Şehitler, gaziler, bunların aile ve efradıyla topyekûn saldırıya uğrayan
milletimizin ve devletimizin mağduriyetinden neden bir kelime söz
edilmemektedir?
(Mikrofon
otomatik cihaz tarafından kapatıldı)
İMRAN
KILIÇ (Kahramanmaraş) – Yoksa bazılarına göre bunlar haşa insan değil midir?
BAŞKAN
– Sayın Enginyurt, buyurun.
CEMAL
ENGİNYURT (Ordu) – Sayın Başkan, Ünye, Fatsa, Ordu organize sanayi bölgeleri
arazileri için 100 trilyon para bulunamadığı için istimlak gerçekleşmedi.
Yaklaşık 20 bin insana istihdam sağlayacak bu bölgelerin hayata geçirilmesi
için 100 trilyona ihtiyaç var. Orduspor 3. Lig’de oynuyor, 120 trilyona stat yaptık,
Barcelona, Real Madrid mi maç oynayacak? Dolayısıyla Ünye, Fatsa, Ordu organize
sanayi bölgelerine 100 trilyon kaynak aktarılmasını rica ediyorum.
BAŞKAN
– Son olarak, Sayın Özdemir…
İSMAİL
ÖZDEMİR (Kayseri) – Teşekkür ediyorum efendim. 
Mühendisliğin
temel branşlarından olan makine mühendislerinin son yıllarda giderek artan
problemleri mevcuttur. Üretimin her alanında söz sahibi olan makine
mühendislerinin ne yazık ki yanlış kadrolaşma sebebiyle önemini yitirmeye
başlamasıysa düşündürücüdür. Bununla birlikte, hâlihazırda eğitimlerini
tamamlayarak makine mühendisi olmuş kimi gençlerimiz işsizlik sıkıntısı
çekmektedir. Bu sorunun bir an evvel çözülmesi ve üretim atağı yapmak isteyen
ülkemizin, makine mühendislerine gereken önemi verip istihdam için bu vatandaşlarımıza
yönelik kadro sayısını artırması beklentiler arasındadır.
Saygılar
sunuyorum.
BAŞKAN
– Teşekkür ederim.
Değerli
arkadaşlar, şimdi sorulara cevap için İçişleri Komisyonu Başkanımıza söz
veriyorum.
Sayın
Güvenç, buyurun.
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Sayın Başkanım, teşekkür
ediyorum.
Birinci
soruyu Sayın Arslan -Eren Erdem, Brunson’la ilgili- doğrudan Adalet Bakanımıza
sordu, soruyu ona iletip yazılı cevap olarak dönüşünü yapacağız.
İkinci
soru da Tarım Bakanımızla ilgili. Sayın Özcan’ın sorusunu Tarım Bakanlığımıza
ileteceğiz.
Sayın Şevkin,
Adana-Karataş ve Yumurtalık’ın turizmle ilgili konularını Kültür, Turizm
Bakanımıza sordular, ileteceğiz. 
Sayın Ceylan,
Millî Eğitimde 107 bin öğretmen açığımızdan bahsederek yeni atama yapılması
konusunda fikir beyan ettiler, görüşlerini Millî Eğitim Bakanımıza ileteceğiz.
Sayın Sümer,
Sağlık Bakanlığında özel okul öğrencilerinin ücretsiz yemek yemelerini
engelleyen bir genelgeden bahsediyorlar. Bu genelgenin ne olduğunu Sayın Sağlık
Bakanına ileterek aldığımız cevabı sayın milletvekiline ileteceğiz.
Sayın Tutdere,
OHAL Komisyonunun uygulamalarıyla ilgili adli soruşturmaları tamamlananların
değerlendirmelerinin ve incelemelerinin öncelikli olarak yapılmasını talep
etti. Ben de aynı düşüncedeyim. OHAL Komisyon Başkanlığıyla görüşerek bunların
incelemelerinin öne alınmasının iyi olacağını Meclisin görüşü olarak,
vekillerin görüşü olarak ileteceğiz.
Sayın Özcan’ın
İzmir’de turizmle ilgili bir önerisi var, Kültür, Turizm Bakanımıza bunu
sunacağız.
Sayın Şimşek’in
Acıbadem olaylarıyla ilgili sorusu var. Sosyal medyada da bu konu çok
tartışılıyor, konuşuluyor. Ciddi bir iddia, düşünce, bunu Sayın Adalet
Bakanına… Ki mahkemeler bağımsız Türkiye'de, takdir edersiniz ama görüşleriniz aynı
şekilde Sayın Bakana, HSK Başkanlığına iletilecektir tarafımızdan.
BAKİ ŞİMŞEK
(Mersin) – Teşekkür ederim.
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) - Havaalanındaki işçilerle
ilgili konu yine yargının ilgi alanına giren bir konu, Sayın Adalet Bakanına
ileteceğiz.
Sayın
Enginyurt’un Ordu’yla ilgili talepleri var, Orduspor’la ilgili talepleri var,
onu da Maliye Bakanımıza iletmek lazım diye düşünüyorum.
CEMAL ENGİNYURT
(Ordu) – Allah razı olsun Sayın Başkan, Allah razı olsun. 
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Teşekkür ediyorum Sayın
Başkan.
Bizimle ilgili
fazla bir şey yok.
BAŞKAN – Soru
almaya devam edelim, vaktimiz var bir beş dakika kadar.
Sayın Taşdoğan…
ALİ MUHİTTİN
TAŞDOĞAN (Gaziantep) – Sayın Başkan, sayın milletvekilleri; dün 29 Ekim
Cumhuriyet Bayramı’nı kutladık, hepimize kutlu olsun. Aynı zamanda, 29 Ekimde
İstanbul’da üçüncü havaalanı açıldı, ülkemize ve İstanbul’umuza hayırlı olsun,
inşallah Gaziantep’e de hayırlı olur. 
Gaziantep tarih,
kültür, turizm şehridir. Gaziantep’e misafirlerimiz en çok İstanbul’dan
gelmektedir. Bu vesileyle Türk Hava Yolları yetkililerine çağrı yapmak
istiyorum: Hem Gaziantep’e seferlerin sürelerinin, saatlerinin düzenlenmesini
hem de bilet fiyatlarında indirimi tüm hemşehrilerimiz bekliyor.
Teşekkür
ediyorum.
BAŞKAN – Sayın
Karataş… 
MEMET BÜLENT
KARATAŞ (İstanbul) – Sayın Başkan, serhat şehrimizin düşman işgalinden
kurtuluşunun 97’nci yılı münasebetiyle bütün şehitlerimizi rahmetle, minnetle,
şükranla anıyor, serhat şehrimiz Karslı bütün hemşehrilerimize selam, sevgiler
gönderiyorum.
BAŞKAN – Sayın
Pekgözegü…
SERPİL KEMALBAY
PEKGÖZEGÜ (İzmir) – Sayın Başkan, İçişleri Bakanlığına şunu sormak istiyorum:
Biliyorsunuz, bundan üç yıl önce, 10 Ekim 2015’te emek, barış, demokrasi için
bir araya gelen sendikalar, sivil toplum örgütlerine yönelik bir IŞİD saldırısı
gerçekleştirilmişti ve bu saldırıda IŞİD katilleri miting alanına elini kolunu
sallayarak girebilmişti. Türkiye tarihinin bu en büyük katliamı yaşandıktan
sonra, bu katliamı anmak için Ankara Gar Meydanı’nda bir anıt, sembolik bir 10
Ekim Anıtı yapıldı. 26 Ekim tarihinde bu anıta yönelik faşist, ırkçı bir
saldırı gerçekleştirildi. Bu saldırıyı kimler gerçekleştirmiştir? İçişleri
Bakanlığı bu saldırıyı gerçekleştirenlerle ilgili bir araştırma yapmış mıdır?
Yakalanan, gözaltına alınan kimse var mıdır? 
BAŞKAN – Sayın
Koç… 
ABDULLAH KOÇ
(Ağrı) – Teşekkür ederim Sayın Başkan. 
Sorum Millî
Eğitim Bakanına. Ağrı’nın Diyadin ilçesine bağlı birçok köyün öğrenci
servisleri iptal edilmiştir. Onlarca köye okul servisi verilememektedir.
Verdiğimiz soru önergeleri ve görüşmelerden de sonuç almış değiliz. Bu yönde
çocukların okullarına kavuşması için ne zaman servis uygulamasına geçilecektir?

İkinci sorum:
Bölgede okullarda seçmeli Kürtçe dersleri olmasına rağmen derslerin çoğu boş
geçmektedir. Bu yönde de öğretmenler ne zaman tahsis edilecektir? 
Teşekkür
ediyorum. 
BAŞKAN – Sayın
Eksik… 
HABİP EKSİK
(Iğdır) – Teşekkür ederim Sayın Başkan. 
Iğdır’da
kardiyovasküler anjiyo merkezi olmadığı için her gün onlarca vatandaşımız kalp
krizi geçirmekte ve bu vatandaşlarımız maalesef ya 150 kilometre uzaklıktaki
Kars’a ya da 300 kilometre uzaklıktaki Erzurum’a sevk edilmektedir. Buradan
Sağlık Bakanına sormak isteriz ki soru olarak da sorduk ama cevap alamadık:
Iğdır halkı diğer illerdeki vatandaşlarımızdan farklı mıdır ki, eşit değil
midir ki onlara bu hizmet sunulmamaktadır? Ya da bir anjiyo merkezinin masrafı
ne kadardır? Uçan saraylara para var da Iğdır halkının sağlığı için para yok
mudur? Eğer yoksa bir sandık kuralım, emin olun, Iğdır halkı kendisi oraya para
toplar ve yaptırır. Yeter ki bunun kararı alınsın. 
Teşekkür ederim.

BAŞKAN – Sayın
Osmanağaoğlu…
TAMER
OSMANAĞAOĞLU (İzmir) – Sayın Başkan, teşekkür ediyorum. 
Yüce Türk
Meclisi, Türk ekonomisinin normalleşme sürecinde bazı somut adımların atılması,
vatandaşımızın yaşadığı mağduriyetlerin giderilmesi ve yaşanması muhtemel
mağduriyetlerin önüne geçilmesi için önemlidir. Bu sebeple üreticilerimizin
girdi maliyetlerinin acilen ve somut bir şekilde düşürülmesine yönelik
çalışmalar yapılması zorunludur. Tüketicinin alım gücünün artırılması için brüt
maaşlar üzerinden kesilen gelir vergisi oranlarının düşürülmesi
vatandaşlarımızı rahatlatacak bir adım olacaktır. Yıl içerisinde brüt maaş üzerinden
yüzde 35’i bulan bu kesintilerin en azından 2019 yılı için yüzde 20 olarak
sabitlenmesi veya oranların vatandaşlarımızın lehine olacak şekilde yeniden
yapılandırılması gerekmektedir.
(Mikrofon
otomatik cihaz tarafından kapatıldı) 
BAŞKAN – Sayın
Komisyon Başkanı, hızlıca, buyurun.
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Sayın Başkanım, tekrar
teşekkür ediyorum.
Sayın Taşdoğan
Gaziantep Havaalanı seferleriyle ilgili bir talepte bulundu. Bizim seçim
bölgemiz de Maraş ve bölgede bu havaalanı seferlerinin artırılmasıyla ilgili
çok talep olduğunu biliyorum. Havayollarının bize verdiği cevap: Özellikle
prime timeda…
(Mikrofon
otomatik cihaz tarafından kapatıldı) 
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – …Ama sevinerek söylüyorum
ki İstanbul Atatürk Havaalanının imkânları buna izin vermiyor idi, umarım,
cumhuriyetimizin 95’inci yılında açtığımız bu havaalanının 6 pistiyle bu
taleplerin karşılanması daha kolay olacaktır diye düşünüyorum. Bu vesileyle de
havaalanının ülkemize hayırlı olmasını temenni ediyorum.
Diğer sorular
gene ilgili bakanlarla ilgili Sayın Başkan. Onları sayın bakanlara arz ederek
alacağımız cevapları Genel Kurula, ilgililere sunacağız.
Teşekkür
ediyorum.
BAŞKAN –
Teşekkür ederiz Sayın Başkan.
ÖZGÜR ÖZEL
(Manisa) – Sayın Başkan, tam bu konuda bir söz istiyorum.
BAŞKAN – Sayın
Özel, buyurun.
ÖZGÜR ÖZEL
(Manisa) – Sayın Başkan, Sayın Komisyon Başkanımız valiliğimizi yapmıştır,
kendisine de saygım sonsuz ama tam önemli bir konu kendisinin katkısıyla açıklığa
kavuştu. 
Şimdi, ağa
çobana sürüyü emanet etmiş. Çoban bir gelmiş, sürüde hiç koyun yok. Demiş: “Ne
oldu?” “Önden 5’ini kaptılar, arkadan 5’ini kaptılar, 10 tanesi dereye düştü, 3
tanesi şurada kayboldu, yok.” Ağa kızmış, elindeki yoğurt kabını vurmuş çobanın
yüzüne. Çoban yüzündeki yoğurdu silmiş “Oh, bu işten de yüzümüzün akıyla
çıktık.” demiş. 
Şimdi, salonda
bakan olmayınca, bakanlara yöneltilecek sorulara cevap verecek kimse olmayınca,
arkadaşlar soruları soruyor, Sayın Komisyon Başkanımız da “Onu ona
yönlendirdim, bunu buna yönlendirdim, en sonunda da böyle yüzümüzün akıyla bu
işten çıktık…” Ülkenin parlamenter demokrasisini getirdiğiniz durum budur
arkadaşlar. Siz belki üzülmüyorsunuz ama biz bu duruma çok üzülüyoruz, ilk
seçimden sonra da bu işi düzelteceğiz, hiç merakınız olmasın. (CHP sıralarından
alkışlar)
BAŞKAN – Sayın
Özel, tabii, böyle soruya böyle cevap çünkü KHK üzerinde soru-cevap yapıyoruz,
onu hatırlatmak istedim.
Değerli
arkadaşlar, böylece kanun hükmünde kararnamenin tümü üzerindeki görüşmeler
tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler...
Maddelerine geçilmesi kabul edilmiştir. 
Şimdi
birinci bölüm üzerinde gruplar adına konuşmalara başlıyoruz.
İYİ
PARTİ Grubu adına Ankara Milletvekili Şenol Bal…
Buyurun
Sayın Bal. (İYİ PARTİ sıralarından alkışlar) 
İYİ
PARTİ GRUBU ADINA ŞENOL BAL (Ankara) – Sayın Başkan, değerli milletvekilleri;
701 sayılı Olağanüstü Hal Kapsamında Bazı Tedbirler Alınması Hakkında Kanun
Hükmünde Kararname ile İçtüzük’ün 128’inci Maddesine Göre Doğrudan Gündeme
Alınmasına İlişkin Türkiye Büyük Millet Meclisi Başkanlığı Tezkeresi’nin
birinci bölümü hakkında söz almış bulunmaktayım.
Değerli
milletvekilleri, binlerce kamu görevlisinin işten çıkarıldığı, rütbesinin elinden
alındığı veya daha önce işten çıkarılanların bir kısmının iade olduğu bir
kararname üzerinde konuşuyoruz. Tabii ki arzumuz bu kararların ve bu
uygulamaların hakkaniyetli olmasıdır ama bize gelen, bizlere intikal eden
birçok konunun ne kadar çok insanı mağdur ettiğini görmekten de üzüntü
duyuyoruz. Bu sadece bugüne mahsus değil Ergenekon ve Balyoz davaları sırasında
da birçok insanın ne kadar mağdur edildiğini, ne kadar boştan yere
yatırıldığını, ailelerin perişan olduğunu hepimiz biliyoruz. Başından beri
diyoruz ki FETÖ’nün siyasi ayağı araştırılsın. Bu tür örgütler bu kadar nasıl
palazlanmıştır, devletin kılcal damarlarına kadar nasıl girmiştir? Bunların
siyasi ayağı ve siyasi iktidarların bunlara destek ve altyapı hazırladığı
ortadadır. Fakir aile çocuklarını, zeki çocukları bir şekilde ele geçirip
onların bu durumundan faydalanıp onların beyinlerini yıkayan bu örgüt, maalesef
özellikle devletin kademelerinde AKP iktidarı döneminde palazlanmıştır. Tabii,
sadece FETÖ değil, bugün “FETÖ terör örgütü” diyoruz da diğer cemaatler,
tarikatlar ve vakıflara da baktığımızda yine değişen bir şeyin olmadığını ve
tecrübelerden ders çıkarmadığımızı da görmekten çok üzgünüz. 
17-25 Aralığa
kadar gayet güzel ilişkilerin olduğu ve bütün iş ortaklığından tutun da güç ortaklığı,
aynı zamanda akrabalıkların oluştuğu bir dönem yaşadı Türkiye FETÖ terör
örgütünün mensuplarıyla. 
Evet, bu ülkenin
evlatlarına yazık değil mi? Gelecekte bu ülkeye faydalı olacak çocuklar neye
hizmet ettiklerini bilmeden bu örgütün elemanı durumuna düşürüldü. Ama esas,
biraz önce de ifade ettiğim gibi, siyasi ayağın ve siyasi tarafın mutlaka
ortaya çıkması gerekir. Parsel parsel satanlar nerede? Kozmik odalara FETÖ’nün
girmesini sağlayanlar nerede? “Ne istediler de vermedim?” diyenler nerede? Parası
olanlar ve itirafçı olup kurtulanlar için neler yapılıyor? Gülen’in önünde el
pençe divan duran vekiller yeniden nasıl vekil yapıldı? Yakınları FETÖ’den
yargılanıp içeride olanların kardeşleri ve akrabaları nasıl bakan oldu, bunları
araştırmak lazım. 
Bir 15 Temmuz
geçirdik değerli milletvekilleri ve 251 şehit verildi, 2.196 gazimiz var.
“Onları tankın, topun önüne, karşısına çıkaran ruh nedir?” yine “Vatan
toprakları için bölücü terör örgütleriyle mücadele edip toprağa düşen vatan
evlatlarının maneviyatı nedir?” diye sorduğumuzda, bunların ilkokul çağlarında
okudukları “Varlığım Türk varlığına armağan olsun.” diye biten Andımız’ın şuur
altına işlemesidir diye düşünüyoruz. Öğrenci andının içeriğine, ruhuna,
anlayışına, hissiyatına karşı çıkanlar aslında bu ülkeyi 15 Temmuza sürükleyen
mihraklardır. Senelerdir Türk kimliği üzerinden bu milleti tartıştırıyorsunuz,
hedefe ulaşmanız mümkün değil ama tartıştırıyorsunuz, kafaları
karıştırıyorsunuz. Andı o zaman kaldırdınız, şimdi de Danıştay kararıyla tekrar
geldiğinde, hukuk devleti olduğumuzdan bahsederken, karşı çıkıyorsunuz.
Binlerce yıllık Türk adı üzerinden yapılan bu tartışmalar en üst düzeyde
maalesef devam ediyor. 
Sayın AKP Genel
Başkanı, Cumhurbaşkanı zar zor -biraz da millileşmişti son zamanlarda, görünürde-
“Türk’üm” dedi de ama Türkçülüğe karşı olduğu yönünde “Irkçılık bizim dinimizde
yasaklanmıştır.” gibi de hiç alakası olmayan bir ifadede bulundular. Türk, bir
kere, tarihin binlerce yıldan beri milletimize verdiği isimdir, etnisite yoktur
bunun içinde; kültür vardır, hatıralar vardır, acılar vardır, yaşanmışlıklar
vardır. Bir milletin adıdır Türk. 
Evet “Andımız
bizim İstiklal Marşı’mızdır.” diyor, onda da yanılıyor. Tabii ki İstiklal Marşı
bütün milletin İstiklal Marşı’dır, Andımız’la mukayese edilmez. Ne diyor merhum
Akif? “Ebediyen sana yok, ırkıma yok izmihlal…” “Kahraman ırkıma bir gül, ne bu
şiddet bu celal?” diyor. Bu mısraların ifadesinde rahmetli Mehmet Akif ırktan
neyi kastediyorsa Türk milliyetçileri de Türkçülükten ve Türk milletinden aynı
şeyi kastediyorlar. “Medeniyet” diyor Sayın Cumhurbaşkanı üstüne bastıra
bastıra, medeniyet perspektifinden bahsediyor. Yahu, kimliği olmayan ya da
kimlik tartışmaları en üst düzeyde devam eden ve adı belirsiz olan bir milletin
nasıl bir medeniyet tasavvuru veya nasıl bir medeniyet perspektifi olabilir?
“Tek millet” diyor Sayın Cumhurbaşkanı; adı olmayan, isimsiz bir milletin
dünyaya bakışı nasıl olabilir acaba? 2023 hedefinden bahsediliyor, evet, on
yedi senedir millî eğitim çalışmalarına bir bakın, altı bakanın değiştiği, her
gün eğitim programlarının değiştiği ve çocuklarımıza gerçekten millî ve manevi
değerlerin verilmediği -yeni yeni, Ensar Vakfı gibi- “ensar nesli” dediğiniz
yeni bir nesli… Bu vatanın evlatlarını farklılaştırarak, kutuplaştırarak bir
yere varmanız mümkün değil. Türk milletinin evlatlarını böyle ötekileştirmekten
vazgeçin. Tarih, sosyoloji ve akıl şunu söylüyor değerli milletvekilleri: Adını
bilen, adının sağladığı kimliğin şuurunda olan ve bu şuurla yürüyecek bir
gençlik ancak yarınlara sahip olacaktır. İşte Andımız, okunduğu seksen yılda bu
şuuru vermek için her sabah söylenmiştir. Bundan rahatsız olmayınız. Ne diyor
Andımız? “Türk'üm, doğruyum, çalışkanım...” diyor. Bunlardan neden rahatsız
olduğunuzu anlamaya çalışıyorum. Efendim, tek adam rejiminde söyleniyormuş.
Yani tek partili dönemdeki her şeyi mi atmayı düşünüyorsunuz? 
Bu millet bazı
şeyleri biraz geç anlayabilir ama bugüne kadar yapılan tahribatların bu millet
ve bu ülke için çok sıkıntılı olduğunu da görüyoruz.
(Mikrofon otomatik
cihaz tarafından kapatıldı)
ŞENOL BAL
(Devamla) – Artık bu kavganın, bu kutuplaştırmanın ve bu ötekileştirmenin
durmasının zamanı geldi, geçiyor.
Hepinizi
saygıyla selamlıyorum. (İYİ PARTİ sıralarından alkışlar)
BAŞKAN –
Teşekkür ederim Sayın Bal.
Milliyetçi
Hareket Partisi Grubu adına Tokat Milletvekili Yücel Bulut…
Buyurun Sayın
Bulut. (MHP sıralarından alkışlar)
MHP GRUBU ADINA
YÜCEL BULUT (Tokat) – Sayın Başkan, değerli milletvekilleri; yüce heyetinizi en
kalbî duygularımla selamlıyorum. 701 sayılı Kanun Hükmünde Kararname üzerinde
Milliyetçi Hareket Partisi Grubu adına görüşlerimizi beyan etmek üzere söz
almış bulunuyorum. 
Konuşmama
başlamadan önce, geçtiğimiz günlerde Tunceli’nin Nazımiye kırsalında donarak
şehit olmuş 2 askerimize Cenab-ı Allah’tan rahmet diliyorum, aziz milletimize
sabır ve başsağlığı diliyorum.
Bu vesileyle
yine birkaç gündür gündemi meşgul eden ve aziz şehitlerimizin aziz hatırasına
densizce, hadsizce ve ahlaksızca yapılan saldırıyı yüce Meclisin huzurunda,
Gazi Meclisin huzurunda nefretle kınıyorum. Gazi Mecliste milletvekili olarak
görev yapmış ancak aziz milletimizin ahlakından, ruhundan ve imanından zerre
kadar nasiplenmemiş bir zatımuhterem, özür diliyorum, “muhterem” sözünü geri
alıyorum, bir zat, şehitlerimize ait olduğu iddia edilen bir fotoğraf karesini
kamuoyu önünde paylaşmış ve üzerine aynen şu ifadeleri kullanmıştır: “Bu
fotoğraf ‘Kürtleri bitireceğim.’ diye Kürtlere savaş açan saray rejiminin
yenilgi fotoğrafıdır. Kürdistana sefer olur, muzaffer olunmaz. Tek adam rejimini
tahkim etmek için yoksul halk çocuklarını kürdistan dağlarına süren derin
devlet koalisyonu dağılmak üzeredir.” 
Kıymetli
milletvekilleri “Kürtlerin dini Zerdüştlüktür.” diyecek kadar şaşkınlaşmış,
sapkınlaşmış, cahillik ve gaflete sürüklenmiş olanların, “Şehadet mertebesi
makamların ve mertebelerin en yücesidir.” diyen İslam dinini ve İslam diniyle
haşrolmuş olan Türk milletini ve Anadolu insanını anlamasını, idrak etmesini ve
kavramasını zaten beklemiyoruz ancak burada bilinmesi gereken bir husus vardır;
o da Milliyetçi Hareket Partisinin 8 Şubat 1969’dan bugüne kadar terörle
mücadele konusunda ortaya koymuş olduğu tavizsiz çizgidir. Bu memlekette bir
derin devlet koalisyonu yoktur. Olsa olsa Anadolu’nun bin yıllık imanı, ihlası
ve birikimi üzerine inşa edilmiş bir derin millet koalisyonu ve bir millî ruh
vardır. Milliyetçi Hareket Partisi bu derin millet koalisyonunun ve millî ruhun
ayrılmaz ve sarsılmaz bir parçasıdır. İşte bu derin millet koalisyonunun hedefi
Kürtler değildir. Bilakis Kürt kökenli kardeşlerimiz İslam’a bin yıldır
yaptıkları hizmet ve duruş nedeniyle, bu aziz millete bin yıldır kesintisiz bir
şekilde sağladıkları katkı nedeniyle bu millî ruhun, millî koalisyonun
sarsılmaz ve ayrılmaz bir parçasıdır. Bu nedenle bu hadsiz ve hukuksuz
değerlendirmeleri sahiplerine aynen iade etmek isterim. 
Aynı
değerlendirmenin içerisinde yine aynı şaşkınlık ve gafletle terör örgütlerine
yönelik operasyonlar, yoksul halk çocuklarının istismarı olarak
değerlendirilmiş ve bu açıklamaya bazıları mal bulmuş Mağribî gibi atlamışlar,
alkış yağmuruna tutmuşlar. Eğer yoksul halk kitlelerinin çocuklarının istismarı
aranıyorsa, yoksul halk kitlelerinin terör örgütlerine peşkeşi, canlarının
âdeta can pazarında peşkeş çekilmesi aranıyorsa, Kandil’deki örgüt elebaşılarına
ve Pensilvanya’daki baş papaza bakılması yeterli olacaktır.
Sizin “istismar
alanı” dediğiniz, “yoksul halk kitlelerinin çocuklarının istismarı” dediğiniz
yer, Anadolu insanı için peygamber ocağıdır ve o peygamber ocağına bu milletin
evlatları, çocuklarını dualarla, davulla zurnayla, bin bir şükürle teslim
etmektedirler ve bu millet için -tekrar söylüyorum- bu inançlı millet için
şehadet makamı, her namazının sonunda “Allah’ım bize de nasip et.” dediği ama
sizin hiçbir zaman idrak edemeyeceğiniz yüce bir makamdır. 
Dolayısıyla,
değerli milletvekilleri, ben buradan şunu ifade etmek istiyorum: Bu şuursuz
naralar devam ettiği sürece, bu arkadaşlar Kandil’den bu naraları atmaya devam
ettikleri sürece, şerefli Türk ordusunun ve Türk milletinin tokadını yemeye de
devam edeceklerdir. Türk milleti hiçbir şekilde bu terör örgütlerine karşı diz
çökmeyecek ve taviz vermeyecektir. 
Bu Parlamentonun
çatısı altında bu kürsüye gelip “Ben komünistim. Ben Marksistim.” deyip ne
idiği belirsiz merkezlere selam duracak olanlar varsa, bu kürsüye gelip “Ben
ülkücüyüm.” diyerek göğsünü gere gere (MHP sıralarından alkışlar) yedi düvele
meydan okuyacak olan bir Milliyetçi Hareket Partisi de buradadır ve hazırdır. 
Milliyetçi
Hareket Partisini görmezden gelerek, teröre karşı 1969’dan beri ortaya koymuş
olduğu duruşu ve vakarı görmezden gelerek bu ülkede, Gazi Meclisin çatısı
altında kimse aziz Türk milletinin bin yıllık mazisine meydan okuyamaz. Eğer ki
terör örgütlerine selam çakacak olanlar varsa, kimsenin şüphesi olmasın ki karşılarında,
Ahlat’ın kapılarından Anadolu’ya girdiğimiz günden bugüne kadar geçen süre
içerisinde Rahmetirahman’a intikal etmiş, bu coğrafyayı vatan yapmak için
Rahmetirahman’a intikal etmiş olan binlerce şehidimizin aziz hatırası önünde
selam duracak ülkücüler de buradadır, Milliyetçi Hareket Partisi Grubu olarak
burada hazır ve nazırlardır. 
Dolayısıyla,
bugün Türk milletinin önünde iki ana tehlike vardır. Bir, yeni edebiyat
çıkardılar. Nedir? “Çocuklar ölmesin, bu savaş dursun.” Türkiye’de savaş falan
söz konusu değildir. Savaş iki devlet arasında olur, savaş iki ordu arasında
olur. Ortada şerefli Türk ordusuyla çapulcu sürüsü arasında geçen bir mücadele
vardır, bunun adı savaş değil terörle mücadeledir. Bunun adına savaş diyerek
kimse kendisine adamlık sıfatı çıkarmaya kalkmasın. Eline silah almış olanlar,
eşkıya sürüsüne adamlık 40 gömlek fazla gelir. (MHP sıralarından alkışlar) 
Milliyetçi
Hareket Partisi olarak, Sayın Genel Başkanımızın da ifade ettiği üzere, Cumhur
İttifakı devam etmektedir ve milletin bekası konusunda, devletimizin bekası ve
geleceği konusunda hassas gördüğümüz, zaruri gördüğümüz konularda dün olduğu
gibi bugün de desteğimiz sürecektir. Dolayısıyla bu çerçevede, terörün belinin
kırılması konusunda, memleketin geleceği için zaruri ve kaçınılmaz olarak
görmekte ve Milliyetçi Hareket Partisi Grubu olarak 701 sayılı Kanun Hükmünde
Kararname’nin Meclis onayına sunulması hususunda desteğimizi vereceğimizi bir
kez daha huzurlarınızda ifade etmek isterim. 
Tüm mücadelemiz
ve tüm katkımızın temel sebebi 95’inci yılını kutladığımız cumhuriyetimizin
torunlarımıza, torunlarımızın torunlarına, hiç bilmeyeceğimiz nesle güven
içerisinde emanet edilmesi içindir. Allah nasip etsin, bu topraklarda
cumhuriyetin 95’inci yılını kutladığımız gibi, torunlarımız ve hiçbir zaman
görmeyeceğimiz soyumuz kardeşlik içerisinde, aynı iman çatısı içerisinde
cumhuriyetin 950’nci yılını da kutlayabilsinler. Burada sevgimizden,
merhametimizden ve Anadolu insanına duyduğumuz sonsuz bağlılıktan korkanlara
yine korkacakları bir haber veriyorum, o da şudur: Biz Doğubayazıt’ta Ahmedi
Hani’yi de biliyoruz, Konya’da Mevlâna Celâlettin Rûmi’yi de biliyor ve
seviyoruz, Ağrı Dağı’nın eteğinde Üzengili köyündeki Kürt çobanı da seviyoruz,
Ordu’daki fındık işçisini de seviyoruz, Tokat Kazova’daki pancar işçisini de
seviyoruz, Çukurova’daki pamuk işçisini de seviyoruz. Hepsini birbirinin
ayrılmaz bir parçası, uzvu, aziz ve şerefli milletimizin temel direk taşı
olarak görüyor ve bir bütün olarak kabul ediyoruz; hepsini bağrımıza basıyoruz.
Bu vatanı bir ve bütün gelecek nesillere aktarabilmek adına terörle etkin bir
mücadelenin kaçınılmaz olduğunun farkındayız ve dolayısıyla huzurdaki kanun
hükmünde kararname çerçevesinde terörle mücadele konusundaki bütün politikalara
kayıtsız şartsız destek veriyoruz. 
Fakat burada AK
PARTİ vekillerimize de bir uyarıda bulunmak istiyorum: Terörle etkin
mücadelenin birinci şartı terörle mücadelede mağdur yaratmamaktır.
Yaratacağınız her mağdur kendini ötekileştirilmiş olarak hissedecektir. Ortada
bırakacağınız her mağdur terör örgütlerinin propagandasına açık hâle
gelecektir. 
O yüzden,
özellikle kamuoyunu meşgul eden bir hususu tekrar hatırlatmak isterim. Terörle
mücadele konusunda Milliyetçi Hareket Partisinin ortaya koymuş olduğu politika
nettir ve izahtan varestedir. Ancak şu da bilinmesi lazım ki özellikle yargı
organlarından takipsizlik ve beraat kararı alıp bu kararı kesinleşen isimlerle
ilgili olarak devlet mekanizmasının daha ivedi bir şekilde çalışması,
mağduriyetlerin artmaması için gerekli tedbirlerin alınması sizin boynunuza
yüklenmiş bir vebaldir. Bu konuda devletin bütün mekanizmasıyla, en işlevsel
haliyle gerekenleri yapacağına inanıyorum. 
Yüce Meclisinizi
bir kez daha en derin sevgilerimle, saygılarımla ve muhabbetlerimle
selamlıyorum. (MHP sıralarından alkışlar) 
BAŞKAN –
Teşekkür ederim.
Halkların
Demokratik Partisi Grubu adına Gülüstan Kılıç Koçyiğit, Muş Milletvekili.
Buyurun Sayın
Kılıç Koçyiğit. (HDP sıralarından alkışlar) 
HDP GRUBU ADINA
GÜLÜSTAN KILIÇ KOÇYİĞİT (Muş) – Sayın Başkan, değerli arkadaşlar; ben de
hepinizi saygıyla, sevgiyle selamlıyorum.
Günün son
saatleri, herkes oldukça yoruldu. Ben de 701 Sayılı Olağanüstü Hâl Kapsamında
Bazı Tedbirler Alınması Hakkında Kanun Hükmünde Kararname’nin birinci bölümü
üzerinde konuşmak üzere söz aldım. 
Aslında tek tek
belki OHAL maddelerini konuşabiliriz ya da OHAL sürecinde yaşanan tüm
hukuksuzlukları tartışabiliriz ama eminim ki buna hiçbir zaman süremiz
yetmeyecektir. 
“OHAL” dediğimiz
şeyin kendisine bakmamız gerekiyor. 15 Temmuz darbe girişiminden sonra 20
Temmuzda ilan edilen olağanüstü hâlden sonra Türkiye’de demokrasi askıya
alınmıştır. Temel hak ve özgürlükler bir bilinmez zamana ertelenmiştir ve OHAL
kararnameleri, OHAL süresi üç aylık periyotlar hâlinde 7 kere uzatılmıştır. 
Bu süre
içerisinde aslında kendisini dinci, cemaatçi bir grup olarak örgütleyen
Fetullah Gülen ya da FETÖ’cü yapılanmaya karşı mücadele edildiği ifade edilse
de yapılan bütün uygulamalara baktığımızda, çıkarılan kanun hükmünde
kararnamelerin içeriğine baktığımız zaman, aslında bir bütün olarak AKP
Hükûmetinin 7 Haziran seçimlerinde gerilediği, kaybettiği mevzileri kazanmak
üzerine bir yöntemi tercih ettiğini görüyoruz. 
Bunu nereden
biliyoruz? Bunu, en başta, aslında muhalif olan her kesimi susturmak için
yaptığı bütün uygulamalardan anlayabiliriz. Örneğin, özgür basının
susturulması, televizyonların kapatılması, dergi ve bütün gazetelerin bir
şekilde kapatılması, derneklerin bütün faaliyetlerinin yasaklanması ve 1.800’e
yakın derneğin iş ve işlemlerinin kapatılmasından anlayabiliriz. 
Başka nereden
anlayabiliriz? Örneğin, onu iktidardan düşüren, 7 Haziran seçimlerinde hükûmet
kurmasının önündeki engeli oluşturan Halkların Demokratik Partisinin seçilmiş
genel başkanlarının ve milletvekillerinin dokunulmazlığını kaldırarak onları
cezaevine koymasından anlayabiliriz.
Başka nereden
anlayabiliriz değerli arkadaşlar? Aslında darbeyi bir lütuf olarak
değerlendiren ve darbenin sonuçları üzerinden kendisine menfaat çıkarmak
isteyen sermayeye yaptığı uygulamalardan, kanun hükmünde kararnamelerin
içerisine koyduğu, sermayeye dönük yazılı uygulamalardan görebiliriz. Örneğin,
bir yerde bir fabrika kuracaksınız, bir tesis inşa edeceksiniz, normalde ÇED
raporu almanız gerekiyor ama kanun hükmünde kararname ne diyor? “ÇED raporundan
muaf.” diyor. Ne güzel! Gelin, burada fabrikayı kurun, zeytinlik alanları harap
edin ya da bütün doğayı talan edebilirsiniz.
Başka ne var
değerli arkadaşlar? Örneğin, bu ülkenin vicdanı olan; bilimsel, laik, ana
dilinde eğitim noktasında emek vermiş, bu ülkede hepimizin yetişmesine, bu
ülkenin demokrasisinin gelişmesine ve hasbelkader varsa Batı’da bir vizyonumuz,
varsa Batı’da gerçek anlamda herhangi bir iyi, olumlu görüntümüz, buraya emek
koymuş, yıllarını akademide, akademi kürsülerinde çürütmüş, barış için imza
veren akademisyenlerin ihraç edilmesinden anlayabiliriz. Peki, sadece ihraç mı
edildiler barış için akademisyenler? Hayır, sadece ihraç edilmediler. Öyle bir
kindir ki öyle bir uygulama ki devlet artık kişilere, kurumlara, yapılara
hamasetle bakıyor, o insanları kamu kurumlarından, okullardan, üniversitelerden
uzaklaştırmakla yetinmiyor, bir de üzerine onları dava ediyor. Hâlâ her gün
Çağlayan Adliyesinde, biz, barış için akademisyenlerin yargılamalarına,
davalarına tanıklık ediyoruz ki bir elden düğmeye basılmış gibi,
kopyalayapıştır iddianamelerle şu anda da cezalar uygulanıyor, cezalar
kuruluyor; bunu söylemek gerekiyor.
Değerli
arkadaşlar, şimdi, burada çok konuşuluyor, en çok da milliyetçi duygular
üzerine konuşmalar yapılıyor; kardeşlik, millîlik, yerlilik ve binlerce yıllık
tarih üzerine çok şey söyleniyor. Örneğin, binlerce yıldır burada yaşayan ve
adına “Kürt” dediğimiz bir halktan haberiniz var mı? Örneğin, o insanların
kendi yerelinde oy verdikleri belediye başkanlarını İçişleri Bakanlığı
kararnameleriyle koltuklarından edip, makamlarından edip, meclisleri askıya
aldığınızdan haberiniz var mı? Örneğin, iki dilli olan tabelaları, hatta çoğu
yerde Süryanice, Arapça ve Ermenice olan tabelaları da indirdiğinizden
haberiniz var mı? Söylediğimizde “Hayır.” diyorsunuz. Gelin, gidelim, örneğin
Muş’a gidelim, Ağrı’ya gidelim, Diyarbakır’ın ilçelerine gidelim ve hep beraber
tanıklık edelim bunlara değerli arkadaşlar. 
Şimdi,
saysak bitmiyor OHAL dönemindeki haksız ve hukuksuz uygulamalar. Sizin için
OHAL sadece bir kararname olabilir, sadece bir yazılı metin olabilir ama
biliyoruz ki o kararnamelerle binlerce, yüz binlerce insanın hayatı karardı.
Bir örnek mi istiyorsunuz? Örneğin, Maden ailesi değerli arkadaşlar. Ne oldu?
Kanun hükmünde kararnameyle işten çıkarıldılar, yetmedi kendileri hakkında
soruşturma uygulandı, 3 çocuğuyla beraber Ege Denizi’nden Midilli Adası’na
kaçmak isterken botları battı ve 3 çocuk, anne, baba yaşamlarını yitirdiler.
Neden? Gerçekten bağımsız, tarafsız bir yargımız olmuş olsaydı bu insanlar
çocuklarıyla beraber canları pahasına bir bota binip bu ülkeden bir başka
ülkeye kaçmayı tercih ederler miydi? 
Hiç kendimize
soruyor muyuz acaba, neden yıllarca birlikte yürüdüğümüz, birlikte yan yana
durduğumuz insanlar bize bir gün döndüler ve darbe yapmak istediler değerli
arkadaşlar? Demek ki bir yerde bir açık var, demek ki bir yerde bir hata var,
demokrasiyi yeterince içselleştirememişiz, demokrasiyi kurumsallaştıramamışız
ve demokratik teamülleri geliştirememişiz; yandaşlığı, partizanlığı,
particiliği bütün demokratik değerlerin önüne koymuşuz ve onun içindir ki işte
yan yana yürüdükleriniz bir gün geldiler, şu an altında bulunduğumuz çatı da
dâhil her yere kurşun yağdırdılar. Peki, şaşırıyor muyuz? Hayır, şaşırmıyoruz.
Neden? Çünkü bu ülkede yoksul çocuklar okusun diye Millî Eğitim Bakanlığı,
yüksek eğitim kurumları yurt yapmadılar, ışık evlerine gitsin istediler, ışık
evlerinde o çocuklar kalsın istediler ve ışık evlerinde kalan çocukların her
biri biliyordu ki bir gün kamuda bir yere gelecek. Ben biliyorum, bir meslek
lisesi mezunuyum, 28 Şubat döneminde yaşanan hak ihlallerini bire bir yaşamış
biriyim ama şunu çok iyi görmeniz gerekiyor değerli arkadaşlar: Hukuk herkese
her zaman lazımdır. “Benim hukukum.” derseniz, “Benim partim.” derseniz, “Benim
yandaşım.” derseniz gün gelir bütün o çıkardığınız uygulamalar gelir, sizi
bulur. Hani derler ya “Keser döner, sap döner, gün gelir devran döner.” Evet,
devran döner ve o devran döndüğünde siz de biz de altında kalırız. 
Değerli arkadaşlar,
şununla devam etmek istiyorum: Tabii, sadece sayılardan ibaret değil, şu anda
701 sayılı KHK’nin yasalaşması için konuşuyoruz. Ne olacak biliyor musunuz?
Yıllarca emek vermiş, okumuş, bir şekilde bir ekmek kapısı edinmiş gariban
Anadolu çocuklarının ne kadar suçlu olup olmadığına bakmadan bir ömür boyu
cezalandırılmasının önünü açıyorsunuz, farkında mısınız? Emeklilik hakkını
elinden alıyorsunuz, geleceğini elinden alıyorsunuz. Siz bunları yargıladınız
mı? “Ben bir KHK’liyim, işe gittiğim sabah yayınlanan KHK’yle işimden oldum.
Hakkımda tek bir idari soruşturma yoktu, tek bir adli soruşturma yoktu, işsiz
kaldım...” Siz bunun hesabını nasıl vermeyi düşünüyorsunuz? Siz Maden ailesini
ne yaparsanız yapın geri getirebilecek misiniz değerli arkadaşlar? Geri
getiremeyeceksiniz. Yanan tek bir ocak, ağlayan tek bir çocuk ve yaşamını
yitiren tek bir insandan sorumlu olduğumuzun bilinciyle hareket etmemiz
gerekiyor. 
Sanırım
sayılardan, metinlerden çok daha önemli şeyler var, o da gerçek anlamda bu
ülkenin demokrasisidir, bu ülkede eşit, özgür ve demokratik koşullarda bir
anayasanın inşa edilmesidir ve bunun için partileri, kişileri, yapıları bir
tarafa bırakıp herkesin sorumluluk almasıdır değerli arkadaşlar. Eğer bu
sorumluluğu almazsak -FETÖ gider- yarın bir başka yapı gelecek, bir başka grup
gelecek ve biz yine darbeyi konuşacağız, darbenin sonuçlarını konuşacağız,
KHK’leri konuşacağız ve aslında hiç de doğru olmayan, hiç de hukuki olmayan,
hiç de insani olmayan, hiç de vicdani olmayan uygulamaların arkasında burada
birbirimize söz anlatmaya, meram anlatmaya çalışacağız. Bu arada ölenler ölmüş
olacak ve onlar öldükleri yerde kalmış olacaklar değerli arkadaşlar. Sanırım
buna hiçbirimizin hakkı yok diyorum, hepinizi saygıyla sevgiyle selamlıyorum.
(HDP sıralarından alkışlar)
BAŞKAN –
Cumhuriyet Halk Partisi Grubu adına Ankara Milletvekili Murat Emir…
Buyurun Sayın
Emir. (CHP sıralarından alkışlar)
CHP GRUBU ADINA
MURAT EMİR (Ankara) – Sayın Başkan, değerli milletvekilleri; partim adına 701 Sayılı
Kanun Hükmünde Kararname’nin birinci bölümü hakkında söz almış bulunuyorum. 
Aslında bu
kararname AKP Hükûmetinin, özellikle son iki yılda Türkiye’yi, Türk hukuk
sistemini, Türk anayasal düzenini ne hâle getirdiğinin çok açık bir göstergesi.

Değerli
arkadaşlar, bir defa, bu kararnamenin yok hükmünde olduğunu söyleyerek
sözlerime başlamak isterim çünkü bu kararname bir olağanüstü hâl
kararnamesidir. Olağanüstü hâl kararnameleri ancak ve ancak olağanüstü hâl
süresince geçerlidir ama biliyorsunuz olağanüstü hâl temmuz ayında kaldırıldı,
dolayısıyla olağanüstü hâl kanun hükmünde kararnamelerinin yasal dayanağı
bitmiş oldu. Şu hâliyle elimde tuttuğum 701 sayılı Kanun Hükmünde Kararname
hukuken yok hükmündedir, uygulanması hukuksuzdur, haksızdır, anayasal değildir.
Dolayısıyla, böyle bir kararnamenin bugün görüşülüyor olması ve bugün hukuki
sonuçlar yaratıyor olması ve bugün bu kararname görüşülürken de başkan
vekilimizin bir anayasa hukukçusu olması aslında hazin bir durumdur. (CHP
sıralarından alkışlar)
Değerli
arkadaşlar, şimdi, biz buna kararname diyoruz ama aslında kötü bir haberim var;
bu, kararname de değil. Niye? Çünkü kararname, biliyorsunuz Cumhurbaşkanlığı
başkanlığında Bakanlar Kurulunun bir işlemidir. Oysa bu kararname yangından mal
kaçırır gibi hazırlandığı için, olağanüstü hâlin kaldırılacağını bildiğiniz
için ve elinizdeki son fırsatı kullanmak için acele ettiğiniz için bu kadar
kalın olmuştur. Bakın, gülüyorsunuz ama bunun içerisinde 18.600 küsur kişinin
ismi var. Bu insanların geleceğiyle, bugünkü meslekleriyle, hayatlarıyla,
aileleriyle oynuyorsunuz. Birazdan bunlara “suçlu” veya “suçsuz” diyeceksiniz
ve sözleriniz sonucunda bu insanların hayatları kararacak, oysa siz ne
yargıçsınız ne de burası bir mahkeme. Burası bir Meclis, dolayısıyla
yapacağımız işlem aslında hukuksuz. Başbakana sordular “Niye gecikiyor bu son
kararname?” diye, dedi ki: “Teknisyenler çalışıyor.” Zaten Sayın Özkaya da
anlattı, dedi ki: “Teknisyenler çalıştılar, listeleri hazırladılar, Bakanlar
Kurulu da bunu onayladı.” Olur mu böyle şey? Bakın, bu, olsa olsa şu hâliyle
bir Bakanlar Kurulu kararnamesi değil, Bakanlar Kurulu işlemidir, dolayısıyla
bu bir kararname de değil.
Şimdi,
biliyorsunuz, Anayasa’mıza göre bunun bir ay içerisinde getirilip görüşülmesi
gerekirdi. Nerede? Niye bugün görüşüyoruz? Neredeydi aklınız? Niye bunu
zamanında görüştürmediniz. “Efendim, hüküm yok yani siz bunu görüşmezseniz
sonuç olarak bir yaptırımı yok.” Ama yaptırımı yok diye bir hükûmet, bir siyasi
kadro Anayasa’yı açıkça çiğneyebilir mi, bu hakkı kendinde görebilir mi? Burada
Anayasa çiğnenmiştir.
Şimdi, devam
edelim arkadaşlar, daha gariplikler var. Şimdi, bakın Meclise nasıl sevk
etmişler: Binali Yıldırım, Sayın Meclis Başkanının yazısı “Millet Meclisi
İçtüzüğünün 128’inci maddesinin birinci fıkrasında…” diye başlıyor, buna göre
sevk etmiş Meclise. Oysa o hüküm kaldırıldı, yok artık, görüşemeyiz. Yani
bakın, her tarafından sakat, her tarafından yanlış, her tarafından hukuksuz,
her tarafından haksız bir kararnameyle karşı karşıyayız. 
Şimdi, değerli
arkadaşlar biraz da isterseniz içeriğine girelim. Hukuk fakültelerinde ilk ders
anlatılır, ilk dersin ilk saatinde hoca girer içeriye der ki: “Kanunlar genel
olur, soyut olur, kişilik dışı olur.” Oysa bakın burada, bu kadar 500 sayfalık
bir metin, içinde isimler yazıyor. Hani, nerede kaldı soyutluk, nerede kaldı
kişilik dışılığı, nerede kaldı genellik? Şimdi buna kanun diyeceksiniz yani
sizin elleriniz kalkınca bu kanun olmayacak ki. Peki, biz bunu Anayasa
Mahkemesine götürdük, ne olacak? Anayasa Mahkemesi size açık bir yeşil ışık
yaktı. İlk kararnameyi götürdüğümüzde, 667 sayılı Kararname’yi götürdüğümüzde
Anayasa Mahkemesi “Ben buna bakamam.” dedi. Niye? Çünkü 148’inci maddeyi lafzi
yorumladı. O maddeye bakamazsın diyor diye bakmadı. Oysa Anayasa Mahkemesi yeni
kurulmamıştı ki, Türkiye’nin hukuk devleti yeni kurulmamıştı ki. Anayasa
Mahkemesinin 93 kararı var, 91 kararı var, 2003 kararı var. Ne diyor Anayasa
Mahkemesi? “Bütün evrensel, çağdaş Anayasa mahkemeleri gibi, yasa koyucunun ne
dediğine ben bakmam. Sen ne dersen de, ‘olağanüstü hâl’ dersin başka bir şey
dersin, ben içine bakarım, olağanüstü hâlle ilgili mi ilgisiz mi? Ona göre
içine girerim veya girmem.” Şimdi, bu olağanüstü hâlle ilgili mi? İlgisiz.
Ölçülü mü? Ölçüsüz. Hukuki mi? Değil. Oysa Anayasa Mahkemesinin hemen bunu
iptal etmesi lazım. 
Bakın, Anayasa
Mahkemesi 148’inci maddenin arkasına saklanıp, siyasi iktidardan korkup,
saraydan çekinip bir mahkeme vasfını kaybettikten sonra artık sizin için hiçbir
sınır kalmamıştı. Araba lastiğinden evlilik programlarına, çocuk çizgi
filmlerinden at yarışları gelirlerinin Varlık Fonu’na aktarılmasına kadar her
türlü uygulamayı Meclise getirmek yerine kararnameler marifetiyle hallettiniz.
Bütün toplumsal muhalefeti susturma yoluna gittiniz ve bunu yaparken de
olağanüstü hâl koşullarında, tartışmayan Türkiye’de, hukuksuz Türkiye’de,
binlerce hâkimin, savcının dahi görevden alındığı bir Türkiye’de o sıradaki
başbakanınızın “Olağanüstü hâlde Anayasa mı değiştireceğiz? Değiştirmeyiz.”
demesine rağmen bir Anayasa değiştirdiniz ve diktatörlüğün taşlarını adım adım
döşediniz ve olağanüstü hâlden de, darbeden de yararlandınız. İçinizden birisi
zaten ağzından kaçırdı, “Bu darbe bize Allah’ın bir lütfudur.” dedi ve bu lütfu
tepe tepe kullandınız. Olağanüstü hâl kararnameleriyle yaşamın tüm alanlarına
girdiniz; grevleri de yasakladınız, bunun dışında size karşı çıkabilecek bütün
televizyon kanallarını söndürdünüz, üniversitelere rektör atama yetkisini
Cumhurbaşkanına verdiniz. Hangi birini sayacağız? Bakın, Ankara’da da,
Türkiye’de de neredeyse toplantı ve gösteri yürüyüşü yapmak, toplanmak yasak.
Ankara’da muharrem ayı dolasıyla biz 3 kişi yan yana gelip aşure bile
dağıtamadık, valilik engel oldu. Şimdi Türkiye’yi böyle bir durumdan
geçiyorsunuz. 
Bakın, bir şey
daha söyleyeyim size. Bunun 1’inci maddesi, bütün kararnamelerde olduğu gibi
bize yeni kavramlar hediye etti. Diyor ki: “Terör örgütüyle iltisakı, irtibatı
olan” gibi kavramlar. Bakın, “terör örgütüyle iltisakı veya irtibatı” diye bir
kavram Türk hukukunda ilk defa sizin döneminizde geldi. Böyle bir kavram yok;
sınırları belli değil, kim suçlu, kim suçsuz belli değil. 
Yeri gelmişken
söyleyeyim. Biraz önce paylaşamadınız Melih Gökçek’i. Melih Gökçek AKP’den mi
olsun, MHP’den mi olsun, kimin yoldaşı diye tartışıyorsunuz. E, Melih Gökçek
nasıl alındı görevden? Sayın Turan diyor ki: “Bu bizim iç işimiz.” Hayır
efendim, iç işiniz değil. Siz parti disiplin kuruluna verseydiniz iç işiniz
olurdu, bize ne ama siz onu belediye başkanlığından istifa ettirdiniz,
ettirdiniz. Bunu yaparken de biz bunun niye olduğunu bilemedik, sorduğumuz
zaman “Ya kardeşim, bu FETÖ’cü müydü?” “Yok.” “Peki, yolsuzluğu mu vardı?”
“Yok.” söylemiyorsunuz bir şey; ne dediniz? “Metal yorgunluğu var.” Peki, metal
yorgunluğu var idiyse bugün niye paylaşamıyorsunuz? 
O zaman, şimdi
bizim şu soruyu sorma hakkımız yok mu: Sen Melih Gökçek’i savcılığa
vermediysen, yolsuzluk var diye mahkemelere göndermediysen o zaman yolsuzluk
olmadığını kabul edeceğiz. O zaman ben size “Melih Gökçek FETÖ’yle irtibatlı mı
iltisaklı mı?” diye sorma hakkını kendimde bulurum ve bu soruyu cevaplamanız
lazım. 
Değerli
arkadaşlar, bakın, uygulamada -bu kararnamenin ekinde de işte 16 bin küsur kişi
var- FETÖ’cü şüphesi olsun veya başka nedenlerle 150 bin kişiye yakın
insanımızı -mesela bugün sağlık sorunu olduğu için gelemeyen değerli
Anayasa’cımız, İstanbul Milletvekilimiz İbrahim Kaboğlu Hocamız da bir
KHK’liydi- yani sizin canınızı sıkabilecek herkesi, 150 bin kişiyi işten
kovdunuz, işten attınız, emeklilik haklarını elinden aldınız. 
Bakın, buna literatürde
“lustrasyon” deniyor “ayıklama” deniyor. Polonya örneğinde Avrupa İnsan Hakları
Mahkemesi bunu büyük oranda engelliyor. Yani, komisyon da koysanız ne
yaparsanız yapın Türkiye’nin önüne büyük bir bela açıyorsunuz bu şekilde.
Venedik Komisyonu diyor ki: “Türkiye’deki bu uygulamalar hukuk sınırını
aşmıştır ve bu listeler hazırlanırken delillendirme yapılmamıştır.” Yani, biz
aslında bu uygulamayla çok da büyük bir yanlışın başlangıcındayız. 
Şimdi
“Komisyon…” dedi Sayın Özkaya, bir örnek verdi. 88 bin kişi sırada bekliyor
Sayın Özkaya. Şimdiye kadar 1.900 kabul olmuş sadece, reddolunanlar ne olacak?
Bakın, neyle suçlandığını bilmiyor, delilleri bilmiyor, tanıkları bilmiyor,
nasıl savunacağını bilmiyor “Artık sen FETÖ’cüsün” veya “Başka bir şeysin.” diyoruz
insanlara. 
Değerli
arkadaşlar, bu hatalardan dönün, bu yanlıştan dönün. Hiç kimseyi bizim Meclis
de olsak böylesine karalamaya hakkımız yok. Yargıya güvenin, yargıyı
güçlendirin, yargıdan elinizi çekin ve bu Meclis de gereğini yapsın diyorum.
Saygılar sunuyorum.
(CHP sıralarından alkışlar) 
BAŞKAN – Şimdi
şahısları adına iki arkadaşımıza söz vereceğim.
Antalya
Milletvekili Feridun Bahşi. 
Buyurun Sayın
Bahşi. (İYİ PARTİ sıralarından alkışlar)
FERİDUN BAHŞİ
(Antalya) – Sayın Başkan, değerli milletvekilleri; 20 Temmuz 2016’da ilan
edilen OHAL’in üzerinden yirmi yedi ay geçti. 18 Temmuz 2018’de kalkan OHAL
döneminde, siyasi iktidar OHAL ilanıyla uzaktan yakından ilgisi olmayan,
Türkiye Büyük Millet Meclisinde çok rahat hayata geçirilebilecek birçok
düzenlemeyi kanun hükmünde kararnameler yaparak, Meclisin gündeminden kaçırarak
kendi ihtiyaçları doğrultusunda yürürlüğe koymuştur. Bugüne kadar çıkarılan 34
kanun hükmünde kararnamenin içeriğine baktığımızda, yapılan düzenlemelerin
büyük bölümünün darbe girişimiyle uzaktan yakından ilgisinin olmadığını
görmekteyiz. Mesela, Karayolları Trafik Kanunu’nda yapılan değişiklikler, kış
lastiği uygulamasında belediyelere verilen yetki, köy korucularının
unvanlarında yapılan değişiklikler vesaire gibi. 
Değerli
milletvekilleri, OHAL döneminde yayınlanan 34 kanun hükmünde kararnameyle
toplam 125.806 kamu görevlisi ihraç edilmiş, 16.423 askerî öğrenci atılmış,
2.906 kurum kapatılmıştır. Mağdurlarla ilgili yapılan araştırmalara göre, kanun
hükmünde kararnameyle atılan kişilerin yüzde 92’si üniversite mezunu, yüzde
65’i işsiz, atılanların yüzde 88’i psikolojik sorun yaşamaktadır. Yine, kanun
hükmünde kararnameyle atılanların geliri daha önceden 3-4 bin lirayken
bugünlerde 500 liraya düşmüştür. Birçoğu SGK’sız çalışmaktadır. Yüzde 50’si
mahalle veya kentini terk etmiştir. Ülkenin iç ve dış politikaları, genel
siyasi atmosferinde OHAL’in kendi doğasından kaynaklanan yasaklar, keyfîlikler
ve hak ihlalleri artmıştır. İktidar kendisi için tehdit olarak gördüğü kişileri
OHAL’i kullanarak tasfiye etmiş; Anayasa, yasalar ve uluslararası hukuka göre
karar vermesi gerekenler mevcut tanımlanmış görevlerini yapmak yerine hukuki
niteliği ve içeriği tartışmalı kararlar alarak keyfîliklerini sergilemişlerdir.
OHAL keyfîliği o kadar artmıştır ki yerel mahkemeler Anayasa Mahkemesinin hak
ihlali kararlarını bile uygulamama cesaretini gösterebilmişlerdir.
Değerli
milletvekilleri, Türkiye, dostu kalmayan ülke hâline getirilmiştir. “Kimsenin
toprağında gözümüz yok.” dense de herkesle düşman olduk ve savaşa girmek
zorunda kaldık. Erdoğan’ın hayali düşmanlar yaratıp sonra da bunlarla kavga
etmesi ve “Ülkemiz tehlikede, beka sorunu var, herkes bize düşman, bizi yok
etmek istiyorlar.” söyleminin “Ana vatan tehlikede, tüm ülkeler bizi yok etmek
istiyor, düşün peşime.” diyen Hitler söyleminden bir farkı var mıdır? Kendi
iktidarını koruyabilmek için OHAL’i olağan rejim hâline getiren, özgürlükleri
askıya alan, devlet bütçesini kendi kasası gibi kullanan, Anayasa’yı, yasaları
ihlal eden iktidar ve Cumhurbaşkanı var Türkiye’de. Anayasa’nın 2’nci maddesi
“Türkiye Cumhuriyeti demokratik, laik, sosyal bir hukuk devletidir.” der. Ancak
ne demokrasi kaldı ne hukuk kaldı ne de laiklik kaldı. Demokrasi demek, farklı
görüşlerin özgürce ifade edilmesidir. Hukuk ve adalet demek, evrensel
değerlere, hak, hukuk ve vicdana göre hiçbir kurum ve kişiden etkilenmeden
karar verebilmektir. Türkiye’de hukuk Erdoğan’ın talimatlarına bağlanmış,
siyasi iktidarın emrine girmiştir. Alt mahkemeler üst mahkemelerin kararlarını
tanımamaktadır.
Değerli
milletvekilleri, öte yandan, OHAL dönemindeki ekonomik sorunları ele alırsak,
iş dünyası OHAL’den en çok etkilenenler arasındadır. Özellikle, KHK’lerle OHAL
ilanının gerekçesi dışında ekonomiyle ilgili düzenlemeler de yapılması yerli ve
yabancı firmalar için risk ve belirsizlik oluşturmuştur. Belirsizliklerin
artması yatırımların da yavaşlamasına, askıya alınmasına sebep olmuştur.
FETÖ’yle yapılan mücadele tamamen sözde kalmış, son dönemde, Fetullah Gülen’i
son bin yılın büyük Türk büyüğü ilan edenlerin eşleri son kararnameyle bir
hafta önce vali olarak atanabilmiştir. Elimizdeki kitapçığı incelediğimizdeyse
“Rütbesi alınan subaylar” kısmında 589 subayın rütbesi alınmış, bunlardan 508’i
2002 yılından sonra yani AKP iktidarında hizmete alınmıştır. 
(Mikrofon
otomatik cihaz tarafından kapatıldı) 
FERİDUN BAHŞİ
(Devamla) - Efendim, hepinizi saygıyla selamlıyorum. (İYİ PARTİ sıralarından
alkışlar) 
BAŞKAN –
Teşekkür ederim Sayın Bahşi. 
Sayın Zengin… 
IV.- AÇIKLAMALAR (Devam)
37.- Tokat Milletvekili Özlem Zengin’in, Antalya Milletvekili Feridun
Bahşi’nin 6 sıra sayılı Kanun Hükmünde Kararname’nin birinci bölümü üzerinde
şahsı adına yaptığı konuşmasındaki bazı ifadelerine ilişkin açıklaması
ÖZLEM ZENGİN
(Tokat) – Sayın Başkan, çok değerli milletvekilleri; herkesin çok yorgun
olduğunu biliyorum, günün sonuna geldiğimizi biliyorum. Doğrusu, konuşmacı
arkadaşlarımı dinlerken çok tabii bir sürü not aldım fakat “Ya sabır” çekerek
cevap vermemeyi tercih edecekken cevap verme ihtiyacı duyuyorum. 
Sayın Milletvekili
Feridun Bahşi Bey konuşurken o kadar ağır ithamlarda bulunuyor ki cevap
vermemek mümkün değil. İki tanesine muhakkak bir şey söylemek istiyorum. 
Bunlardan bir
tanesi “sanal düşman yaratmak” meselesi. Doğrusu, ne AK PARTİ’nin ne de Sayın
Cumhurbaşkanımızın sanal düşmana ihtiyacı yok, yaşanan ortada, yeteri kadar
gerçek düşman var zaten. Şu yaşananlardan sonra hayatta kalmak mucizevi bir şey
baktığınız zaman. Bunlar olup biterken de doğrusu muhataplarını, muhalifleri
küçültmeye, değersizleştirmeye hiçbir şekilde ihtiyaç yok. 
(Mikrofon
otomatik cihaz tarafından kapatıldı) 
ÖZLEM ZENGİN
(Tokat) - Biz, tam tersine, adil şartlarda rekabete talip bir siyasi partiyiz.
Ne yargının arkasına ne ordunun arkasına sığınıyoruz. Bu ülkede herkes özgürce
-bütün kurumlar da bireyler de- işlerini yapsınlar istiyoruz. Öyle bakıldığı
zaman, Sayın Cumhurbaşkanımızdan bahsederken otomatiğe bağlanmış gibi
Hitler’den bahsetmek hakikaten özgürlükçü bir anlayışa, gerçek demokrasinin
içerisinde var olan bir milletvekiline yakışmıyor diye düşünüyorum ve -bunu
aynen iade ediyoruz- reddediyorum. 
Bir taraftan da
tabii ki burada pek çok şey söylendi ama şunu da ifade etmek istiyorum:
İnsanlara bireysel olarak baktığımız zaman -hoca olarak da öyle- bizim de
isimlerini bildiğimiz pek çok isim var. Müstakil olarak baktığımızda saygı
duyduğumuz pek çok ismin bazı metinlere imza atarken kendi isimleriyle o metin
yan yana geldiğinde nasıl bir sonuç ortaya çıkacağını düşünmedikleri
kanaatindeyim. Resme bir bütün olarak bakmak lazım, olayları bir bütün olarak
değerlendirmek lazım, mesele tek tek isimler değil. 
(Mikrofon
otomatik cihaz tarafından kapatıldı)
BAŞKAN –
Tamamlayalım Sayın Zengin.
ÖZLEM ZENGİN
(Tokat) – Hemen bitiriyorum.
Böyle bakıldığı
zaman herkes, ihraç edilenler de gerçeğin nasıl olduğunu en iyi bence kendileri
biliyorlar.
Teşekkür ederim.
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (Devam)
BAŞKAN –
Şahısları adına ikinci söz Ordu Milletvekili Cemal Enginyurt.
Buyurun Sayın
Enginyurt. (MHP sıralarından alkışlar)
CEMAL ENGİNYURT
(Ordu) – Sayın Başkan, değerli milletvekilleri; hepinizi saygıyla selamlıyorum.
Öncelikli olarak
şunu belirtmekte fayda görüyorum gerek şahsım adına gerekse Milliyetçi Hareket
Partisi adına: Pensilvanya’daki sümüklü alçak bir katildir, şerefsiz bir
haindir, namussuz bir darbecidir. Onun 259 Türk askerini şehit eden, polisini
şehit eden, vatandaşını şehit eden bütün elemanları şerefsizin en önde
gidenidir. Dolayısıyla bu kararname, 701 sayılı Kararname görüşülürken endişelerimi
dile getirmeden önce bu fikrimi net bir şekilde ortaya koymak istedim.
Doğrudur, kanlı
bir terör örgütüyle karşı karşıyayız. Kanlı bir terör örgütü bu ülkede hain bir
darbe yapmak istedi. Zaten 15 Temmuz darbesinden sonra biz de Milliyetçi Hareket
Partisi olarak “Vatan mevzubahisse gerisi teferruattır.” diyerek birçok konuda
AK PARTİ Hükûmetine ve devlete destek verdik, acımasız eleştirilere maruz
kalmamıza rağmen destek verdik. Fakat bu, şu demek değil: Örneğin Eskişehir’de
Teğmen Ömer Faruk Aygüner, niçin atıldığını söylemediniz, eline bir karar
vermediniz, mahkemeye çıkartmadınız, savcıya çağırmadınız. Bu çocuk 15 Temmuz
gecesi kullandığı uçağıyla Akıncı Üssü’nü acımasızca bombaladı, yerle bir etti,
uçakların kalkmasını engelledi, darbenin başarılı olmasının önüne geçti ama bu
pırıl pırıl teğmen genci hiçbir sebep göstermeden bir kenara attınız ve şu ana
kadar hiçbir şekilde dinleme ihtiyacı bile hissetmiyorsunuz. 9.103 polisi
Gençlik Parkı’nda nasıl oluyorsa bir garsonun cebinde yakalanan bir flaş
bellekle terör örgütü üyesi diye on beş ay açığa aldınız, sonra seçimden bir
hafta sonra attınız 18 bin kişiyle birlikte. Bunların içerisinde çocuğunun adı
“Kürşat” olan, çocuğunun adı “Alparslan” olan, “Metehan” olan Türk
milliyetçileri var; bunların içerisinde siz de iyi biliyorsunuz ki AK PARTİ’li
gençler de var, AK PARTİ referanslarıyla girenler de var. Siz de bundan
sıkıntılısınız ama maalesef “Bir şey yapamıyoruz.” diyerek sessiz bir şekilde
ağlayanları dinleyerek, çocuklarına mama götüremeyenleri, albay olmuş olup da
kâğıt toplayanları, polis olup garsonluk yapanları sadece seyrediyoruz. Bütün
haklarını ellerinden aldık, sigortalı çalışamıyorlar, hiçbir işe giremiyorlar,
avukatsa avukatlık yapamıyorlar; hâkimlikten attık, avukatlık yapamıyorlar. Az
önce Sayın Murat Emir İbrahim Kaboğlu’ndan bahsetti, attınız kararnameyle, eğer
vekil olmasaydı sigortalı hiçbir yerde çalışamayacaktı, bugün milletvekili
olduğu için iki yıl sonra emekli olacak. İbrahim Kaboğlu milletvekili oldu,
emekli olacak ama o garibanlar hiçbir işe giremeyecek, hiçbir ekmeğe sahip
olamayacaklar. Onun için bu karar gözden geçirilmeli. Vicdanlarınıza seslenerek
diyorum ki: Bu kararları yeniden değerlendirin. 
Bir de aklımızla
oynarcasına “Fetullah Gülen” denilen Pensilvanya’daki sümüklü alçak için “Bin
yılda böylesi bir gelir.” diye ifadeler kullananların yakınlarını
ödüllendirerek, abisi FETÖ’cü olduğundan dolayı atılan çocukların haklarını
yemeye devam etmeyin. Bir aileden solcu da çıkar, bir aileden sağcı da çıkar,
bir aileden ateist de çıkar, bir aileden iyi bir Müslüman da çıkar. İki
kardeşin birisi FETÖ’cü diye diğerini acımasızca infaz etmeyelim.
Dolayısıyla, bu
701 sayılı Kanun Hükmünde Kararname görüşülürken, hakikaten takipsizlik ve
beraat alanlara layıkıyla devlet baba olmanın gereğini yerine getirelim,
haklarını teslim edelim diyor, hepinize saygılar sunuyorum. (MHP ve İYİ PARTİ
sıralarından alkışlar)
BAŞKAN –
Teşekkür ederim.
Değerli
arkadaşlar, konuşmalar tamamlanmıştır.
Şimdi on beş
dakika süreyle soru-cevap işlemi yapacağız.
Soruları
alıyoruz.
Sayın
Güzelmansur, buyurun.
MEHMET
GÜZELMANSUR (Hatay) – Sayın Başkan, değerli milletvekili arkadaşlarım;
İstanbul’a yapılan üçüncü havalimanı iki üç gündür medyanın gündeminde. Medyada
yer alan bir havalimanı daha var, Hatay Havalimanı. On bir yıllık yeni bir
havalimanı ama akan çatısı ve bu soruna karşı geliştirilen kovalı tedbirlerle
gündeme geliyor.
Bakın, bu Hatay
Havalimanının 21 Kasım 2017 tarihli görüntüsü, kovalar var. Bu da 5 Ocak 2018
tarihli görüntüsü, yine kovalar… Sonuncusu ise beş gün öncesine ait.
Uluslararası nitelikte bir havalimanının yıllardır çatısı su akıtıyor, değişen
tek şey kovalar. Bu resimdeki…
(Mikrofon
otomatik cihaz tarafından kapatıldı) 
BAŞKAN –
Teşekkür ederim.
Sayın Arslan…
KAZIM
ARSLAN (Denizli) – Sayın Başkan, emeklilikte yaşa takılanlar daha önce yapılan
yanlış bir düzenlemeyle mağdur edilmişlerdir. Bu mağduriyetle, hak edilmiş olan
emeklilik hakkı geriye doğru işleyen bir yasayla gasbedilmiştir. Bu düzenleme
erken emeklilik değildir, emekli olmuş yurttaşlarımıza emeklilik haklarının
verilmesidir. Bu sayı 7 milyon civarındadır. Elbette bunun bütçeye bir yükü
olacaktır ancak bu elde edilmiş bir haktır. Devlet kendi gücünü kullanarak
emekli olan yurttaşlarımıza büyük haksızlık yapmaktadır. 
Sayın
Bakana soruyorum, bir: Suriyelilere 40 milyar doları harcarken para
buluyorsunuz da bu emeklilere verilecek parayı neden bulamıyorsunuz? 
İki:
Dünyanın en büyük sarayını yapıyorsunuz, para var; bu yetmiyor, 300 odalı
yazlık yapıyorsunuz, para var; bu da yetmiyor, uçan saray alıyorsunuz, para
var; ancak emeklilikte yaşa takılanlara gelince “Para yok.” diyorsunuz. Bunun
sebebi…
Teşekkür
ederim.
BAŞKAN
– Sayın Ceylan…
ÖZGÜR
CEYLAN (Çanakkale) – Sayın Başkan, tarım ve hayvancılık alanında kalkınmayı
sağlayacak, üretimi artıracak, ülkemizi tekrar ihracatçı konuma getirecek
olanlar şüphesiz ki veteriner hekimler, gıda, su ürünleri ve ziraat
mühendislerinin rehberliğindeki çiftçilerimizdir. Tarım ve Orman Bakanlığı uzun
süredir hiç atama yapmamakta, 150 bin mühendis işsiz beklemektedir. Eski Tarım
Bakanı Ahmet Eşref Fakıbaba 2018 bütçe görüşmeleri sırasında 3.500 mühendis
alınacağını bildirmiş, henüz hiçbir atama yapılmamıştır. Boşa giden
desteklemeler, ithal zirai ürünlerin artması, gramaj sorunları, şarbon,
denizlerde kirlilik, limit altı yapılan avcılık, denetimsiz gıda, ithal et ve
gıda ürünleri gibi nedenler Tarım ve Orman Bakanlığında bir şeylerin yanlış
gittiğini, eksik personel sorunu nedeniyle projelerin uygulanamadığını gözler
önüne sermiştir. Tarım ve Orman Bakanlığı ne zaman atama yapacaktır? 
BAŞKAN
– Sayın Yavuzyılmaz…
DENİZ
YAVUZYILMAZ (Zonguldak) – Sayın Başkanım, değerli milletvekilleri; Zonguldak
Devrek ve Ereğli kara yollarının dere yatağı uçurumlarına teğet geçen
yollarının büyük bölümünde çelik veya beton bariyer bulunmamaktadır. Her hafta
vatandaşlarımız bu yollarda bu nedenlerle can vermektedir. Karadeniz’in
yağmurlu, sisli kış aylarında bu yollar tuzak niteliğindedir. Bu doğrultuda
yaptığımız temaslarda anlaşılmıştır ki bu bölge yol inşaatları bir türlü
tamamlanamadığı için bariyer montajı yapılamamaktadır. Ödeneksizlik yüzünden bu
yol inşaatları da durmuştur. Maalesef Karayolları Bölge Müdürlüğünün elinde tek
bir bariyer kalmamıştır. Bariyer ihalesi de yapılmamaktadır. Daha fazla can
kaybetmeden Ulaştırma ve Altyapı Bakanlığını göreve davet ediyoruz.
BAŞKAN – Sayın
Özcan…
SUAT ÖZCAN
(Muğla) – İlimiz Muğla, turizm bölgesi olduğu kadar aynı zamanda tarım ve
hayvancılıkla geçimini sağlamaktadır. 3-4 Kasım tarihlerinde, Milas Zeytin
Hasat Şenliği’nin yapılacağı şu günlerde zeytinyağının kilogramında zeytin
üreticisi ile marketlerde satılan arasında çok büyük fark vardır. Bu konuda
üreticinin sesi çıkamamaktadır. Çünkü yaratılan korku ve baskı, üreticinin
sesinin yükselmesini engellemektedir. 
Ayrıca hayvancılıkta
yem ve gübre fiyatlarının yükselmiş olması süt üretimini de etkilemektedir. Bu
konuda acilen ekonomik tedbirler alınması gereklidir.
Teşekkür ederim.
BAŞKAN – Sayın
Sütlü…
SALİHA SERA
KADIGİL SÜTLÜ (İstanbul) – Teşekkürler Sayın Başkan.
Sorunun ilgilisi
burada değil ama ilgililere sorduğum soruya yanıt alamadığım için belki
iletirler Sayın Bakanımıza diye dile getirmek istedim. Malumunuz olduğu üzere,
parti meclisi üyemiz Eren Erdem yüz yirmi dört gündür, benzer şekilde gazeteci
Ece Sevim Öztürk de benzer bir süredir tutukludur. Vekil olduğum günden bu yana
7 kere başvurmama karşın her ikisi için de görüş izni verilmemektedir.
Avukatken bu yönde herhangi bir sıkıntı yaşamamama karşın siyasi tutuklu
oldukları gerekçesiyle vekil olarak bu izni alamamaktayım. Sayın Adalet
Bakanlığımızın belirlediği makul vekil kriterleri mi vardır? Varsa bunlar
nelerdir? Bizimle de paylaşılırsa ve arzu ettiğimiz siyasi tutuklularla
görüşmemize müsaade buyurulursa çok sevineceğiz. Bu soruyu iletirseniz mutlu
olurum.
Teşekkürler.
BAŞKAN – Sayın
Kabukcuoğlu…
ARSLAN
KABUKCUOĞLU (Eskişehir) – Sayın Başkan, değerli üyeler; hemodiyaliz pek çok
kişinin bildiği gibi, böbrek yetmezliği olan hastaların bir cihaza bağlanarak
kanlarındaki vücuda zararlı maddelerin temizlenmesidir. Hemodiyalizi
gerçekleştirenler uzun süre kurs almış, hemşire olmuştur ve bu hemşireler bu
işe devam etmesi için zaman zaman resertifikasyona tabi tutulmaktadır. Son
yıllarda hemodiyaliz teknikerleri yetişmiştir. Günümüzde hemodiyaliz
işlemlerini hem hemodiyaliz hemşireleri hem de hemodiyaliz teknikerleri
yapmaktadır. Doğrusu, hemodiyaliz hemşirelerinin bu işten çekilmesi ve işin
olduğu gibi hemodiyaliz teknikerlerine yıkılmasıdır. 
Sağlık
Bakanlığının gerekli düzenlemeleri yapmasını arz ederim. 
BAŞKAN – Sayın
Subaşı…
HASAN SUBAŞI
(Antalya) – Sayın Başkan, teşekkür ediyorum. 
Bazı hatipler
“FETÖ’yle hep birlikte mücadele etmeliyiz.” dediler. Oysa hem Meclis hem siyasi
parti mensupları hem bütün halkımız 15 Temmuzda kanıyla canıyla mücadele
etmişti ama bugünkü konumda Meclis her konuda katkı sunmaya hazırken hangi
Meclis araştırmasını verirsek verelim reddolduğuna göre bundan sonra o birlikte
katkı sunmak nasıl olacak, doğrusu merak ediyorum. 
Teşekkür ederim.

BAŞKAN – Sayın
Altıntaş…
AYHAN ALTINTAŞ
(Ankara) – Sayın Başkan, Değerli Komisyon; 15 Temmuz hain darbe girişiminin
ardından ortaya konulan kanun hükmünde kararname rejiminde birçok yerli ve
yabancı değerli akademisyen kendi isteğiyle Türkiye’yi terk etmiştir. Son iki
yılda üniversitelerimizden kendi isteğiyle ayrılan ve yurt dışına giden
akademisyen sayısı kaçtır? Bu değerli akademisyenlerin ülkemizi neden terk
ettiklerine dair YÖK’te bir çalışma yapılmakta mıdır? 
Teşekkür ederim.

BAŞKAN – Sayın
Erdem… 
ARZU ERDEM
(İstanbul) – Teşekkür ederim Sayın Bakan. 
İçişleri
Bakanlığının son yaptığı açıklamaya istinaden, Polis Özel Harekât, POMEM, polis
meslek yüksekokuluyla ilgili 35 bin alım yapılacağı yönünde bir açıklama
yapıldı. Bu ne zaman olacak? Özellikle Polis Özel Harekâtta kadın alımı
sıkıntısı vardı. Sayın İçişleri Bakanı bir önceki dönem yaptığı açıklamada
kadın alımı yapılacağına dair vurgu yapmıştı. Kadın alımı olacak mı? Sayı veya
oran nasıl olacak? Bu konuyla ilgili detaylı bir bilgi beklemekte vatan aşkıyla
yanan genç kardeşlerimiz. 
Çok teşekkür ederim.

BAŞKAN – Sayın
Koç…
ABDULLAH KOÇ (Ağrı)
– Teşekkür ederim Sayın Başkan. 
Ağrı Dağı
Avrupa’nın en yüksek noktasıdır. Ağrı Dağı güvenlik nedeniyle uzun bir süredir
tüm dağcılık ve doğa faaliyetlerine kapalıdır. Yıllık ortalama olarak 10 bin
dağcı tırmanış yapmakta ve bölgeye büyük ekonomik katkısı bulunmaktadır. Bu
sebeple Ağrı Dağı’nı tırmanışa yeniden ne zaman açmayı düşünmektesiniz? 
Teşekkür
ediyorum.
BAŞKAN – Sayın
Eksik…
HABİP EKSİK
(Iğdır) – Teşekkür ederim Sayın Başkan.
Iğdır İl Özel
İdaresinde 10 mühendis alımı yapıldı ve alınan bu mühendisler maalesef AKP’li
İl Genel Meclis Başkanının oğlu veya AKP’li İl Başkan Yardımcısının yeğeni veya
diğerleri de diğer AKP’lilerin akrabaları. Bu kişiler puan olarak maalesef alt
sıralardan üst sıralara taşınmış, sınavda yüksek alanların hakkı yenilmiştir.
İçişleri Bakanlığımız bu torpil olayı için ne yapacaktır, soruşturma açacak
mıdır? Gençlerimizin hakkını korumak için bu alımın iptal edilmesi gerekmiyor
mu?
Teşekkür ederim.
BAŞKAN –
Teşekkür ederim.
Şimdi, cevap
için Komisyon Başkanı Sayın Güvenç, buyurun.
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Sayın Başkan, teşekkür
ediyorum.
Bir önceki
bölümde olduğu gibi gene ilgili bakanlıklarla ilgili sorular ağırlıklı.
Baştan
başlarsam, Sayın Güzelmansur Hatay Havaalanında büyük sorunlar olduğunu
söyledi, doğrusunu ben bilmiyordum bunu. Havaalanının çalıştığını düşünüyorum,
sıkıntı olmadığını düşünüyorum ama varsa böyle bir şey Ulaştırma Bakanımıza bu
talebi ileteceğiz.
Sayın Arslan
-son günlerde çok tartışıldı- emeklilikte yaşa takılanlarla ilgili gene bir
kere daha görüşlerini iletti; çok konuşulan bir konu, biz sayın bakanlığa
ileteceğiz.
Sayın Ceylan,
Tarım ve Orman Bakanlığının veteriner hekimleri, su ürünleri mühendisleri
alımını bir önceki bakan döneminde planladığını ama yeni bakandan bu konuda
yeni bir açıklama gelmediğini belirtti. Bu konuda son dönemlerde çok ciddi
sayıda teknik eleman aldığını biliyoruz Bakanlığın, gerek tarım kredi
kooperatifleri üzerinden gerek Bakanlık üzerinden. Ama böyle bir çalışması var
mı… Çabuklaştırılması adına da ilgili bakanlığa Komisyon olarak bu talebi
ileteceğiz.
Sayın
Yavuzyılmaz Devrek’te kara yollarındaki eksiklikler nedeniyle bariyerlerin
yapılamadığını ve bariyerlerden tehlike oluştuğunu ifade ediyorlar. Bu konuyu
da Karayolları Genel Müdürlüğümüze ve Ulaştırma Bakanlığımıza bir talep olarak
ileteceğiz. 
Sayın Özcan bir
kere daha Muğla’daki çiftçi kardeşlerimizin, vatandaşlarımızın sorunlarını dile
getirdi, özellikle zeytin üreticisinin fiyatlardan yakındığından bahsetti, süt
üretiminin de olumsuz etkilendiğini ifade ediyorlar. Bu görüşlerini Tarım ve
Hayvancılık Bakanlığımıza ileteceğiz.
Lütfü
Türkkan Bey de geldi... Sayın Sütlü’nün söylediği siyasi tutuklularla veya
mahkûmlarla görüşmeyle ilgili konuyu bilmiyoruz. Bunu Sayın Adalet Bakanımıza
ileterek neden olduğunu, hukuki mevzuat çerçevesinde nasıl bir tavır
geliştirileceğini... Sayın Bakanlığa ileteceğiz.
Sayın
Kabukcuoğlu hemodiyaliz hemşirelerinin sorunlarından bahsetti ki bu konuyu da
Sağlık Bakanlığının mutlaka çalışması gerekiyor.
Sayın
Subaşı -ayrıldı galiba; burada- FETÖ’yle nasıl burada görüşme yapılmıyorsa…
“Nasıl ortak hareket edeceğiz?” gibi bir genel soru sordu. Benim şahsi görüşüm
şu: FETÖ’nün bir tehlike olduğunu, artık bunun üzerinden siyaset yapmaktan
hepimizin, tüm partilerin vazgeçerek ortak bir tavır ve söylem geliştirmesine
bağlı olduğunu düşünüyorum. Ama maalesef bu konuda bir dil geliştirilemiyor,
geliştirilmelidir. Çok açık söylüyorum, millî meselelerde parti ayrımı gözetilmeden
bir ortak dil için çalışılmalıdır. Ama kırk elli yıllık geçmişi olan FETÖ için
“Son yıllarda çok gelişti.” diye sürekli iktidar partisi suçlanırsa, 17-25
Aralıktan sonraki süreçte muhalefetin tutumu göz ardı edilirse, sen beni
sorgularsan, ben seni sorgularsam esas hedefi saptırmış oluruz, bundan da
Türkiye düşmanları kâr eder diye düşünüyorum ve bu ülkenin çocuğu olarak ortak
bir dil geliştirilmesi gerektiğine olan inancımı belirtiyorum bu konuda.
Sayın
Altıntaş akademisyenlerin durumunu sormuş. YÖK’e bildiririz; kaç kişi gitti, ne
oldu… 
Bunu
da bir kere daha ifade etmek istiyorum: Hiç kimse, hiçbir iktidar, hiçbir
vatandaş, hiçbir insan Türkiye’de şu yaşananların yaşanmasını istemez, hiçbir
akademisyenin incinmesini istemez, hiçbir vatandaşın ekmeksiz kalmasını
istemez. Ama “Hırsızın hiç mi suçu yoktur?” sorusunu mutlaka sormamız
gerekiyor. Bu ülkede 15 Temmuzu yapanları ve diğer illegal, demokrasi dışı,
2013 yılından bu tarafa karşı yapılan hareketleri de iktidarıyla muhalefetiyle
bu ülkenin geleceği için hep birlikte değerlendirmemiz gerektiği
düşüncesindeyim. 
Sayın Erdem,
güzel bir soru, “35 bin özel harekâtçı ne kadar kadın alınacak?” diye Sayın
Bakana soruyor. Ciddi alımlar yapılıyor biliyorsunuz, bu talebinizi de
özellikle kadınlar adına Sayın Bakana ileteceğimizi ifade etmek istiyorum. 
Ağrı Dağı’nın
konusu gene aynısı arkadaşlar. Ben isterim ki Ağrı Dağı, bütün meralarımız
spora da açık olsun, köylümüze de açık olsun; insanlar cıvıl cıvıl gitsinler
gelsinler ama yaşadığımız şartların –lütfen- dikkate alınması gerekir. El
birliğiyle sorunları çözdüğümüzde yaylalarımız da dağlarımız da açılır. Ben hep
söylüyorum, Doğu Anadolu terör ve şiddet bitse bir açık hava müzesidir, tek
başına kendi kendini besler. 
(Mikrofon
otomatik cihaz tarafından kapatıldı) 
BAŞKAN –
Buyurun. 
İÇİŞLERİ
KOMİSYONU BAŞKANI CELALETTİN GÜVENÇ (Kahramanmaraş) – Eğer terör ve şiddeti
bitirebilsek o güzelim topraklar, tarih, doğa hazinesi topraklar kendi
kendisini besler, insanlar bu kadar göç etmez, huzur olur ve bu barışın değirmenine
su taşımamız gerektiğine inanıyorum. Onun için de teröre, şiddete karşı -her
yerde söylüyoruz- “ama”sız, “ancak”sız, “lakin”siz bir tavır geliştirmeliyiz.
Bu Meclis konuşmalı sorunları, bu Meclis tartışmalı ki -bütün ağır ifadelere
rağmen- bu kürsüden neler konuşulabildiğini de demokrasimiz adına belki
sevinerek söylemek lazım; konuşulabiliyor çok şükür, herkes derdini ifade
ediyor. 
Son soru, Iğdır
Özel İdaresine mühendis alımında adam kayırmacılık, sorun olduğunu ifade
ediyorsunuz. Bu konuda bir soruşturma var mı, gerek valiliğe gerek İçişleri
Bakanlığına bu talebinizi ileteceğimizi belirtiyorum, Genel Kurulu saygıyla
selamlıyorum. 
BAŞKAN –
Teşekkür ederim Sayın Başkan.
ÖZGÜR ÖZEL
(Manisa) – Sayın Başkan...
BAŞKAN – Buyurun
Sayın Özel.
IV.- AÇIKLAMALAR (Devam)
38.- Manisa Milletvekili Özgür Özel’in, usulün her zaman esastan önde
geldiğine ve süresi içinde komisyonda görüşülmemiş bir OHAL KHK’siyle ilgili
soruların Komisyon tarafından cevaplandırılmasının esasa aykırı olduğuna
ilişkin açıklaması
ÖZGÜR ÖZEL
(Manisa) – Sayın Başkan, usul her zaman, yaptığımız işte esastan önde gelir. Şu
anda ne yaptık? Bir soru-cevap yaptık. Niye Komisyon Başkanı cevapladı? Şu
yüzden cevapladı: Normalde komisyona milletvekillerimiz kanun teklif ediyorlar,
kanun teklifi komisyonda müzakere ediliyor. O metnin kabul edilmesi, değişerek
de olsa kabul edilmesi durumunda, artık, metin komisyonun oluyor ve burada
görüşülürken soruları komisyon başkanı cevaplıyor. Biz bugün ne yaptık? Süresi
içinde komisyonda görüşülmemiş bir OHAL KHK’sini doğrudan gündeme aldık.
Komisyon toplanmadığına ve görüşmediğine göre metin komisyonun değil. O yüzden
de usul açısından soruların komisyon tarafından cevaplanması, benimsenmemiş ve
kabul edilmemiş bir metnin savunulması gibi, esasa aykırı bir durum ortaya
çıkıyor. 
Siz, Anayasa
hukuku hocasısınız ve bu şekil meselesi son derece önemli. Bir daha benzer
hatalar yapmamak ümidiyle bu durumu tutanağa geçmek istedim.
Teşekkür ederim.

BAŞKAN – Sağ
olun, ben de teşekkür ederim. 
IX.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mustafa Şentop’un, teklifin
komisyonda görüşülmemesi hâlinde doğrudan Genel Kurulda görüşüleceğine ve bu
sonucu kabul etmiş olan Komisyonun da sorulara cevap verebileceğine ilişkin
konuşması
BAŞKAN – Şunu
ifade edeyim: Tabii, burada, malumunuz, İç Tüzük’e göre, bir kanun teklifi
görüşülürken komisyonun bulunması gerekiyor, komisyon olmadığı takdirde teklifi
görüşemiyoruz. Tabii, Komisyon teklifi görüşmedi ama usul belli; komisyon
teklifi görüşmediği takdirde bunun doğrudan Genel Kurulda görüşüleceği belli.
Dolayısıyla Komisyon bu sonucu kabul etmiş olduğu için burada sorulara cevap
veriyor. 
ÖZGÜR ÖZEL
(Manisa) – Bizce bu soru-cevap işlemi şeklen yapılıyor ama Komisyon Başkanının
sahiplenmediği ve görüşmediği bir metni savunması usul yönünden son derece
arızalı bir durum. 
BAŞKAN –
Bereket, konuyla ilgili soru gelmedi kendisine. 
VIII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 701 sayılı Olağanüstü Hâl Kapsamında Bazı Tedbirler Alınması
Hakkında Kanun Hükmünde Kararname (1/4) ile İçtüzük’ün 128’inci Maddesine Göre
Doğrudan Gündeme Alınmasına İlişkin Türkiye Büyük Millet Meclisi Başkanlığı
Tezkeresi (S. Sayısı: 6) (Devam)
BAŞKAN –
Arkadaşlar, böylece soru-cevap işlemi tamamlanmıştır. 
Birinci bölüm
üzerindeki görüşmeler de böylece ikmal edilmiştir, tamamlanmıştır. 
Birleşime beş
dakika ara veriyorum. 
Kapanma Saati: 21.26
DÖRDÜNCÜ
OTURUM
Açılma
Saati: 21.34
BAŞKAN:
Başkan Vekili Mustafa ŞENTOP
KÂTİP
ÜYELER: Burcu KÖKSAL (Afyonkarahisar), Bayram ÖZÇELİK (Burdur)
----- 0
-----
BAŞKAN – Türkiye
Büyük Millet Meclisinin 11’inci Birleşiminin Dördüncü Oturumunu açıyorum. 
6 sıra sayılı
Başkanlık Tezkeresi’nin görüşmelerine devam ediyoruz. 
Komisyon? Yok. 
Ertelenmiştir. 
Sayın
milletvekilleri, gündemimizde başka bir iş kalmamıştır. 
Alınan karar
gereğince kanun teklifleri ile komisyonlardan gelen diğer işleri sırasıyla
görüşmek için 31 Ekim 2018 Çarşamba günü saat 14.00’te toplanmak üzere
birleşimi kapatıyorum. 
Kapanma Saati: 21.35




(x) 6 S. Sayılı Basmayazı tutanağa
eklidir.




