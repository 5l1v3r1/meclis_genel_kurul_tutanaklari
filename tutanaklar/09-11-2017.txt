



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ
20’nci Birleşim
9 Kasım 2017 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bursa Milletvekili Ceyhun İrgil’in, 2-8
Kasım Lösemili Çocuklar Haftası ve lösemili çocuklara ilişkin gündem dışı
konuşması
2.- Düzce Milletvekili Ayşe Keşir’in, 12
Kasım Düzce depreminin 18’inci yıl dönümüne ilişkin gündem dışı konuşması
3.- Batman Milletvekili Ayşe Acar
Başaran’ın, avukatların sorunlarına ilişkin gündem dışı konuşması

V.- AÇIKLAMALAR
1.- Amasya Milletvekili Mehmet Naci
Bostancı’nın, Batman Milletvekili Ayşe Acar Başaran’ın yaptığı gündem dışı
konuşmasındaki bazı ifadelerine ilişkin açıklaması
2.- Batman Milletvekili Ayşe Acar
Başaran’ın, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
3.- Manisa Milletvekili Özgür Özel’in, ağır
ceza mahkemesi başkanlarının istinaf mahkemelerini Adalet Bakanlığına şikâyet
etmesi konusunda Adalet Bakanının bir açıklama yapması gerektiğine ilişkin
açıklaması
4.- İstanbul Milletvekili Filiz
Kerestecioğlu Demir’in, Adalet Bakanının bir yargı kurumunun bir başka
mahkemeye müdahale etmesiyle ve “yasaklı avukat” durumuyla ilgili açıklama
yapması gerektiğine ilişkin açıklaması
5.- Niğde Milletvekili Ömer Fethi Gürer’in,
Niğde Efendibey Kentsel Dönüşüm Projesi’nin tamamlanmasını beklediklerine ve Niğde’de
kamunun yaptığı yatırımların önemli bir bölümünün zamanında tamamlanmadığına
ilişkin açıklaması
6.- Bursa Milletvekili Erkan Aydın’ın,
Bursa’nın ancak yaşanamaz kentler sıralamasında ön sıralarda kendine yer
bulabildiğine ve Hükûmet ile yetkilileri bu konuda uyardığına ilişkin
açıklaması
7.- Adana Milletvekili Zülfikar İnönü
Tümer’in, Atatürk’ü anlamak ve sevmenin bir düşünceyi anlamak ve sevmek demek
olduğuna ilişkin açıklaması
8.- Kahramanmaraş Milletvekili İmran
Kılıç’ın, internet bağımlılığının günümüz insanının karşı karşıya olduğu ve
önemle üzerinde durulması gerekli tehlikelerden biri olduğuna ilişkin
açıklaması
9.- Kocaeli Milletvekili Fatma Kaplan
Hürriyet’in, Kocaeli’nin Gebze ilçesinin pek çok mahallesinde tapu sorunu
olduğuna ilişkin açıklaması
10.- Balıkesir Milletvekili Ahmet Akın’ın,
offshore hesaplarıyla ilgili Başbakanın oğulları hakkında derhâl soruşturma
açılmasını beklediğine ilişkin açıklaması
11.- Adana Milletvekili İbrahim Özdiş’in,
Aile ve Sosyal Politikalar Bakanlığına bağlı kuruluşlarda ek ders karşılığı
çalışan personelin sorunlarının ne zaman çözüleceğini öğrenmek istediğine
ilişkin açıklaması
12.- İstanbul Milletvekili Gülay
Yedekci’nin, cumhuriyet değerlerine ve Atatürk’ün mirasına bu ülkenin
gençliğinin sahip çıkacağına ve Atatürk’ü 79’uncu ölüm yıl dönümünde saygıyla
andığına ilişkin açıklaması
13.- İstanbul Milletvekili Selina Doğan’ın,
AK PARTİ iktidarları döneminde eğitimin tam bir yapboz tahtasına çevrildiğine
ilişkin açıklaması
14.- Balıkesir Milletvekili Mehmet Tüm’ün,
ABD’de İran asıllı iş adamı Rıza Sarraf ve eski Halkbank Genel Müdür Yardımcısı
Hakan Atilla’nın yargılandığı dava nedeniyle ne tür tedbirlerin alınacağını
öğrenmek istediğine ilişkin açıklaması
15.- Edirne Milletvekili Okan
Gaytancıoğlu’nun, kamu hastanelerine getirilen performans sistemine ilişkin
açıklaması
16.- Çanakkale Milletvekili Bülent Öz’ün,
Sözcü muhabiri Gökmen Ulu’nun tahliye edilmesiyle adaletin yerini bulduğuna
ilişkin açıklaması

17.- Denizli Milletvekili Kazım Arslan’ın,
İstanbul 14. Ağır Ceza Mahkemesinin İstanbul Milletvekili Enis Berberoğlu
hakkında Bölge Adliye Mahkemesinin bozma kararına direnmesinin kanuna aykırı
olduğuna ve bu konuda bir işlem yapılıp yapılmayacağını öğrenmek istediğine
ilişkin açıklaması
18.- Erzurum Milletvekili Mustafa
Ilıcalı’nın, Bakü-Tiflis-Kars demir yolu projesi için Cumhurbaşkanı ve emeği
geçen tüm ilgililere şükranlarını sunduğuna ilişkin açıklaması
19.- Uşak Milletvekili Özkan Yalım’ın, 10
Kasım Mustafa Kemal Atatürk’ün ölümünün 79’uncu yıl dönümüne ve son günlerde
mazota yapılan zamlara ilişkin açıklaması
20.- Edirne Milletvekili Erdin Bircan’ın,
Edirne’nin Keşan ilçesi Yayla sahilindeki dalgakıranın mühendislik hatası
yüzünden doğayı, tarihî eserleri ve evleri tahrip ettiğine ve bu dalgakıranın
tekrar yapılması gerektiğine ilişkin açıklaması
21.- Hatay Milletvekili Mehmet Necmettin
Ahrazoğlu’nun, Sağlık Bakanlığına devredilen İskenderun Sakarya Mahallesi’ndeki
“Ziraat Bahçesi” olarak bilinen arazinin yeşil alan olarak korunmasını ve
Karayolları arazisinin de yeşil alana dönüştürülmesini istediğine ilişkin açıklaması
22.- Adıyaman Milletvekili Behçet
Yıldırım’ın, AKP’nin iktidara geldiği günden beri eğitim sistemini yapboz
hâline getirdiğine ve Nemrut Dağı’ndaki heykellerin put olarak gösterilmesine
ilişkin açıklaması
23.- Samsun Milletvekili Erhan Usta’nın, 10
Kasım Mustafa Kemal Atatürk’ün ölümünün 79’uncu yıl dönümüne, Kütahya Dumlupınar
Üniversitesinin Germiyan kampüsünde PKK’lılarca şehit edilen ülkücü Hasan
Şimşek’in vefatının 4’üncü yıl dönümüne ve Diyarbakır Lice yolunda öğretmen
taşıyan bir servis aracının devrilmesiyle yaralananlara Allah’tan şifa
dilediğine ilişkin açıklaması
24.- İstanbul Milletvekili Filiz
Kerestecioğlu Demir’in, Şanlıurfa’nın Harran ilçesinde ısınmak için pamuk
yığınında uyuyan 14 yaşındaki çocuk işçi Beşar Güneş’in boğularak hayatını
kaybetmesine, Nuriye Gülmen ile Semih Özakça’ya baskının artarak devam
ettiğine, Avrupa Konseyinde Türkçe konuşulması kararından vazgeçilmesine ve
milletvekillerinin Genel Kurul çalışmalarına katılması gerektiğine ilişkin
açıklaması
25.- Manisa Milletvekili Özgür Özel’in,
Türkiye’nin UNESCO Yürütme Kuruluna seçilmesine, Kızılhaç ve Kızılay Dernekleri
Avrupa Federasyon Başkan Yardımcılığına seçilen Kızılay Başkanı Kerem Kınık’ı
kutladığına, Çağdaş Hukukçular Derneği Başkanı ile İnsan Hakları Derneği Başkanının
gözaltına alınmasına, Anayasa Mahkemesinin İç Tüzük değişikliğiyle ilgili
başvurularını esastan görüşmeyi kabul etmesine ve 10 Kasım Mustafa Kemal
Atatürk’ün ölümünün 79’uncu yıl dönümüne ilişkin açıklaması


26.- Aksaray Milletvekili İlknur İnceöz’ün,
terörle mücadelenin kararlı bir şekilde sürdürüldüğüne, Uluslararası Kızılhaç
ve Kızılay Dernekleri Federasyonu Avrupa Bölgesinden Sorumlu Genel Başkan
Yardımcısı olarak seçilen Kızılay Başkanı Kerem Kınık’a başarılar dilediğine,
Türkiye’nin UNESCO Yürütme Kuruluna seçilmesine ve 10 Kasım Mustafa Kemal
Atatürk’ün ölümünün 79’uncu yıl dönümüne ilişkin açıklaması
27.- Sağlık Bakanı Ahmet Demircan’ın,
sağlık çalışanlarının intiharları ve nöbet meselesine, performans konusunun
gözden geçirileceğine, ataması yapılıp soruşturması devam edenlerin durumuna,
sağlık çalışanlarında eş durumundan tayinle ilgili konunun ele alınacağına,
dereceye giren hekimlerin ödüllendirilmesi gerektiğine ve bununla ilgili
düzenleme yapılacağına, TUS sonuçlarının açıklanmama nedeninin mahkeme
sürecinin devam etmesi olduğuna ilişkin açıklaması
28.- Antalya Milletvekili Ahmet Selim
Yurdakul’un, tıp fakültesi sayısını ve kontenjanları artırmakla tıp eğitiminde
kalitenin sağlanamadığına ilişkin açıklaması
29.- İstanbul Milletvekili Mahmut Tanal’ın,
göreve başlayanlardan soruşturması kötü sonuçlananların asaletinin tasdik
edilmeyeceğiyle ilgili yasa hükmünün uygulanması gerektiğine ilişkin açıklaması
30.- İstanbul Milletvekili Filiz
Kerestecioğlu Demir’in, hasta tutuklular açısından çok ciddi sorunlar olduğuna
ilişkin açıklaması
31.- Ankara Milletvekili Murat Emir’in,
güvenlik soruşturmalarından bir kısmının hukuk devleti ilkelerini aşındıran
içerikte olduğuna ilişkin açıklaması
32.- Niğde Milletvekili Ömer Fethi
Gürer’in, ek atamaların yapılıp yapılmayacağını ve güvenlik soruşturması
süresinin kısaltılmasının mümkün olup olmadığını öğrenmek istediğine ilişkin
açıklaması
33.- Batman Milletvekili Mehmet Ali
Aslan’ın, Malatya E Tipi Cezaevinde on beş aydır tutuklu olan Medeni
Arifoğlu’nun durumuna ilişkin açıklaması
34.- Sağlık Bakanı Ahmet Demircan’ın,
tutuklu hastaların durumuna, OHAL uygulaması olduğu için atamadan önce
soruşturma yapmak durumunda olduklarına ve ek atamalar konusuna ilişkin
açıklaması
35.- Adana Milletvekili Zülfikar İnönü
Tümer’in, hibrit motorlu araçlara vergi indirimi sağlanmasının olumlu bir
kazanım olacağına ilişkin açıklaması
36.- İstanbul Milletvekili Filiz
Kerestecioğlu Demir’in, Amasya Milletvekili Mehmet Naci Bostancı’nın yerinden
sarf ettiği bazı ifadelerine ilişkin açıklaması
37.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yerinden sarf ettiği bazı
ifadelerine ilişkin açıklaması
38.- Amasya Milletvekili Mehmet Naci
Bostancı’nın, İstanbul Milletvekili Filiz Kerestecioğlu Demir ile Manisa
Milletvekili Özgür Özel’in yaptıkları açıklamalarındaki bazı ifadelerine
ilişkin açıklaması


39.- Niğde Milletvekili Ömer Fethi
Gürer’in, Sağlık Bakanlığında ek atama yapılıp yapılmayacağını öğrenmek
istediğine ilişkin açıklaması
40.- Aydın Milletvekili Abdurrahman Öz’ün,
AK PARTİ’nin Aydın’a yapmış olduğu 
41.- Maliye Bakanı Naci Ağbal’ın, Uşak
Milletvekili Özkan Yalım’ın 502 sıra sayılı Kanun Tasarısı’nın 25’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
42.- Denizli Milletvekili Kazım Arslan’ın,
10 Kasım Mustafa Kemal Atatürk’ün ölümünün 79’uncu yıl dönümüne ilişkin açıklaması

VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Türkiye’nin UNESCO Yürütme Kuruluna seçilmesine ve Kızılay Başkanı
Kerem Kınık’ın Uluslararası Kızılhaç ve Kızılay Dernekleri Federasyonu Avrupa
Bölgesinden Sorumlu Genel Başkan Yardımcısı seçilmesine ilişkin konuşması
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Gazi Mustafa Kemal Atatürk’ü ölümünün 79’uncu
yıl dönümünde saygıyla andıklarına ilişkin konuşması

VII.- BAŞKANLIĞIN GENEL KURULA SUNUŞLARI
A) Duyurular
1.- TBMM Başkanlığı için gösterilecek
adaylarla ilgili Başkanlık duyurusu
B) Tezkereler
1.- Türkiye Büyük Millet Meclisi
Başkanlığının, 6253 sayılı Türkiye Büyük Millet Meclisi Başkanlığı İdari
Teşkilatı Kanunu’nun 37’nci maddesi ile 5018 sayılı Kamu Malî Yönetimi ve
Kontrol Kanunu’nun 69’uncu maddesi kapsamında düzenlenen Türkiye Büyük Millet
Meclisi ve Sayıştayın 2016 yılı harcamalarına ilişkin dış denetim raporlarının
inceleme sonuçlarına ilişkin tezkeresi (3/1207)

VIII.- ÖNERİLER
A) Siyasi Parti Grubu Önerileri
1.- MHP Grubunun, 9/11/2017 tarih ve 2475
sayıyla Grup Başkan Vekili Samsun Milletvekili Erhan Usta tarafından, son
zamanlarda artan iş kazalarının sebeplerinin araştırılması ve gerekli önemlerin
alınması, yaşanan olayların bir daha yaşanmaması amacıyla verilmiş olan Meclis
araştırması önergesinin, ön görüşmelerinin Genel Kurulun 9 Kasım 2017 Perşembe
günkü birleşiminde yapılmasına ilişkin önerisi 
2.- HDP Grubunun, 9/11/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Türkiye’de maden özelleştirmeleri, taşeron ve güvencesiz çalıştırma politikalarından
vazgeçilmesi ve tarafları yeni politika yapım sürecine katan nitelikte bir yol
haritasının hazırlanması ile maden emekçilerinin sorunlarının çözülmesi
amacıyla verilmiş olan Meclis araştırması önergesinin, ön görüşmelerinin Genel
Kurulun 9 Kasım 2017 Perşembe günkü birleşiminde yapılmasına ilişkin önerisi 
3.- CHP Grubunun, 8/11/2017 tarihinde
Ankara Milletvekili Murat Emir ve arkadaşları tarafından, başta hekimler olmak
üzere tüm sağlık çalışanlarının çalışma koşullarının ve onları intihara kadar
sürükleyecek olan nedenlerin araştırılması amacıyla verilmiş olan Meclis
araştırması önergesinin, ön görüşmelerinin Genel Kurulun 9 Kasım 2017 Perşembe
günkü birleşiminde yapılmasına ilişkin önerisi

IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502)
2.- AB-EFTA Ortak Transit Ortak Komitesinin
20 Mayıs 1987 Tarihli Ortak Transit Rejimine İlişkin Sözleşmeyi Değiştiren
28/04/2016 Tarihli ve 1/2016 Sayılı Kararının Onaylanmasının Uygun Bulunduğuna
Dair Kanun Tasarısı (1/745) ve Dışişleri Komisyonu Raporu’nun (S. Sayısı: 457)
3.- Geçici İthalat Sözleşmesinde Yapılan
Değişikliklere İlişkin Belgelerin Onaylanmasının Uygun Bulunduğuna Dair Kanun
Tasarısı (1/712) ve Dışişleri Komisyonu Raporu’nun (S. Sayısı: 385)

X.- YAZILI SORULAR VE CEVAPLARI
1.- Niğde Milletvekili Ömer Fethi Gürer’in,
2017 mali yılında Bakanlık ve bağlı kuruluşlarca Niğde iline ayrılan ödenek
miktarına ilişkin sorusu ve Maliye Bakanı Naci Ağbal’ın cevabı (7/17158)
9 Kasım 2017 Perşembe
BİRİNCİ OTURUM
Açılma Saati: 14.04
BAŞKAN: Başkan Vekili Ahmet AYDIN 
KÂTİP ÜYELER: Ali Haydar HAKVERDİ (Ankara), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 20’nci Birleşimini açıyorum.
III.- YOKLAMA
BAŞKAN -
Elektronik cihazla yoklama yapacağız.
Yoklama için üç
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı yoktur. 
Birleşime yirmi
dakika ara veriyorum. 
Kapanma Saati: 14.08
İKİNCİ OTURUM
Açılma Saati: 14.32
BAŞKAN: Başkan Vekili Ahmet AYDIN 
KÂTİP ÜYELER: Ali Haydar HAKVERDİ (Ankara), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 20’nci Birleşiminin İkinci Oturumunu açıyorum.
III.- YOKLAMA
BAŞKAN –
Açılışta yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için üç
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, lösemili çocuklar hakkında söz isteyen Bursa Milletvekili Ceyhun İrgil’e
aittir. 
Sayın İrgil,
buyurun. (CHP sıralarından alkışlar)
Sayın
milletvekilleri, lütfen uğultuyu keselim, hatibin insicamını bozmayalım.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bursa Milletvekili Ceyhun İrgil’in, 2-8
Kasım Lösemili Çocuklar Haftası ve lösemili çocuklara ilişkin gündem dışı
konuşması
CEYHUN İRGİL
(Bursa) – Sayın Başkan, değerli milletvekilleri; 2-8 Kasım haftası Lösemili
Çocuklar Haftası’dır. Bu nedenle bugün sizlere lösemi hakkında paylaşımlarda
bulunmak istiyorum. 
Lösemi kemik
iliğindeki kök hücrelerde meydana gelen bir bozulma sonucu oluşur, kan kanseri
olarak da bilinir. En sık 2-8 yaş arasında görülür ama son yıllarda 1 yaşın
altına inmiştir. Ülkemizde çocuk kanserlerinde birinci sırada lösemi yer alır.
Tedavisi çok pahalıdır. Bazı hastanelerimizde tedavi başarımız Avrupa’daki
hastaneleri geçmiştir. Her sene yaklaşık 2 bin çocuğumuz lösemi tedavisi
görüyor. Tedavi olan lösemili çocuklarımızın iyileşme oranı yüzde 92, geriye
kalan yüzde 8 hastaya da kemik iliği nakli yapılmaktadır. Ancak ülkemizde kemik
iliği bankası yetersizdir. Bu açık sadece Sağlık Bakanlığı ihaleleriyle
kapanamaz, ilgili kuruluşların ve lösemi vakıflarının da desteğine ihtiyaç var.

Ben Lösemili
Çocuklar Haftası’nda o masum çocukların adına buradan bir çağrıda bulunuyorum:
Gelin, o saçları dökülen, o maske takan çocuklarımızı yalnız bırakmayalım.
Nasıl mı? Lösemili Çocuklar Vakfı LÖSEV’e sahip çıkalım. Nedir LÖSEV? Bir hayır
kuruluşudur. Ne yapmıştır LÖSEV? Yıllar önce, sadece lösemili çocuklar için bir
hastane açtı. Burada tamamen parasız tedavi sunuldu. Bırakın para almayı
onların etini, sütünü, yiyeceğini evlerine kadar götürdü, banka hesaplarına
para yatırdı, giysilerini, oyuncaklarını, kömürlerini hediye etti ve yüzde 90
tedavi başarısını yakaladı. Başka? Lösemili çocuklar için tamamen ücretsiz bir
okul açtı. Anne ve babaları sokaklarda, hastane bahçelerinde yatmasınlar,
soğuktan donmasınlar diye Ankara’da “Lösemili Çocuklar Köyü” açtı ve burası da
ücretsiz. Başka? LÖSEV, bir sene sonra Ankara’da çok büyük bir hastane açtı;
öyle sıradan değil, Avrupa’da bile benzeri olmayan çok donanımlı bir hastane,
bir sağlık kenti, LÖSANTE hastanesi. “Bir Tuğla da Sen Koy” kampanyasıyla tüm
milletimizin bağışlarıyla yapıldı ama ne yazık ki hastane tam kapasite
çalışmıyor çünkü engelleniyor. 400 yataklı dev hastane tam kapasite çalışamıyor
ve bu hastanenin sadece 75 yatağına ruhsat verildi. Türkiye’de yüz binlerce
hasta varken ve en iyi tedaviyi beş yıldızlı bu hastanede alabilecekken biz bu
hastaneye engel oluyoruz. Lösemili, kanserli çocuklar, yetişkin kanser
hastaları tedavi için sıra beklerken biz bu hastaneyi açmıyoruz. Bu hastaneye
dünyanın en iyi radyoterapi cihazı alınmış, kuruluş izni verilmiş ama Sağlık
Bakanlığı ruhsat vermeyerek “Çalıştıramazsın.” diyor. Bugün özel hastanelere
tonlarca para ödenirken, devlet hastanelerinde radyoterapi alacak hastalar
kuyrukta beklerken tamamen parasız tedavi edeceğini ve tedavi vereceğini
söyleyen “Lösemili ve kanserli çocuklardan tek kuruş fark almayacağım.” diyen
LÖSEV’e engel oluyoruz ve karşılığında 4 çocuk ile 4 annenin aynı odada
yattığı, tek tuvaleti kullandığı kalabalık poliklinikleri olan hastanelere
gidin diyoruz. 
Arkadaşlar,
LÖSEV’in siyasi bir tarafı yok. LÖSEV, kamu yararına çalışıyor ve lösemili
çocuklardan tek kuruş almıyor ve biliyor musunuz bizim görmezden geldiğimiz bu
vakfı dünyanın en saygın çocuk kuruluşları World of Children ve UNICEF gördü.
Geçtiğimiz hafta LÖSEV Başkanı Doktor Üstün Ezer’e sağlık alanında Çocuk
Nobel’i ödülü verildi. Bu ödülü ilk kez Türkiye’den birisi aldı; bu, ülkemiz
adına gurur vericidir. 
Burada
vicdanlarınıza sesleniyorum: Gelin, bürokratik engellere dur diyerek bu yanlışı
düzeltelim; gelin -Ankara’da, 10 kilometre ötemizde- LÖSEV’e ve LÖSANTE
hastanemize sahip çıkalım -bu halkın parasıdır, millî servettir- gelin, on
binlerce lösemili çocuğumuza ve ailelerine, kanser hastalarımıza sahip çıkalım;
gelin, lösemili çocuklarımızın birinin bile ölmesine izin vermeyelim; gelin,
Lösemili Çocuklar Haftası’nda LÖSEV’in hastanesinin tam kapasite olarak
açılmasına izin verelim, bayram yaptıralım; bu çocukları seven herkesin asli
görevi budur. Bütün vatandaşlarımız ve lösemili çocuklar sizden ve bu Meclisten
bir müjde beklemektedir.
Hepinize
teşekkür ederim, saygılarımı sunarım. (CHP sıralarından alkışlar)
BAŞKAN –
Teşekkür ediyorum Sayın İrgil, önemli bir konuyu gündeme getirdiniz.
Gündem dışı
ikinci söz, Düzce depreminin yıl dönümü hakkında söz isteyen Düzce Milletvekili
Ayşe Keşir’e aittir.
Sayın Keşir,
buyurun. (AK PARTİ sıralarından alkışlar)
2.- Düzce Milletvekili Ayşe Keşir’in, 12
Kasım Düzce depreminin 18’inci yıl dönümüne ilişkin gündem dışı konuşması
AYŞE KEŞİR
(Düzce) – Sayın Başkan, değerli milletvekilleri; bundan tam on sekiz yıl önce,
12 Kasım Cuma günü saat 18.57’de gerçekleşen Düzce depreminin yıl dönümünde,
hayatını kaybeden hemşehrilerimi anmak, hafızalarımızı tazelemek ve depremin
izlerini yüreklerinde yaşayan hemşehrilerimizin acısını paylaşmak amacıyla
gündem dışı söz almış bulunuyorum. Yüce heyetinizi saygıyla selamlıyorum.
Konuşmama
geçmeden evvel, malumunuz, yarın 10 Kasım. Bu vesileyle, Türkiye Büyük Millet
Meclisinin Kurucu Başkanı Gazi Mustafa Kemal Atatürk’ü de vefatının 79’uncu yıl
dönümünde saygıyla anıyorum.
Sayın Başkan,
değerli milletvekilleri; 17 Ağustos depreminin yaralarını henüz saramadan
şehrim Düzce 12 Kasım günü büyük bir şiddetle sarsılarak otuz saniye içinde
yine büyük bir felaketin tanığı olmuştur. Depremde şehrimizin yüzde 80’i
yıkılmış, 710 hemşehrimiz hayatını kaybetmiş, 2.679 vatandaşımız yaralanmış,
binlerce kişi de enkazın altından sağ kurtulmuş fakat evsiz kalmıştır.
Değerli
milletvekilleri, afetler can kaybı kadar bölgede meydana getirdikleri ekonomik
kayıplarla da gelecek neslin yarınlarına ambargo koymaktadır. 
Türkiye bir
deprem ülkesidir ve gelecekte ne yazık ki depremler olmaya devam edecektir. Biz
bu gerçeği göz ardı etmeden şehirleşmek zorundayız. Unutulmamalıdır ki deprem
değil ihmal ve yanlış yapılaşma öldürür. Bu yüzden, deprem olgusuyla yaşamayı
öğrenmek, depreme uygun yapılaşmayı yaygınlaştırmak ve her bir vatandaşımızı
bilinçlendirmek önem arz etmektedir. 
Değerli
milletvekilleri, 1999 tarihi hem 17 Ağustos hem de 12 Kasım depremleriyle
ülkemizin afet yönetim stratejisi için bir milat olmuştur. Deprem bilinci ve
tecrübesi için de her türlü gelişmeyi sağlamak düşüncesiyle tüm kurumlar
depremle mücadeleye seferber olmuşlardır. Özellikle AFAD’ın geçmiş
deneyimlerden de faydalanarak yaptığı çalışmalar oldukça önemlidir. AFAD, Ulusal
Deprem Stratejisi ve Eylem Planı’yla Türkiye'nin depremle mücadele yol
haritasını çizmiş, Türkiye'nin genelinde 24 lojistik merkeziyle güçlü bir
lojistik altyapısı oluşturmuştur. 
Değerli
milletvekilleri, yine AFAD çalışmaları kapsamında “Afete Hazır Türkiye”
kampanyasıyla 6,5 milyon vatandaşımıza afet bilinci eğitimi verilmiş, Türkiye
Afet Müdahale Planı’yla Türkiye'nin afetlere müdahale gücü bir çatı altında
birleştirilmiştir. 784 deprem gözlem istasyonuyla Avrupa’nın en büyük 2’nci
gözlem ağı kurulmuştur. Türkiye Afet Risk Azaltma Planı ile afet zararlarının
önlenmesi için Derin Kuyu Sismografi Projesi kapsamında kurulan 7 istasyonuyla
Marmara’daki fay hatları yakın takibe alınmıştır.
Sayın Başkan,
değerli milletvekilleri; Türkiye'nin en genç ili olan şehrim Düzce,
Kafkaslardan, Balkanlardan ve başta Karadeniz olmak üzere Anadolu’nun dört bir
yanından gelen insanlara kucak açmış, farklı kültürlere sahip insanların uzun
yıllardır huzur içinde ve kardeşçe yaşadığı özel bir şehirdir. İstanbul ve
Ankara’nın tam ortasında, organize sanayi bölgeleri, üniversitesi, tarım,
turizm yatırımları, tarihî kimliği, eşsiz doğal güzellikleriyle şehrimiz birçok
bakımdan avantajlara sahip ekolojik bir kenttir. İlimizin kalkınması ve Türkiye
ölçeğinde hak ettiği yere kavuşması için bizler önümüzde uzun bir yol olduğunun
farkındayız. Düzce’nin 2023 vizyonu için çalışmakta ve şehrimizin potansiyelini
geliştirmek için projeler üretmekteyiz, üretmeye de devam edeceğiz. 
Değerli
milletvekilleri, diğer doğal yıkımlar sonrasında yaşadığımız birliktelik
duygusuyla acılara ortak olma, zorluklar karşısında tek vücut olma bilincini
aziz Türk milleti 12 Kasım depreminde de göstermiştir. Güzel ilimiz Düzce’nin
bir daha böyle felaketlerle karşılaşmamasını temenni ediyor, depremler ve tüm doğal
afetlerde hayatını kaybeden vatandaşlarımıza bir kez daha Allah’tan rahmet
diliyor, yüce heyetinizi saygıyla selamlıyorum. (AK PARTİ sıralarından
alkışlar)
BAŞKAN –
Teşekkür ediyorum.
Düzce depreminde
hayatını kaybedenlere bir kez daha biz de rahmet diliyoruz.
Gündem dışı
üçüncü söz, avukatların sorunları hakkında söz isteyen Batman Milletvekili Ayşe
Acar Başaran’a aittir. 
Buyurun Sayın
Acar Başaran. (HDP sıralarından alkışlar) 
3.- Batman Milletvekili Ayşe Acar
Başaran’ın, avukatların sorunlarına ilişkin gündem dışı konuşması
AYŞE ACAR
BAŞARAN (Batman) – Sayın Başkan, değerli milletvekilleri; aslında ben bu
konuşmayı geçen hafta yapacaktım çünkü gün geçmiyor ki avukatlara bir operasyon
yapılmasın ama tabii, gündemden çok uzak değil çünkü bu hafta tekrar bir kısım
avukatlara operasyon yapıldı. 
En son dün, ÇHD
Genel Başkanı Selçuk Kozağaçlı gözaltına alındı. Bugün de Yüksel Caddesi
direnişinin 1’inci yıldönümünde basın açıklaması yapmak isteyen İHD’lilere
saldırıldı ve İHD Genel Başkanı gözaltına alındı, serbest bırakıldığını duyduk
ama tabii ki bunun avukatlara yönelik genel bir yaklaşım olduğunun farkındayız.
Çünkü biliyoruz ki toplumda muhalifler ne zaman sindirilmek istense, ne zaman
susturulmak istense, muhaliflere ne zaman toplu bir operasyonlar silsilesi
yapılsa bunun bir ayağını da avukatlara yönelik operasyonlar oluşturuyor.
Bunları tarihten de biliyoruz; KCK operasyonları… KCK operasyonları döneminde,
Kürtlerin birçoğu, Kürt muhalifler… Yani Türkiye'de farklı düşünenlere karşı
“KCK” adı altında bir operasyon silsilesi yapıldı ve onları savunmak isteyen
avukatlara da yine bir operasyon yapıldı ve yıllarca avukatlar tutuklu kaldı,
tabii ki, daha sonra, her zaman olduğu gibi serbest bırakıldılar.
Yine, yakın
zamanda Nuriye ve Semih, sadece işlerini istedikleri için bir açlık grevine
başladılar ve onları savunan avukatlar da Türkiye’nin dört bir yanında
operasyonlara maruz kaldı ve birçoğu şu anda cezaevinde. 
Yine, Eş Genel
Başkanımız Sayın Figen Yüksekdağ’ı savunan avukatlar, Ezilenlerin Hukuk Bürosu
avukatları geçen haftalarda bir operasyona maruz kaldılar ve şu anda Sayın
Figen Yüksekdağ’ın avukatları da cezaevinde. 
Yine,
Antalya’da, Van’da, İstanbul’da sürekli olarak, dediğim gibi, avukatlara,
savunmaya yönelik bir saldırı politikası geliştiriliyor. Tabii, bu, Türkiye’nin
içerisinde olduğu hukuk sisteminden, yargı sisteminden bağımsız olarak
değerlendirilemez ya da iktidarın hukuka, yargıya, tarafsız yargıya
yaklaşımından da bağımsız olarak değerlendirilemez. Çünkü biz biliyoruz ki
adalet akademilerinde hâkim ve savcılara ilk öğretilen şey “Avukatlardan uzak
durun, avukatlarla görüşmeyin, avukatlarla herhangi bir kişisel ilişki
geliştirmeyin.” Şimdi, avukatlar da, savcılar da, hâkimler de aynı hukuk
fakültelerinden mezun oluyorlar ama bir taraf yani tez ve sentez kısmı devletin
kendi tekelinde tutuluyor yani tezi ortaya atan savcı iddialarda bulunuyor ama
bunun karşısında antitezi oluşturan yani yargının üçüncü sacayağı olan savunma
makamı dışında tutuluyor. Hatta adliyelerin koridorlarında bile bunu fark
edebiliyorsunuz, savcı ve hâkimlerin yanında koruma orduları, avukatlar
yaklaştırılmıyor. Tam da işte, bu düşüncenin sonucu olarak bugün Türkiye'nin
dört bir yanında her gün avukatlara yönelik operasyonlar yapılıyor, her gün
savunma cezaevlerinde tutuluyor. Tabii, bu koşullarda, Türkiye'de bağımsız ve
tarafsız bir yargının olduğundan söz edilemez değerli arkadaşlar. Eğer savunma
cezaevindeyse demek ki yargı yoktur, bağımsız yargı yoktur. Peki, insanlara bir
iddiada, isnatta bulunan savcıların, hâkimlerin karşısında bunun antitezini,
savunmasını oluşturacak cepheyi siz koruma altına almazsanız, her gün yargı
sopasıyla bir şekilde onları sindirirseniz nasıl tarafsız, bağımsız bir
yargıdan söz edersiniz. Avukatlar yaka paça gözaltına alınırsa, avukatlar
demokratik bir tepkilerini ortaya koymak isterken birkaç metre ötenizde
yerlerde sürüklenip gözaltına alınırsa, avukatların cezaevinde işkenceye
uğradığı iddia edilip kolları kırılırsa biz nasıl tarafsız, bağımsız bir
yargıdan söz ederiz. İşte, o yargının bir sacayağı şu anda düşmüş vaziyette,
yargı yerlerde, bağımsız, tarafsız yargı yerlerde. 
Yine,
bununla beraber değerli arkadaşlar, bilmiyorum, haberiniz var mı, 100 küsur
avukat farklı gerekçelerle, farklı soruşturmaların olduğu iddiasıyla şu anda
soruşturmalardan yasaklanmış durumda. Yani avukatlar henüz haklarında
kesinleşmiş bir hüküm olmadan, henüz bir karar verilmeden kendi mesleklerini
yapmaktan menediliyorlar. Kimin eliyle? İktidarın yargısı eliyle, tek merkezden
verilen talimatlar eliyle. 
Değerli
arkadaşlar, bağımsız yargı hepimiz için lazım, adalet hepimizin ihtiyacı olan
bir şey. Ben de bir hukukçuyum, savunmanın olmadığı yerde hukukun artık
gerçekten işletildiğinden söz edemeyiz. Hepimizin savunmaya bir gün mutlaka
ihtiyacı olur, sizlerin de olur. O açıdan, bence yargının içerisinde bulunduğu
bu durumdan kurtulması için hepimizin kendi cephesinden müdahale etmesi
gerektiğini düşünüyorum. Bu, yargıya müdahale değil, tarafsız yargının inşa
edilmesi için bir müdahale olmalıdır diyorum.
Teşekkür
ederim. (HDP sıralarından alkışlar) 
BAŞKAN
– Teşekkür ediyoruz.
MEHMET
NACİ BOSTANCI (Amasya) – Sayın Başkan...
BAŞKAN
– Sayın Bostancı, buyurun 60’a göre.
V.- AÇIKLAMALAR
1.- Amasya Milletvekili Mehmet Naci
Bostancı’nın, Batman Milletvekili Ayşe Acar Başaran’ın yaptığı gündem dışı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Teşekkür ediyorum.
Değerli
konuşmacı devletin saldırdığından, belli bir meslek grubuna karşı hasmane
davrandığından bahsetti. Bunu açıkça reddederim, devlet saldırmaz. Devlet,
hukuk çerçevesinde, kurallar çerçevesinde davranır. Devletin temel görevi,
barışı ve esenliği sağlama adına gerekli adımları atmaktır, gerektiğinde bunun
için meşru zoru da kullanır, bu saldırmak değildir. 
Belli
bir meslek grubuna yönelik hasmane bir tavrı olmaz devletin ama günümüzün
modern terör örgütleri toplumun çeşitli katmanlarından insan devşirirler,
bunların içinde avukatlar da olabilir. Elbette, devlet, böyle bir suç şüphesi
var ise o meslek grubuna mensup olması onlar için bir koruyucu kalkan olmaz,
gereken tahkikatı yapar. Hukuken problem yoksa zaten o kişilere yönelik
herhangi bir işlem olmaz, problem var ise her kim ne tür suç işlerse işlesin...
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Sayın Başkan, saldırmak demek, tank, top, tüfekle saldırmak
değil, mesleğini yapamaz duruma getirmek saldırmaktır.
MEHMET
NACİ BOSTANCI (Amasya) – ...herhangi bir meslek grubuna mensup olmak kişiler
için bir koruyucu kalkan anlamına gelmez. Bunu değerlendirecek olan elbette ki
bağımsız yargıdır.
Teşekkür
ediyorum.
AYŞE
ACAR BAŞARAN (Batman) – Sayın Başkan...
BAŞKAN
– Size de yerinizden vereyim. 
MEHMET
NACİ BOSTANCI (Amasya) – Arkadaş söyleyeceğini söyledi zaten Sayın Başkan.
MAHMUT
TANAL (İstanbul) – Bana da bir yarım dakika Sayın Başkan, bir dakika değil,
yarım dakika...
Sayın
Bostancı, saldırmak demek, tank, top, tüfek değil, mesleğini yapamaz duruma
getirmek de bir saldırmaktır. 
MEHMET NACİ
BOSTANCI (Amasya) – Bak, o tür bir pejoratif ifadeyle devlete konuşulmasına
sizin de itiraz etmeniz lazım. Devlet, hepimizin devleti. 
ERHAN USTA
(Samsun) – Naci Bey, CHP bazı oklardan vazgeçti. CHP okların sayısını azalttı. 
BAŞKAN –
Buyurun. 
2.- Batman Milletvekili Ayşe Acar
Başaran’ın, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
AYŞE ACAR
BAŞARAN (Batman) – Ben, Değerli Grup Başkan Vekiline orada, sayarken tek tek
saydım ve örneklerle beraber verdim.
Şu anda toplumun
bir kesimi bir saldırı altında. Sayın Tanal’ın da belirttiği gibi, “saldırı”
demek, sadece dövmek, vurmak, kırmak, imha etmek, yok etmek değildir; insanları
toplumun belli bir kesiminden izole etmektir, insanları kendi yaptıkları
meslekten bir şekilde uzak tutmaktır.
Şu anda toplumun
belli bir kesimini oluşturan muhalif kesimleri savunan avukatlar da şu anda
aynı saldırı altındadır. Bakın, size saydıklarımın hepsinin belli bir kesimi
savunan avukatlar olmasının tesadüf olduğunu eğer belirtiyorsanız buna diyecek
bir şeyim yok; bu bir tesadüf değildir. Niye sadece Nuriye ve Semih’in
avukatları? Niye sadece Figen Yüksekdağ’ın avukatı? Niye sadece Suruç’u savunan
avukatlar? Niye sadece bizler ve bizleri savunan avukatlar? Bence, bunun
açıklanmaya ihtiyacı var. Niye biz ve bizler sadece yerlerde sürükleniyoruz?
Niye sadece biz ve bizler soruşturmalardan uzak tutuluyoruz? Eğer böyle bir
toplu yaklaşım varsa bunun adı saldırıdır ve bu sözlerimin de yine arkasında
olduğumu belirtmek istiyorum. 
BAŞKAN –
Teşekkür ederim.
MAHMUT TANAL
(İstanbul) – Sayın Başkan…
BAŞKAN – Sayın
Tanal, 60’a göre sözlere başladık. Arkadaşlar, şimdi usulü değiştirmeyelim,
lütfen. 
MAHMUT TANAL
(İstanbul) – Sayın Başkanım, özür dilerim.
Siz de bir
hukukçusunuz, şu açıdan çok önemli, hakikaten avukatlık mesleğine şu açıdan
büyük bir saldırı var: Adalet Bakanlığı Türkiye’deki barolara yazı gönderiyor
-aktif bir vaziyette görevini yapan avukatlar için- diyor ki: “Bunları
meslekten men edin.” Barolar, işte, bu açıdan Adalet Bakanlığının yaptığı
işlemin usulsüz olduğunu… Ve Adalet Bakanlığı avukatlar üzerindeki, bu
baskıdaki elini çekmeli. Yani hakikaten bu, temel hak ve özgürlükleri tehdit
ediyor. 
BAŞKAN –
Tamamdır Sayın Tanal. 
Sayın
milletvekilleri…
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Başkan…
BAŞKAN – Ya,
şimdi bu tartışmaya…
ÖZGÜR ÖZEL
(Manisa) – Hayır, bu tartışma değil. 
BAŞKAN –
Buyurun. 
3.- Manisa Milletvekili Özgür Özel’in, ağır
ceza mahkemesi başkanlarının istinaf mahkemelerini Adalet Bakanlığına şikâyet
etmesi konusunda Adalet Bakanının bir açıklama yapması gerektiğine ilişkin
açıklaması
ÖZGÜR ÖZEL
(Manisa) – Teşekkür ediyorum Sayın Başkan. 
Yüce Meclise
başarılı bir çalışma günü diliyoruz. Özellikle de milletvekillerine yasama
faaliyetlerine katılmanın asli görevleri olduğunu hatırlatıyoruz ve biraz önce
210 milletvekilinin salonda bulunduğu noktada şu andaki iktidar partisi
grubunun durumuna dikkat çekiyoruz. 
Benim söz
almakla ilgili talebim şu sebepten: Dün yine yerimden söz alarak Sayın Adalet
Bakanı Abdulhamit Gül’ü, İç Tüzük’ün 59’uncu maddesi kapsamında, kendileri
talep etmeleri durumunda bu talebin Başkanlık Divanı tarafından yerine
getirileceği kesin bir şekilde bağıtlanmışken, Anadolu Ajansının dün geçtiği
bir haberle istinaf mahkemelerinin kendi kararlarını bozduğundan şikâyetle
1’den 25’e kadar tüm ağır ceza mahkemesi başkanları ile 1. ve 2. Çocuk Ağır
Ceza Mahkemesi başkanlarının bir tutanak tutarak, bir rapor düzenleyerek
istinaf mahkemelerini Adalet Bakanlığına şikâyet ettiği, kararlarını bozmaları
ve bu kararlara kanun yüzünden direnemediklerini ve bu konuda gerekli işlemin
yapılmasını söyleyerek bir yargı krizinin, bir adalet sistem krizinin ortada
olduğunu, buna önceki Adalet Bakanının ya da bu Adalet Bakanının nasıl tepki
gösterdiğini, yargı eliyle Meclise âdeta kafa tutan ve istinaf mahkemesi
kararlarını boşa çıkarmaya yönelik bir çabanın ve tutuklu… 
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Lütfen efendim…
BAŞKAN – Sayın
Özel, zaten size söz vereceğim tekrardan, onu ifade edeceksiniz. 
ÖZGÜR ÖZEL
(Manisa) – O ayrı bir şey efendim, bu o değil. 
BAŞKAN – Şu anda
konu farklı, dün de ifade ettiniz benzer bir konuyu. 
ÖZGÜR ÖZEL
(Manisa) – Sayın Başkanım, o zaman şöyle ifade edeyim, ben sözü şu aşamada
almış durumdayım: İç Tüzük 59’a göre gündem dışı sözler görüşülüyor. 
BAŞKAN – Evet. 
ÖZGÜR ÖZEL
(Manisa) – Bu görüşmeler Meclis işleyişi gereğince ilgili bakanlara
bildiriliyor. 
BAŞKAN – Evet. 
ÖZGÜR ÖZEL
(Manisa) – Ayrıca, 59’un ikinci fıkrası, olağanüstü hâllerde bakanların gerek
görmesi durumunda Meclisi bilgilendirmesini düzenliyor. 
BAŞKAN – Doğru. 
ÖZGÜR ÖZEL
(Manisa) – Ben dün bunu iktidar partisine de talep olarak iletip burada da
tutanağa geçirdim. 59’la ilgili gündem geçmek üzereyken anlıyorum ki Abdulhamit
Gül salonda yok ve diyorum ki: Bu konuda Hükûmet Meclise niçin bilgi vermiyor?
Ha, diyebilirsiniz: “Abdulhamit Gül şehir dışındaydı.” bir açıklama gelir veya
“Gerek görmedi.” dersiniz, Hükûmetin Meclisi bilgilendirme konusundaki tavrını
görmüş oluruz. Ama istinaf mahkemelerine karşı, 25 ağır ceza mahkemesi
başkanının -hem de onları terör örgütlerine sahip çıkmakla, görevi kötüye
kullanmakla, usul ve yasaya aykırı davranmakla suçlayarak- “Bunları başımızdan
alın.” demesine, bu yargı krizine, bu büyük krize Adalet Bakanlığı ne diyor,
bunu bilmek istiyoruz. 
BAŞKAN –
Kayıtlara geçmiştir Sayın Özel.
ÖZGÜR ÖZEL
(Manisa) – Tam da gündemdeki yeri budur. İç Tüzük 59 birinci fıkra bitti, ikide
bakıyoruz, Abdulhamit Bey yok ortada, onu söylüyoruz.
Teşekkür ederim.
BAŞKAN –
Teşekkür ediyoruz Sayın Özel.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN – Şimdi,
Sayın Kerestecioğlu yani…
4.- İstanbul Milletvekili Filiz
Kerestecioğlu Demir’in, Adalet Bakanının bir yargı kurumunun bir başka
mahkemeye müdahale etmesiyle ve “yasaklı avukat” durumuyla ilgili açıklama
yapması gerektiğine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, aynı konuda…
BAŞKAN – Ama
bakın, arkadaşlar, o zaman ben 60’tan sonra sizlere, grup başkan vekillerine
söz vermeyeceğim. Şimdi Erhan Bey’e de vereyim, size de vereyim, tamam. Kusura
bakmayın. 
Şimdi, bakın,
bir usulü…
FİLİZ
KERESTECİOĞLU DEMİR (İstanbul) – Öyle bir şey yapamazsınız.
BAŞKAN –
Yapabilirim, bu benim takdirimde olan bir şey Sayın Kerestecioğlu.
FİLİZ
KERESTECİOĞLU DEMİR (İstanbul) – Her şey sizin takdirinizde olabilir zaten,
buna bir şey demiyoruz ama aynı şekilde…
BAŞKAN – Evet,
İç Tüzük bunu benim takdirime bırakıyor. Bakın, şunu diyorum: Her zamanki usul,
bak, aynı şekilde ben…
FİLİZ
KERESTECİOĞLU DEMİR (İstanbul) – Sayın Başkan, burada…
BAŞKAN – Bakın,
size söyleyeyim: “Bir saldırı var.” dedi sizin konuşmacınız, Sayın Bostancı
Sayın Başaran’a karşı “Böyle bir saldırı yok.” dedi ama onun üzerine Sayın
Başaran tekrar bir düzeltme gereği hissetti, tekrar söz verdim, bu konu burada
kapandı. Zaten grup başkan vekillerine söz veriyorum ayrıca ben. 
FİLİZ
KERESTECİOĞLU DEMİR (İstanbul) – O konudan bahsetmiyoruz. Grup başkan vekilleri
gerçekten Türkiye'nin gündemiyle, şu anda Meclis gündemiyle…
BAŞKAN – Tamam,
söz vereceğim, bir on beş dakika sabretseniz vereceğim zaten.
FİLİZ
KERESTECİOĞLU DEMİR (İstanbul) – Sayın Başkan, acil bir şey olsa şu anda
“Şurada bir deprem oldu.” diye bunun haberini ben buradan veremeyecek miyim? 
BAŞKAN – Ama
bakın, her istediğiniz anda, “Ben söz istiyorum.” demekle söz verilmez. 
FİLİZ
KERESTECİOĞLU DEMİR (İstanbul) – Biz bunu suistimal edecek şekilde hiç
davranmıyoruz, bunu da gayet iyi biliyorsunuz.
BAŞKAN – Ben de
veriyorum, her seferinde de veriyorum ama şu anda suistimal ediliyor.
FİLİZ KERESTECİOĞLU
DEMİR (İstanbul) – Daha öncesinde bu Mecliste defalarca grup başkan vekilleri
her istedikleri zaman söz almışlardır. Yani buradaki ısrarınız gerçekten
anlaşılır gibi değil.
BAŞKAN – Ama
böyle bir kaide yok, bakın, böyle bir kaide yok. Söz veriyoruz, her seferinde
de veriyoruz. Şu anda, bakın, bir usulümüz var.
FİLİZ
KERESTECİOĞLU DEMİR (İstanbul) – Siz konuşmasanız benim sözüm zaten şu ana
kadar çoktan bitmişti.
BAŞKAN – Ama ben
size söz vermedim, siz konuşuyorsunuz, ben söz vermeden konuştunuz.
FİLİZ KERESTECİOĞLU
DEMİR (İstanbul) – Aynı konuda Sayın Adalet Bakanının gerçekten burada bir
açıklama yapması gerekiyor. Bir yargı kurumunun, yargı mahkemelerinin bir başka
mahkemeye müdahale etmesi, bununla ilgili bir tutanak düzenleyip beyanda
bulunması “Bizi bundan kurtarın.” gibi ifadeler kullanması bu ülkede yargının
tükendiğinin ifadesidir. Bununla ilgili çok acil bir durum vardır, Adalet
Bakanının açıklama yapması gerekir. 
Aynı şekilde,
“yasaklı avukat” diye bir şey Türkiye tarihinde görülmemiştir. Bununla ilgili
açıklama yapması gerekir. Aynı şekilde, tutuklu vekillerimizle görüşmeye izin
verilmemesi ve bunun sürekli sürüncemede bırakılması gibi bir durum da Türkiye
tarihinde görülmemiştir. Adalet Bakanının buraya gelip açıklama yapması
gerekir. 
Teşekkür
ediyorum.
BAŞKAN –
Teşekkür ediyorum.
MAHMUT TANAL
(İstanbul) – Başkan, bunlar Hak Yolcular mıdır? Hak Yolcular mı yargıya hâkim
oldu? 
BAŞKAN – Sayın
milletvekilleri, şimdi, sisteme giren 15 sayın milletvekiline İç Tüzük 60
gereği söz vereceğim birer dakika süreyle.
Sayın Gürer…
5.- Niğde Milletvekili Ömer Fethi Gürer’in,
Niğde Efendibey Kentsel Dönüşüm Projesi’nin tamamlanmasını beklediklerine ve
Niğde’de kamunun yaptığı yatırımların önemli bir bölümünün zamanında
tamamlanmadığına ilişkin açıklaması
ÖMER FETHİ GÜRER
(Niğde) – Teşekkür ederim Sayın Başkan.
Niğde merkez,
Efendibey Kentsel Dönüşüm Projesi 2010 yılında başlamıştır. 2015 yılında
tamamlanması bekleniyordu. İki yıl geçmesine rağmen hâlen yüzde 40
seviyesindedir. Projenin üç yıldan önce tamamlanmayacağı söylenmektedir.
Bölgede evleri yıkılan ve kirada oturan vatandaşlar mağdurdur. Proje gecikmesi
kentin ulaşım, altyapı ve şehir estetiğini olumsuz etkilemektedir. Üç mahalleyi
kapsayan yaklaşık 6 bin konutun inşa edildiği alanda aksaklık ve gecikmeler bir
an önce giderilmelidir. Efendibey Kentsel Dönüşüm Projesi’nin tamamlanmasını
bekliyoruz. Bitmeyen yatırımlar, yarım yamalak işler nedense Niğde’nin kaderi
olmaktadır. Kamunun yaptığı yatırımların önemli bir bölümü ne yazık ki Niğde’de
zamanında tamamlanmamakta ve gecikmektedir; adliye sarayı, Ulukışla hastanesi,
kapalı spor salonu gibi tesisler ne yazık ki bitirilmemiş ve zamanları geçtiği
hâlde devam etmektedir. Hükûmetin bu konuda dikkatini çekiyorum.
Teşekkür ederim.
BAŞKAN – Sayın
Aydın…
6.- Bursa Milletvekili Erkan Aydın’ın,
Bursa’nın ancak yaşanamaz kentler sıralamasında ön sıralarda kendine yer
bulabildiğine ve Hükûmet ile yetkilileri bu konuda uyardığına ilişkin
açıklaması
ERKAN AYDIN
(Bursa) – Teşekkür ederim Sayın Başkan.
Dün Gürsu’daki
kazadan sonra gözler Bursa’ya çevrildi. Nüfusa göre Türkiye'nin 4’üncü,
sosyoekonomik gelişmişlikte ise 6’ncı büyük kenti. TÜİK verilerine göre çevre,
güvenlik ve sivil katılımda 40’ıncı; konut, sağlık ve yaşam memnuniyetinde ise
35’inci sırada yer aldı. Ne yazık ki hiçbir boyutta ilk 4 il içerisinde yer
alamadı. Kent yöneticilerinin “Avrupa kenti” olarak tanıtmaya çalıştığı Bursa
sağlık boyutunda da ülkemizin 34 kentinin, çevre boyutunda ise 47 kentinin
gerisinde kaldı. Bunlar maalesef ki üzücü verilerdir. Bursa ancak yaşanamaz
kentler sıralamasında ön sıralarda kendine yer bulabiliyor. Sağlık ve çevre
sorunlarında da şimdi de iş ve işçi güvenliği konuları ön plana çıktı.
Bursa’nın gerekli sıraya gelebilmesi için Hükûmeti ve yetkilileri bir kez daha
bu konuda uyarıyorum. 
BAŞKAN
– Sayın Tümer…
7.- Adana Milletvekili Zülfikar İnönü
Tümer’in, Atatürk’ü anlamak ve sevmenin bir düşünceyi anlamak ve sevmek demek
olduğuna ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Atatürk’ü anlamak ve sevmek, bir düşünceyi
anlamak ve sevmek demektir. Türk tarihinde Atatürk’ün kişiliğinde beliren yalın
bir gerçekçilikle açığa vurulan bu düşünce çağdaş uygarlık düşüncesidir.
“Çağdaş uygarlık” deyiminden bilim ve bilimin gücüne inanmayı, insan haklarına
karşı saygı duymayı, çalışmanın değerlendirilmesini, ileriye yönelmeyi ve
erdemli olmayı anlıyoruz. Çağdaş uygarlığı yaratan, gereği gibi değerlendiren
insan gücüdür, insan emeğidir. Çağdaş uygarlık düşüncesi, bütün insanların
eşitliğine, özgürlüğüne ve saygıdeğerliğine inanmaktan doğmuştur. Atatürk,
insanı kesinlikle ussal bir kimlik içinde görmek eğilimindedir. Atatürk’ü
anlamak ve sevmek erdemli olmaktır. 
BAŞKAN
– Sayın Kılıç…
8.- Kahramanmaraş Milletvekili İmran
Kılıç’ın, internet bağımlılığının günümüz insanının karşı karşıya olduğu ve
önemle üzerinde durulması gerekli tehlikelerden biri olduğuna ilişkin
açıklaması
İMRAN
KILIÇ (Kahramanmaraş) – Teşekkür ederim Sayın Başkan.
İnternet
bağımlılığı günümüz insanının karşı karşıya olduğu, önemle üzerinde durulması
gerekli tehlikelerden biridir. Kadın-erkek, genç-yaşlı her yaştan insan bugün
internet bağımlısı olma durumuyla karşı karşıyadır. Teknolojinin hızla
ilerlemesi bilgisayar ve cep telefonlarını günlük hayatımızın vazgeçilmezleri
arasına sokmuş bulunmaktadır. Birçok insanın olağan haberleşme ve bilgi
iletişim vasıtası olan internet artık oyunlar ve sohbet siteleriyle yeni bir
boyut kazanmıştır. Faydalı bilgiye erişme imkânı da sunan ve iletişim kaynağı
olan internet -bilgisayar ve bilgisayar özelliği olan cep telefonları
şimdilerde âdeta kontrolden çıkma eğilimi göstermekte- gelişme çağındaki
çocuklar için zararlı bir bağımlılığa dönüşebilmektedir. İnternet bağımlılığı,
iletişimde kullanılan birtakım figürler ve işaretler dolayısıyla dil öğrenimini
ve gelişimini de olumsuz yönde etkilemektedir. İlk başta masum bir ilişki gibi
görünen günlük haberleşmeler zamanla faydalı olma işlevini yitirerek sosyal
ilişkileri zedelemekte ve zararlı hâle gelmektedir. 
BAŞKAN
– Sayın Hürriyet…
9.- Kocaeli Milletvekili Fatma Kaplan Hürriyet’in,
Kocaeli’nin Gebze ilçesinin pek çok mahallesinde tapu sorunu olduğuna ilişkin
açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Kocaeli
Gebze ilçemizin Hürriyet ve Yavuz Selim Mahalleleri başta olmak üzere 10
mahallesinde tapu sorunu var. Dün bu konuda Genel Kurulda AKP Kocaeli Vekili
İlyas Şeker konuştu ve bu mahallelerde kaçak yapılaşma olduğunu söyledi. Oysa
buradaki binalar kaçak değildir, elli yıldır burada oturan insanların tapu
tahsis belgeleri vardır, bu konuda yasa çok açık. Bu belgeler tapuya esas
teşkil eder yani bu insanlar burada hak sahibidir. Her seçimde Gebze belediye
başkanı ve Başbakanın “Tapularınız çekmecede.” diyerek verdikleri sözleri
tutmak sizin yani Hükûmetin boynunun borcudur. Kentsel dönüşümü bahane ederek
orada yaşayan hemşehrilerimizi müşteri gibi görmek vicdansızlıktır. Çünkü
biliyoruz ki kentsel dönüşüm değil rantsal dönüşüm yapılmak isteniyor.
İnsanlara kendi evlerini fahiş fiyattan satmayı istemek fırsatçılıktır. Oradaki
insanlar neyin ne olduğunun farkında. Eğer Başbakanın verdiği sözün sizin için
bir kıymeti varsa ince hesaplardan vazgeçip tapuları verirsiniz. 
Teşekkür
ediyorum. 
BAŞKAN
– Sayın Akın…
10.- Balıkesir Milletvekili Ahmet Akın’ın,
offshore hesaplarıyla ilgili Başbakanın oğulları hakkında derhâl soruşturma
açılmasını beklediğine ilişkin açıklaması
AHMET
AKIN (Balıkesir) – Sayın Başkanım, teşekkür ediyorum. 
Ve
görevi vergi kaçırmalarını önlemek olan Hükûmetin Başbakanı, oğullarının vergi
cennetlerinde offshore hesapları olduğunu kendisi de itiraf etti. Vatandaşa 494
kalem vergi yüklerken yakınlarının para aklaması bu ülkeye bir ihanettir.
Kendileri vergi cennetlerinde hesap açarken ülkemizi âdeta vergi cehennemine
dönüştürdüler. “Sizin gariban vatandaşlarımızla derdiniz nedir?” diye sormak
geliyor… Yazık günah değil mi bu millete? Siyasilerin böyle etik olmayan
kurnazlıklar yapması asla ve asla kabul edilemez. Başbakan, oğullarının
Malta’da şirketlerinin olmasını denizcilik şirketleri için normal bir işlem
olarak yorumlasa da Maliye Bakanlığına bağlı olan MASAK, offshore bankacılık
sistemini para aklama yöntemleri arasında sayıyor. MASAK’ın kendi mevzuatında
“gelirin yasa dışı faaliyetlerden elde edildiğinin gizlenmesi” olarak kabul
ettiği offshore hesaplarıyla ilgili Başbakanın oğulları hakkında derhâl
soruşturma açılmasını bekliyoruz. 
BAŞKAN
– Sayın Özdiş… 
11.- Adana Milletvekili İbrahim Özdiş’in,
Aile ve Sosyal Politikalar Bakanlığına bağlı kuruluşlarda ek ders karşılığı
çalışan personelin sorunlarının ne zaman çözüleceğini öğrenmek istediğine
ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Sorum
Aile ve Sosyal Politikalar Bakanına: Bakanlığınıza bağlı kuruluşlarda ek ders
karşılığı çalışan yaklaşık 2 bin personelin sorunlarından bahsetmek istiyorum.
Yıllık izni, doğum izni, süt izni gibi hiçbir özlük haklarından faydalanamayan,
kimi zaman asgari ücretin altında maaş alan, sigorta primleri eksik yatan,
tatil günlerinde maaşları kesilen bu vatandaşlarımızın çalışma koşullarını ve
özlük haklarını ne zaman iyileştireceksiniz Sayın Bakan?
Teşekkür
ediyorum Sayın Başkan.
BAŞKAN – Sayın
Yedekci…
12.- İstanbul Milletvekili Gülay
Yedekci’nin, cumhuriyet değerlerine ve Atatürk’ün mirasına bu ülkenin
gençliğinin sahip çıkacağına ve Atatürk’ü 79’uncu ölüm yıl dönümünde saygıyla
andığına ilişkin açıklaması
GÜLAY YEDEKCİ
(İstanbul) – Teşekkür ederim.
Atatürkçü
düşünce, toplumun yaşayışına dair tüm ihtiyaçlara ve çağımızın gerektirdiği
gerçeklere ulaşmada anahtardır; fırsat eşitliğini aramak, kadının toplumdaki
yerini karanlığın içerisinde doğan bir güneş gibi dünyaya göstermektir;
geleceği görerek geleceğimizin sahibi olan gençlere güvenle adım atmak ve
onların kendi değerlerini görebilecekleri aynaları sunmaktır. 
Mustafa Kemal
Atatürk’ü anlamak ve onun gösterdiği yolda yürümek için Atatürkçülüğün tüm
ilkelerinin benimsenmiş olması gerekmektedir. Bugüne dek Atatürk’ten uzağa
düşen söylemler üreten kişilerin, kendi güçlerini kaybetme korkusuyla, sanki
Atatürkçüymüş gibi davranmalarını kabul etmek mümkün değildir. Cumhuriyet
değerlerine ve Atatürk’ün mirasına bu ülkenin gençliği sahip çıkacaktır.
Atatürk’ün ismini, resimlerini kitaplardan çıkarsanız; stadyumlardan,
meydanlardan isimlerini kaldırmaya çalışsanız da bu ülkenin gönlünde eşsiz bir
değere sahiptir, dünya lideridir. Atatürk’ü ölüm yıl dönümünde saygıyla
anıyoruz.
BAŞKAN – Sayın
Doğan…
13.- İstanbul Milletvekili Selina Doğan’ın,
AK PARTİ iktidarları döneminde eğitimin tam bir yapboz tahtasına çevrildiğine
ilişkin açıklaması
SELİNA DOĞAN
(İstanbul) – Sayın Başkan, AK PARTİ iktidarları döneminde eğitim tam bir yapboz
tahtasına çevrildi. Her değişiklik çocukların ve ailelerin gelecek planlarını
değiştirdiği gibi, milyonlarca liranın da çöpe gitmesine sebep oluyor. Basına
yansıyan haberlere göre, sınavlarla ilgili geçen yıl ve bu yıl basılmış, 30
milyonu TEOG, 70 milyonu da YGS ve LYS kitapları olmak üzere, yaklaşık 100
milyon kitap kullanılamaz duruma geldi. Türkiye Yayıncılar Birliğinin verdiği
rakamlara göre sadece bu kitapların basımı için ithal edilen kâğıdın maliyeti
100 milyon dolar. Yeni sistemden dolayı yayıncılık sektörünü 2 milyar liralık
bir ciro kaybı bekliyor, kesilen ağaçlar da cabası. Bu yeni sistemle
çocuklarımız ve aileleri bir kaosun içine itilmekle birlikte şimdiden ülkemiz
milyonlarca dolar zarara uğramıştır. Artık ellerinizi çocuklarımızın üzerinden
de vatandaşın cebinden de çekin.
BAŞKAN – Sayın
Tüm…
14.- Balıkesir Milletvekili Mehmet Tüm’ün,
ABD’de İran asıllı iş adamı Rıza Sarraf ve eski Halkbank Genel Müdür Yardımcısı
Hakan Atilla’nın yargılandığı dava nedeniyle ne tür tedbirlerin alınacağını
öğrenmek istediğine ilişkin açıklaması
MEHMET TÜM
(Balıkesir) – Teşekkür ederim Sayın Başkan.
ABD’de, kara
para aklama ve rüşvet suçlarından yargılanan İran asıllı iş adamı Rıza Sarraf
ve eski Halkbank Genel Müdür Yardımcısı Hakan Atilla’nın yargılandığı davada 4
Halkbank çalışanının tanık olarak dinlenmesiyle ilgili karar alınmıştır. Buna
göre, Halkbank yetkililerinin ABD’de, dolandırıcılık ve kara para aklama dâhil,
dört suçtan yargılanmasının kamuya zararı ne kadardır? Bir kamu bankası olan
Halkbankın bu suçlamalar sonrası hisse değeri ne kadar düşmüştür? Bahsi geçen
Halkbank yetkililerine herhangi bir soruşturma açılmış mıdır? ABD’de bulunan
yargı makamlarına Halkbanka yönelik herhangi bir inceleme veya soruşturma
talebi var mıdır? Bu yargılama Türkiye Cumhuriyeti devletinin saygınlığını ve
itibarını zedelemiyor mu? Bu konuda ne tür tedbir almayı düşünüyorsunuz?
BAŞKAN
– Sayın Gaytancıoğlu…
15.- Edirne Milletvekili Okan
Gaytancıoğlu’nun, kamu hastanelerine getirilen performans sistemine ilişkin
açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Kamu
hastanelerine getirilen performans sistemi sağlık çalışanları üzerinde baskı
yaratırken hastalarımızın da güvenli ve kaliteli sağlık hizmeti almalarını
engellemektedir. Edirne ilimizde bulunan ilçe hastanelerinde bulunması gereken
ana branş hekimlerinin büyük oranda yetersizliğinden dolayı ilçe hastaneleri
neredeyse sadece acil hastalara hizmet vermektedir. Bu nedenle Edirne ilçe
devlet hastanelerinde yeterli tedavi olanağı bulamayan hastalarımız daha büyük
ilçe hastanelerine ya da Edirne merkezdeki kamu hastanelerine taşınmakta olup
maddi kayıpları ve iş kayıpları olmaktadır.
Buna
göre, hasta potansiyeli yüksek hastaneler ile hasta potansiyeli düşük ilçe
hastanelerindeki performansa dayalı kazanç sisteminin eşitlenmesi üzerine
yapılan bir çalışma var mıdır? Kamu hastanelerinin bulunduğu ilçelerde ana
branş hekimlerinin bulundurulmasıyla ilgili bir çalışma var mıdır? Edirne ilçe
devlet hastanelerinde bulunması gereken uzman hekim sayısı kaçtır?
BAŞKAN
– Sayın Çamak’ın yerine Sayın Öz…
16.- Çanakkale Milletvekili Bülent Öz’ün,
Sözcü muhabiri Gökmen Ulu’nun tahliye edilmesiyle adaletin yerini bulduğuna
ilişkin açıklaması
BÜLENT
ÖZ (Çanakkale) – Sayın Başkan, sorum Hükûmet adına Sayın Başbakana.
“Sözcü
susarsa Türkiye susar.” dedik, Atatürkçü Gökmen Ulu için tahliye istedik.
Adalet yerini buldu, Gökmen Ulu tahliye edildi. “Çok mutluyum, babamın içeri
girmesi haksızlıktı. Babam hep Atatürkçü oldu. Haksızca içeri girdi, o hep
dürüsttü. Benim için canını vereceğini biliyorum.” diyerek herkesi
duygulandıran bir konuşma yapan Efe Ulu’nun bu gülümsemesini yüz yetmiş dört
gün boyunca soldurdunuz. Efe’nin yüz yetmiş dört gün sonra babasıyla
kucaklaşması herkesi ağlattı, duygulandırdı. Bilmiyorum sizin vicdanınız
sızladı mı? Efe gibi birçok çocuğun vebalini aldığınızın farkında mısınız?
Gülüşünü soldurduğunuz Efe’ye yüz yetmiş dört günün sonunda bunun hesabını
nasıl vereceksiniz?
Teşekkür
ederim.
BAŞKAN
– Sayın Arslan…
17.- Denizli Milletvekili Kazım Arslan’ın,
İstanbul 14. Ağır Ceza Mahkemesinin İstanbul Milletvekili Enis Berberoğlu
hakkında Bölge Adliye Mahkemesinin bozma kararına direnmesinin kanuna aykırı
olduğuna ve bu konuda bir işlem yapılıp yapılmayacağını öğrenmek istediğine
ilişkin açıklaması
KAZIM
ARSLAN (Denizli) – Adalet Bakanına soruyorum ve cevap istiyorum.
Cumhuriyet
Halk Partisi Milletvekili Enis Berberoğlu hakkında İstanbul 14. Ağır Ceza
Mahkemesi yirmi beş yıl ağır hapis ve tutuklama kararı vermiştir. Bu karar,
İstanbul Bölgesi Adliye İstinaf Mahkemesince esastan bozulmuştur. 
Yerel mahkeme,
bozma kararına uyup duruşma açıp eksiklikleri ve bozma nedenlerini gidermesi ve
öncelikle tahliye kararı vermesi gerekirken bunu yapmamış, dosyayı CMK’nın 284’üncü
maddesine aykırı olarak iade etmiştir. Direnme yetkisi olmadığı hâlde dosyanın
esasına girmeden 2. Ceza Dairesine göndermiştir. 
Kendilerini
Meclisin ve kanunun üstünde gören, görevlerini suistimal eden 14. Ağır Ceza
Mahkemesi ve üyeleri, Cumhuriyet Savcısı hakkında bir soruşturma açtıracak
mısınız? Yetki ve sorumluluk çizgisini aşan bu hâkimleri ve savcıları görevden
almayı düşünüyor musunuz, yoksa kanuna aykırı olan bu uygulamalara seyirci mi
kalacaksınız?
Teşekkür ederim.
BAŞKAN – Sayın
Ilıcalı…
18.- Erzurum Milletvekili Mustafa
Ilıcalı’nın, Bakü-Tiflis-Kars demir yolu projesi için Cumhurbaşkanı ve emeği
geçen tüm ilgililere şükranlarını sunduğuna ilişkin açıklaması
MUSTAFA ILICALI
(Erzurum) – Teşekkür ederim Değerli Başkanım. 
Bundan tam bir
hafta önce, cumhuriyetimizin 94’üncü kuruluş yıl dönümünde, bu anlamlı günde
hizmete giren Bakü-Tiflis-Kars demir yolu projesiyle ilgili, bunun önemiyle
ilgili, sayın milletvekillerimizin dikkatini çekmek istiyorum. 
838 kilometrelik
bu hat, Çin ile Avrupa Birliği arasında, Türkiye'de orta koridor dediğimiz
hatta büyük bir avantaj sağlamıştır. Dört yıl önceden bugüne kadar 226 milyon
yolcu taşıyan Marmaray’la beraber artık Çin’den gelen ürünlerin Avrupa
Birliğine giderken orta koridor dediğimiz bu demir yolu hattı sayesinde geçmesi
mümkün olacak. Bunun avantajı, demir yolunda 7 bin kilometrelik bir kısalma,
deniz yoluna göre de süre on beş güne düşecek. Büyük bir avantaj sağlayacaktır.

İlk hizmete
açıldığı zaman 1 milyon yolcu, daha sonra 6,5 milyon ton yük taşıyacağını
düşündüğümüz hattın ülkemiz ekonomisine büyük bir katkı sağlayacağını
düşünüyoruz ve bu arada da tabii ki Kars’tan sonra Erzurum, Erzincan hızlı
treniyle beraber hem yolcuda hem yükte o bölgemizin kalkınması…
(Mikrofon
otomatik cihaz tarafından kapatıldı) 
MUSTAFA ILICALI
(Erzurum) – …açısından da büyük bir katkı sağlayacağını düşündüğümüz bu proje
için başta Sayın Cumhurbaşkanımız ve emeği geçen tüm ilgililere teşekkürlerimi,
şükranlarımı arz ediyorum. 
GÜLAY YEDEKCİ
(İstanbul) – Doğal gazda indirim verecek misiniz Sayın Vekilim?
BAŞKAN – Sayın
Yalım…
19.- Uşak Milletvekili Özkan Yalım’ın, 10
Kasım Mustafa Kemal Atatürk’ün ölümünün 79’uncu yıl dönümüne ve son günlerde
mazota yapılan zamlara ilişkin açıklaması
ÖZKAN YALIM
(Uşak) – Teşekkür ederim Sayın Başkan.
Sayın Başkan,
yarın 10 Kasım, Ulu Önder Mustafa Atatürk’ün ölüm yıl dönümü. Kendisini özlem
ve saygıyla anıyoruz. 
Sayın Başkan,
tam on beş yıl önce AKP Hükûmeti devraldığında mazot 1,30 TL’ydi, son iki
haftada gelen zamlarla artık 5,66-5,70’e geldi. Sözün bittiği yerdeyiz,
ekonominin çöktüğü yerdeyiz. Buradan özellikle Enerji Bakanını ve de Ekonomi
Bakanını bir an önce, yapamadıkları ekonomiden dolayı istifaya davet ediyoruz.
Bu mazotu kimsenin ödemeye gücü yoktur. Hükûmeti istifaya davet ediyoruz.
BAŞKAN – Sayın
Bircan…
20.- Edirne Milletvekili Erdin Bircan’ın,
Edirne’nin Keşan ilçesi Yayla sahilindeki dalgakıranın mühendislik hatası
yüzünden doğayı, tarihî eserleri ve evleri tahrip ettiğine ve bu dalgakıranın
tekrar yapılması gerektiğine ilişkin açıklaması
ERDİN BİRCAN
(Edirne) – Seçim bölgem Edirne’nin Keşan ilçesi, Yayla sahilindeki dalgakıran
mühendislik hatası yüzünden doğayı, tarihî eserleri ve yurttaşlarımızın
evlerini tahrip ediyor. Dalgakıran hatalı yapıldığı için sahil kullanılamıyor,
limanın içine kum doluyor. Limanda su derinliği 1 metreye indiği için küçük
balıkçı tekneleri dahi limana giriş çıkış yapamıyorlar. Dalgakıran yüzünden
tarihî eserler yok olma noktasına gelmiştir. Lodos olduğu günlerde dalgalar
tarihî kalıntılara ciddi zarar vermektedir. Dalgakıran yüzünden evlerin önünde
oyulmalar meydana gelmektedir. Yurttaşlarımızın ciddi mağduriyeti söz
konusudur. 
Buradan
Ulaştırma, Denizcilik ve Haberleşme Bakanına sesleniyorum: Bir an önce bu
dalgakıranın tekrar yapılması gerekiyor. Bakanlık yurttaşlarımızın evlerinin
yıkılmasını, tarihî eserlerin tamamen yok olmasını mı bekliyor?
BAŞKAN – Sayın
Ahrazoğlu…
21.- Hatay Milletvekili Mehmet Necmettin
Ahrazoğlu’nun, Sağlık Bakanlığına devredilen İskenderun Sakarya Mahallesi’ndeki
“Ziraat Bahçesi” olarak bilinen arazinin yeşil alan olarak korunmasını ve
Karayolları arazisinin de yeşil alana dönüştürülmesini istediğine ilişkin
açıklaması
MEHMET NECMETTİN
AHRAZOĞLU (Hatay) – Teşekkür ediyorum Sayın Başkan.
İskenderun
Sakarya Mahallesi’nde “Ziraat Bahçesi” olarak bilinen 267 dönümlük, içerisinde
ağaçlıklar, fidanlıklar bulunan arazinin Sağlık Bakanlığına devredildiğinden
bahsedilmektedir. Bu araziyle ilgili, Büyükşehir Belediyesi İmar Müdürlüğü
tarafından yeşil alan olarak korunması kararı verilmiş ve bu karara İskenderun
Belediye Meclis üyeleri de Büyükşehir Belediye Meclis üyeleri de uymuştu. Eğer
böyle bir karar alınmışsa, İskenderun’da şehir hastanesi yapılacaksa;
Arsuz-Belen tarafında, ayrıca Payas’ı, Dörtyol’u da içerisine alacak şekilde Denizciler-Akçay
tarafında daha müsait alanların olduğunu… İskenderun’un böyle bir yeşil alandan
mahrum edilmemesi gerektiğini, ayrıca Karayolları arazisiyle de ilgili alanın
şehir merkezinde bulunan bir yeşil alana dönüştürülmesi için gerekli
çalışmaların yapılmasını, bu konuda da Sağlık Bakanlığının duyarlı olmasını
istiyoruz.
Teşekkür
ediyorum.
BAŞKAN – Son
olarak Sayın Yıldırım…
22.- Adıyaman Milletvekili Behçet
Yıldırım’ın, AKP’nin iktidara geldiği günden beri eğitim sistemini yapboz
hâline getirdiğine ve Nemrut Dağı’ndaki heykellerin put olarak gösterilmesine
ilişkin açıklaması
BEHÇET YILDIRIM
(Adıyaman) – Teşekkürler Başkanım.
AKP iktidara
geldiği günden beri eğitim sistemini yapboz hâline getirmiştir. Atadıkları her
bakan göreve başladığında “Bu sistem yanlış, tamamen değişmeli.” deyip bir
anda, altyapısı olmayan, daha önce denenmeyen bir sistemi getirerek
öğrencilerin, velilerin, öğretmenlerin plan ve projelerini altüst ettiler.
Büyük övgülerle getirdiğiniz TEOG sınavının yerine mahallî yerleştirme sistemini
hiç tartışmadan, veli, öğrenci ve öğretmenlerin ne gibi sorun yaşayacaklarını
düşünmeden getiriyorsunuz. 100 binlerce öğretmen atanmayı beklerken derslere
cami imamları giriyor. Bilimi, barışı, birlikte yaşamayı anlatan çocuk
kitapları yasaklanırken ikinci sınıf masal kitaplarında babanın çocuğunu
öldürmesinden, kaynar kazanlarda kaynatılmasından bahsediliyor. 
Yine, UNESCO
tarafından dünyanın kültür mirası olarak kabul edilen Nemrut Dağı’ndaki
heykeller için “inançsızlığın, ahlaksızlığın, çirkinliklerin ve putperestliğin
merkezi…” görsel olarak kullanılıyor bunlar. Bu zihniyet hepinize çok tanıdık
gelmiyor mu? Resmen IŞİD’vari bir eğitim amaçlanıyor. Eğitim bilimsel olmalı,
laik olmalı.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, Türkiye’nin UNESCO Yürütme Kuruluna seçilmesine ve Kızılay Başkanı
Kerem Kınık’ın Uluslararası Kızılhaç ve Kızılay Dernekleri Federasyonu Avrupa
Bölgesinden Sorumlu Genel Başkan Yardımcısı seçilmesine ilişkin konuşması
BAŞKAN – Sayın
milletvekilleri, Türkiye bu hafta içinde iki haklı gurur yaşadı ve biz de bu
sevincimizi Genel Kurulla paylaşmak istiyoruz. 
8 Kasım 2017
tarihinde Türkiye UNESCO’nun en üst icra kurulu konumunda olan yürütme kuruluna
Almanya’yı geride bırakarak seçilmiştir.
Yine, 189
ülkeden katılımın olduğu Uluslararası Kızılhaç ve Kızılay Dernekleri
Federasyonu genel kurulunda yapılan seçimlerin ardından Kızılay Başkanımız
Doktor Kerem Kınık, 116 oyla Alman rakibine karşı seçimi kazanarak Federasyonun
Avrupa Başkanı seçilmişlerdir. Ben kendilerine ve ülkemize tekrardan hayırlı
olsun diyor ve bu haklı sevincimizi sizlerle paylaşıyorum. 
Şimdi, sisteme
giren sayın grup başkan vekillerine iki dakika süreyle söz vereceğim.
Sayın Usta,
buyurun.
V.- AÇIKLAMALAR (Devam)
23.- Samsun Milletvekili Erhan Usta’nın, 10
Kasım Mustafa Kemal Atatürk’ün ölümünün 79’uncu yıl dönümüne, Kütahya
Dumlupınar Üniversitesinin Germiyan kampüsünde PKK’lılarca şehit edilen ülkücü
Hasan Şimşek’in vefatının 4’üncü yıl dönümüne ve Diyarbakır Lice yolunda
öğretmen taşıyan bir servis aracının devrilmesiyle yaralananlara Allah’tan şifa
dilediğine ilişkin açıklaması
ERHAN USTA
(Samsun) – Teşekkür ederim Sayın Başkan.
Yarın 10 Kasım,
cumhuriyetimizin kurucusu ve ilk Cumhurbaşkanımız Gazi Mustafa Kemal Atatürk’ün
vefatının 79’uncu yıl dönümüdür. Hayatını milletine adayan büyük devlet ve
siyaset adamını gururla, özlemle ve şükranla anıyoruz. Türk milletini hak
ettiği onurlu ve bağımsız yaşama seviyesine çıkarmada üstün bir çaba ve
mücadele azmi gösteren Gazi Mustafa Kemal’e büyük bir vefa ve gönül borcumuz
vardır. Yüksek erdemi sayesinde Samsun’da atılan ilk adımla tutsaklık engelleri
aşılmış, cumhuriyetin ilanıyla milletimiz kendi kaderine sahip çıkacak iradeyi
göstermiştir. 
Atatürk, Türk
milletine kendini adamış ve bıraktığı emanetleriyle de çağdaş medeniyetler
seviyesine ulaşılacağına o yıllardan işaret etmiştir. Eserleri ve öğütleri Türk
milleti yaşadığı sürece var olacaktır. Büyük Önder, fikir, ideal ve eserleriyle
bağımsızlığımızdan tarihimize, dilimizden sanatımıza ve benliğimize kadar en
gerçek fikirlerin ve en sıcak duyguların içinde aramızda hep yaşayan bir
önderdir. Atatürk’ün ölümsüzlüğe uğurlandığı günün yıl dönümünde herkese düşen
en büyük görev, Atatürk’ü ve en büyük eseri cumhuriyetin değerlerini her
koşulda korumak ve Türkiye’yi aydınlık yarınlara taşımaktır. Sadece 10 Kasımlar
değil, düşüncelerimizde Atatürk’ün mücadele azmi, bizlere yüklediği
sorumluluklar ve gösterdiği hedefler asla unutulmamalıdır. Ülkemizin en zor
anlarında ortaya koyduğu millî hedef ve stratejilerin hatırlanması, çabalarının
anlam ve öneminin çok iyi bilinmesi gerekmektedir. 
Atatürk’ün,
millî ızdırapları bıçak gibi kesen azmi ve inanmışlığı vardı, millî arayışlara
cevap üreten bir irade ve ilke gücü vardı. Olayların akışına kapılan değil,
istikamet çizen; pasif ve parçalı değil, aktif bir şekilde gelişmelere müdahil
olan bir müktesebat zenginliği, bir mizaç özelliği şahsında temerküz etmişti.
Bizzat demişti ki: “Büyük ölülere matem gerekmez, fikirlerine sadakat gerekir.”
10 Kasım, bir matem gününden ziyade Gazi Mustafa Kemal’in daha iyi anlaşılıp,
daha iyi kavranıp fikir ve eserlerinin her yönüyle tanıtılması açısından önemli
ve tarihî bir eşiktir. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen. 
ERHAN USTA
(Samsun) – Atatürk, tam bağımsızlıktır; Atatürk, cumhuriyettir, cumhurun ta
kendisidir; Atatürk, Türk milletinin ortak değeridir; Atatürk, Türk’tür,
Türk’ün Samsun’dan Ankara’ya kadar süren mücadelesinin kınından çıkmış
kılıcıdır. Vefatının 79’uncu yıl dönümünde Gazi Mustafa Kemal Atatürk’ü hürmet
ve minnet duygularımla anıyorum, ruhu şad, mekânı cennet olsun. 
Sayın Başkan,
bugün aynı zamanda Kütahya Dumlupınar Üniversitesinin Germiyan kampüsünde
PKK’lılarca şehit edilen ülkücü Hasan Şimşek’in vefatının da 4’üncü yıl dönümü.
Hasan Şimşek’i ve bütün ülkü şehitlerini rahmetle anıyorum. 
Bugün ayrıca acı
bir kaza oldu. Diyarbakır Lice yolunda öğretmen taşıyan bir servis aracı
devrildi, 4’ü ağır 16 yaralımız var. Ben hepsine Allah’tan şifa diliyorum. Bu
vesileyle de servis konusunun bir kez daha gündemimize alınması gerektiğini
düşünüyorum. 
Teşekkür ederim.

BAŞKAN –
Teşekkür ediyorum. 
Sayın
Kerestecioğlu… 
24.- İstanbul Milletvekili Filiz
Kerestecioğlu Demir’in, Şanlıurfa’nın Harran ilçesinde ısınmak için pamuk
yığınında uyuyan 14 yaşındaki çocuk işçi Beşar Güneş’in boğularak hayatını
kaybetmesine, Nuriye Gülmen ile Semih Özakça’ya baskının artarak devam
ettiğine, Avrupa Konseyinde Türkçe konuşulması kararından vazgeçilmesine ve
milletvekillerinin Genel Kurul çalışmalarına katılması gerektiğine ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan. 
Bugün
Şanlıurfa’nın Harran ilçesinde pamuk yığınının arasında kalan, daha doğrusu
ısınmak için orada uyuyan 14 yaşındaki çocuk işçi Beşar Güneş boğularak
hayatını kaybetti.
Çocuklarımızı
gözümüzden sakınırken daha kaç çocuk işçinin ölüm haberini vereceğiz, gerçekten
sormak isteriz. Bunu önlemenin yolu gelir eşitsizliğini önlemek ve her çocuğun
güvenle gelişmesini temin etmektir. Bugün zenginlere af, yoksul halka vergi
getiren Meclisteki torba yasayı, bir de, kaybettiğimiz çocuklarımızı, özellikle
de bugün Beşar Güneş’i, pamuklar içinde ölen çocuk işçiyi düşünerek
değerlendirin. 
Sayın Başkan,
Nuriye ve Semih OHAL KHK’siyle haksız bir biçimde mesleğinden ihraç edilen
akademisyenler ve onların “İşimi geri istiyorum.” diyerek direnmesinin 1’inci
yılı geride kaldı. İki eğitimci iki yüz kırk altı gündür açlık grevinde. Nuriye
Gülmen’in babası Şaban Gülmen “Tek istediğimiz kızımıza canlı olarak kavuşmak
ve Semih’le birlikte işlerine geri dönmeleri.” diyor. Biz Hükûmetten bu genç
insanların hayatını kurtaracak bir adım beklerken bu insanlara baskı artarak
devam ediyor. Bildiğiniz gibi, daha önce avukatları tutuklandılar, hatta işkence
gördüler ve bir avukatın kolu kırıldı. Dün ise Çağdaş Hukukçular Derneği Genel
Başkanı olan Selçuk Kozağaçlı gözaltına alındı. Az önce, yine biliyorsunuz,
birkaç saat önce İnsan Hakları Derneği Başkanı Öztürk Türkdoğan gözaltına
alındı Yüksel Caddesi’nde basın açıklaması yapmak isterken. Gerçekten
Türkiye’nin bu hâlinden memnun musunuz ve bir sınırınız var mı?
(Mikrofon
otomatik cihaz tarafından kapatıldı) 
BAŞKAN –
Toparlayın lütfen. 
FİLİZ
KERESTECİOĞLU DEMİR (İstanbul) – Nerede duracaksınız? Daha kimler gözaltına
alınacak, kimler tutuklanacak? Bunu sormak istiyoruz.
Az önce bazı
sevindiğiniz konuları ifade ettiniz, ülkemiz için iyi olduğunu. Şimdi, Avrupa
Konseyinde, 20 milyon liralık ek katkının çekilmesi kararı verildi aynı
zamanda. Şimdi, insan hakları savunucularından milletvekillerine, hukukçulara,
gazetecilere haksız yargılamaları gündeme getirdiğimizde “Yargı bağımsızdır.”
diyorsunuz ama yargı bağımsızsa neden yargılaması devam eden bir kişiye ödül
verildi diye rahatsız oldunuz? Ya da sadece bu nedenle 20 milyon ek katkı geri
çekilebilir mi ve bunun gerçekten Türkiye’nin itibarını artıracağını mı
düşünüyorsunuz? 
Devlette
istikrar aranır. Yani bir devletin uluslararası arenada itibar kazanabilmesi,
bu itibarı koruyabilmesi için güvenilir bir partner olması gerekir.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
FİLİZ
KERESTECİOĞLU DEMİR (İstanbul) – Tamamlıyorum.
İki yıl önce
Sayın Davutoğlu’na konuşma yaptırarak, “Artık Avrupa Konseyinde Türkçe
konuşulacak.” diyerek söz veren bir ülke iki yıl sonra bu kararından vazgeçerse
uluslararası saygınlığını da yitirir. 
Son olarak şunu
ifade etmek isterim: Ben bu Meclise ilk geldiğimde, burada, bütün grup başkan
vekilleri her konuda konuşuyorlardı, defalarca söz istiyorlardı, bu Meclis
doluydu ve bu Mecliste insanların asgari de olsa birbirine karşı daha fazla
saygısı vardı. Şimdi şu Meclisin hâline bakın, içeride hiç kimse yok. Ben bu
hafta iki yakınımı kaybettim ve iki cenazeye gidemeden burada görevime devam
ediyorum. Aynı şeyi buradaki milletvekillerinden de bekliyorum. Siz bizim
gerçekten Türkiye gündemi için önemli olan sözlerimize “Daha fazla değil, zaten
alacaksınız.” diye kısıtlama getirmeye çalışıyorsunuz. Bunu da kabul etmediğimi
ifade etmek istiyorum.
BAŞKAN – Bunu,
konuşurken bari söylemeyin Sayın Kerestecioğlu.
FİLİZ
KERESTECİOĞLU DEMİR (İstanbul) – Konuşacağım tabii yani konuşurken nasıl
söylemeyeyim?
BAŞKAN – Yani
bugüne kadar kısıtlama yapmadım ama bu Meclisin de bir çalışma düzeni var,
sistematiği var, bir İç Tüzük var.
FİLİZ
KERESTECİOĞLU DEMİR (İstanbul) – Evet, işte o düzeni işaret ediyorum Sayın
Başkan.
BAŞKAN – O benim
konum değil. Burada ben bu Meclisi İç Tüzük’e göre yönetmek durumundayım. Sözün
verilme zamanını, süresini tabii ki bizler takdir ediyoruz ve bugüne kadar da
kısmamaya çalıştık siz de takdir edersiniz ki.
FİLİZ
KERESTECİOĞLU DEMİR (İstanbul) – Bugün için söylüyorum ben de.
BAŞKAN
- Sayın Özel, buyurun.
25.- Manisa Milletvekili Özgür Özel’in,
Türkiye’nin UNESCO Yürütme Kuruluna seçilmesine, Kızılhaç ve Kızılay Dernekleri
Avrupa Federasyon Başkan Yardımcılığına seçilen Kızılay Başkanı Kerem Kınık’ı
kutladığına, Çağdaş Hukukçular Derneği Başkanı ile İnsan Hakları Derneği
Başkanının gözaltına alınmasına, Anayasa Mahkemesinin İç Tüzük değişikliğiyle ilgili
başvurularını esastan görüşmeyi kabul etmesine ve 10 Kasım Mustafa Kemal
Atatürk’ün ölümünün 79’uncu yıl dönümüne ilişkin açıklaması
ÖZGÜR
ÖZEL (Manisa) – Sayın Başkan, öncelikle, biraz önce sizin de duyurusunu
yaptığınız, dün de sayın milletvekilimizin Meclise bildirdiği UNESCO Yürütme
Kuruluna seçilen arkadaşlarımızı ve Kızılhaç ve Kızılay Dernekleri Avrupa
Federasyon Başkanlığına seçilen Kızılay Başkanını kutluyoruz. Bunlar Türkiye’yi
gururlandıran konular.
Çağdaş
Hukukçular Derneği Başkanının ve İnsan Hakları Derneği Başkanının gözaltına
alınması, birinin bırakılıp diğerinin hâlâ gözaltında olması da Türkiye’yi
utandıran şeyler, bu Meclisin ortak olarak üzerinde düşünmesi gereken
meseleler.
Bunun
yanında, Anayasa Mahkemesi, İç Tüzük değişikliğiyle ilgili başvurumuzu esastan
görüşmeyi kabul etti ama hâlen daha süreç işleyedursun Anayasa Mahkemesinin
değerli üyelerine Meclisin bu hâlini göstermek isteriz. Muhalefetin elinden
Anayasa’ya aykırı olarak alınan yoklama yetkisi… 184 milletvekili olmadan çalışmayı
Anayasa yasaklarken, toplantının yeter sayısı oyken, bugün 8 kişilik bir
iktidar partisi grubu, ki Meclisi çalıştırmak zorunda olan grup, o sayıyı
bulmak zorunda olan grup bu hâldedir. Bu ne sonuç doğuruyor? Bu sefer 184
bariyeri, 184 denetimi ortadan kalkınca 139’u bulamaz hâle geliyorlar, pratik
bir faydası yok, yine Meclis çalışamıyor, dün de gördük ama bir gerçek var: Dün
Adalet ve Kalkınma Partisi Grubu elden yoklama dolaştırıyordu. Yani denge ve
denetim önemli bir şey. Siz “Bunu muhalefetin elinden aldık.” diye bakıyorsunuz
ama o denetimi kendiniz yapıyorsunuz. Bu ne demek? “Muhalefet lazımsa onu biz
de yaparız, biz yaparız.” diyen bir diktatöryal iktidar anlayışının Meclise
yansıması. Bunu da kayıtlara geçirmek istedim ama Anayasa Mahkemesi bir an önce
Anayasa’ya aykırı bu kararından vazgeçmelidir. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen.
ÖZGÜR
ÖZEL (Manisa) - Kaldı ki Meclis Başkanı değişimi bekleniyor, ardından veya
devam edecekse de ardından hızla o koordinasyon toplantısının yapılıp bu
yoklamanın istenebileceği, istenemeyeceği hâllerin de bir standarda
kavuşturulması lazım.
Sayın
Başkan, yarın 10 Kasım, Ata’mızın ebediyete intikalinin 79’uncu yılı. Buradan
bir kez daha yenilemek isteriz ki: “Bağımsızlık ve demokrasi benim
karakterimdir.” diyen ve bize başta cumhuriyet ve Cumhuriyet Halk Partisi olmak
üzere sonsuza kadar kararlılıkla savunup koruyacağımız iki büyük emanet bırakan
Ata’mıza aramızdan ayrılışının 79’uncu yılında bir kez daha saygılarımızı,
minnetlerimizi, özlemlerimizi sunuyoruz ve kendisine bir kez daha söz
veriyoruz: Büyük eserin Türkiye Cumhuriyeti sonsuza kadar yaşayacak.
Bir tespiti
buradan yapmak lazım: Atatürk sevgisi ne bir partiye ne de mevcut iktidara ait
olan bir şey değildir. Yediden yetmişe bu vatanın her karış toprağında,
milletimizin gönlünde ve kalbinde taht kurmuş tek lider ve bu ülkenin kurucusu…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen.
ÖZGÜR ÖZEL
(Manisa) - …Gazi Mustafa Kemal Atatürk’ün anılması, sevilmesi, saygı duruşunda
bulunulması, ebedî istirahatgâhının ziyaret edilmesi son derece önemlidir.
Zaten önümüze bariyerlerin çekildiği 10 Kasımlarda dahi bu millet milyonlar
olup Anıtkabir’e akmıştı. Ama şimdi, “16 Nisanda niçin bu kötü sonucu aldık?”
diye analiz yapanların, cumhuriyetin değerlerine saldırmakta geri durmayanların
16 Nisandan sonra 2019 korkusuyla yaptırmış olduğu odak grup çalışmalarından
çıkan sonuçlardan sonra Anıtkabir’in yolunu bilmeyenlere Anıtkabir’in yolunu
işaret etmeleri elbette fiziken doğrudur ama bugün o günleri görenlerin,
bilenlerin ve anketlerden çıkan sonuçlarla bu yapmacık sevgiyi üretenlerin de
samimiyetinin halk tarafından sorgulanıyor olmasına da kimse şaşırmasın.
Dün Tesla’nın
kurucusu dâhi girişimci Elon Musk’un Türkiye’ye gelip de yaptığı görüşmeler
değil, Anıtkabir’den yaptığı paylaşım ön plana çıkıyorsa şunu görmek lazım:
Türkiye’nin yarınlarını Atatürk’te bulmak için dâhi olmaya gerek yoktur.
Teşekkür
ediyorum. (CHP sıralarından alkışlar) 
BAŞKAN – Sayın
İnceöz…
26.- Aksaray Milletvekili İlknur İnceöz’ün,
terörle mücadelenin kararlı bir şekilde sürdürüldüğüne, Uluslararası Kızılhaç
ve Kızılay Dernekleri Federasyonu Avrupa Bölgesinden Sorumlu Genel Başkan
Yardımcısı olarak seçilen Kızılay Başkanı Kerem Kınık’a başarılar dilediğine,
Türkiye’nin UNESCO Yürütme Kuruluna seçilmesine ve 10 Kasım Mustafa Kemal
Atatürk’ün ölümünün 79’uncu yıl dönümüne ilişkin açıklaması
İLKNUR İNCEÖZ
(Aksaray) – Sayın Başkan, değerli milletvekilleri; bizler burada milletimizin
beklentilerini en üst seviyede karşılayacak düzenlemeler için çalışırken bir
taraftan da terörle mücadelemiz kararlı bir şekilde sürdürülüyor. Buradan,
başarılı bir şekilde operasyon yapan tüm emniyet güçlerimizi, kolluk
kuvvetlerimizi tekrar tebrik ediyoruz. Buradan dualarımızla beraber yanlarında
olduğumuzu bir kez daha belirtmek istiyoruz.
Bunun dışında,
dünyaya parmak ısırtacak bu gelişmeler olurken geçtiğimiz haftalarda da dünyaya
parmak ısırtacak projeleri bir bir hayata geçirdiğimizi de belirtmek istiyorum.
Bakü-Tiflis-Kars Demir Yolu Hattı’nın açılışı, ardından yine ilk yerli
otomobilimiz için konsorsiyumun tanıtılması ülkemiz açısından uluslararası
arenada da çok önemli gelişmelerdir. Bu anlamda, gerçekten bu yiğit, vatansever
kişilere de yürekten teşekkür ediyorum cesaretlerinden dolayı. Ülkemizi
sıçratacak gelişmeler yaşanmaktadır.
Bu gelişmeler
olurken öbür taraftan da uluslararası dünyada, uluslararası karar alma
mekanizmalarında ülkemizin rolü adına yine tarihî adım niteliğinde müjdeli
haberler var ki siz de biraz evvel bu müjdeli haberleri Divandan paylaştınız. 6
Kasımda Antalya’da gerçekleştirilen Uluslararası Kızılhaç ve Kızılay Dernekleri
Federasyonu Genel Kurulunda yapılan seçimlerde Kızılay Genel Başkanı Sayın
Kerem Kınık, Uluslararası Kızılhaç ve Kızılay Dernekleri Federasyonu Avrupa
Bölgesinden Sorumlu Genel Başkan Yardımcısı olarak seçilmiş, dünyanın dört bir
yanındaki mazlumların yardımına, muhtaç insanların yardımına koşan Kızılayın bu
başarısı hepimizi onurlandırmıştır. Buradan kendilerini tebrik ediyoruz. Yine,
dünyanın her köşesinde ihtiyaç sahiplerinin yardımına koşacak Kızılay yeni
vizyonuyla. Kendilerine de başarılar diliyorum.
Yine bir başka
gelişme de dün yaşandı, Dışişleri Bakanlığımız vasıtasıyla bu haberi aldık.
Türkiye, kurucu üyesi olduğu UNESCO’nun 58 üyeli en üst düzey icra organı olan
Yürütme Kurulunda 2017-2021 yılları arasında görev yapmaya hak kazandı.
Böylece, UNESCO’nun tüm alt komitelerinde aktif çalışmalarını sürdüren ülkemiz,
bundan böyle yürütme Kurulu üyesi sıfatıyla çalışmalara katkı sağlayacak.
Buradan da yine gurur verici bir gelişme olmuştur. 
(Mikrofon
otomatik cihaz tarafından kapatıldı)
BAŞKAN –
Toparlayın lütfen.
İLKNUR İNCEÖZ
(Aksaray) – Önümüzdeki dört yıl boyunca da burada söz sahibi olunacaktır.
Kendilerini tebrik ediyoruz.
Bildiğiniz gibi,
yarın 10 Kasım ve büyük bir komutan olarak milletimizle birlikte istiklal
mücadelesini zafere ulaştıran, yeniden tarih sahnesinde yer almamızı sağlayan,
kurduğu cumhuriyetle çağdaş uygarlığın kapılarını aralayan Gazi Mustafa Kemal
Atatürk’ün ebediyete irtihalinin 79’uncu yıl dönümü. Onun hatırasına sahip
çıkmak, bağımsızlığımıza, vatanımıza, bayrağımıza, cumhuriyete ve ülkemizin bin
yıllık medeniyet birikimine Kurtuluş Savaşı ruhuyla, 15 Temmuz ruhuyla sahip
çıkmayı gerekli kılar. Bu vesileyle vefatının 79’uncu yılında cumhuriyetimizin
banisi Gazi Mustafa Kemal Atatürk’ü, silah arkadaşlarını ve tüm
şehitlerimizi saygı, rahmet ve minnetle yâd ediyorum, teşekkür ediyorum.
BAŞKAN
– Teşekkür ediyorum.
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Gazi Mustafa Kemal Atatürk’ü ölümünün 79’uncu
yıl dönümünde saygıyla andıklarına ilişkin konuşması
BAŞKAN
- Biz de Başkanlık Divanı olarak cumhuriyetimizin kurucu lideri ve aynı zamanda
Gazi Meclisimizin ilk Başkanı olan Gazi Mustafa Kemal Atatürk’ü ölümünün
79’uncu yıl dönümünde saygıyla anıyoruz.
Gündeme
geçiyoruz.
Başkanlığın
Genel Kurula sunuşları vardır. 
VII.- BAŞKANLIĞIN GENEL KURULA SUNUŞLARI
A) Duyurular
1.- TBMM Başkanlığı için gösterilecek
adaylarla ilgili Başkanlık duyurusu
BAŞKAN
– Sayın milletvekilleri, içinde bulunduğumuz 26’ncı Yasama Döneminde Türkiye
Büyük Millet Meclisi Başkanı 22 Kasım 2015 tarihinde seçilmiş olup görev süresi
22 Kasım 2017 tarihinde sona erecektir. 
Anayasa’nın
94’üncü, İç Tüzük’ün 10’uncu maddesine göre ikinci devre için yapılacak
seçimlerde Türkiye Büyük Millet Meclisi başkan adaylarının Meclis üyeleri
içinden birinci devre için seçilen Başkanın görev süresinin dolmasından on gün
önce başlamak üzere beş gün içinde Başkanlık Divanına bildirileceği hüküm
altına alınmıştır. Bu nedenle, başkan adaylarının Başkanın görev süresinin
dolmasından önceki 10’uncu gün olan 12 Kasım 2017 Pazar günü ile 16 Kasım 2017
Perşembe günü saat 24.00’e kadar Başkanlık Divanına bildirilmesi gerekmektedir.
Bilgilerinize
sunulur.
Türkiye
Büyük Millet Meclisi Başkanlığının Türkiye Büyük Millet Meclisi ve Sayıştayın
2016 yılı harcamalarına dair dış denetim raporlarının inceleme sonuçlarına
ilişkin tezkeresi vardır, okutup bilgilerinize sunacağım.
B) Tezkereler
1.- Türkiye Büyük Millet Meclisi
Başkanlığının, 6253 sayılı Türkiye Büyük Millet Meclisi Başkanlığı İdari
Teşkilatı Kanunu’nun 37’nci maddesi ile 5018 sayılı Kamu Malî Yönetimi ve
Kontrol Kanunu’nun 69’uncu maddesi kapsamında düzenlenen Türkiye Büyük Millet
Meclisi ve Sayıştayın 2016 yılı harcamalarına ilişkin dış denetim raporlarının
inceleme sonuçlarına ilişkin tezkeresi (3/1207)
08/11/2017
Türkiye Büyük Millet Meclisi Genel Kuruluna
6253
sayılı Türkiye Büyük Millet Meclisi Başkanlığı İdari Teşkilatı Kanunu’nun
37'nci maddesi ile 5018 sayılı Kamu Malî Yönetimi ve Kontrol Kanunu’nun 69'uncu
maddesi kapsamında düzenlenen Türkiye Büyük Millet Meclisi ve Sayıştayın 2016
yılı harcamalarına ilişkin dış denetim raporları, Başkanlık Divanının 11 Ekim
2017 tarihli toplantısında üst yöneticilerin cevapları da dikkate alınarak
görüşülmüş ve ekteki inceleme sonuçlarının Genel Kurulun bilgisine sunulmasına
karar verilmiştir.
Bilgilerinize
sunulur.
 İsmail
Kahraman
 Türkiye
Büyük Millet Meclisi 
 Başkanı
Türkiye Büyük Millet Meclisi ve Sayıştayın 2016 Yılı
Dış Denetim Raporları İnceleme Sonuçları
I- Türkiye Büyük
Millet Meclisi Dış Denetim Raporu
Türkiye Büyük
Millet Meclisinin 2016 mali yılı hesaplarının dış denetimini yapmak üzere
görevlendirilen Sayıştay uzman denetçileri tarafından düzenlenen 19/09/2017
tarihli TBMM Dış Denetim Raporu’nda "2016 Yılı Merkezi Yönetim Bütçe
Kanunu’yla tahsis edilen ödeneklerin, harcama birimleri tarafından kullanımı
sırasında düzenlenen harcama belgelerinin kanunlara ve diğer hukuki
düzenlemelere uygun olup olmadığı, hazırlanan mali tablolarının doğruluğu,
denkliği ve güvenilirliği” hususlarının incelendiği belirtilmiştir.
Yapılan inceleme
sırasında;
Türkiye Büyük
Millet Meclisine bağlı idari birimler için Bütçe Kanunu’yla tahsis edilen
ödeneklerin harcama birimleri tarafından kullanılması sırasında düzenlenen
harcama belgelerinin kanunlara ve diğer hukuki düzenlemelere uygun olup
olmadığı, 2016 yılına ait cetvel ve tablolarda gösterilen gider rakamlarının;
doğru ve denk olarak kaydedilip kaydedilmediği, toplamlarının doğru, denk ve
tutarlı olup olmadıkları ve hesapların birbirleriyle mutabık bulunup
bulunmadıkları hususlarına bakılmıştır.
Bütçede tahmini
olarak yer alan kullanılabilir ödenek rakamlarıyla kesin hesap sonuç rakamları
karşılaştırılmak suretiyle gerçekleşme oranları ve uygunluk durumları, programa
alınan yatırımların gerçekleştirilip gerçekleştirilmediği araştırılmış,
cetvellerdeki rakamların dayandıkları sarf belgelerinin ilgili mevzuatına
uygunluğu örnekleme yoluyla denetlenmiştir. 
Raporda özetle; 
TBMM
Başkanlığının 2016 yılı başlangıç ödeneğinin 840.029.000 TL olup yıl içinde
yapılan aktarmalar ve eklemelerle birlikte bu tutarın 895.045.869,40 TL'ye
ulaştığı ve 31/12/2016 tarihi itibariyle de bu ödeneğin 825.566.400,10
TL'sinin, başka bir deyişle yüzde 92,2'sinin harcanarak yüzde 7,35' inin iptal
edildiği belirtilmiştir.
Raporda
“ekonomik sınıflandırmaya göre” harcamalar dikkate alınarak; personel için
ayrılan ödeneğin yüzde 95,2 oranında kullanıldığı, Sosyal Güvenlik Kurumu prim
giderlerine ayrılan ödeneğin yüzde 98,6 oranında kullanıldığı, cari transferler
ödeneğinin yüzde 97,8 oranında kullanıldığı, mal ve hizmet alımlarına tahsis
edilen ödeneğin yüzde 91,0 oranında kullanıldığı, sermaye giderlerine ayrılan
ödeneğin yüzde 54,7 oranında kullanıldığı, sermaye transferlerine ayrılan
ödeneğin yüzde 100 oranında kullanıldığı belirtilmiştir.
Ayrıca;
TBMM Başkanlığı
Strateji Geliştirme Başkanlığınca arşivlenen ödeme emri belgeleri ve muhasebe
işlem fişleri tutarlarıyla bunların kaydedildiği ilgili hesaplardaki tutarların
mutabık olduğu,
Kesin hesap
cetvellerinde gösterilen gelir-gider rakamlarının doğru ve denk olduğu, ödenek
üstü harcama yapılmadığı,
Harcama Birimi
Başkanları ile Strateji Geliştirme Başkanı ve diğer personelin mali işlemlerin
yürütülmesinde ve buna ilişkin harcama belgelerinin düzenlenmesinde ve muhasebe
kaydında, ilgili mevzuatta düzenlenen usul ve esaslara uygun şekilde işlem
yaptıkları,
Üst yöneticinin
kalkınma planına, yıllık programa, kurumun stratejik plan hedefleri ile hizmet
gereklerine uygun olarak bütçe hazırlanması ve uygulanmasına, kaynakların
etkili, ekonomik ve verimli şekilde elde edilmesi ve kullanımını sağlamaya özen
gösterdiği,
ifade
edilmiştir.
Harcama
belgelerinin incelenmesinde ise;
Millî
Saraylardaki tarihî hasırların ve merdivenlerin muhafazasını sağlamak amacıyla
yolluk halı alımına ilişkin ödeme emri belgesi ekine teknik şartnamede
istenilen "güve yemezlik", "alev almazlık” ve
"antibakteriyel” özelliklerinin bulunduğunu tevsik eden belgelerin
eklenmediği belirtilerek bundan böyle teknik şartname hükmü uyarınca istenilen
belgelerin bir örneğinin ve/veya bahse konu belgelerin alındığına dair
tutanağın ödeme emri belgesine eklenmesinin, 
"Veri Depolama
Alanı Disk Artırımı Mal Alımı İşinde” her bir malzeme kalemi ve/veya grupları
için ayrı ayrı teklif fiyat alınması yerine tüm malzemeler için tek bir fiyat
üzerinden teklif alındığı ve tek bir kalem üzerinden de iş artışına gidildiği
belirtilerek bundan böyle her bir malzeme kalemi ve/veya grupları için ayrı
ayrı teklif alınmasının, iş artışına ihtiyaç duyulması hâlinde de her bir
malzeme kalemi ve/veya grupları üzerinden iş artışına gidilmesinin uygun
olacağı ifade edilmiştir.
Bu çerçevede,
dış denetçilerin denetim bulguları ve önerileri dikkate alınarak düzenlenen üst
yönetici cevabında;
Raporda fazla
ödemeye ilişkin herhangi bir husus bulunmadığı, sadece usul ve esasa ilişkin 2
tespit ve öneriye yer verildiği görülmüştür.
Merkezî Yönetim
Harcama Belgeleri Yönetmeliği’nin 6'ncı maddesi ile yine bu yönetmeliğe
istinaden düzenlenen Genel Tebliğ’in 6'ncı maddesinde söz konusu belgeler
taahhüt dosyasında bulunması gereken belgeler arasında sayılmadığından ödeme
emri belgesine eklenmediği ancak teknik şartnamede belirtilen bahse konu
belgelerin ihale aşamasında istenilerek ihale işlem dosyasında muhafaza
edildiği ve herhangi bir kamu zararına sebebiyet verilmediği,
Mevcut veri
depolama sisteminin kapasitesinin büyütülmesi için sistem bütününü oluşturan raflar,
diskler ve kontrol kartlarının (8 TB'lık 40 adet disk ve 2 adet 200 GB'lık
Write SSD disk) 4734 sayılı Kamu İhale Kanunu’nun 19'uncu maddesi gereğince
açık ihale usulüyle satın alındığı ancak sistemin tam yedekliliğini ve
sürekliliğini sağlamak için ihtiyaç duyulan kontrol kartlarına ilaveten 4 adet
daha kontrol kartına gereksinim duyulması üzerine sözleşmenin 24'üncü
maddesinde yer alan yüzde 20'lik iş artışı kapsamında yüzde 9,7'lik iş artışı
yapılarak temin edildiği ve herhangi bir kamu zararına sebebiyet verilmediği,
ifade edilmiş ve
Dış Denetim Raporu’nda yer alan öneriler kapsamında gerekli tedbirlerin
alınacağı belirtilmiştir.
II- Sayıştay Dış Denetim Raporu
Sayıştay
Başkanlığının 2016 mali yılı hesaplarının dış denetimini yapmak üzere Türkiye Büyük
Millet Meclisi Başkanlık Divanınca görevlendirilen İçişleri Bakanlığı mülkiye
başmüfettişleri tarafından düzenlenen 20/6/2017 tarihli Dış Denetim Raporu’nda;
2016 Yılı Merkezî Yönetim Bütçe Kanunu’yla tahsis edilen ödenekler kapsamında
yapılan harcamalar ve bunlara ilişkin belgeler esas alınarak, bu ödeneklerin
kullanımı sırasında "düzenlenen harcama belgelerinin kanunlara ve diğer
hukuki düzenlemelere uygun olup olmadığı, kamu kaynaklarının ekonomik, etkili
ve verimli olarak kullanılıp kullanılmadığı, yapılan harcamaları gösteren mali
tablolarının güvenilirliği ve doğruluğu” hususlarının incelendiği
belirtilmiştir. 
Raporda özetle;
Sayıştay
Başkanlığına 2016 yılı bütçesinde 225.656.500 TL ödenek tahsis edildiği, bu
ödeneğin 203.645.740,43 TL'lik kısmının harcandığı, söz konusu bütçe ödenekleri
ve harcama rakamları oransal olarak karşılaştırıldığında ise 2015 yılında
tahsis edilen bütçe ödeneğinin yüzde 93,95'inin, 2016 yılında ise yüzde 90,25
'inin harcandığı belirtilmiştir.
Ayrıca;
Kurumun ödeme
emri belgeleri ve muhasebe işlem fişlerine dayalı olarak tahakkuk ettirdiği
ödemeleri ile banka hesap özetlerinin mutabık olduğu,
Kesin hesap
cetvellerinde gösterilen gelir-gider rakamlarının doğru ve denk olduğu, ödenek
üstü harcama yapılmadığı,
Sayıştay Başkanının
üst yönetici olarak, bütçeyle verilen kamu kaynaklarının etkili, ekonomik ve
verimli bir şekilde kullanılmasını temin edecek mali tedbirlerin alınmasında,
5018 sayılı Kanun’da öngörülen mali yönetim ve kontrol sisteminin işleyişinin
gözetilmesinde, görev ve sorumlulukların yerine getirilmesinde üstün gayret
gösterdiği,
Harcama
yetkilisi, gerçekleştirme görevlisi, mali hizmetler birim yöneticisi ve
muhasebe yetkilisinin, mali mevzuatın uygulanmasında ve gerekli tedbirlerin
alınmasında azami çaba sarf ettikleri,
İdarenin mali
faaliyetle ilgili olarak alınan kararları ve işlemlerinin Kamu Mali Yönetimi ve
Kontrol Kanunu ve ilgili diğer mevzuat çerçevesinde yürütüldüğü, 
ifade
edilmiştir.
Harcama
belgelerinin incelenmesinde ise;
Doğrudan temin
yoluyla mal ve hizmet satın alınması konusunda kanunda belirtilen limitler
sınırı içerisinde kalınmasına özen gösterilmesi,
Bazı ihale
dosyalarının incelenmesi sırasında ihale komisyonunca ihale aşamasında
doldurulması zorunlu olan "Zarf Açma ve Belge Kontrol Tutanağı’nda” teklif
mektubu ve geçici teminat belgelerine "Var Uygun-Var Uygun Değil” olarak
yazılması gerekirken "Var” şeklinde yazıldığı, teklif mektubu veya geçici
teminat değerlerine ilişkin belgelerin, Zarf Açma ve Belge Kontrol Tutanağı
Standart Formu’nda yer aldığı gibi doldurulmasına özen gösterilmesi,
Bazı mal ve
hizmet alımlarında ödemeye ilişkin zorunlu olarak fatura düzenlenmesi
gerekirken, iş yerlerine fatura düzenlemediği hâlde, makbuz ve harcama pusulası
karşılığında ödeme yapıldığı ifade edilerek, 213 sayılı Vergi Usul Kanunu’nun
229'uncu maddesi kapsamında zorunlu olarak fatura düzenlemesi gereken iş
yerlerinden "Makbuz veya Harcama Pusulası” yerine fatura alınması ve ödeme
emri belgesine eklenmesine özen gösterilmesi,
Bazı ödeme emri
belgelerinde muhasebe yetkilisi imzası olmasına karşın, isim ve soy isminin
yazılmadığı ifade edilerek, Merkezi Yönetim Harcama Belgeleri Yönetmeliği’nin
5'inci maddesi gereğince ödeme emri belgelerine muhasebe yetkilisinin isim ve
soy isminin yazılmasına özen gösterilmesi,
Bazı ödemelere
ait Muhasebe İşlem Fişi ve Ödeme Emri Belgeleri ekinde, ödeme yapılacak kişi
veya firma dilekçeyle belirtilmiş ise de kuruma vermiş oldukları dilekçede
kişilerin adı ve soyadının bulunmadığı ifade edilerek, Merkezi Yönetim Harcama
Belgeleri Yönetmeliği’nin 8'inci maddesi hükmüne uygun şekilde yapılmasına özen
gösterilmesi,
Bazı
denetçilerin yurtiçi geçici görev yolluğu bildirimini doldururken, zorunlu
gider harcamalarını açık ve net bir şekilde yazmadıkları ifade edilerek,
uygulamada birtakım aksaklıklara mahal verilmemesi açısından yurtiçi geçici
görev yolluğu bildirimlerinin tam ve eksiksiz doldurulmasına özen gösterilmesi,
Denetime tabi
dönem içerisinde, Sayıştay Başkanı, daire başkanları, üyelere, denetçilere ve
savcılara; kullanılmak üzere verilen dizüstü bilgisayarların beş yılı dolmuş
olanları ile süresine bakılmaksızın emeklilik ve ölüm hâlinde kullanan
kişilere, Genel Sekreterliğin 22/11/2010 tarih ve 2010-88 sayılı onayıyla
demirbaş kayıtlarından düşülerek verildiği ifade edilerek, 6085 sayılı Sayıştay
Kanununun 63'ünci maddesinin 4'üncü fıkrasında yer alan “…diğer hususlara
ilişkin olarak” cümlesi çerçevesinde "Sayıştay Meslek Mensuplarına Dizüstü
Bilgisayar Verilmesi Hakkında Yönetmelik” çıkarılması ve akabinde bu Yönetmelik
hükümlerine göre laptopların düşümünün yapılmasının uygun olacağı,
ifade
edilmiştir.
Bu çerçevede,
dış denetçilerin denetim bulguları ve önerileri dikkate alınarak düzenlenen üst
yönetici cevabında;
Doğrudan temin
yoluyla mal alımına ivedi ihtiyaçlar ve zaruret hâlleri gibi istisnai
durumlarda başvurulduğu, 4734 sayılı Kamu İhale Kanunu’nda öngörülen usul ve
şartlara uyulmakla birlikte bundan sonraki uygulamalarda öneri doğrulusunda
hareket edileceği,
Denetim dönemi
içerisinde bir dosyada tespit edilmiş olan hususa ilişkin olarak bundan böyle
yapılacak ihalelerde, tutanaklara Hizmet Alım Uygulama Yönetmeliği’nde
belirtilen uygun ibareler yazılması konusunda gerekli hassasiyetin
gösterileceği,
Söz konusu
ödemenin Fransız Kültür Merkezine yapılan yabancı dil kursu ücretine ilişkin
olduğunun anlaşıldığı, bundan böyle yapılacak ödemelerde, faturanın ödeme emri
belgesine eklenmesi hususunda gerekli özenin gösterileceği,
Sayıştay
Başkanlığının muhasebe hizmetleri TBMM Başkanı tarafından atanan muhasebe
yetkilisince yerine getirdiği, konuyla ilgili TBMM Strateji Geliştirme
Başkanlığıyla görüşüldüğü, yapılan görüşmede söz konusu eksikliğin giderildiği,
bundan böyle gerekli hassasiyetin gösterileceği,
Merkezi Yönetim
Harcama Belgeleri Yönetmeliği’nde belirtilen esaslara uygun olarak hareket
edileceği,
Ödeme emri
belgelerine bağlanmış yurt içi görev yolluğu bildirimlerinin zorunlu giderler
hanesine harcamaların hangi tür vasıtayla yapıldığının yazılması ve
tereddütlere mahal verilmeyecek şekilde genel ifadelerin netleştirileceği,
6085 sayılı
Kanun’un 63 ve 80'inci maddeleri gereğince aylık, ödenek, mali, sosyal,
emeklilik ve diğer hakları yönünden 2802 sayılı Kanun’a tabi olan meslek
mensupları ile başsavcı ve savcılara zati demirbaş olarak verilecek
bilgisayarlar hakkında; 2802 sayılı Kanun’un 112'nci maddesine dayalı olarak
yürürlüğe konulmuş olan "Hakim ve Savcılara Dizüstü Bilgisayar Verilmesi
Hakkındaki Yönetmelik" hükümlerinin uygulanması için Başkanlık makamından
25/8/2017 tarih ve 61789278-020-173425 sayılı onayın alındığı, yapılan işlemde
mevzuata aykırı bir hususun bulunmadığı,
ifade edilmiş ve
dış denetim raporunda yer alan öneriler kapsamında gerekli tedbirlerin
alınacağı belirtilmiştir.
BAŞKAN –
Bilgilerinize sunulmuştur.
Birleşime on
dakika ara veriyorum. 
Kapanma Saati: 15.49
ÜÇÜNCÜ OTURUM
Açılma Saati: 16.19
BAŞKAN: Başkan Vekili Ahmet AYDIN 
KÂTİP ÜYELER: Ali Haydar HAKVERDİ (Ankara), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 20’nci Birleşiminin Üçüncü Oturumunu açıyorum.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, 9/11/2017 tarih ve 2475
sayıyla Grup Başkan Vekili Samsun Milletvekili Erhan Usta tarafından, son
zamanlarda artan iş kazalarının sebeplerinin araştırılması ve gerekli önemlerin
alınması, yaşanan olayların bir daha yaşanmaması amacıyla verilmiş olan Meclis
araştırması önergesinin, ön görüşmelerinin Genel Kurulun 9 Kasım 2017 Perşembe
günkü birleşiminde yapılmasına ilişkin önerisi 
9/11/2017
Türkiye Büyük Millet Meclisi Başkanlığına
Danışma Kurulu
9/11/2017 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını arz ederim.
Saygılarımla.
 Erhan
Usta
 Samsun
 MHP
Grup Başkan Vekili
Öneri: 
MHP Grup Başkan
Vekili ve Samsun Milletvekili Erhan Usta’nın, 9 Kasım 2017 tarih 2475 sayıyla,
son zamanlarda artan iş kazalarının sebeplerinin araştırılması ve gerekli
önlemlerin alınması, yaşanan olayların bir daha yaşanmaması amacıyla TBMM
Başkanlığına verdiği Meclis araştırması açılmasına dair önergemizin
görüşmelerinin 9/11/2017 Perşembe günkü birleşimde yapılması önerilmiştir. 
BAŞKAN –
Milliyetçi Hareket Partisi grup önerisi üzerinde öneri sahibi olarak Bursa
Milletvekili İsmet Büyükataman konuşacaktır. 
Buyurun Sayın
Büyükataman. (MHP sıralarından alkışlar) 
MHP GRUBU ADINA
İSMET BÜYÜKATAMAN (Bursa) - Sayın Başkan,
değerli milletvekilleri;
Milliyetçi Hareket Partisi Grubu olarak vermiş olduğumuz Meclis araştırması
önergesi üzerine söz almış bulunuyorum. Bu vesileyle heyetinizi en derin
saygılarımla selamlıyorum.
Değerli
milletvekilleri, Bursa'nın Gürsu ilçesindeki boya fabrikasında meydana gelen
patlamada 5 işçimiz hayatını kaybetmiş, 14 işçimiz de yaralanmıştır. Vefat eden
işçilerimize Allah'tan rahmet diliyor, ailelerine sabır, yaralılara geçmiş
olsun dileklerimi iletiyorum.
Değerli
milletvekilleri, iş yerinde veya işini yaparken gerçekleşen, çalışanı bedenen
ve ruhen etkileyen kaza, iş kazasının en temel tanımıdır. İş kazalarında
Türkiye maalesef Avrupa 1’incisi, El Salvador ve Cezayir'in ardından da dünya
3’üncüsüdür. Çalışma ve Sosyal Güvenlik Bakanlığı verilerine göre, Türkiye'de
her gün 172 iş kazası meydana gelmektedir. Bu kazalarda her gün ortalama 4 işçi
ölmekte, 6 işçi ise sürekli iş göremez hâle gelmektedir. 
Ülkemizde iş
kazaları gündemden ne yazık ki düşmemektedir. Soma'da 301 vatandaşımızı
kaybettiğimiz cinayet gibi kazayı ve bu faciadan beş ay sonra Ermenek'te 18
vatandaşımızın hayatını kaybettiği maden faciasını unutmamız tabii ki mümkün
değildir. 11 Ekim 2017’de İzmir’in Aliağa ilçesindeki TÜPRAŞ rafinerisinde
meydana gelen kazada 4 işçi hayatını kaybetmiş, 1'i ağır, 2 kişi yaralanmıştır.
17 Ekim 2017'de Şırnak'ta kömür ocağında göçük meydana gelmiş, 6 işçi hayatını
kaybetmiş, 1 vatandaşımız ağır yaralanmıştır. İş kazasının meydana geldiği saha
için Maden İşleri Genel Müdürlüğü tarafından verilmiş çalışma ruhsatının önceden
iptal edildiği, işletmenin kaçak olduğu yapılan açıklamalardan anlaşılmaktadır.
İşçi Sağlığı ve
İş Güvenliği Meclisi raporuna göre ekim ayında en az 182, yılın ilk on ayında
en az 1.683 işçi hayatını yitirmiştir. Ayda ortalama 150'den fazla işçimizin
hayatını kaybetmesi çok üzücü bir durumdur. Üzücü olan başka bir husus da,
yıllar itibarıyla iş kazalarının artarak devam etmesidir. İş kazası sonucu
sürekli iş göremezlik geliri alan işçi sayısı 2011 yılında 58.966 iken, 2017
yılının ilk sekiz ayında 71.950'ye ulaşmıştır. Öte yandan ciddi devlet
yardımıyla ayakta durmaya çalışan Sosyal Güvenlik Kurumu açısından da bu durum
fevkalade önemlidir. İş kazası neticesinde ölüm veya sakatlık oranlarına bağlı
olarak kişinin kendisine veya yakınlarına "sürekli iş göremezlik"
veya "ölüm geliri" bağlayan bu kurum, önemli ölçüde maddi sorumluluk
altına girmektedir.
Sosyal Güvenlik
Kurumu verilerine göre sadece sigortalı olarak 2016 yılının tamamında 70.062
kişi sürekli iş göremezlik geliri alırken, 2017 yılı Ağustos ayı itibarıyla bu
sayı aşılmış ve 72.143'e yükselmiştir. Bu oranda bir artıştan yola çıkarsak,
yıl sonunda sayının 110 bine yaklaşması beklenmektedir.
Yine, iş kazası
sonucu ölüm geliri dosya sayısı 2016 yılının tamamında 56.364 iken, 2017 yılı
Ağustos ayı itibarıyla 57.805'e çıkmıştır. Yıl sonu itibariyle 90 bine
yaklaşması öngörülmektedir. Her bir dosyadan ortalama olarak 1.000 TL gelir
bağlandığını varsayarsak, bu, ayda 90 milyon, bir yılda 1 milyar TL'nin
üzerinde gider demektir. Buna mahrum kalınan primler ile sağlık giderlerini
eklediğimizde, bir yılda iş kazaları için yapılacak ödeme 2 milyar TL'ye
ulaşacaktır. 
İş kazası
sürekli iş göremezlik geliri alan kişi sayısında da durum farklı değildir. 2016
yılında iş kazası nedeniyle ölenlerin hak sahibi sayısı 87.322 iken 2017
yılının ilk sekiz ayında ölüm geliri alan hak sahibi sayısı 88.774'e çıkmıştır.
Durum BAĞ-KUR'lular açısından da farklı değildir. Temmuz ayında iş kazası
sonucu ölüm geliri alan dosya sayısı 199 iken ağustos ayında dosya sayısı 307'ye
çıkmıştır. 
6331 sayılı
Kanun’la iş güvenliği ve iş sağlığıyla ilgili bazı yasal düzenlemeler
getirilmiştir ancak bu hizmeti sunan ortak sağlık güvenlik birimleri ile
işverenlerin sözleşme yapması, ticari kaygıları ön plana çıkarmakta ve etkin
denetimi engellemektedir.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen. 
İSMET
BÜYÜKATAMAN (Devamla) – Değerli milletvekilleri, maalesef, gelinen noktada iş
kazaları terörden daha fazla can almaya devam etmektedir. Görüldüğü üzere
Sosyal Güvenlik Kurumunun da iş kazası giderleri önemli miktarda artmaktadır. 
Bu sebeple,
artan iş kazaları sayısını azaltmak, eşlerinin dul kalmasını, çocuklarının
öksüz, yetim kalmasını önlemek istiyorsak bir an önce sebeplerini araştırmak ve
alınacak tedbirleri tespit etmek için önergemizin kabul edilmesini diliyor,
yüce heyetinizi saygılarımla selamlıyorum. (MHP sıralarından alkışlar) 
BAŞKAN –
Teşekkür ediyorum. 
Halkların
Demokratik Partisi Grubu adına Mardin Milletvekili Erol Dora. 
Buyurun Sayın
Dora. (HDP sıralarından alkışlar) 
Süreniz üç
dakikadır. 
HDP GRUBU ADINA
EROL DORA (Mardin) – Sayın Başkan, değerli milletvekilleri; MHP grup önerisi
üzerinde Halkların Demokratik Partisi adına söz aldım. Genel Kurulu saygıyla
selamlıyorum. 
Değerli
milletvekilleri, motorlu taşıtlar vergisi, özel tüketim vergisi, harçlar
vesaire üst üste zamlar geliyor ve tartışılan sadece zam oranları. Enflasyon
resmî olarak yüzde 12’ye ulaştı, dolar 4 TL sınırına dayandı, gençlerin ise
dörtte 1’i işsiz çünkü ekonomide üretkenlik yok ve yapılan harcamalar
silahlanmaya gidiyor. ABD’yle uçak, Rusya’yla S-400 füze anlaşması yapılıyor,
iç güvenliğe önemli bir kaynak ayrılıyor yani Türkiye ekonomisi bir savaş
ekonomisi hâline geliyor. Zaten Maliye Bakanı bunu kameraların karşısında açık
açık söyledi, "Silahlanma için ya dış borç alacağız ya da vergileri
artıracağız.” dedi.
Değerli
milletvekilleri, Türkiye toplumu bir savaş psikolojisine sokuluyor. İktidar
tarafından yapılan açıklamalarda toplumun açıkça savaşa hazırlanıp savaşın
normalleştirilmeye çalışıldığını görüyoruz. Yani “Biz savaş politikaları
izliyoruz ve onun için vergilerinize zam yapıyoruz ve bu vergileri buraya
harcayacağız.” deniyor. Tabii, bu politikanın sonu halkın daha fazla
yoksullaşmasıdır. Oysa halklarımız, yurttaşlarımız savaşa değil eğitime,
sağlığa bütçe ayrılmasını istiyor. Yurttaşlarımız, işçilerin ölmemesi, sakat
kalmaması, yaralanmaması için bütçe istiyor. Çünkü Türkiye'de her gün ortalama
8-10 işçi, çalışmak için evinden çıkıyor ancak bir daha geri dönemiyor. Elbette
işçi cinayetlerine karşı duyarsız politikaları kabul etmeyeceğiz ve her
platformda bunu dile getireceğiz, bunun mücadelesini vereceğiz. Bu, her şeyden
önce insani ve vicdani bir meseledir. Eğer biz bu gerçekleri sorgulamazsak,
“Neden?” sorusunu sormazsak ülkemizi daha zor günler bekleyecektir.
Değerli
milletvekilleri, 2017 yılının Ekim ayında en az 182 işçi yurttaşımız ve
2017'nin ilk on ayında ise en az 1.683 işçi yurttaşımız aramızdan ayrıldı. Daha
dün Bursa'da bir fabrikada 5 işçi feci bir şekilde yaşamını yitirdi. Buradan
tekrar başsağlığı dileklerimi iletmek istiyorum, yaralılara acil şifalar
diliyorum. Diğer taraftan, çalışma koşullarının düzeltilmesi için hak
mücadelesi yürüten Ak-Kim işçilerinin, Zonguldaklı madencilerin, Şişecam
işçilerinin, sağlık emekçilerinin, Kod-A işçilerinin çağrılarının Hükûmetçe
dikkate alınması ve gereğinin yapılması konusunda bir kez daha çağrıda
bulunuyorum. 
Önergenin
lehinde oy kullanacağımızı belirtiyor, bu vesileyle tekrar Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Cumhuriyet Halk
Partisi Grubu adına İstanbul Milletvekili Yakup Akkaya.
Buyurun Sayın
Akkaya. (CHP sıralarından alkışlar)
CHP GRUBU ADINA
YAKUP AKKAYA (İstanbul) – Sayın Başkan, değerli milletvekilleri; öncelikle
hepinizi sevgi ve saygıyla selamlıyorum. 
Değerli
milletvekilleri, uzun zamandır bu kürsülerden iş sağlığı, iş güvenliğiyle
ilgili, Türkiye’de yaşanan iş cinayetleriyle ilgili, bunun nedenleriyle ilgili
burada konuşmalar yapıyoruz, önerilerimiz oluyor ama ne yazık ki bu
önerilerimiz bir vurdumduymazlık anlayışıyla AKP iktidarı tarafından yerine
getirilmiyor. 
Her iş kazası
olduğunda AKP iktidarı, yaşananları Allah’ın takdiri, kader, alın yazısı olarak
değerlendiriyor. Bu konuyla ilgili, çağdaş ülkelerin uygulamalarını ya
görmemekte ya da görmezlikten geliyor AKP iktidarı ne yazık ki. Kaderci anlayış
geldiğimiz noktanın bir sebebidir. Biz burada ne konuşursak konuşalım değerli
milletvekilleri, imam bildiğini okumaktadır, yine aynısı olacaktır. 
Cumhuriyet Halk
Partisi olarak bundan önce söylediklerimizi burada bir kez daha tekrarlıyoruz.
Bu işlerin sorumlusu, iş cinayetlerinin sorumlusu AKP Hükûmetidir çünkü olaya
tüccar zihniyeti ve kaderci anlayışla bakmaktadır. 
6331 sayılı Yasa
2012 yılında çıkmış ama çıktığı günden günümüze kadar ertelenmiştir. Bir başka
sorun işsizliktir çünkü insanlar iş bulamamakta, buldukları işlerde de hiç
sormadan, zor, kötü şartlar altında, iş sağlığı ve iş güvenliği şartlarına
uygun olmayan koşullarda çalışmayı kabul etmektedir. Çalışanların yüzde
97’sinin iş güvencesi yoktur çünkü AKP, ilk geldiğinde iş güvencesi yasasını
değiştirmiş ve Türkiye’deki çalışanların yüzde 97’si iş güvencesi kapsamı
dışına çıkartılmıştır. Sendikalaşmanın önündeki engeller kaldırılmamıştır. Hâlbuki
bugün Türkiye’de sendikalı olan işyerlerine baktığımızda, o işyerlerinde
yaşanan iş kazalarının Avrupa ortalamalarında olduğunu görebiliriz. 
Ayrıca, ülke
demokrasiden uzaklaştıkça iş cinayetleri artmaktadır. Sadece OHAL döneminden
bugüne kadar iş cinayetleri yüzde 10 oranında artmıştır. 
Bir başka olay
değerli arkadaşlar: Geçtiğimiz ay bu Meclisten İş Mahkemeleri Kanunu geçti. Bu
kanunla işçinin şikâyet etme hakkı ortadan kaldırıldı -dün Bursa’da yaşanan 5
işçinin ölümüyle neticelenen iş cinayetine baktığımızda- işçiler ancak
çalışırken iş yerindeki haksızlıkları, hukuksuzlukları şikâyet etme hakkına
sahip oldular yani işten çıkartıldıklarında o haklardan mahrum bırakıldılar.
Bugün gelinen nokta da aslında, işçilerin bu haklarının da elinden alınması. Doğrusu,
AKP bu konuda ilginç bir parti: İşveren talepleri gelince Allah korkusu AKP’de
artıyor ancak işçi lehine bir talep geldiğinde Allah korkusu AKP’de ortadan
kalkıyor.
Değerli
milletvekilleri, geldiğimiz noktada insanlarımızı kaybediyoruz. Hâlbuki küçük
tedbirlerle bu cinayetlerin önüne geçebiliriz. Sonuçta, Allah’ın yarattığı en
güzel varlık olan insanı konuşuyoruz. Sorunlara kâr ve maliyet üzerinden
baktığımız zaman sağlıklı çözümler bulamayız. 
(Mikrofon
otomatik cihaz tarafından kapatıldı) 
BAŞKAN – Peki,
tamamlayın hadi.
YAKUP AKKAYA
(Devamla) - Sonuç olarak, işçi sağlığı konusu siyasi bir konu olmamalıdır;
hepimizin katkı vermesi gereken, Türkiye’nin kanayan bir yarasıdır. Gelin,
çağdaş ülkelerde ne varsa biz de ülkemizde onu uygulayalım. Cumhuriyet Halk
Partisi olarak bir buçuk yıl önce böyle bir araştırma önergesi zaten vermiştik
ancak siz, AKP olarak bu önergeyi reddettiniz. Gelin, en azından bugün, MHP’nin
verdiği bu önergeyi hep birlikte destekleyelim.
Değerli
milletvekilleri, son olarak, yarın 10 Kasım. Yarın dokuzu beş geçe orada dur; o
an geldiğinde öylece dur; sonraki her adımını daha güzel bir geleceğe atmak
için Ata’nı saygıyla ve rahmetle anarak dur. Unutma, bazı borçları ödeyemezsin.
Vefatı 10 Kasım 1938; sevgiyle saygıyla, rahmetle bir kez daha anıyor, hepinizi
sevgi ve saygıyla selamlıyorum. (CHP sıralarından alkışlar)
BAŞKAN –
Teşekkür ediyorum.
Adalet ve
Kalkınma Partisi Grubu adına Kahramanmaraş Milletvekili Mehmet İlker Çitil. 
Buyurun. (AK
PARTİ sıralarından alkışlar)
AK PARTİ GRUBU
ADINA MEHMET İLKER ÇİTİL (Kahramanmaraş) – Sayın Başkan, değerli
milletvekilleri; Milliyetçi Hareket Partisinin vermiş olduğu grup önerisinin
aleyhinde AK PARTİ Grubumuz adına söz almış bulunmaktayım. Genel Kurulu
saygılarımla selamlıyorum.
Konuşmama geçmeden
önce, dün Bursa Gürsu’da meydana gelen iş kazasında hayatını kaybeden
vatandaşlarımıza Allah’tan rahmet, ailelerine sabır, yaralılarımıza da acil
şifalar diliyorum.
Sayın Başkan,
değerli milletvekilleri; ekmek parası için alın teri döken, iş başında hayatını
kaybeden vatandaşlarımız herkes gibi bizleri de derinden üzmektedir. AK PARTİ
hükûmetlerimiz döneminde her zaman olduğu gibi, iş güvenliğinin sağlanmasına
yönelik alınması gereken tedbirler, mevzuatlar en ince ayrıntısına kadar
değerlendirilmekte ve takibatı da yapılmaktadır. 
Değerli
milletvekilleri, ilgili önerge konusunda SGK verilerinin son, güncel ve doğru
hâlini de sizlerle paylaşmak istiyorum. İş kazası ve meslek hastalıklarıyla
ilgili verilerde hatalı bir kıyaslama yapıldığı görülmektedir. 2016 yılına
kadar gerçekleşen iş kazaları neticesinde sürekli iş göremezlik geliri alan
kişi sayısının 70.062 olduğu yönündeki bilgiler doğrudur ancak bu rakamın 2016
yılı sonuna kadar, geçmişten günümüze kadar ulaşan kümülatif toplam rakam
olduğu aşikârdır. 1 Ocak 2017 tarihinden itibaren 2017 yılı Ağustos ayına kadar
geçen sürede iş göremezlik geliri alan kişi sayısının belirtildiğinin aksine
72.143 değil, 2.081 olduğu gözükmektedir. Yıl sonunda iş kazaları nedeniyle
sürekli iş göremezlik geliri alacak kişi sayısının 110 bin olacağı yönündeki
varsayım da dayanaktan yoksundur. Ayrıca, iş kazalarıyla ilgili istatistikler
ülkeden ülkeye de farklılık göstermektedir. Örneğin, İngiltere’de ve birçok
ülkede, dört güne kadar iş gücü kaybına neden olan iş kazaları istatistiklere
dahi yansıtılmamaktadır. Oysa ülkemizde günlük iş göremezlik rakamları dahi
verilere yansıtılmaktadır. 
Ayrıca, 2012
yılında İş Sağlığı ve Güvenliği Kanunu’nun yayımlanmasıyla birlikte, tüm
çalışanların kanun kapsamına alınmasıyla birlikte de istatistiklerde aşikâr bir
artış olduğu görülmektedir. Gerçekleşen iş kazalarının yüzde 51’inde kazanın
gerçekleştiği aynı gün kişinin çalışmaya devam ettiğinden hareketle, AB’ye üye
olan ülkeler sıralamasında iş kazalarında 1’inci, dünyada 3’üncü olduğumuz
yönündeki bilgilerin de doğru olmadığını buradan paylaşmak istiyorum. 2015
yılında gerçekleşen iş kazalarının sayısının 241.547 olduğu, bunun yüzde
44’ünün dört günlük iş göremezlik kazası olduğu, 2016 yılında ise bu rakamın
286.068 olduğu yani bunun da yüzde 51,1’inin kaza günü çalışır türden iş kazası
olduğu dikkate alınırsa Avrupa 1’incisi ve dünya 3’üncüsü olduğumuz yönündeki
iddiaların asılsız olduğu aşikârdır.
İş sağlığı ve
güvenliği alanında yapılan çalışmalar sonucunda iş yeri sayımız 2002’den itibaren
2016 yılına kadar…
(Mikrofon
otomatik cihaz tarafından kapatıldı) 
MEHMET İLKER
ÇİTİL (Devamla) – Ben de ek süre talep edersem Sayın Başkan… 
BAŞKAN –
Tamamlayın lütfen.
MEHMET İLKER
ÇİTİL (Devamla) – …yüzde 141 artarken çalışan sayımız aynı dilim yıllar
arasında yüzde 164 artmıştır. Buna mukabil, yüz binde ölümlü iş kazası oranı da
yüzde 39 azalmıştır yani artma gibi bir durum söz konusu değildir. 2002 yılında
ölümlü iş kazası oranı yüz binde 16,8 iken 2016 yılında yüz binde 10,2’ye
düşmüştür; bunlar da net verilerdir. 
Bu açıdan
baktığımızda, iş sağlığı ve güvenliğiyle ilgili mevzuatsal anlamda bir
eksikliğin olmadığı, bilakis iş yerlerinde iş sağlığı ve güvenliği
tedbirlerinin alınması noktasında daha etkin davranıldığı, daha sıkı ve
süreklilik arz eden bir çalışma yapılmasının gerektiği ortadadır. 
Değerli
milletvekilleri, şundan emin olalım ki iş kazalarının nedeni en küçük
detaylarına kadar araştırılmakta, ilgili resmî kurumlarımızda iş kazalarının
ardından adli ve idari tahkikatlar yapılmakta ve vatandaşlarımızın yakınlarının
ve kamuoyunun tatmin olacağı adımlar da atılmaktadır. 
Konuşmama son
verirken iş kazalarında hayatını kaybeden vatandaşlarımıza tekrar Allah’tan
rahmet, ailelerine sabır ve metanet diliyorum. 
Genel Kurulumuzu
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ediyorum.
Milliyetçi
Hareket Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesi gereğince verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, 9/11/2017 tarihinde Grup
Başkan Vekili İstanbul Milletvekili Filiz Kerestecioğlu Demir tarafından,
Türkiye’de maden özelleştirmeleri, taşeron ve güvencesiz çalıştırma
politikalarından vazgeçilmesi ve tarafları yeni politika yapım sürecine katan
nitelikte bir yol haritasının hazırlanması ile maden emekçilerinin sorunlarının
çözülmesi amacıyla verilmiş olan Meclis araştırması önergesinin, ön görüşmelerinin
Genel Kurulun 9 Kasım 2017 Perşembe günkü birleşiminde yapılmasına ilişkin
önerisi 
9/11/2017
Türkiye Büyük Millet Meclisi Başkanlığına
Danışma Kurulu
9/11/2017 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Filiz
Kerestecioğlu Demir
 İstanbul
 HDP
Grubu Başkan Vekili
Öneri:
9 Kasım 2017
tarihinde İstanbul Milletvekili Grup Başkan Vekili Filiz Kerestecioğlu
tarafından (5856 sıra numaralı) Türkiye'de maden özelleştirmeleri, taşeron ve
güvencesiz çalıştırma politikalarından vazgeçilmesi ve tarafları yeni politika
yapım sürecine katan nitelikte bir yol haritasının hazırlanması ile maden
emekçilerinin sorunlarının çözülmesi amacıyla Türkiye Büyük Millet Meclisine
verilmiş olan Meclis araştırması önergesinin diğer önergelerin önüne alınarak
görüşmelerinin 9/11/2017 Perşembe günkü Birleşiminde yapılması önerilmiştir.
BAŞKAN – Öneri
üzerinde Halkların Demokratik Partisi Grubu adına ve öneri sahibi olarak
İstanbul Milletvekili Erdal Ataş.
Buyurun Sayın
Ataş. (HDP sıralarından alkışlar) 
HDP GRUBU ADINA
ERDAL ATAŞ (İstanbul) – Sayın Başkan, değerli milletvekilleri; ülkemizin en
önemli sorunlarından bir tanesi işçi ve emekçilere yönelik uygulanan
politikalardır. Özellikle özelleştirme ve buna bağlantılı olarak
taşeronlaştırma politikaları da ülkemizde iş güvenliğini önemli oranda ortadan
kaldırmış, yoksullaşmayı derinleştirmiş, işsizliği artırmış, örgütlenmelerin
önündeki engelleri de güçlendirmiş durumdadır. OHAL süreciyle birlikte, bu
mesele daha fazla derinleştirilmiş, 150 bin emekçi işten çıkarılmış, yeni
özelleştirmeler gündeme getirilmiş -bu torba yasada olduğu gibi- grev ve hak
arama faaliyetlerinin hepsi de durdurulmuş durumdadır. Özellikle
özelleştirmeler ve taşeronlaştırmayla birlikte, son on beş yıl içerisinde 125
tane büyük işletme olmak üzere birçok küçük işletmeyle birlikte kamusal
kaynakların hepsi özel şirketlere satılmış durumdadır. 62 milyar dolar gelir
elde edilmiş fakat bu gelir özel şirketlere yine kredi olarak sunulmuş
durumdadır. Kâr eden bütün bu kamusal kaynakların özel şirketlerce alınması
aynı zamanda, eş zamanlı olarak buralarda taşeronlaşma, redevans sistemi ve
bütün emekçilere yönelik de iş güvenliği ve örgütlenme haklarının kısıtlanması
olarak gelişmiş durumdadır. O dönemde yani bu Hükûmet iktidara geldiği süreçten
bu yana yani bu on beş yıllık süreç içerisinde, kamu da dâhil olmak üzere 400
bin civarında olan taşeron işçi sayısı, 750 bini kamuda olmak üzere 2 milyon
taşeron işçiye ulaşmış durumda. Bu, emek sömürüsünü yüzde 500 artırmış, yine
aynı şekilde yoksullaşmayı da yüzde 500 oranında artırmış durumdadır. İşçi ve
emekçiler, ucuz iş gücü, güvencesiz çalışma ve benzeri noktalarda önemli oranda
sorunlarla karşı karşıya kalmış durumdadır. Taşeronlaştırmayla birlikte
kontroller azaltılmış, işçi sağlığı, güvencesi önemli oranda -dediğimiz gibi-
işlevsiz hâle getirilmiş, işsizlik 6 milyon düzeyine ulaşmış durumda, yine iş
cinayetleri de önemli oranda artmış durumda. Denetimlerin azalması işçi ve
emekçilere yönelik cinayetleri de artırmış durumda. On beş yıllık iktidar
süreci içerisinde 20 bin işçi iş cinayetine kurban gitmiş durumdadır. Son bir
yıl içerisinde yani bu 2017 süreci içerisinde de şu ana kadar 600’e yakın işçimiz
ve emekçimiz maalesef, iş cinayetine kurban gitmiş durumdadır. 
Maden
alanlarında yitirdiğimiz... Kozlu, Soma, Şırnak, bunların hepsi bizim
belleklerimizde kalın çizgiler olarak duran maden cinayetlerinin bir bölümüdür.
Tüm bu sorunlara karşın, getirilen bu torba yasanın 51’inci maddesiyle,
maalesef, Türkiye’deki Türkiye Taşkömürü Kurumu kurumlarının sorumluluğundaki
kömür işletmeleri, kömür alanları bir bütünüyle özel şirketlere açılacak
biçimde yasal düzenlemeyle önümüze getirilmiş durumda. Bütün bu politikaların
kabul edilmesi hâlinde önemli oranda iş cinayetlerinin ve yoksullaşmanın
artacağı açıktır. 
Zonguldak
maden işçileri de doğal olarak kendi yaşamlarına, iş güvencelerine, gelirlerine
ve çalışma koşullarına yönelik yapılan bu saldırıya karşı elbette sessiz
kalamazlardı. Onlar da 6 Kasım’da 3 bin işçiyle greve gittiler. Ama Hükûmet
-işçilerin bütün bu sorunlarını bilmesine rağmen- grev karşısında geri adım
atarak bu maddeyi işçilerin istediği biçimde düzenleyeceğini ifade etti. 8
Kasımda işçiler artık “Hükûmet bu noktada bir söz verdi, biz de rahat rahat
işimize dönebiliriz.” biçiminde iş yerine gittiklerinde, Türkiye Kömür
İşletmeleri Kurumu Genel Müdürlüğü imzalı bir duyuruyla karşı karşıya kaldılar.
Bu duyuruda şöyle bir şey yazıyordu: “Grevi örgütleyenlere 6.760 TL, greve
katılanlara ise 944 TL ceza kesilecektir.” biçiminde bir açıklamayla, bir
ilanla karşı karşıya kaldılar. ILO sözleşmelerine göre, işçilerin kendi
haklarına yönelik, örgütlenmelerine yönelik, yine bütün bu grev ve diğer haklarını
almaya yönelik sürdürdükleri bu mücadelenin bu biçimde durdurulması asla kabul
edilir değildir. 
Zonguldak maden
işçilerinin, Hükûmetin verdiği bütün bu söze karşın ve onlara yönelik bütün bu
kamuoyu desteğine rağmen…
(Mikrofon
otomatik cihaz tarafından kapatıldı) 
BAŞKAN – Size de
tamamlamanız için bir dakika verelim ama bir dakikaları keseceğiz herhâlde daha
sonra. 
Buyurun. 
ERDAL ATAŞ
(Devamla) - …hayatlarını tehdit eden, çalışma koşullarını zorlaştıran bu
maddeye itiraz etmeleri, greve gitmeleri gayet anlaşılırdır. Ama maalesef,
bütün bu hak alma mücadeleleri Hükûmetin verdiği söze karşın bir tehditle karşı
karşıyadır, buradaki işçiler de ağır baskı altındadır.
Biz, HDP olarak
maden alanında uygulanan bu redevans, özelleştirme, taşeron ve güvencesiz
çalıştırmalara yönelik getirilen politikaların tümünün durdurulmasını istiyoruz
ve aynı zamanda, tarafların dâhil olduğu yeni bir yol haritasının hazırlanması
için, maden emekçilerinin de dâhil olduğu, onların sorunlarını çözebilecek bir
Meclis araştırmasının açılmasını talep ediyoruz. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum. 
Milliyetçi
Hareket Partisi Grubu adına Samsun Milletvekili Erhan Usta. 
Buyurun Sayın
Usta. (MHP sıralarından alkışlar) 
MHP GRUBU ADINA
ERHAN USTA (Samsun) – Teşekkür ederim Sayın Başkan. 
Sayın Başkan,
değerli milletvekilleri; Genel Kurulu saygıyla selamlarım. 
Şimdi, burada
özelleştirme ve özelleştirme sonrası sorunlarla ilgili bir grup önerisi var.
Tabii,
özelleştirme meselesi dünyadaki bir trend. Özelleştirmeye biz de Milliyetçi
Hareket Partisi olarak esas itibarıyla karşı değiliz. Ancak özelleştirmeye
kuruluşların iyi hazırlanması, özelleştirilecek kuruluşların iyi tespit
edilmesi ve özelleştirme sonrasında devletin, Hükûmetin yapması gereken
denetimlerin iyi yapılması gerekir. Buradan, devletin kurumlarının yapması
gereken bir kısım denetimleri yapmayıp ortaya çıkan sonuçlar itibarıyla
topyekûn özelleştirme karşıtı olmak çok anlamlı görünmüyor aslında. 
Şimdi, tabii,
aslında şöyle bir sıkıntı da var: Birçok özelleştirmeye ilişkin ihale
şartnamesi başlangıçta belki kurumlara açılmayabilir ama bu özelleştirmeler
yapıldıktan sonra devletin belli kurumlarına bu şartnamelerin açık olması
lazım. Niye? Çünkü şartnamelerde belli şartlar ileri sürülüyor; yatırım şartı
var veya işte personel alımıyla ilgili, personel istihdamıyla ilgili belli
şartlar var, işte iş güvenliği açısından belli şartlar var. Bunlar kurumlar
tarafından bilinmediği sürece veya sadece tek bir kurum bunun takibini yaptığı
zaman burada aksaklıklar ister istemez oluyor. Mesela, Kalkınma Bakanlığı gibi,
Hazine Müsteşarlığı gibi belli kurumlara bu şartnamelerin açık olması lazım ve
bunların bu anlamda denetlenmesi lazım. Şimdi, bu yapılmadığı zaman, mesela,
elektrik dağıtım şirketlerinde karşılaştığımız sorunlar… Kayıp kaçak
oranlarının belli oranlara indirilmesi gerekiyor. Burada aslında ihaleyi aldığı
esnadaki şartları yerine getiremiyor belli firmalar, ondan sonra bir kısım
bahanelerle burada gevşetmeler, yumuşatmalar yapıyoruz. Burada hem kamu zarara
uğruyor hem de bu işten toplum olumsuz bir şeklide etkileniyor. Veya
özelleştirmeye iyi hazırlık yapılmadan bir kısım özelleştirmeler yapılıyor,
burada da şirketler mağdur ediliyor. Liman özelleştirmelerinde biz bununla
karşılaştık. Nasıl oldu? Liman devletteyken bir kısım yükümlülükleri devlet
yerine getirmemiş, o zaman ilgili kurumlar da hiçbir şey söylememiş; özel
sektörün eline geçer geçmez, bu sefer limanlarla ilgili ciddi sıkıntılar ortaya
çıkmaya başladı. Dolayısıyla pürüzlü ne kadar iş varsa özelleştirme öncesinde
bunların hazırlanması lazım ve sonrasında çok iyi denetlenmesi lazım. Mesela,
bu torba yasada olan bir husus: 3 GSM şirketinin aslında özelleştirme
neticesinde imtiyaz sözleşmesinden kaynaklanan bir yükümlülüğünü biz burada
kanunla silmeye çalışıyoruz; biz değil de Adalet ve Kalkınma Partisi Grubu.
Şimdi, bunun şartlarının yani o 3 kat ceza şartının kaldırılacağını bilseydi
belki başka firmalar da gelecekti, çok daha iyi teklifler verilecekti.
Dolayısıyla özelleştirmedeki şartlara uyulması ve bunların denetlenmesi son
derece önemli bir husus. TÜRK TELEKOM meselesini burada ben daha önce konuştum.
TÜRK TELEKOM’la ilgili ciddi sıkıntılar var, orada ciddi bir denetim sorunu
var, buna da bakmak lazım. Dolayısıyla özelleştirme sonrasında yapılacak
denetimlerin çok önemli olduğunu düşünüyorum. 
Genel
Kurulu saygıyla selamlarım. (MHP sıralarından alkışlar)
BAŞKAN –
Teşekkür ediyorum. 
Cumhuriyet Halk
Partisi Grubu adına Zonguldak Milletvekili Ünal Demirtaş konuşacaktır.
Buyurun Sayın
Demirtaş. (CHP sıralarından alkışlar) 
CHP GRUBU ADINA
ÜNAL DEMİRTAŞ (Zonguldak) – Teşekkür ederim Sayın Başkan. 
Genel Kurulu
saygıyla selamlıyorum. Halkların Demokratik Partisinin maden
özelleştirmeleriyle ilgili grup önerisinin lehinde söz almış bulunmaktayım.
Değerli
milletvekilleri, kömür, ağır sanayinin ve enerji sektörünün vazgeçilmez bir
girdisidir. Özellikle taş kömürü, 6-7 bin kalori gibi yüksek kalorili olması
nedeniyle koklaşabilme özelliğine sahiptir ve demir çelik sektöründe kullanılmaktadır.
Türkiye'de şu anda demir çelik sektörünün ihtiyacı olan taş kömürü yıllık 6
milyon tondur, Türkiye Taşkömürü Kurumunun üretebildiği ise yıllık 1 milyon
tonun altındadır. Termik santrallerde de ağırlıklı olarak ithal taş kömürü
kullanılmaktadır. Bugün itibarıyla Türkiye, Kolombiya, Güney Afrika, Rusya,
Ukrayna, Avustralya gibi ülkelerden taş kömürü ithal etmektedir. Yıllık
ortalama 35 milyon ton taş kömürü ithal edilmekte ve yine yıllık ortalama 4
milyar dolar kömür ithalatına para ödemekteyiz yani taş kömürüne ihtiyacımız
vardır.
Değerli
milletvekilleri, kömür madenciliği, uzun süreli ve büyük ölçekli yatırımlar
gerektiren bir sektördür. Uzun süreli ve büyük ölçekli yatırımları yapabilmek
içinse havza madenciliğinin geliştirilmesi gerekir. Havza madenciliğinin ise
devlet olmadan yürütülmesi mümkün değildir. Türkiye'deki kömür madenleri bu
sebeple cumhuriyetin ilk yıllarında devletleştirilmiştir. Ancak 2014 yılında AK
PARTİ'nin çıkardığı bir kanunla madenlerde özel sektörün önü açıldı. Redevans yani
kiralama yöntemiyle özel sektör şirketleri madenlerde faaliyet göstermeye
başladı.
Değerli
milletvekilleri, kömür madenciliği dünyanın en tehlikeli ve en riskli işidir
ama kömürü de yerin altından çıkarmamız gerekmektedir. Aynı zamanda, kömürü
çıkarırken işçilerin yaşamını da korumamız gerekmektedir. AK PARTİ hükûmetleri
döneminde, madenlerdeki özelleştirmeler, aşırı kâr hırsı sonucu üretim
zorlamaları, denetimsizlik gibi sebeplerle her gün bir başka büyük maden
kazasıyla sarsıldık. Son yedi yılda, Dursunbey’de, Kemalpaşa’da, Karadon’da,
Ermenek’te, Siirt’te, Şırnak’ta ve Soma’da yaşanan büyük maden kazaları oldu.
Yüzlerce madencimiz bu kazalarda yaşamını yitirdi ama maalesef, maden
kazalarından ders çıkarmadık, özelleştirmeler ölüm getirdi, özelleştirmeler
başarısız oldu. Biz, bu sebeple Halkların Demokratik Partisi grup önerisinin
kabulü yönünde oy kullanacağız.
Genel Kurulu
saygılarımla selamlıyorum. (CHP ve HDP sıralarından alkışlar) 
BAŞKAN –
Teşekkür ediyorum.
Adalet ve
Kalkınma Partisi Grubu adına Zonguldak Milletvekili Özcan Ulupınar
konuşacaktır.
Buyurun Sayın
Ulupınar. (AK PARTİ sıralarından alkışlar) 
AK PARTİ GRUBU
ADINA ÖZCAN ULUPINAR (Zonguldak) – Sayın Başkanım, değerli milletvekilleri; ben
de Genel Kurulu saygıyla selamlıyorum.
Ben, Zonguldak
Milletvekili olarak altı yıldır burada sürekli madenleri, kömürleri
konuşuyorum. Aynı zamanda, rahmetli babam bir madenciydi. Öncelikle,
Zonguldak’ta 5 bin kardeşimizi madenlerde yitirdik, ben bütün şehitlerimize
Cenab-ı Hak’tan rahmet diliyorum, kederli yakınlarına Rabb’imden sabırlar niyaz
ediyorum ve geçen dönem beraber vekillik yaptığımız Nebi Hocam dün vefat etti,
hadis profesörüydü, çok iyi bir ağabeydi, Allah mekânını cennet eylesin. 
Değerli
arkadaşlar, burada şunu ifade etmek istiyorum: Biz sürekli, AK PARTİ
hükûmetleri olarak madenlerin daha iyi koşullarda işletilmesi için,
madencilerin daha iyi koşullarda çalışması için çaba gösteriyoruz, yasalar
çıkarıyoruz. Geçtiğimiz dönem burada çok önemli bir yasa çıkartıldı. Bu yasayla
beraber madenci kardeşlerimiz haftada otuz yedi buçuk saat çalışacak, iki gün
izin yapacak, günde yedi buçuk saat çalışacak ve 43 yaşında emekli olabilecek
ve 2 asgari ücretin altında maaş almayacak, ücret almayacak ve sık denetimler
yapılmakta. Bu, hayata geçirildi. Türkiye’nin 100 milyon ton kömüre ihtiyacı
var ve biz bunun maalesef, 30 milyonunu dışarıdan getiriyoruz. Türkiye
Taşkömürü Kurumunda 1 milyon ton civarında -özel sektörle beraber- kömür
üretimi söz konusu. Zonguldak’ta 1,3 milyar ton kömür rezervi var ve bu kömüre
Türkiye’nin ihtiyacı var. Koklaşabilir özelliği olan, kalori değeri yüksek taş
kömürü sadece Zonguldak’ta var. Fakat bizim bu kömürü çıkartmamız lazım. Şu
anda 1 milyon ton çıkartıyoruz. Bu şekilde giderse biz bunu bin yılda
çıkartamayız ve şu anda Zonguldak’ta biz bu kömürü 1.300 liraya mal ediyoruz,
300 liraya satıyoruz. 
Bu düzenleme aslında bir fırsattı. Bu, kesinlikle
kapatılması anlamına gelmesin. Farklı algılandı, Zonguldak’ta eylemler yapıldı,
farklı bilgiler aktarıldı ve bir düzenlemeyle Türkiye Taşkömürü Kurumunun
devlet eliyle işlettiği sahalar bu maddenin dışına çıkartıldı, sonra eylem sona
erdirildi. 
Kıymetli kardeşlerim, burada çok önemli bir olay var.
Bizim bu ruhsatlar bütün Zonguldak’ı, hatta birkaç vilayeti kapsıyor, tek
ruhsat düzenlenmiş. Özelleştirme için bu maddeye de gerek yok. 1994 yılında,
bir yasayla özelleştirme zaten mümkün hâle getirilmiş, birçok KİT o zaman
özelleştirilmiş, birçok saha o zaman özelleştirilmiş. Bakanımızın dediği gibi,
özelleştirme söz konusu değildi. Ruhsatları bölerek neyi amaçlamıştık? Mesela
Zonguldak’ta Bağlık diye bir saha var, İnağzı var, Alacaağzı var, birkaç tane
saha var.
(Mikrofon otomatik cihaz tarafından kapatıldı) 
ÖZCAN ULUPINAR (Devamla) – Bir dakika daha verebilir
misiniz.
BAŞKAN – Son bir dakika olsun, hadi.
Buyurun.
ÖZCAN ULUPINAR (Devamla) – Bu sahalar on yıllığına
verilmiş, otuz yıllığına verilmiş, işletmeci bırakıp gitmiş. Bir şekilde
bunların alınması, tekrar redevansçılara verilmesi ve bu suretle de 5-6 bin
kişinin istihdamı amaçlanmıştı. Yine taşeron firmalarda ya da redevansçılarda
çalışan bir işçinin başına bir kaza geldiğinde bunlar haklarını o firmalardan
değil, TTK’dan rücu ediyorlardı. TTK bundan dolayı da çok ciddi paralar ödemek
zorunda kalıyordu. Bu düzenleme bunu amaçlamıştı ama yanlış anlaşıldı, burada
kapatma söz konusu değil. İktidarımız döneminde TTK’ya işçi de alınmıştır ve
Cumhurbaşkanımız madenlere inmiştir. 
ÜNAL DEMİRTAŞ (Zonguldak) – 5 bin açık var Sayın
Milletvekili. Yeni işçi alalım, işçiye ihtiyacımız var. 
ÖZCAN ULUPINAR (Devamla) – Ben çalışmak için gitmedim
ama çalışma koşullarını görmek için madenlere indim; gerçekten zor koşullarda
çalışıyorlar. Ben onlara kolaylıklar diliyorum.
5 bin maden şehidine Allah’tan tekrar rahmet diliyorum.
Kesinlikle TTK’nın kapatılması söz konusu değildir.
Bunun bir an evvel ekonomiye kazandırılması, bir an evvel katma değere…
(Mikrofon otomatik cihaz tarafından kapatıldı) 
ÜNAL DEMİRTAŞ (Zonguldak) – İşçi alalım Sayın Vekilim,
işçi.
ÖZCAN ULUPINAR (Devamla) – …dönüştürülmesi ve istihdamın
artırılması söz konusudur.
Bu vesileyle, Genel Kurulu saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum.
Halkların Demokratik Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir.
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
3.- CHP Grubunun, 8/11/2017 tarihinde
Ankara Milletvekili Murat Emir ve arkadaşları tarafından, başta hekimler olmak
üzere tüm sağlık çalışanlarının çalışma koşullarının ve onları intihara kadar
sürükleyecek olan nedenlerin araştırılması amacıyla verilmiş olan Meclis
araştırması önergesinin, ön görüşmelerinin Genel Kurulun 9 Kasım 2017 Perşembe
günkü birleşiminde yapılmasına ilişkin önerisi 
9/11/2017
Türkiye Büyük Millet Meclisi Başkanlığına
Danışma Kurulu 9/11/2017 Perşembe günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Özgür
Özel
 Manisa
 CHP
Grubu Başkan Vekili
Öneri:
Ankara Milletvekili Murat Emir ve arkadaşları
tarafından, başta hekimler olmak üzere tüm sağlık çalışanlarının çalışma
koşullarının ve onları intihara kadar sürükleyecek olan nedenlerin
araştırılması amacıyla 8/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (1444 sıra no.lu),
diğer önergelerin önüne alınarak görüşmelerinin 9/11/2017 Perşembe günlü
birleşimde yapılması önerilmiştir.
BAŞKAN – Şimdi, konuşmacıları davet etmeden önce de şu
açıklamayı yapıyorum: Sayın milletvekilleri, tabii, beş dakika var, üç dakika
var; üç dakikanın bir dakika uzatması aslında olmaz. Adil olmak kaydıyla,
birisine yapınca hepsine yapmak durumundayız. Dolayısıyla bundan sonraki
süreçte, lütfen, bütün konuşmacılar süresinde tamamlasın, cümlesi ne olursa
olsun, ne kadar önemli bir şey olursa olsun süreyi uzatmayacağımı ifade etmek
istiyorum, herkese aynı şekilde uygulamak kaydıyla. 
Cumhuriyet Halk Partisi grup önerisi üzerinde öneri
sahibi adına Ankara Milletvekili Murat Emir…
Buyurun. (CHP sıralarından alkışlar) 
CHP GRUBU ADINA MURAT EMİR (Ankara) – Sayın Başkan,
değerli milletvekilleri; Genel Kurulu saygıyla selamlıyorum. 
Doktor intiharları gibi önemli ve büyük ölçüde de
siyaset dışı bir konuyu konuştuğumuz sırada Sayın Bakanın Genel Kurulda
olmasını önemsiyorum ve burada konuştuğumuz konulara Sayın Sağlık Bakanının
kulak vereceğini ummak istiyorum. 
Değerli arkadaşlar, sağlıkçılar bütün dünya
istatistiklerinde daha çok intihar eylemi gösteren meslek grubudur. Bu, bir
yere kadar anlaşılabilir; cidden de stres altında yapılan, zorluklar içerisinde
yapılan bir meslektir ve bu mesleği taşımak, yürütmek, hakkını vermek son
derece güçtür. Ancak, ülkemizde sağlıklı istatistikler olmamakla beraber,
sağlık çalışanlarının, özellikle hekimlerin intiharlarının yoğun olduğunu
görüyoruz, biliyoruz, duyuyoruz yüreğimiz yanarak. Geçen hafta da 3 hekim
arkadaşımız -biri bizzat tanıdığım arkadaşım- intihar ettiler. Bunları, o
kişilerin kişisel tercihleri, kişisel depresyonları sonucunda aldıkları bir
karar olarak değerlendiremeyiz, üzerinde ciddiyetle durmamız gerekiyor. Bu konu
önemli bir konudur, bu konu mutlaka hepimizin üzerinde düşünmesi gereken bir
konudur. 
Değerli arkadaşlar, hekimlik zor zanaattır, uzun eğitim
süreçleri vardır. Üniversiteyi bitirirken çalışırsınız, uğraşırsınız,
didinirsiniz; sadece siz değil, bütün ailenizle, maddi ve manevi varlığınızla
bu üniversiteyi, okulu bitirmek için mücadele edersiniz. Biter ama mücadele
bitmez, yarış bitmez, TUS sınavına girmeniz gerekir. TUS’tan sonra ya ihtisasa
başlarsınız ya da birinci basamak sağlık hizmetlerinde çalışmaya başlarsınız.
Her iki yol da son derece zahmetlidir, zordur. Ağır çalışma koşulları, uzun
nöbetler, olanaksızlıklar içerisinde hastanıza yardımcı olma gayreti, bilimsel
gelişmeleri izleyememe stresi; doktora, hekime, sağlık çalışanına karşı şiddete
-özellikle ülkemizde son zamanlarda çok belirgindir- maruz kalırsınız ve bu
koşullar altında da mesleğinizi yapmaya gayret edersiniz. 
Hekimlik öylesine zordur ki değerli arkadaşlar, hiç
düşündünüz mü bilmiyorum ama tıbbın simgesinin yılan olması boşuna değildir.
Hipokrat zamanından beri hekimlerin aslında kıvrandığını ifade eden yani
hekimlik mesleği yapılırken o yaşanan zorlukları ifade etmeye dönük olarak
doktorların, tıbbın simgesi de yılandır.
Şimdi, bunu -biraz önce madencileri konuştuk- bir
fıtrat gibi değerlendirebiliriz elbette. Evet, sağlık mesleği, sağlık hizmeti
sunmak zor bir iştir, dolayısıyla bunu seçenler de bu zorluğa katlanacaklar
diyebiliriz. Ama ben, bunun, sadece bu mesleğin doğasıyla ilgili olmadığını,
bunun özellikle sizin Hükûmetinizin getirdiği on beş yıllık süreçteki
politikaların da bir sonucu olduğunu gayet yakından biliyorum. 
Sağlıkta Dönüşüm Programı sağlık talebini
kışkırtmıştır. Ne demektir bu? Bakın, 2002 rakamlarına göre Türkiye’de acile
başvurma oranı 20 milyondan 110 milyona çıkmıştır 2016’da. 
İSMAİL TAMER (Kayseri) – Kötü bir şey mi?
MURAT EMİR (Devamla) – Bunun ötesinde, bir kişinin
yılda doktora başvurma oranı 3’lerdeyken 8’i geçmiştir.
İSMAİL TAMER (Kayseri) – Ulaşamıyoruz demektir. 
MURAT EMİR (Devamla) – Bunu sadece ulaşamama olarak
değerlendiremeyiz, ben mesleğin içinden geliyorum.
İSMAİL TAMER (Kayseri) – Olumlu bir şekilde söylemeniz
lazım.
MURAT EMİR (Devamla) – Ameliyat sayılarını düşünün; 1,5
milyondan 5 milyonu aşan ameliyat sayılarına gelinmiştir. Burada performansa
dayalı sağlık sistemi ve performansa dayalı kalite ölçümü ve ücretlendirme
sağlık talebini de hizmet sunumunu da artırmıştır, kışkırtmıştır, abartmıştır
ama kaliteyi de bir o oranda düşürmüştür. İşte, bugün Türkiye’de yapılan
tetkiklerin, özellikle radyolojik tetkiklerin… Mesela MR’da 1’inci olmamızın
temel sebebi de budur değerli arkadaşlar.
Şimdi, bu sorunlara eğilmek zorundayız. Beş yıldızlı
otel kalitesinde özel hastaneler yaptırtabilirsiniz, kamu kaynaklarını oraya
aktarabilirsiniz, şehir hastaneleriyle Türkiye'nin geleceğini ipotek altına
alabilirsiniz ama değerli arkadaşlar, içine sağlıklı, nitelikli, huzur
içerisinde sağlık çalışanı, doktor, hekim koymadığınız sürece aslında ülkenin
sağlığıyla da oynamış olursunuz.
Bu sorun hepimizin sorunudur. Hepimiz o hastanelerden
bir şekliyle gideceğiz, hizmet alacağız. Bütün millet buna muhtaçtır.
Dolayısıyla hepimizin bu soruna aynı samimiyetle…
İSMAİL TAMER (Kayseri) – Bir yatakta 2 kişinin
yattığını unutmayın, yer bulamadığını unutmayın.
MURAT EMİR (Devamla) – …aynı içtenlikle ve siyaset dışı
düşünerek, oy kaygısı gütmeksizin hamaset dışında yaklaşmasını bekliyorum.
Saygılar sunuyorum. (CHP sıralarından alkışlar)
İSMAİL TAMER (Kayseri) – Bıçak paralarını unutmayın.
Çok şeyi unutmayın. 
MURAT EMİR (Ankara) – Çıkın anlatın canım. Sıkıntı yok,
çıkar anlatırsınız. 
BAŞKAN – Teşekkür ediyorum. 
Şimdi, Milliyetçi Hareket Partisi Grubu adına Antalya
Milletvekili Ahmet Selim Yurdakul. 
Buyurun Sayın Yurdakul. (MHP sıralarından alkışlar)
MHP GRUBU ADINA AHMET SELİM YURDAKUL (Antalya) – Sayın
Başkan, değerli milletvekilleri; Cumhuriyet Halk Partisinin önergesi üzerine
Milliyetçi Hareket Partisi adına söz aldım. 
Muhterem vatandaşlar, öncelikle, intihar yoluyla kendi
hayatına son veren hekimlerimiz ve aileleri adına çok üzgünüm. Bir tıp hekimi
olarak ağır, yoğun ve uzun çalışma süreçlerini yakından bildiğim tüm sağlık
camiasına buradan seslenmek istiyorum: Biliyorum, çalışma şartlarınız hiç de
insani değil, özlük haklarınız hakkaniyet ilkesiyle örtüşmüyor ancak
birbirimize özellikle de bu dönemde destek olmalı ve manevi olarak dirayetimizi
korumalıyız. İntihar çözüm yolu değil. Milliyetçi Hareket Partisi olarak
hekimlerimizin ve sağlık camiamızın her zaman yanında olduk, yanında olacağız. 
AKP Hükûmetinin uyguladığı sağlıkta dönüşüm
politikasına daha en başından itibaren karşı çıkan Milliyetçi Hareket Partisinin
ne kadar haklı olduğu bir kez daha ortaya çıkmıştır çünkü Sağlıkta Dönüşüm
Programı’nın mimarlarının kökleri küresel sermaye güçlerine uzanmaktadır.
Ülkemizin sağlık alanındaki sevgi, saygı, ahde vefa ve ağabeylik, kardeşlik
ortamlarını bozacak dedik; kışkırtılan sağlık talebi hem vatandaşlarımızın
sağlığını hem de kamu maliyesini zarara sokacak dedik; sağlığın temel bir insan
hakkı olduğunu ve ticari kaygılardan uzak tutulması gerektiğini ifade ettik. 
Parlamentoda sağlıkla ilgili her meselede ifade ettik
ve bundan sonra da edeceğiz: Sağlık, bir ticari meta değildir, sağlık
çalışanları birer makine değildir. İç barışı bozmayın. Keşke, acele etmeden,
etraflıca hem konunun uzmanları hem de milletin temsilcisi olan
milletvekilleriyle istişare edebilseniz. Böyle bir yaklaşımla daima kazanan
Türk milleti olacaktır. Lütfen, yapıcı eleştirilerimizi ve uyarılarımızı
dinleyin. Sağlıkta dönüşüm politikasına derhâl son vermeniz gerekmektedir.
Sağlık camiası, başta çalışma koşullarının düzeltilmesini ve özlük haklarının
iyileştirilmesini beklemektedir. Söz verilen yıpranma payı derhâl verilmelidir.
Ayrıca, sağlıkta şiddet yasası ivedilikle Mecliste görüşülmelidir. 
Son
olarak ifade etmek isterim ki Milliyetçi Hareket Partisi koruyucu ve önleyici
tıp yaklaşımını sağlık politikasının temel taşı olarak kabul etmektedir. 
Hepinizi sevgi
ve saygılarımla selamlıyorum. (MHP sıralarından alkışlar)
BAŞKAN –
Teşekkür ediyorum.
Halkların
Demokratik Partisi Grubu adına Adıyaman Milletvekili Behçet Yıldırım
konuşacaktır. 
Buyurun Sayın
Yıldırım. (HDP sıralarından alkışlar)
Beni zorda
bırakma ne olursun.
HDP GRUBU ADINA
BEHÇET YILDIRIM (Adıyaman) – Evet, teşekkürler Başkanım.
Sayın Bakanım
buradayken bir dakika fazla alacağımı umut ediyorum çünkü yetmeyecek; gerçekten
sağlık sorunları çok fazla, öyle üç dakikaya, beş dakikaya sığdırılacak gibi
değil.
Ama baştan şunu
söyleyeyim: CHP’nin verdiği bu önerge yerindedir; keşke bunu AKP, iktidar
partisi vermiş olsaydı da bu, işleme girseydi. Şimdi ne dersek diyelim
reddedilecek. 
Aramızda onlarca
sağlık çalışanı var, doktor var; hepinizin bunu desteklediğini biliyorum ama
maalesef kendi öz iradenizle hareket edemediğiniz için burada hemen “Hayır.”
diyeceksiniz. Ben şimdiden, baştan bu önergeye “Evet.” dediğimi belirterek
sözüme başlamak istiyorum. 
Şimdi, hekimlik
kutsal bir meslek diyoruz ama bu kutsal mesleği maalesef popülist
yaklaşımlarla, AKP’nin son dönemlerdeki bu popülist yaklaşımlarıyla
ticarileştirdik. Şu anda doktorluk mesleği resmen ayaklar altındadır. Ben bunu
bu hâle getiren iktidarı da buradan şiddetle kınıyorum. Maalesef, hekimlik
bugün hak ettiği değeri görmüyor. Daha önce ÖSYM sınavlarında doktorluk mesleği
birinci sıradaydı, şu anda birinci sırada değil. Yine, TUS sınavlarına bakın,
tıpta uzmanlık sınavında yoğun mesai gerektiren 4 ana branş; çocuk, kadın
doğum, genel cerrahi ve dâhiliyeye eskisi gibi yoğun talep yok çünkü iş gücü
fazla, doktor arkadaşlar bile bu bölümleri şu anda tercih etmiyor. 
Sağlıkta Dönüşüm
Programı, sağlığı tüketime dayalı, hastayı müşteri olarak gören, şiddet
doğuran, can alan bir hâle getirmiştir. Bunun ağır sonuçları arasında yer alan
kötü çalışma koşulları, çalışma sürelerinin uzun olması, döner sermaye, yoğun
iş baskısı, hekimlerden yüksek performans beklentisi, sağlıkta şiddet ve
güvencesiz gelecek kaygısı ve bütün bunlara bağlı olarak yaşanan yoğun stres
hekimlerin yaşamlarına son vermelerine neden olmaktadır. Ekim ayının son
haftasında, biliyorsunuz, 3 hekim arkadaşımız canlarına kıydı. 
Gerçekten
bunların yanında yani iş gücünün artması yanında bir de son zamanlarda kanun
hükmündeki kararnamelerle 4 bini aşkın sağlık çalışanı ihraç edildi, bunların
içerisinden 37 kişi intihar girişiminde bulunmuştur. Bu ihraç edilen sağlık
çalışanlarının bir an önce görevlerine dönmesi gerekiyor diye düşünüyorum. Bu 3
intiharı bir imdat çığlığı olarak algılamalıyız, bu imdat çığlığına cevap
aramalıyız, çözüm bulmalıyız. Bu hekim arkadaşların bıraktıkları notları
anlayacak, bunu dinleyecek sağlık bakanlarına ihtiyaç var. Sağlık hizmetlerini
sağlık piyasasına dönüştürmemek gerekiyor. 
Ayrıca, şu anda
atanmış olup güvenlik soruşturması nedeniyle işe başlamayan binlerce sağlık
çalışanı var, bunların da bir an önce çalışması gerekiyor.
(Mikrofon
otomatik cihaz tarafından kapatıldı)
BEHÇET YILDIRIM
(Devamla) - Bir diğer konu: Sağlıkta gerçekten liyakate göre davranılmıyor,
siyasi kadrolaşma oluyor, cemaatleşme oluyor; bunlara da son verilmeli. 
Meslek odaları
dikkate alınmalı; örneğin branş derneklerinin, pediatri, jinekoloji, psikiyatri
derneklerinin görüşleri ele alınmalı. 
En fazla taşeron
çalıştıran bakanlık Sağlık Bakanlığıdır ama dışarıda onlarca, binlerce sağlık
emekçisi var, atamalarını bekliyorlar, bu konuda da Bakanlığın duyarlı olmasını
bekliyoruz.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ediyoruz. 
Şimdi Adalet ve
Kalkınma Partisi Grubu adına Kütahya Milletvekili Vural Kavuncu konuşacaktır.
Buyurun Sayın
Kavuncu. (AK PARTİ sıralarından alkışlar)
AK PARTİ GRUBU
ADINA VURAL KAVUNCU (Kütahya) – Sayın Başkan, değerli milletvekilleri;
Cumhuriyet Halk Partisinin verdiği araştırma önergesinin aleyhinde söz almış
bulunuyorum, saygıyla selamlıyorum.
Bundan önce
görüşenlerin, konuşanların hepsi meslektaşımızdı. Orada ortaklaştığımız tıp
diliyle, birbirimizin arasında anlayabileceğimiz konuşmalar olmakla birlikte,
tabii araya siyaset kaçınca, siyaset yönüyle de farklı konuşmalar ortaya
çıkıyor. 
Ben, öncelikle,
son dönemde hayatını kaybetmiş olan değerli meslektaşlarımıza Allah’tan rahmet
diliyorum. Onlarla birlikte, görevleri esnasında şimdiye kadar can vermiş,
şehit olmuş bütün meslektaşlarımı da gene minnetle, rahmetle anmak istiyorum.
Öncelikle şunu
belirteyim: Bu son yaşanan vakalar üzerine yerinde incelemeler ve teftişler
başlatılmış ve bununla ilişkili eğer bir aksaklık varsa orada, yerelde olan bu
konunun da giderilmesine mutlaka çalışılacaktır. 
Hekimlerin zorlu
bir eğitim aldıkları, daha sonrasında zorlu bir meslek hayatında oldukları
şüphesiz ve bunlarla ilişkili olarak da hekimlerin ve sağlık çalışanlarının
sağlıkta dönüşüm programlarındaki yeri ve rolünü de burada zikretmek gerekiyor.
Eğer onlar olmasaydı, sağlık çalışanlarımız olmasaydı biz bu değişim ve
dönüşümü gerçekleştiremeyecektik. Bizim, sağlık çalışanlarının memnuniyetini
artırma yönünde, buna karşı olduğumuzu nasıl düşünebilirsiniz? Bizler onların
ortamlarının daha iyi olması, çalışma koşullarının daha iyi olması, özlük
haklarının ve gelirlerinin daha iyi olması için mutlaka bunları istiyor, talep
ediyor ve bunlarla ilgili çalışıyoruz. Ben de hekim olmakla birlikte aynı
zamanda bir hekim babası ve binlerce öğrencinin hocası durumundayım. 
Yalnız burada
karşı çıktığımız nokta, bunları söylerken burada araştırma önergesinde de
baktığım üzere, söylediğim konu üçte 1, diğeri sağlık politikalarımızı ve
sağlıkta dönüşümü öngörüyor. Şimdi diyorsunuz ki: “Sağlıkta dönüşümü geri
çevirin, derhâl bunu durdurun.” 
MURAT EMİR
(Ankara) – Öyle bir ibare yok.
VURAL KAVUNCU
(Devamla) - Bunu biz nasıl kabul edelim, buna nasıl gidelim? Eski günlere mi
dönmek istiyoruz? Eski günleri son derece iyi hatırlıyoruz. Ben bunları çok
sefer dile getirdim ama bakın, anne çocuk ölüm oranlarına bakın, yenidoğan ölüm
oranlarına bakın, hasta memnuniyetine bakın, nitelikli yatak oranlarımıza
bakın, yoğunbakım yataklarımıza bakın. Acil hizmetlerimizi eleştiriyorsunuz,
evet, başvuran çok ama biz bunlarla ilişkili daha önce verilemeyen hizmeti en
güzel bir şekilde vermeye başladık. Bunlarla ilişkili, yine sağlıkta insan
gücüne baktığınızda, 2002’de 256 bin sağlık çalışanıyla hizmet yaparken şu anda
592 binlere ulaştı. 
Sözün kısası,
sağlıkta dönüşüm milletin istek ve talepleri doğrultusunda devam edecek, sağlık
çalışanlarımızın koşullarını da en iyi duruma getireceğiz diyorum.
Saygılarımı
sunuyorum. (AK PARTİ sıralarından alkışlar)
BAŞKAN –
Teşekkür ediyorum.
Grup önerisini
oylarınıza sunuyorum: Kabul edenler... Kabul etmeyenler... Öneri kabul
edilmemiştir.
Sayın Bakanım,
söz talebiniz var, veriyorum.
Buyurun.
V.- AÇIKLAMALAR (Devam)
27.- Sağlık Bakanı Ahmet Demircan’ın,
sağlık çalışanlarının intiharları ve nöbet meselesine, performans konusunun
gözden geçirileceğine, ataması yapılıp soruşturması devam edenlerin durumuna,
sağlık çalışanlarında eş durumundan tayinle ilgili konunun ele alınacağına,
dereceye giren hekimlerin ödüllendirilmesi gerektiğine ve bununla ilgili
düzenleme yapılacağına, TUS sonuçlarının açıklanmama nedeninin mahkeme
sürecinin devam etmesi olduğuna ilişkin açıklaması
SAĞLIK BAKANI
AHMET DEMİRCAN (Samsun) – Sayın Başkan, değerli milletvekili arkadaşlarım;
hepinizi saygıyla selamlıyorum.
Değerli
arkadaşlarımızın değindiği birkaç konuya değinmek istiyorum.
(AK PARTİ ve CHP
sıralarından karşılıklı laf atmalar)
BAŞKAN – İsmail
Bey, Sayın Bakan konuşuyor, lütfen müdahale etmeyelim.
SAĞLIK BAKANI
AHMET DEMİRCAN (Samsun) – İntiharlar konusu: Elbette, sebebi ne olursa olsun
intihar hepimizi derinden yaralar, hiçbir şekilde kabul edilebilir bir şey
değildir. İntiharları biz hiçbir şekilde tasvip etmeyiz ancak tıptaki yoğun yük
nedeniyle mi, başka bir nedenle mi intihar edildiği konusu da araştırmaya açık
bir konudur. 
Uzmanlık
öğrencilerimizin yoğun nöbetle karşı karşıya kalmalarının bir kısmı eğitimle
ilgilidir. Elbette ki buradaki hekim arkadaşlarımız bu konuyu çok iyi bilirler
ve takip ederler. Bir diğer husus da bu konuda asistan kadrolarımızın yeterli
olmayışıdır. Biz, üniversitelerdeki kadroları yeterli sayıda doldurabilirsek
elbette ki bu nöbet yükü baskısı biraz azalacaktır. 
Şimdi, biz, bu
77’nci dönemdeki mecburi hizmet kuralarından sonra şunu gördük ki Türkiye'de
pratisyen hekim açığı önümüzdeki yıllarda, yakın yıllarda yani beş yıl
içerisinde kapanacak görünüyor. Bu nedenle, tıpta uzmanlık için 6 bin olan
kadroyu 8 bine çıkardık, 2 bin ilave ediyoruz. Bundan sonraki yıllarda giderek
artıracağımız bir husus bu. Bu sayede asistan sayılarında artış olacaktır,
nöbet konusundaki baskıyı bir şekilde azaltmış olacağız. 
Arkadaşlarımız
performansa değindiler. Elbette ki performans konusu bizim de gündemimizde,
yeniden gözden geçirmek için çalışıyoruz. 
Dünkü
görüşmelerde MHP sözcüsü Erhan Usta Bey’in de belirttiği bir iki husus var,
onlara da izniniz olursa hemen değinmek istiyorum. 
Atamaları
yapılan pratisyenlerin uzun süren soruşturmaları: 76’ncı dönem, 77’nci dönem
atamalarda… Biz yeni bir göreve atama yaptığımızda bunun soruşturmasını göreve
başlatmadan tamamlamak zorundayız, kanun hükmünde kararname gereği böyle.
Soruşturması tamamlananları süratle atıyoruz çünkü bizim de ihtiyacımız var
çalışanlara…
ÖMER FETHİ GÜRER
(Niğde) – Soruşturmalar çok uzun sürüyor. 
SAĞLIK BAKANI
AHMET DEMİRCAN (Samsun) – …ama soruşturmasında sorun olanların tekrar gözden
geçirilmesi ve atanması konusu zaman alıyor. Şimdi, 77’nci dönemde uzman olarak
1.065, pratisyen tabip olarak 7.146 atama yapıldı. Bunların, ataması yapılan
pratisyenlerin 4.943’ü göreve başladı; diğerlerinin bir kısmı TUS’a başlamış,
bir kısmı gelmedi, atamada form vermeyen var. Dolayısıyla şu anda 1.725 kişi
var atama dışı tutmamız gereken. Uzmanlarda ise şu anda 245’inin ataması
yapılmış, diğerlerinin soruşturması peyderpey geldikçe atamalarını yapıyoruz
arkadaşlar. 
Bir iki hususa
daha değinip bitiriyorum. 
Eş durumu bizim
de üzerinde yeniden durma ihtiyacı hissettiğimiz bir yönetmelik konusu. Bu
konuyu düzenlemek istiyoruz çünkü eş durumu Türkiye’de sağlık çalışanlarında
özellikle büyük sıkıntılara neden oluyor, bunu elden geçireceğiz. 
Uzmanlığı
1’incilikle kazananlar veyahut da fakülteyi 1’incilikle bitirenler konusunda
YÖK’le beraber bir çalışmamız var. Bu çalışmanın neticesinde bu şekilde
dereceye giren kardeşlerimizin, hekim arkadaşlarımızın bir şekilde teşvik
edilmesi, ödüllendirilmesi gereğine ben de inanıyorum. Bununla ilgili
düzenlemeyi yapacağız. 
TUS sonuçlarının
gecikmesi konusu var, bu da gündeme getirilmiş bir husus. TUS sonuçlarının
gecikmesi; sorulardan birkaç tanesine itiraz edilmiş ve mahkemeye gitmiş konu.
Mahkeme sonuçlanmadan açıklanamıyor, onu bekliyoruz. 
AHMET
SELİM YURDAKUL (Antalya) – Her sınavda böyle oluyor ama. 
SAĞLIK
BAKANI AHMET DEMİRCAN (Samsun) – Evet, genelde maalesef böyle oluyor çünkü
imtihanı biz yapmıyoruz Sağlık Bakanlığı olarak, ÖSYM yapıyor. Onlar imtihanı
sonuçlandırdığında biz de hemen bizimle ilgili olan kısımların atamalarını
yapacağız, üniversitelerle ilgili olan kısımlar da atamasını yapacak. 
Neticede,
aslında nöbetlerde bu şekildeki sıkıntılı durumların arkasında yatan arz ve
talep dengesi. Türkiye’nin ihtiyacı olan hekim sayısına ulaşacak şekilde
Türkiye’de hekim yetiştirme noktasında açığımız var. Bu açığı tamamladığımız
zaman bu konularda daha rahat edeceğiz. Gözlemlediğim şudur ki Türkiye
pratisyen açığını beş yıl içinde tamamlayacak görünüyor ama uzman açığını
tamamlamak biraz daha zaman alacak. Biz beş yılı beklemeden, uzmanlık sınavı
için, TUS için kadroyu artırdık, önümüzdeki yıllarda gene artıracağız. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Bakan. 
MAHMUT
TANAL (İstanbul) – Sayın Başkan…
AHMET
SELİM YURDAKUL (Antalya) – Sayın Başkan…
FİLİZ
KERESTECİOĞLU DEMİR (İstanbul) – Hasta tutuklularla ilgili…
SAĞLIK
BAKANI AHMET DEMİRCAN (Samsun) – Evet, bir husus var Başkanım, iki cümleyle
değineyim. 
BAŞKAN
– Selim Bey de söylesin, ona göre o zaman. 
Sayın
Yurdakul, siz de bir şey söyleyecekmişsiniz. 
MAHMUT
TANAL (İstanbul) – Ben de bir şey söyleyeyim, toplu olsun Sayın Başkan.
AHMET
SELİM YURDAKUL (Antalya) – Ben kayıtlara geçsin diye 60’a göre bir dakika…
BAŞKAN
– Yok, yok, söyleyin siz, kayıtlara geçsin. 
28.- Antalya Milletvekili Ahmet Selim
Yurdakul’un, tıp fakültesi sayısını ve kontenjanları artırmakla tıp eğitiminde
kalitenin sağlanamadığına ilişkin açıklaması
AHMET
SELİM YURDAKUL (Antalya) – Tamam, peki, teşekkür ederim. 
Şimdi,
Sayın Bakanım, siz yeni atandınız, o yüzden size söylemiyorum yalnız Sağlık
Bakanlığına söylüyorum. Şimdi, dediğiniz doğru, doktor sayımız az, onu
artırmamız lazım ancak tıp fakültesi sayısını artırmakla ve kontenjanları
artırmakla tıp eğitiminde kaliteyi sağlayamıyorsunuz. Tokat’taki tıp fakültesi
açıldı, eğitim verecek kadro yok; oradaki öğrenciler Gazi Üniversitesi ve
Hacettepeye geldiler, 100 kişilik amfide şimdi 300 kişi eğitim almak zorunda
kalıyor. O zaman kalitede sorun oluyor. Dolayısıyla, buna dikkat etmek gerekir
diye düşünüyorum. 
BAŞKAN
– Teşekkür ediyoruz. 
MAHMUT
TANAL (İstanbul) – Sayın Başkan…
BAŞKAN
– Sayın Tanal, siz de söyleyin söyleyeceğinizi. 
29.- İstanbul Milletvekili Mahmut Tanal’ın,
göreve başlayanlardan soruşturması kötü sonuçlananların asaletinin tasdik
edilmeyeceğiyle ilgili yasa hükmünün uygulanması gerektiğine ilişkin açıklaması
MAHMUT
TANAL (İstanbul) – Teşekkür ederim Sayın Başkanım. 
Değerli
Bakanım, biraz önce doğru bir cümle söylediniz, dediniz ki: “Soruşturma
nedeniyle biz bu doktorların tayinini yapmıyoruz.” Takdir edersiniz ki 657
sayılı Devlet Memurları Kanunu orada bir geçiş sürecini getiriyor, “Bir yıl
süre içerisinde görev yapanların eğer soruşturmaları kötü gelirse asaleti
tasdik edilmez.” diyor. Bakın, kanun size bu imkânı vermiş, bunların tayinini
yapsanız, göreve başlasa bu sıkıntıların çoğu azalır; soruşturması bozuk
gelenlerin asaletini tasdik etmezsiniz, geri gönderirsiniz. Yani yasa bu hükmü
verirken bunu niçin kullanmıyoruz?
(Mikrofon
otomatik cihaz tarafından kapatıldı)
MAHMUT TANAL
(İstanbul) – Bunu hangi koşullarda kullanacaksınız?
Teşekkür ederim.
BAŞKAN –
Teşekkür ediyoruz.
Sayın
Kerestecioğlu, siz de bir şey mi söyleyecektiniz? Çok kısa siz de söyleyin,
Sayın Bakan toparlasın o zaman.
30.- İstanbul Milletvekili Filiz
Kerestecioğlu Demir’in, hasta tutuklular açısından çok ciddi sorunlar olduğuna
ilişkin açıklaması
FİLİZ
KERESTECİOĞLU DEMİR (İstanbul) - Aslında sadece siyasi tutuklular değil ya da
siyasi tutuklular olsa da örneğin sadece bizim görüşümüzde olan insanlar değil
ama hakikaten özellikle tutuklular açısından, hasta tutuklular açısından çok
ciddi sorunlar var. Yani bu sadece Adalet Bakanlığının sorunu değil, Sağlık
Bakanlığının da sorunu aynı zamanda. İçeride insanlar ölüyorlar yani o
noktalara geliyorlar, bununla ilgili bir komisyon kurulması, bir denetim
mekanizması kurulması mümkün olamaz mı, bu araştırma yapılamaz mı? Özellikle
bunu bütün hasta tutuklu yakınları adına ben rica ediyorum Sayın Bakandan.
BAŞKAN –
Teşekkür ediyorum.
MURAT EMİR
(Ankara) – Sayın Başkan, çok kısa bir…
BAŞKAN -
Buyurun, siz de çok kısa…
31.- Ankara Milletvekili Murat Emir’in,
güvenlik soruşturmalarından bir kısmının hukuk devleti ilkelerini aşındıran
içerikte olduğuna ilişkin açıklaması
MURAT EMİR
(Ankara) – Öncelikle çok teşekkür ederim Sayın Bakan.
Tabii, bunlar
bir dakikalara, beş dakikalara sığmayacak kadar önemli ve geniş konular ancak
açılmışken şu konuya da dikkatinizi çekmekte yarar görüyorum: Bu güvenlik
soruşturmalarının bir kısmı son derece hukuk devleti ilkelerini aşındıran
içerikler içeriyor. Mesela, bizzat gördüğüm bir güvenlik soruşturması sonucunda
“Nuriye Gülmenlerle ilgili bir gösteride bulunduğu tespit edildiğinden…” diyor
ve bir asistan hekim bu nedenle atanmıyor, bizzat gördüğüm bir yazıdır bu. Bu
güvenlik soruşturmalarının tekrar bir gözden geçirilmesi gerekiyor. Yani,
gerçekten suçları var mı, yok mu, sicilleri nasıl… 
(Mikrofon
otomatik cihaz tarafından kapatıldı)
BAŞKAN – Teşekkür
ediyoruz. 
Sayın Gürer,
buyurun. 
32.- Niğde Milletvekili Ömer Fethi
Gürer’in, ek atamaların yapılıp yapılmayacağını ve güvenlik soruşturması
süresinin kısaltılmasının mümkün olup olmadığını öğrenmek istediğine ilişkin
açıklaması
ÖMER FETHİ GÜRER
(Niğde) – Sayın Bakan, sağlıkçılar dün Sağlık Bakanlığının yanında bir basın
toplantısı yaptılar. Bu, ek atamayla ilgili söz verilmişti. Yılın sonu geldi,
bu ek atamalar yapılacak mı? Bunu bekliyorlar. 
Ayrıca, bu
süreçte güvenlik soruşturmaları da çok uzun süre zaman alıyor. Bunların
kısaltılması mümkün değil mi?
Teşekkür ederim.

BAŞKAN –
Teşekkür ederim.
Sayın Bakanım,
ben bir sağlık çalışanı olduğum için bu toleransı tanıdım ama… 
MEHMET ALİ ASLAN
(Batman) – Başkanım, ben de bir şey sormak istiyorum. 
BAŞKAN – Sayın
Aslan, hadi, son olsun. 
33.- Batman Milletvekili Mehmet Ali
Aslan’ın, Malatya E Tipi Cezaevinde on beş aydır tutuklu olan Medeni
Arifoğlu’nun durumuna ilişkin açıklaması
MEHMET ALİ ASLAN
(Batman) – Yani, bize, ulaşan aileler oldu. Malatya E Tipi Cezaevinde on beş
aydır tutuklu olan Medeni Arifoğlu karaciğer nakilli, şeker ve tansiyon
hastası, yüzde 86 da raporu var. Günde 19 ilaç alıyormuş, 2’si yüksek dozda
psikiyatri ilaçları; Yirmi gün önce de 2 stent takılmış ve dün de günler
öncesinden apandisiti patladığı için ameliyata alınmış, aileyi görüştürmemişler
ve şu anda da aile onun sağ çıkıp çıkmayacağını bilmiyor. Daha önce doktor
raporu üzerine bırakılmış, tutuksuz yargılanmış, üç ay dışarıda kalmış, tekrar
içeriye almışlar. Eşi Nuran Hanım diyor ki: “Bebek gibi bakıma muhtaç. Tutuksuz
yargılanması için bizim talebimiz var.” Ve şunu da yakınları söyledi, diyorlar
ki: “Bizim duyduğumuza göre cezaevi müdürleri doktorları arıyor ‘Sakın rapor
vermeyin.’ diyorlar.” 
(Mikrofon
otomatik cihaz tarafından kapatıldı)
MEHMET ALİ ASLAN
(Batman) – Yani, ben bunu sizin samimiyetinize inanarak, güvenerek dile
getiriyorum. 
BAŞKAN –
Teşekkür ediyoruz. 
MEHMET ALİ ASLAN
(Batman) – Bunun gibi birçok mağduriyet vardır. 
Yine, 81
yaşındaki Hacı Mustafa…
BAŞKAN – O isimleri,
varsa başka isimleri de siz verin isterseniz Sayın Bakana. 
Sayın Bakanım,
iki dakikada toparlayalım. 
MEHMET ALİ ASLAN
(Batman) – Onu da söyleyeyim. 
On beş ay aydır
Manisa Cezaevinde ve affedersiniz, büyük abdestini yapamıyor. 81 yaşındadır. 
BAŞKAN – Tamam,
onları siz daha sonra…
MEHMET ALİ ASLAN
(Batman) – Bununla da ilgili gerekli girişimlerde bulunursanız…
Teşekkür ederim.

BAŞKAN – Buyurun
Sayın Bakan, toparlayalım yalnız. 
34.- Sağlık Bakanı Ahmet Demircan’ın,
tutuklu hastaların durumuna, OHAL uygulaması olduğu için atamadan önce
soruşturma yapmak durumunda olduklarına ve ek atamalar konusuna ilişkin
açıklaması
SAĞLIK BAKANI
AHMET DEMİRCAN (Samsun) – Hemen toparlayacağım Sayın Başkanım. 
Tabii,
cezaevlerinde tutuklu ve mahkûmların sağlığıyla ilgili savcılığın talebiyle biz
ancak orada sağlık hizmeti verebiliriz. Bizim gidip sağlık açısından denetleme
yapma yetkimiz yok, savcılığın yetkisinde ve sorumluluğunda. Dolayısıyla bu tür
talepler geldiğinde elbette ki biz gideriz, hatta oradaki mahkûmun veya
tutuklunun cezaevi dışında da sağlık şartları iyi olan yerde de tedavisini
yaparız. Ama yine de ben bu konuyu değerlendirmek için üzerime düşeni
yapacağım. Adalet Bakanlığıyla da konuyu görüşerek cezaevlerindeki bu tür
şikâyetlerin üzerine gidilmesini sağlamaya çalışacağım arkadaşlar.
Diğer taraftan,
bu soruşturmaların uzaması konusu. Elbette normalde 657’ye göre atanır –Sayın
Tanal’ın söylediği husus geçerli- o bir yıl içerisinde asaleti onaylanmadan bir
sorun çıkarsa asaleti onaylanmaz. Ama şu anda OHAL uygulaması olduğu için
atamadan önce bu soruşturmayı yapmak durumunda kalıyoruz ve soruşturma bazen
zaman alıyor.
MAHMUT TANAL
(İstanbul) – OHAL öyle bir şey demiyor, engel değil Bakanım.
SAĞLIK BAKANI
AHMET DEMİRCAN (Samsun) – “Soruşturma yapılır.” diyor.
MAHMUT TANAL
(İstanbul) – Değil, değil Bakanım, o engel değil.
BAŞKAN –
KHK’yle..
SAĞLIK BAKANI
AHMET DEMİRCAN (Samsun) – İnceleyelim bunu tekrar, yani bunu da inceleyelim.
MAHMUT TANAL
(İstanbul) – Zahmet olacak.
SAĞLIK BAKANI
AHMET DEMİRCAN (Samsun) – Öbür taraftan arkadaşlar, tabii ki…
ÖMER FETHİ GÜRER
(Niğde) – Ek atamaları da söyler misiniz?
SAĞLIK BAKANI
AHMET DEMİRCAN (Samsun) – Ek atamalar konusunu söyleyeceğim. Maliye Bakanlığı
bize bu hususta kadro açtığında elbette yapacağız, bizim ihtiyacımız var ve
inşallah önümüzdeki dönemde de Türkiye'nin ihtiyaçlarını karşılayacak şekilde
atamalarımız olacak ama bütçe tamamlanmadan buna sayı vermem yanlış olur.
BAŞKAN –
Teşekkür ederim Sayın Bakanım.
SAĞLIK BAKANI
AHMET DEMİRCAN (Samsun) – Ben bir hususu daha söyleyeyim: Hekimlerin sayısını
elbette ki sadece fakülte artırarak çözemeyiz ama fakülte artırmadan da ilave
hekim yetiştirme şansımız yok. Hepimiz biliyoruz ki Türkiye'de belli
yerlerdeyken tıp fakülteleri, bugün -iki, üç derken- destekleye destekleye
büyüdü. Şu anda Türkiye'deki fakültelerimiz büyük çoğunlukla yetkinlik sorununu
aşmış durumda ve inşallah Türkiye sağlık personeli, hekim açığını kapatacak ve
bu konuda biz…
BAŞKAN –
Teşekkür ediyorum Sayın Bakan.
Sizi yerinizde
bekletiyoruz.
SAĞLIK BAKANI
AHMET DEMİRCAN (Samsun) - Ben teşekkür ederim.
BAŞKAN –
Gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
ile Plan ve Bütçe Komisyonu Raporu’nun görüşmelerine kaldığımız yerden devam
ediyoruz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (x)
BAŞKAN –
Komisyon ve Hükûmet? Yerinde. 
Dünkü birleşimde
İç Tüzük’ün 91’inci maddesine göre temel kanun olarak görüşülen 502 sıra sayılı
Kanun Tasarısı’nın birinci bölümünde yer alan 18’inci madde kabul edilmişti.
Görüşmelere 19’uncu madde üzerindeki önerge işlemleriyle devam edeceğiz.
19’uncu madde
üzerinde üç adet önerge vardır, önergeleri okutup işleme alacağım, oylarınıza
sunacağım:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 19’uncu
maddesinin aşağıdaki şekilde değiştirilmesini arz ve teklif ederiz.
Saygılarımızla. 
 Zekeriya Temizel Bülent
Yener Bektaşoğlu Kemal Zeybek
 İzmir  Giresun Samsun
 Şenal Sarıhan  Mahmut
Tanal Kadim Durmaz
 Ankara İstanbul Tokat
 Kazım Arslan Ali
Özcan Mehmet Bekaroğlu
 Denizli İstanbul İstanbul
MADDE 19- 213
sayılı Kanunun 103 üncü maddesi aşağıdaki şekilde değiştirilmiştir. 
“MADDE 103-
Aşağıda yazılı hallerde tebliğ ilan yoluyla yapılır. 
1. Muhatabın bu
Kanunun 101 inci maddesi kapsamında bilinen adresi mevcut değilse,
2. Bu Kanunun
101 inci maddesinin birinci fıkrasının (1) ve (2) numaralı bentlerinde sayılan
bilinen adreste tebliğ yapılamaması hâlinde, muhatabın adres kayıt sisteminde
kayıtlı bir adresi bulunmazsa,
3. Yabancı
memleketlerde bulunanlara tebliğ yapılmasına imkân bulunmazsa, 
4. Başkaca
nedenlerden dolayı tebliğ yapılmasına imkân bulunmazsa.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ALPASLAN KAVAKLIOĞLU
(Niğde) – Katılamıyoruz Sayın Başkanım.
BAŞKAN – Hükûmet önergeye katılıyor mu?
SAĞLIK BAKANI AHMET DEMİRCAN (Samsun) – Katılamıyoruz
efendim.
BAŞKAN – Önerge üzerinde söz isteyen Ankara
Milletvekili Şenal Sarıhan.
Buyurun Sayın Sarıhan. (CHP sıralarından alkışlar) 
ŞENAL SARIHAN (Ankara) – Sayın Başkan, acaba, Hükûmet
tarafı dinlemek üzere hazırlar mı?
BAŞKAN – Sayın Hükûmet… 
Evet, Maliye
Bakanımız da geldi, özellikle dinleyecek sizi. Sizi dinlemek için geldi, bakın
yeni geldi. 
Buyurun. 
ŞENAL SARIHAN
(Ankara) – Evet, Sayın Başkan, bu şaka çok güzel bir şaka değil elbette,
öncelikle bunu söylemek isterim.
Aslında, şu
anda, bu salonda bir görev ihmali gerçekleşiyor. Biraz sonra bundan söz
edeceğim. Yani torba yasaların adı gibi ne kadar hukuksuz olduğunu bu
görüşmelerin başladığı andan itibaren çeşitli arkadaşlarım ifade ettiler.
Nereden çıktı torba yasa, merak ediyorum. Anayasa’nın ya da yasaların neresinde
torba yasa, korsan önerge ya da yasama kurnazlığı diye ifade edilen bu işlem
var? 
Şimdi, bir
torbanın içinden çekip çekip bazı yasaları düzeltmeye ya da bazı yasaları
alabildiğine olumsuz hâle getirmeye çalışıyoruz. 
Şu anda benim
konuşmam gereken madde Vergi Usul Yasası’na ilişkin bir madde ama yapılan
işlem, esasından, temelinden, kanun yapıcıların görevi içindeki usule uygun bir
işlem olmaktan çıkmış durumda; birincisi bu. 
Şimdi, bu kadar,
Parlamentonun kendi görevini yaparken, biraz önce altını çizmeye çalıştığım
“görev ihmali” dediğim şey, buraya yasa yapmak için gelmiş olan
milletvekillerinin bu salonda bulunmamaları. Anayasa’nın belirttiği kuralların
içinde dahi olmayan, yani üçte 1’lik oranın dahi salonda olmaması ama oy
kullanma aşamasına geldiği zaman, yine yasaya uygun bir düzenin yaratılmaya
çalışılması. 
Buradan dönüp
başka bir konuya işaret edeceğim. Bir milletvekilimiz, şu anda tutuklu bulunan
milletvekillerinden biri olan -tümünü kastederek söylüyorum- milletvekilimizle
ilgili bu ilginç, Parlamentonun çıkarmış olduğu başka bir torba yasanın ürünü
olan istinaf mahkemelerinin garip ve ilginç durumu nedeniyle, şu anda adil
yargılanma hakkından mahrum edilmiş durumda. ACM, ağır ceza mahkemesi bir karar
veriyor, bu kararı istinaf mahkemesi bozuyor ve esastan bozarak mahkemesine
iade ediyor. Bu iadeden sonra mahkeme hiçbir şekilde yasada kendisine kararın
gözden geçirilmesi için iade gibi bir hak verilmemiş olmasına rağmen ne
yapıyor? İstinaf mahkemesinin yani sizin torba yasalarınızdan çıkmış olan bir
yasal düzenleme konusunda alabildiğine ilginç bir atraksiyonla bu kararı tekrar
istinaf mahkemesine gönderiyor. 
Değerli
arkadaşlar, bu bir hukuk garabetidir. Bu, aynı zamanda, torba olsun ya da
olmasın, Parlamentonun çıkarmış olduğu yasalara uymama kararlılığıdır. 2016
yılında, 25 ya da 26 -sayıda yanılıyor olabilirim- ağır ceza mahkemesi üyesi bu
konuda bir imza metni hazırlamışlar, diyorlar ki “Bu usulsüzdür.” Peki,
yaptıkları usullü mü? Yaptıkları da usulsüz. Ama asıl usulsüzlük
Parlamentomuzdadır. Neden? Çünkü herhangi bir torba yasa hazırlanırken bunun
taraflarından görüş alınmıyor. Bu yargıçlar bu işin tarafıdırlar, bunlara
sormak gerekir, bunların fikrini almak gerekir. Bütün yasal düzenlemelerimizde
var olan eksiklik yani kamuoyunu yani STK’ları yok sayma tavrımız, onları veya
meslek örgütlerini, demokratik kitle örgütlerini yok sayma tavrımız burada da
kendisini göstermiştir. Bir insanın, bir milletvekilinin özgürlüğüdür söz
konusu olan ve bu aradaki anlaşmazlık sebebiyle, bu net olmayan yasal
düzenlemelerin yarattığı kaos nedeniyle bir insanı, milletvekili olan,
kendisine oy vermiş binlerce insanı temsil eden bir arkadaşımızı özgürlüğünden
mahrum ediyoruz. 
Yalnız
o mu? Biraz önce arkadaşlarım ifade ettiler, korumakla görevli olduğumuz insan
hakları savunucularının örgütü olan İnsan Hakları Derneği Başkanını Yüksel
Caddesi’nin başında dertop ediyoruz ve emniyete götürüyoruz. Bu nedir? Bu,
Değerli Yazar Taha Akyol’un deyimiyle, bu, OHAL hâlini sevmektir, OHAL
psikolojisinin bir ürünüdür. Biz bu kadar yasa dışılıklarla meşgulken ve bugün
iki genç de ölüme hazırlanırken bizim burada görev ihmali içinde olduğumuzun
altını çizmek, sizi sorumluluğa davet etmek istiyorum.
Teşekkür ederim.
(CHP ve HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 19’uncu maddesinde geçen “yoksa”
ifadesinin “bulunmuyorsa” şeklinde değiştirilmesini arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli
 Manisa 
 Baki Şimşek Mehmet
Erdoğan Erkan Haberal
 Mersin Muğla Ankara
 Deniz Depboylu
 Aydın 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde söz isteyen, Aydın Milletvekili Deniz Depboylu.
Buyurun. (MHP
sıralarından alkışlar)
DENİZ DEPBOYLU
(Aydın) – Sayın Başkan, değerli milletvekilleri; görüşmekte olduğumuz kanun
tasarısıyla ilgili olarak 19’uncu madde üzerinde Milliyetçi Hareket Partisi
Grubumuz adına söz almış bulunmaktayım. Aziz Türk milletini ve Gazi Meclisi
saygıyla selamlıyorum.
Değerli
milletvekilleri, ben size bugün, bir milletin ufkunu açan, varlığını
güçlendiren, cumhuriyetimizin Birinci Beş Yıllık Sanayi Planı içinde
hayata geçirilmiş bir kuruluştan bahsetmek istiyorum, size Sümerbankı ama
özellikle Nazilli Sümerbank Basma Fabrikasını anlatmak istiyorum.
Sümerbank,
cumhuriyetimizin ilk yıllarında ülkenin ekonomik kalkınmasını ve Türk
milletinin temel gereksinimlerini karşılaması amacıyla Büyük Önder Mustafa
Kemal Atatürk tarafından kurulmuştur, aynı zamanda sanat tarihi açısından
zengin bir kuruluştur. Zira, kültürümüzde köklü geçmişi olan çinicilik,
dericilik, ipek dokumacılığı ve halıcılık gibi Türk sanatlarımız, Sümerbank
fabrikalarında yıllarca yaşatılarak yurt içinde ve dışında tanıtımı sağlanmış
ve geliştirilmiştir. Belki “Nüfus ve ticaretle ilgili bu maddelerle Sümerbankın
ne ilgisi var?” diye düşünebilirsiniz, içinizde böyle düşünenler olabilir ama
anlattıkça ne kadar ilgili olduğunu, zannediyorum, siz de fark edeceksiniz;
anlattıkça, geçmişte kalmış, modası geçmiş bir planlama olmadığını, gelecekte
dahi böyle bir projenin insanların hayallerini süsleyebileceğini ve de
heyecanlandırabileceğini fark edeceksiniz. 
Değerli
milletvekilleri, Mustafa Kemal Atatürk sadece dünyanın gözünde kendini yücelten
şanlı bir kurtuluş zaferinin komutanı değil, tarihi iyi bilen, dünya üzerindeki
gelişmeleri yakından takip eden ve geleceği yordayabilen güçlü bir devlet
adamı, bir fikir adamıdır. Bir ülkenin, bir milletin güçlü olması için ekonomik
alanda da güçlü olması gerektiğini, bu sebeple de sanayileşmek gerektiğini
biliyordu. Bilgi ve teknolojinin kullanılması ve yerli sanayinin geliştirilmesi
gerekliliğine inanıyordu. Bölgesel ve de yerel kaynaklara, doğal kaynaklara ve
özellikle de tarıma dayalı sanayi kurmanın önemli olduğu kanaatindeydi. Ülkenin
dört bir yanında, doğudan batıya, güneyden kuzeye birçok ilimizde fabrikalar
kurulmaya başladı. Bunlardan birisi de Nazilli Sümerbank Basma Fabrikasıydı. Bu
fabrika, Kurtuluş Savaşı’nda efelerin kahramanlığıyla destan yazdığı Aydın
ilinin Nazilli ilçesinin şeref madalyasıydı. Bu fabrika sadece üretim yapan bir
sanayi kuruluşu değil, sahip olduğu altyapıyla spor, sanat, kültür kampüsü,
bilimsel çalışmalar yapan laboratuvarlarıyla ve yaptığı eğitim, öğretim
faaliyetleriyle büyük bir eğitim kampüsüydü. 
25 Ağustos 1935
tarihinde fabrikanın temelleri atıldı, yapımı on sekiz ay sürdü ve 9 Ekim
1937’de de açıldı. Fabrikanın daha yapım aşamasında bölge köylüleri fabrikanın
ihtiyacı olan pamuğun üretilmesi için eğitildi. Zaten 1934 yılında da Nazilli
Pamuk Araştırma Enstitüsü başta ilk adım olarak kurulmuştu. 200 tohum ekme
makinesi, çok sayıda traktör, biçerdöver alındı ve Nazilli çiftçilerine bunlar
dağıtılarak kullanımı öğretildi. Bölgedeki genç kızlara özellikle iplik
kısmında istihdam sağlayabilmek için kurslar verilmeye başlandı. 
Sümerbank,
kadının istihdamda değer bulduğu, ön plana çıkarıldığı, desteklendiği ilk ve en
önemli kuruluştur. Bu konuda o kadar ciddi çalışmalar yapılıyordu ki kadın
işçilerin beslenmesi, özel ihtiyaçları konusunda ayrıcalıklı bir çalışma ortamı
da sağlanmaya çalışılıyordu. Fabrikanın açılışı Mustafa Kemal Atatürk
tarafından yapıldı. Atatürk, kollarında pamuk sepetleri taşıyan küçük kızlar
tarafından karşılandı ve bu törene o bölgenin tüm sivil ve askerî bürokratları
katıldı. Atatürk fabrikayı altın bir anahtarla açtı ve sonra “Altın, milletin
hazinesinde durur.” diyerek dönemin Başkan Vekili Celal Bayar’ın mendil cebine
yerleştirdi. Nihayetinde, Atatürk’ün emriyle fabrikanın müdürü bir işaret verdi
ve bütün makineler aynı anda çalışmaya başladı. Bir anda yükselen makinelerin
sesini dinleyen Büyük Önder’in dudaklarından şu kelimeler döküldü: “İşte bu bir
musikidir.” Bu, sanayinin, teknolojinin musikisi, Türk milletinin, Türkiye'nin
şahlanışının sesiydi.
İzninizle,
20’nci maddede de size bu fabrikayı ayrıntılarıyla anlatmak istiyorum. 
Saygılarımla.
(MHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Madde 19
üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 19’uncu maddesiyle değiştirilmesi
öngörülen 213 sayılı Kanun’un 103’üncü maddesinin birinci fıkrasının (2)
numaralı bendinde yer alan “hâlinde” ibaresinin “durumunda” şeklinde
değiştirilmesini arz ve teklif ederiz.
 Ertuğrul Kürkcü Filiz
Kerestecioğlu Demir Dirayet Taşdemir
 İzmir İstanbul Ağrı
 Aycan İrmez Saadet
Becerekli Ziya Pir
 Şırnak Batman Diyarbakır
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Diyarbakır Milletvekili Ziya Pir konuşacaktır.
Buyurun Sayın
Pir. (HDP sıralarından alkışlar)
ZİYA PİR
(Diyarbakır) – Sayın Başkan, değerli milletvekilleri; şimdi, zenginin vergisini
zaman zaman sıfırlayan AK PARTİ Hükûmeti, Vergi Usul Kanunu’nda bir
değişiklikle vergi almanın yollarını arıyor. Kuşkusuz biz de verginin adil bir
şekilde toplanmasından yanayız. Zaten HDP olarak talebimiz çok açık ve nettir;
vergide adaleti sağlamak. Mevcut durumda yoksul kesimler ile zenginler arasında
büyük bir gelir adaletsizliği varken yoksulun sırtına binen vergi yükü
zengininkinden katbekat büyüktür. Zira yoksul kesimler, gelirinin neredeyse
tamamını vergilere doğrudan veya dolaylı olarak öderken imtiyazlı bazı
zenginler, vergiden kaçmak için offshore’larda şirket ve holdingler
kurmaktadır. 
Değerli
milletvekilleri, vergi ödemek her vatandaşın -sizin tabirinizle söyleyeyim-
yerli ve millî görevidir. Vergi ödemeyenin ensesine yapışmak da Hükûmetin
görevidir. Nitekim ülkemizde –burayı iyi dinleyin sayın vekiller- daha bundan
altı, yedi ay önce “booking.com”
şirketinin Türkiye’deki faaliyetlerini İstanbul’daki bir ticaret mahkemesi
yasakladı. Gerekçe neydi? Hepiniz çok iyi hatırlarsınız, gerekçe, şirketin Hollanda
menşeli olduğu, dolayısıyla Türkiye’de mali sorumluluğu olmadığı ve Türkiye’de
vergi ödememesiydi. Hollanda menşeli bir şirket, Türkiye’de vergi ödemediği
için Türkiye’de faaliyetleri yasaklanıyor. Buraya kadar, dillerinize pelesenk
ettiğiniz yerli ve millî kriterlerine uymuş oluyorsunuz. 
Şimdi, birkaç
gün önce ortaya çıkan Paradise
kâğıtları, dokümanları var yani skandallar var. Buradan anlaşıldığı üzere,
Sayın Başbakanın oğullarının, çocuklarının ve akrabalarının ve başkalarının da
–bunları biz biliyoruz- Malta gibi offshore merkezlerinde şirketleri olduğu
ortaya çıkıyor. 
Değerli
milletvekilleri, Başbakanın çocuklarının offshore merkezlerinde şirketlerinin
olması hukuken bir sorun teşkil etmiyor, buraya kadar herhangi bir sıkıntı yok;
bu ancak olsa olsa ahlaki ve etik problem olarak adlandırılabilir. Ama gel gör
ki Türkiye’de, tıpkı “booking.com”, yasaklanan “booking.com” gibi vergi
ödemeyen, Başbakanın çocuklarına ait Malta menşeli bir şirket, “Nova Warrior”
şirketi -isme bak, hizaya gel- aynı “booking.com” gibi, o Hollanda’da, öbürü
Malta’da faaliyet gösteriyor ama “Nova Warrior” şirketi Türkiye’de bırakın özel
sektörü, devletten ihale alıyor ve bu ülkede kazandığı millî ve yerli parayı
Malta’ya aktarıyor ve bir kuruş vergi ödemiyor. Şimdi, burada soruyoruz: Şu ana
kadar, düne kadar belki bu bir ahlaki problemdi, meseleydi ama şu andan
itibaren bu hukuki bir meseledir. Normal şartlarda, normal demokrasilerde bir
başbakanın çocukları bunu yapıyorsa, başbakan “booking.com”u yasaklatıyorsa ve
bakanlar bunun arkasında duruyorsa ama aynı şeyi başbakanın çocukları yapıyorsa
burada yapılması gereken, Türkiye’de olsaydı bu şirket ne kadar vergi ödemek
durumunda kalacaksa o vergiyi ödemek olurdu, özür dilemek olurdu ve başbakanın
istifa etmesi gerekiyordu. 
Ama kime
anlatıyoruz bunları? Türkiye’de demokrasi mi var, Türkiye’de hukuk mu var? Var.
Eskiden az çok bir guguk devletiydik, şimdi guguk devleti bile değiliz. Hukuk,
yandaşlara ve imtiyazlılara ayrı işliyor, bizim gibilere, muhaliflere ve
özellikle HDP’lilere apayrı işliyor. Biz konuşunca, doğruları söyleyince bizim
milletvekillerimiz cezaevlerine atılıyor, tutuklanıyor; sizlerinki gidip
savcıyla, hâkimle çay içip çıkıyor. Böyle bir ortamda bunları biz kime
anlatıyoruz? Sayın Maliye Bakanı da önüne bakıyor, bunun büyük bir problem
olduğunu o da biliyor, kendisine de buradan Allah’tan kolaylıklar diliyorum.
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
19’uncu maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
20’nci madde
üzerinde üç adet önerge vardır, okutup işleme alacağım ve oylarınıza sunacağım:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 20'nci maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Bülent Yener Bektaşoğlu Zekeriya
Temizel Kadim Durmaz
 Giresun İzmir Tokat
 Şenal Sarıhan Kemal
Zeybek Kazım Arslan
 Ankara Samsun Denizli
 Ali Özcan Mahmut
Tanal Mehmet Bekaroğlu
 İstanbul İstanbul İstanbul
 Murat Emir
 Ankara 
Madde 20- 213
sayılı Kanunun mükerrer 257 nci maddesinin birinci fıkrasının (4) numaralı
bendi aşağıdaki şekilde değiştirilmiş, aynı fıkraya aşağıdaki bent ilave
edilmiş ve beşinci fıkrasının birinci cümlesi aşağıdaki şekilde
değiştirilmiştir.
"4. Bu
Kanunun 149 uncu maddesine göre devamlı bilgi vermek zorunda olanlardan
istenilen bilgiler ile beyanname, bildirim, yazı, dilekçe, tutanak, rapor ve
diğer belgelerin, şifre, elektronik imza veya diğer güvenlik araçları
kullanılmak suretiyle internet de dahil olmak üzere her türlü elektronik bilgi
iletişim araç ve ortamında verilmesine, beyanname, bildirim, yazı, dilekçe,
tutanak, rapor ve diğer belgelerin yetki verilmiş gerçek veya tüzel kişiler
aracı kılınarak gönderilmesi hususlarında izin vermeye, standart belirlemeye
veya zorunluluk getirmeye, beyanname, bildirim, yazı, dilekçe, tutanak, rapor
ve diğer belgeler ile bilgilerin aktarımında uyulacak format ve standartlar ile
uygulamaya ilişkin usul ve esasları tespit etmeye, bu zorunluluk veya
standartları beyanname, bildirim, yazı, dilekçe, tutanak, rapor ve diğer
belgeler veya bilgi ve işlem çeşitleri, mükellef grupları ve faaliyet konuları
itibarıyla ayrı ayrı uygulatmaya ya da belirlemeye, kanuni süresinden sonra
kendiliğinden veya pişmanlık talepli olarak verilen beyannameler üzerine
düzenlenen tahakkuk fişi ve/veya ihbarnameler ile süresinden sonra verilen
bildirim, yazı, dilekçe, tutanak, rapor ve diğer belgelere istinaden düzenlenen
ihbarnameleri, mükellefe, vergi sorumlusuna veya bunların elektronik ortamda
beyanname, bildirim, yazı, dilekçe, tutanak, rapor ve diğer belgeleri gönderme
yetkisi verdiği gerçek veya tüzel kişiye elektronik ortamda tebliğ etmeye,
bildirim, yazı, dilekçe, tutanak, rapor ve diğer belgelere ilişkin yapılan
işlemlerin sonuçlarını internet de dâhil olmak üzere her türlü elektronik bilgi
iletişim araç ve ortamında ilgili kişilere göndermeye ve bunların uygulanmasına
ilişkin usul ve esasları belirlemeye,”
"7.
Elektronik ticarette vergi güvenliğini sağlamak amacıyla elektronik ortamda
ticari faaliyette bulunan gerçek ya da tüzel kişi hizmet sağlayıcılara ve/veya
başkalarına ait iktisadi ve ticari faaliyetlerin yapılmasına elektronik ticaret
ortamını sağlayan gerçek ve tüzel kişi aracı hizmet sağlayıcılara ticari
faaliyetlerine ilişkin bildirim verme yükümlülüğü getirmeye, bildirimin içerik,
format, standart, verilme süresi ve yöntemini belirlemeye, bunlarda değişiklik
yapmaya, bildirim verme yükümlülüğünü iş hacmi, sektör, mükellef grupları,
alış-satış tutarı, alım satıma konu mal ve hizmet türleri itibarıyla
belirlemeye, başkalarına ait iktisadi ve ticari faaliyetlerin yapılmasına
ilişkin bildirime konu bilgilerin aracı hizmet sağlayıcıları tarafından
alınması zorunluluğunu getirmeye, bu bent kapsamındaki bilgi ve bildirimlerin
elektronik ortamda muhafaza ve ibraz edilmesi yükümlülüğü getirmeye ve
uygulamaya ilişkin diğer usul ve esasları belirlemeye,”
“Kanuni süresi
geçtikten sonra kendiliğinden veya pişmanlık talepli olarak verilen
beyannamelerin elektronik onamda gönderilmesi üzerine elektronik ortamda
düzenlenen tahakkuk fişi ve/veya ihbarnameler ile elektronik ortamda verilme
zorunluluğu getirilen bildirim, yazı, dilekçe, tutanak, rapor ve diğer
belgelerin süresinden sonra verilmesi üzerine elektronik ortamda düzenlenen
ihbarnameler mükellef, vergi sorumlusu veya bunların elektronik ortamda
beyanname, bildirim, yazı, dilekçe, tutanak, rapor ve diğer belgeleri gönderme
yetkisi verdiği gerçek veya tüzel kişiye elektronik ortamda iletilir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ ALPASLAN KAVAKLIOĞLU
(Niğde) – Katılamıyoruz Sayın Başkanım.
BAŞKAN – Hükûmet önergeye katılıyor mu?
MALİYE BAKANI NACİ AĞBAL (Bayburt) – Katılamıyoruz
Sayın Başkanım.
BAŞKAN – Önerge
üzerinde Ankara Milletvekili Murat Emir konuşacaktır.
Sayın Emir,
buyurun. (CHP sıralarından alkışlar)
MURAT EMİR
(Ankara) – Sayın Başkan, değerli milletvekilleri; Genel Kurulu saygıyla
selamlıyorum. 
Vatandaşın
cebindeki son birkaç kuruşu da nasıl alabiliriz diye 61 ayrı konuda bir torba
yasa yapılmış ve bununla da aslında zenginin daha çok zengin yapıldığı ve
bütçedeki o deliklerin tıkanmasına dönük bir çaba var. Bu torba yasayla ilgili
eleştirilerimizi, kendi eleştirilerimi bir başka maddeye saklayarak çok
önemsediğim bir başka konuda görüşlerimi ifade etmek istiyorum kısaca.
Değerli
arkadaşlar, hep beraber, bence, milletvekilleri tutuklanmış bir Parlamentoda
görev yapıyor olmanın üzüntüsünü ve hatta utancını yaşamak durumundayız diye
düşünüyorum. Sevgili Enis Berberoğlu -beni affetsin- onun şu andaki tutsaklığı
-tutsaklık diyorum çünkü bunu hukuki anlamda tutukluluk olarak değerlendirmek
mümkün değil- ciddi bir konudur, ağır bir konudur, espri kaldıracak bir konu
değildir ama mahkemelerin verdiği kararlara baktığım zaman bir hukukçu olarak
Tom ve Jerry çizgi filmlerini anımsıyorum. Bakınız, Tom ve Jerry’de
-anımsarsınız- bir bomba vardır, bombanın pimi çekilmiştir, hepsi birbirine
atar. İşte bu mahkemeler de bu şekilde arkadaşlar. Bölge adliye mahkemesi bir
karar veriyor, diyor ki: “Delillerin hiçbiri sübuta işaret etmiyor. Burada
casusluk suçu yok, bilgiler ifşa edilmiş.” O hâlde niye esasına girip de
değerlendirme yapmıyorsun CMK’nın önerdiği şekilde? Yapmıyor çünkü korkuyor.
Çünkü biliyor ki saray bu davayla yakından ilgileniyor ve oradan bir işaret
gelmemiş. Peki bunu dedin, o hâlde, suç olmadığına göre tutukluluğun
kaldırılmasını niye talep etmiyorsun? Edemezsin çünkü gözün sarayda.
Yolluyorsun ağır ceza mahkemesine. Ağır ceza mahkemesi ne yapıyor; hemen
görmesi gerekirken ve orada tutukluluğun bitirilmesi kararını vermesi
gerekirken ne yapıyor? Bu sefer, kanunun aksine, kanunun aleyhine tekrar bu
dosyayı istinaf mahkemesine iade ediyor. Üstelik iade ederken de diyor ki:
“Senin böyle bir bozma yetkin yoktur, bozma kararı veremezsin.” Açıkça kanunun
açık hükmünü ortadan kaldırıyor ve görmezden geliyor. Değerli arkadaşlar, bu
ağır ceza mahkemesi bu cesareti nereden alıyor; sorulması gereken soru budur. 
Bakınız, o
karardan bir cümle okuyacağım, sizin de şaşıracağınızı umuyorum, hukuk bilenler
açısından en azından; gülümseyen grup başkan vekiline de söyleyeyim. Bakın,
diyorlar ki o hâkimler: “Yargıtay temyiz denetiminde dahi direnme hakkı varken
istinaf aşamasında bunun kabul edilmemesi istinaf mahkemesine Yargıtayda dahi
olmayan güç ve yetkiyi sağlamış olacaktır.” Kim sağladı? Bu yüce Meclis sağladı,
biz sağladık arkadaşlar. 
Bakın, bir ağır
ceza mahkemesi bir kanun hakkında “Beğenmiyorum.” diyor ve diyor ki: “İstinaf
mahkemesine karşı ben direnebilirim, kanunda yok ama ben direnebilirim çünkü
bunlar zaten Yargıtayda dahi olmayan bir yetkiyi kullanıyorlar.” Ama bu yetkiyi
kim verdi? Biz verdik. Bunlar bu cesareti nereden alıyorlar? İşte, nereden
aldıklarını... Biz öğreniyoruz ki 2016’nın Aralık ayında, 27 ağır ceza
mahkemesi reisi birleşmişler, demişler ki: “Bu istinaf çok oluyor. Bu istinaf o
kadar çok oluyor ki, bizim kararlarımızı öylesine bozuyor ki, hatta bazen
görevi kötüye kullanma sınırına geliyor ki bizim bu işe bir tedbir almamız
gerekiyor.” Ve o günün Adalet Bakanı, bunu görmesi gereken ve burada gereğini
yapması gereken Adalet Bakanı âdeta oradaki paralel yargı yapılanmasına destek
verir mahiyette bunu görmezden geliyor. 
Değerli
arkadaşlar, Adalet Bakanının bu konunun üzerinde durması gerekiyor. Bölge
adliye mahkemesi görevini yapıyor, eksik yapmışsa tamamını yapacaktır; yapması
gereken, dosyanın esasına girmektir ve bir an önce bu siyasi tutsaklığın
bitirilmesidir. Ama, bu aşamaya gelene kadar da yargıdaki bu çok başlılık,
yargıdaki bu yarılmışlık ve hatta bu yargıdaki, ağır ceza mahkemelerindeki,
çoğunun da aslında deneyimsiz olduğunu bildiğimiz yargıçların durumlarının da
mutlaka mercek altına alınması gerekiyor. 
MAHMUT TANAL
(İstanbul) – Yeni bir tarikat yapılandırması var. 
MURAT EMİR
(Devamla) - Burada yeni bir yargı yapılanması var ve bu yeni atanan genç
yargıçlar üzerinden yapılıyor; yeni bir yargı yaratılıyor, yeni bir paralel
yargı yaratılıyor ve bu yeni yaratılan paralel yargı da, fütursuzca, bakın,
böyle cümleleri dahi kararlarına yazmaktan çekinmiyorlar. Bu konu önemlidir, bu
konu herkesin dikkat etmesi gereken, başta da Adalet Bakanının dikkat etmesi
gereken ve gelip burada açıklaması gereken önemli bir konudur diyorum. 
Saygılar
sunuyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.

BÜLENT TURAN
(Çanakkale) – Sayın Başkan…
BAŞKAN – Sayın
Turan…
BÜLENT TURAN
(Çanakkale) – Sayın Başkan, zabıtlara geçsin diye söylüyorum. Az önceki
konuşmacının ifade ettiği, “Çok fazla farklı mahkeme kararları var.” demesi
bile aslında yargının kendi seyri içerisinde farklı kararlar verdiğini
gösterir. Beğenmediğimiz karar olduğunda “sarayın kararı” “sarayın yargısı”
demek çok haksız bir ithamdır. 
MAHMUT TANAL
(İstanbul) – Efendim, Hükûmet de orada, gruba bir şey demedi ki, Hükûmet memnun
kendi hâlinden. 
BÜLENT TURAN
(Çanakkale) – Dolayısıyla hukuk kendi içerisinde sürecini devam ettirecektir. 
Dün, Sözcü
gazetesinin bir muhabirinin serbest bırakılması da, az önce bahsedilen
tutuklama kararı da yargının kendi kararıdır. Beğenmediğimiz karar olduğu zaman
bunu bir yerleri itham ederek söylemek şık değil diye düşünüyorum. 
BAŞKAN –
Teşekkür ediyorum. 
ÖZGÜR ÖZEL
(Manisa) – Sayın Başkan, aynı şekilde tutanaklara geçmesi açısından… Dün daha
ilk duruşmasında evinden barkından, çoluğundan çocuğundan ayrı kalmış
birisinin, aleyhine tanıklık yapması beklenen kişilerin dahi “Böyle saçmalık
olmaz.” deyip mahkeme tarafından salıverildiğinde “Bakın, gördünüz mü bağımlı
yargı yok.” demeyeceksiniz; tutuklayanlar başka, salıverenler başka. Ama o
sırada geçen haksızlığa, mağduriyete dikkat çekmek lazım. Yoksa, gördün mü bak,
sen saldın… Birinin özgürlüğüne kavuşması, iktidar partisi grup başkan
vekilinin lütfedeceği bir şey değildir; aksine, o, onun en doğal hakkıdır. Bir
dakika haksız yere tutuklu bulunması en büyük hak ihlalidir.
Teşekkür
ediyorum. 
BÜLENT TURAN
(Çanakkale) – “Saray yargısı” ifadesi yanlış Sayın Başkan. 
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 20’nci maddesinde geçen “format ve”
ifadesinin tasarıdan çıkartılmasını arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli
 Manisa 
 Baki Şimşek Mehmet
Erdoğan Erkan Haberal
 Mersin Muğla Ankara
 Deniz Depboylu
 Aydın 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde söz isteyen, Aydın Milletvekili Deniz Depboylu.
Buyurun Sayın
Depboylu. (MHP sıralarından alkışlar)
DENİZ DEPBOYLU
(Aydın) – Sayın Başkan, değerli milletvekilleri; izninizle, bu maddede de size
Nazilli Sümerbank Basma Fabrikasını anlatmaya devam ediyorum.
İzmir İktisat
Kongresi’nde fikir temeli atılan bu fabrika, sadece kurulduğu ilçeyi geliştirip
ünlendirmekle kalmamış, ünü “Atatürk modeli” olarak tarihe geçmiş ve
Venezuela’da bir eş modeli yapılmaya çalışılmıştır. Ülke içinde tanınan Nazilli
basmasının ünü ise kıtaları aşmış, dünyaya yayılmıştır. 
Şimdi, güzel bir
şey göstereceğim size: 2002 yılında dünya güzeli seçilen Azra Akın’ın o gün
giydiği kıyafet Jüri Özel Ödülü’yle ödüllendirilmiş ve birinci seçilmişti. Bu
elbisenin kumaşı Nazilli basmasıydı. Sümerbank Nazilli Basma Fabrikası sadece
bir fabrika değildi, hayata geçirilmiş ve başarıya ulaşmış en büyük muhteşem
sosyal projeydi. Fabrikanın hemen karşısında 264 dairelik 1.000 kişilik
lojmanı, bekâr işçiler için 3.500 kişilik bekâr işçi pavyonu vardı. İşçileri
fabrikaya bedavaya taşıyan “Gıdı Gıdı” treni vardı. Fabrika çalışanlarının
ihtiyaçları dikkate alınarak 1 fırın ve 1 kooperatif kurulmuştu. Fabrika
bünyesinde kurulan hamam hem çalışanlara hem de Nazilli’ye hizmet veriyordu.
İçinde bir dâhiliye, bir kadın doğum, bir çocuk, bir röntgen mütehassısı ve bir
diş doktoruyla birlikte hemşireleri, eczacısı, hasta bakıcılarıyla çalışanlara
ve ailelerine ücretsiz hizmet veren bir ameliyathanesi olan 40 yataklı
hastanesi vardı. Hastane personeli sadece çalışanlara hizmet vermemiş, çevre köylere
çalışmaya gidip özellikle sıtma savaş konusunda mücadeleye destek vermişti.
İçinde eğitmenleriyle birlikte hemşire ve yardımcı personelinin çalıştığı,
çalışan işçilerin çocuklarına bakım sağlayan bir kreşi vardı. Fizik
laboratuvarı, mekanik odası ve atölyesi vardı. Fabrikada işçilere okuma yazma
öğreten ve aynı zamanda meslek eğitimi veren bir okul vardı. Fabrikanın
“Sümerbank İlkokulu” adında bir ilkokulu vardı. Fabrika bünyesinde Sümerbank
Basma Fabrikası Camisi vardı. Fabrikada sadece işçilere değil Nazillili genç
kızlara yönelik biçki dikiş, nakış kursları açılmıştı. Fabrika bünyesinde
futbol, basketbol, voleybol alanları, güreş minderleri, boks ringi, tenis kortu
ve paten pisti vardı. Fabrika işçilerinden oluşan futbol, basketbol, voleybol,
atletizm takımları, bisiklet, güreş, yüzme ve boks alanlarında faaliyet
gösteren sporcuları vardı. Takımın rengi lacivert beyazdı. 700 kişilik sinema
ve tiyatro salonu ve bu fabrikanın işçilerinden oluşan bir tiyatro grubu vardı.
Yine, çalışanlardan oluşan müzik grubu vardı. Bu grup Aydın, Nazilli,
Denizli’de verdiği konserlerle çok sesli müziği sevdirmiş, tanıtmıştı. Bu
fabrikanın fabrika dışında da resmettiği resimlerle sanatı sürdüren ressamları
vardı. On beş dakikalık konferanslar, müzik yayınlayan bir radyosu vardı. İşçi
ve memurlar için biriktirme sandıkları, işçi ölüm ve hastalık sandıkları
oluşturularak bir yardımlaşma ağı oluşturulmuştu. Devletin memurlarına
alışveriş yapması için verdiği çekler, özellikle verdiği giysi yardımları ve
halka bedava basma dağıtma hizmetleri vardı. 7 Ekim 1953’te Nazilli’ye gelen
Şair ve Ressam Bedri Rahmi Eyüboğlu Nazilli’deki değişimi şöyle kaleme almıştı:
“…Altı saat içinde altı lunapark geçtik… Bir de ne görelim şehir baştan aşağı
neon ışıkları içinde. Nazilli dediğin nedir ki? Anadolu’da küçük bir kaza değil
mi? Gecenin on ikisinde ışık, elektrik ışığı içinde yüzen bir Anadolu
kasabasını görmek insanı nasıl sevindirmez? Nazilli’nin iki yakasını bir araya
getiren bir ışık fermuarı ta Basma Fabrikasına kadar uzanmış. Sarı yerine hafif
yeşilimtırak bir ışık. Bu ışığın altında yürüdük. Birkaç adım ötede aynı
ışıklarla donanmış birkaç otel sıralanmış. ‘Burası kaza değil, vilayet
merkezi.’ diyorum. ‘Burasını bu fabrika bu hâle soktu.’ diyorlar.” 
Fabrikanın
ihtiyacı olan elektrik enerjisini üretebilmek için bir elektrik santrali
kurulmuştu. Bu santral 4 kazan ve 3 türbinliydi, 2.500 kilovat gücündeydi,
sadece fabrikaya değil Nazilli’ye de ihtiyacı olan elektriği sağlıyordu. Peki,
bu fabrikaya ne oldu? İzninizle, onu da 21’inci maddede size dile getireceğim.
Saygılarımı
sunuyorum. (MHP ve CHP sıralarından alkışlar)
ÖMER FETHİ GÜRER
(Niğde) – Onun arkasında Atatürk vardı, Atatürk. 
BAŞKAN – Ne
oldu, merakla bekliyoruz. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın Tümer,
buyurun, 60’a göre…
V.- AÇIKLAMALAR (Devam)
35.- Adana Milletvekili Zülfikar İnönü
Tümer’in, hibrit motorlu araçlara vergi indirimi sağlanmasının olumlu bir
kazanım olacağına ilişkin açıklaması
ZÜLFİKAR İNÖNÜ
TÜMER (Adana) – Teşekkür ederim Sayın Başkan.
Sayın Bakan,
şehir içi kullanımda yüzde 50 ile yüzde 70 arasında yakıt tasarrufu sağlayan
hibrit motorlu araçlar hem elektrik hem de içten yanmalı motorlarla birlikte
kullanıldıkları için konvansiyonel araçlara göre daha yüksek maliyetlere
sahiptir. Bu nedenle, hibrit otomobil fiyatlarının tüketici tarafından
erişilebilir olması nedeniyle desteğe ihtiyaç vardır. 
Daha az yakıt
tüketen araçların vergi mekanizmaları sayesinde teşvik edilmesi petrol
tüketimimizin azalması ve cari açığın kapatılmasına yardımcı olacaktır.
Özellikle büyük şehirlerdeki trafik yoğunluğu sebebiyle boşa harcanan yakıt
düşünüldüğünde sağlanacak tasarrufun daha fazla olacağı beklenmektedir. 
Mevcut vergi
sistemi nedeniyle dizel yakıt ağırlıklı gelişen yurt içi tüketimimiz, Dünya
Sağlık Örgütü tarafından en önemli kanserojen madde olarak tanımlanan, toplum
sağlığı ve çevre açısından zararlı egzoz gazlarının artmasına sebep olmaktadır.
Çevreci araçların desteklenmesi uzun vadede toplum sağlığı ve çevreyle ilgili
projeksiyonların da iyileştirilmesine katkıda bulunacaktır. Bu nedenle,
elektrikli araçların motorlu taşıtlar vergisinden muaf tutulduğu ülkemizde
elektrik kullanım oranı şehir içinde yüzde 50-60 seviyesinde olan hibrit
araçların motorlu taşıtlar vergisinde de en az yüzde 50 indirim sağlanmasının
ülkemiz adına olumlu bir kazanım olacağını düşünmekteyim. Bununla ilgili önerge
verdik. Bu konuda eğer bir değerlendirme yaparsanız çok seviniriz.
BAŞKAN –
Teşekkür ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – 20’inci
madde üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 20’nci maddesiyle değiştirilmesi
öngörülen 213 sayılı Kanun’un mükerrer 257’nci maddesinin birinci fıkrasının
dört numaralı bendinde yer alan “vermek zorunda” ibaresinin “verme yükümlülüğü”
şeklinde değiştirilmesini arz ve teklif ederiz.
 Filiz Kerestecioğlu Demir Ertuğrul
Kürkcü Dirayet Taşdemir
 İstanbul İzmir Ağrı
 Aycan İrmez Saadet
Becerekli
 Şırnak Batman
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkan.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkan.
BAŞKAN – Önerge
üzerinde İstanbul Milletvekili Filiz Kerestecioğlu Demir konuşacaktır.
Buyurun Sayın
Kerestecioğlu Demir. (HDP sıralarından alkışlar)
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, Sevgili Selahattin Demirtaş, dün gece Twitter’da binlerce
insan “Demirtaş’ı çok özledik.” diye “tweet”ler attılar, “Sazını, sözünü alsın,
gelsin.” dediler. Bizler de sizi çok özledik, buradan size bunu iletmek
istedim. (HDP sıralarından alkışlar) Siz de yoksullardan yana olduğunuz için
tabii ki bu torba yasayla ilgili yine yoksullardan yana konuşmayı tercih
ederdiniz. Biz de sizlerin aynı şekilde sözünüz olamasak da bunu yapmaya,
gayret etmeye devam edeceğiz. 
Evet, aslında bu
tasarının en çok konuşulması gereken maddesi, borçlanma limitini, görülmemiş
biçimde, 37 milyar lira arttıracak olan 72’nci madde. Usulsüzce 2017 yılı için
borçlanılabilecek maksimum miktarın üstüne çıkılıyor çünkü eğer o maddeyi
geçirmezse Hükûmet memur maaşlarını ödeyemeyecek duruma gelmiş durumda. 
Şimdi, borcumuz
arttıkça Hükûmet zenginden alıp kamu yararına olmayan harcamalarını kısacağına
internet kullanımına, evini kiraya verene, tütün üreticisine vergi yüklüyor.
Nereye harcandığı belli olmayan savunma bütçesi yaklaşık 20 milyar lira
arttırılıyor. Yetmiyor, kamu kaynaklarına göz dikiliyor, “Satmadığımız ne
kaldı?” diye bakılıyor çünkü tüm fabrikaları sattık ülkedeki; çimento fabrikası
kalmadı, kâğıt fabrikası kalmadı, tersane kalmadı, liman kalmadı. Yatağan
Termik Santrali, Devlet Demiryollarının Samsun, Bandırma Limanları, TÜRK
TELEKOM, TÜPRAŞ, TEKEL, Mey; hangi birini sayalım diyoruz. Bunların hepsi
halkın dişiyle, tırnağıyla biriktirdikleriydi. Evi, arabası olmayan vatandaşın
da kamusal varlığıydı bunlar. 
Yetmedi; torba
tasarıyla memurların, işçilerin lojmanları satışa çıkarılıyor, yazın çocuğunu götürdüğü
tatil kampları satılıyor. Eskiden bir memur emekli ikramiyesiyle ev alırdı -ben
kendi rahmetli babamdan da biliyorum- evi olmayan lojmanda otururdu. Şimdi, bu
ülkeye hizmet veren kamu personeli 4 kişilik bir aileye bakıyorsa yoksulluk
sınırında. 
İnsanlar
markette sürekli enflasyonla karşılaşırken gözü Hükûmette ve Mecliste. Bir
nebze olsun rahatlamak, iş bulmak, kendisine veya çocuğuna güvenli bir gelecek
kurmak isterken yüzünü döndüğü Meclis yine karşısına zamla çıkıyor. 
Neden bu kadar
çok borcumuz var? Çünkü hastanelerin, yolların, tünellerin hiçbirini Hükûmet
yapmamış, yabancı şirketlere yaptırmış, “Şu kadar araba geçmezse, bu kadar
hasta yatmazsa üstünü sana ben vereceğim.” demiş. Bu projeler için şimdi
şirketlere borçlu, 2018 bütçesinde açığa çıktı; köprüleri yapan şirketlere 3,6
milyar lira, şehir hastaneleri için 2,6 milyar lira ödeyecek. Üstelik daha
açılacak onlarca şehir hastanesi ve doğa katili üçüncü havalimanı var. Gelecek
sene bir de onların borçları bizi bekliyor. 
Neden bu kadar
borcumuz var? Çünkü “Oy alamıyorum.” diye bu ülkenin halklarıyla savaşa giren
bir parti başkanı var. Ülkede savaşa milyarlarca lira harcanıyor.
Neden bu kadar
borcumuz var? İstanbul’da yapılan 5 metro ihalesi, belirlenen bedelin
arkadaşlar, tam 1,2 milyar lira üstünde teklif veren firmalara verilmiş. İşte,
bunlar hepimizin vergileri. 
Neden bu kadar
borcumuz var? Çünkü saray harcıyor da harcıyor: 1,2 milyon lira mutfağına,
alınan malzemeye 26,5 milyon lira ve daha 300 odalık yazlık saray yapılacak.
Neden bu kadar borcumuz var? Çünkü sürekli patronların borcu siliniyor bu torba
yasada olduğu gibi. 
Şimdi, bu
kaynak… Bu harcamalardan kaynaklı bütçe açığını kapatmak için. Yine halkın
malını satıp halkın ödediği vergiyi artırmaktan hiç mi utanç duyulmuyor?
Şimdi, Zonguldak’ta,
Amasra’da maden işçileri madenlerden çıkıp evlerine gitmek yerine kendilerini
madenlere kilitlerken, günlüğü 70 lira yevmiyeyle çalışan hal işçisi kadınlar
10 lira zam için greve giderken, sağlık işçileri otuz altı saatlik nöbetlerden
yalnızca fiziksel olarak değil, psikolojik olarak yorgun düşüp kendi canlarına
kıyarken, doktoralı işsizler İŞKUR’a başvururken hiç mi içiniz sızlamıyor ve bu
yasayı getirmekten utanç duyulmuyor? 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (Devamla) – Sayın Başkan, ama epeyce yaptınız bugün, ben de
istiyorum, hemen toparlıyorum. 
BAŞKAN – Peki,
toparlayın, son olsun. 
FİLİZ
KERESTECİOĞLU DEMİR (Devamla) – Evet, içinizde hiç mi yoksulluk çeken olmadı?
Bu ülkenin Başbakanının oğulları yüzde 20’lik kurumlar vergisini ödememek için,
bu millete borcu olanı vermemek için şirketini vergi cennetlerine taşıyorsa bu
yasayı Meclise getirenlerin tek yapması gereken, mahcup olarak, bu yasayı geri
çekmektir. 
Ben özellikle,
hazır, Ekim Devrimi’nin 100’üncü yıl dönümündeyken ifade etmek isterim ki
tarihte bütün devrimler benzer şartlarda oluşur. Köylüler, işçiler yoksullukla
boğuşur, ekmek fiyatları uçar. Fransa’da aristokratlar, Haiti’de sömürgeciler,
onlar derler ki: “Bunlar, baldırı çıplaklardır.” İşte, saraydakiler,
Türkiye’deki saraya 30 milyon harcama yapılırken de onlar derler ki: “Baldırı
çıplaklar.” Ya da isterlerse desinler ki: “Çapulcular.” Ama, nasıl bu insanlar
sizi iktidara getirdilerse götürmesini de onlar gayet iyi bilirler. 
Hepinizi saygıyla
selamlıyorum. (HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
20’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
21’inci madde
üzerinde…
MEHMET NACİ
BOSTANCI (Amasya) – Sayın Başkan, kayıtlara geçsin diye söylüyorum: Sayın
konuşmacı Ekim Devrimi’nden bahsetti. Ekim Devrimi, halkın etkili olamadığı
çara karşı oradaki halkın gerçekleştirdiği, bir kısmını gerçekleştirdiği, kendine
has, özel şartlarda olan bir devrimdir. Zaten Türkiye'de halk, devrimi 2002’de
AK PARTİ’yi iktidara getirerek yapmıştır. Halkla bu bağını…
EMRE KÖPRÜLÜ
(Tekirdağ) – Olur mu böyle şey ya?
ÖZGÜR ÖZEL
(Manisa) – Böyle bir şey olur mu Sayın Başkan, böyle bir şey olur mu! Bu, 9
Kasım günü büyük bir saygısızlık, büyük bir haksızlık. Eğer o tarih ile bir
devrimi karşılaştırıyorsanız 29 Ekimdir devrim, bu doğru değil. 
BAŞKAN – Bir
saniye, tamamlasın Sayın Özel, tamamlasın.
MEHMET NACİ
BOSTANCI (Amasya) – Sayın Başkan, bu bir metafordur, bu bir metafor. Böyle
hemen…
EMRE KÖPRÜLÜ
(Tekirdağ) – Sayın Başkan, cumhuriyeti tanımamaktır bu. 
ÖZGÜR ÖZEL
(Manisa) – Sizi, 10 Kasım gününün bir gün öncesinde bu yaptığınızdan men
ederim, bu doğru değil, bu doğru değil. 
BAŞKAN – Sayın
Özel, lütfen… Tamamlasın Sayın Bostancı.
MEHMET NACİ
BOSTANCI (Amasya) – Ben bir tamamlayayım. 
ÖZGÜR ÖZEL
(Manisa) – Bu doğru değil. Ekim Devrimi ile AK PARTİ’nin iktidara gelişini
karşılaştıramazsınız. 
MEHMET NACİ
BOSTANCI (Amasya) – Siz karar veremezsiniz. Mukayese ediyorum, mukayese
ediyorum. 
ÖZGÜR ÖZEL
(Manisa) – Bu ülkenin bir devrimi varsa 29 Ekim 1923’tür. Böyle bir şey olur
mu? (CHP sıralarından “Bravo” sesleri, alkışlar)
MEHMET NACİ
BOSTANCI (Amasya) – Sayın Başkanım…
ÖZGÜR ÖZEL
(Manisa) – Sözünüzü geri alın! Sözünüzü geri alın! 
MEHMET NACİ
BOSTANCI (Amasya) – Sözümü geri alacağım bir şey yok, sözümü geri alacağım bir
şey yok. 
ÖZGÜR ÖZEL
(Manisa) - Bu yaptığınız saygısızlıktır!
BAŞKAN – Sayın
Özel, lütfen ama yakışmıyor. Sayın Özel, şu anda sizin yaptığınız da hiç
saygılı bir durum değil, lütfen oturun yerinize. 
ÖZGÜR ÖZEL
(Manisa) – Sözünüzü geri alın! 
ALİ ŞEKER
(İstanbul) – Cumhuriyete nefretiniz bir türlü bitmedi gitti.
MEHMET NACİ
BOSTANCI (Amasya) – Sayın Başkanım…
BAŞKAN – Buyurun
Sayın Bostancı. 
MEHMET NACİ
BOSTANCI (Amasya) – Sözlerimi bitirmeden, daha sözün ortasında girilmesini bir
kere kınıyorum şiddetle. Benim burada söylediğim: Ekim Devrimi’nin halkla
bağlantısının olmadığını, çarlığa, halkla bağlantısı olmayan bir iktidara karşı
yapıldığını, AK PARTİ’nin iktidara gelmesinin de halk temelli bir hareket
olduğunu anlatıyorum, söylediğim budur. 
ALİ ŞEKER
(İstanbul) – Cumhuriyetin halkla bağlantısı yok mu?
MEHMET NACİ
BOSTANCI (Amasya) – Şimdi, buradan başka türlü anlamlar çıkarmak çok yanlış. 
BAŞKAN –
Kayıtlara geçmiştir. 
ALİ ŞEKER
(İstanbul) – Biz saraydan alıp halka verdik devrimle. 
MEHMET NACİ
BOSTANCI (Amasya) – Biz, 29 Ekim Cumhuriyeti de biliyoruz, tarihi de biliyoruz,
Atatürk’ün çağdaş uygarlık düzeyinin üzerine çıkarma yaklaşımını da
demokrasiyle taçlandırma girişimini de biliyoruz. AK PARTİ’nin yolu da belli,
bunun üzerine lüzumsuz polemiği de reddediyoruz. 
BAŞKAN –
Teşekkür ediyoruz. 
ÖZGÜR ÖZEL
(Manisa) – Sayın Başkan, Sayın Bostancı’nın…
FİLİZ
KERESTECİOĞLU DEMİR (İstanbul) – Sayın Başkan, ben bir söz almıştım önce. 
Özgür Bey…
ÖZGÜR ÖZEL
(Manisa) – Özür dilerim, fark etmedim. 
BAŞKAN – Buyurun
Sayın Kerestecioğlu, isterseniz 60’a göre söz vereyim, bir dakika. 
Buyurun. 
V.- AÇIKLAMALAR (Devam)
36.- İstanbul Milletvekili Filiz
Kerestecioğlu Demir’in, Amasya Milletvekili Mehmet Naci Bostancı’nın yerinden
sarf ettiği bazı ifadelerine ilişkin açıklaması
FİLİZ
KERESTECİOĞLU DEMİR (İstanbul) – Sayın Başkan, Ekim Devrimi, çarlığa karşı
yapılmış bir devrimdir ve yoksulların, gerçekten hakkı yenen insanların dünya
tarihine mal olmuş çok önemli bir hareketidir. Ben aynen şunu söyledim: Bu,
değişik ülkelerde farklı biçimlerde gerçekleşir, her zaman bazı imtiyazlılar
vardır; Fransa’da aristokratlar, Haiti’de sömürgeciler. Bunlar, aynı şekilde,
bu Ekim Devrimi’nde olduğu gibi, isyan edenlere “Baldırı çıplaklar.”
demişlerdir. Ama bugün halkla tabii ki bağlantılı olarak iktidara gelmiş
olanlar halktan koparsa o halk onları nasıl getirmişse aynı şekilde götürmesini
de bilirler dedim. Aynı sözleri tekrarlıyorum.
Teşekkür ederim.
BAŞKAN –
Kayıtlara geçmiştir.
Sayın Özel,
buyurun.
37.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yerinden sarf ettiği bazı
ifadelerine ilişkin açıklaması
ÖZGÜR ÖZEL (Manisa)
– Sayın Başkan, tabii, ifadeler o kadar infial uyandırıcı olunca sayın grup
başkan vekilinin sözünün arasına girmek de usulde olmamasına rağmen, o meşru
bir müdahaleydi diye düşünüyorum. Şunu söyleyeyim: Bir Ekim Devrimi’nden
Türkiye'de bahsedilecekse 29 Ekim 1923’tür. Partiniz demokratik bir seçim
sonucunda gelmiş, yönetimi devralmıştır. O demokratik seçimi dahi 29 Ekim
1923’teki büyük Türk devrimine borçlu olduğunuzu öncelikle size hatırlatırım.
16 Nisan
referandumunun sonuçlarını okuyup halkın desteğini bu kadar kaybetme nedeninin
Atatürk’e ve Atatürk’ün manevi huzuruna yapılan dört bir elden saldırı ve
hakaretler olduğu odak grup çalışmalarından çıkınca gençlik kollarına
Anıtkabir’e ilk kez geziler düzenletenler, içinde bulundukları…
(Mikrofon otomatik
cihaz tarafından kapatıldı) 
ÖZGÜR ÖZEL
(Manisa) – …2019 odaklı takiye faslını unutup bir anda gerçek niyetlerini bir
kez daha belli ettiler, bunu da kınıyoruz. (CHP sıralarından alkışlar) 
BAŞKAN – Sayın
Bostancı…
38.- Amasya Milletvekili Mehmet Naci
Bostancı’nın, İstanbul Milletvekili Filiz Kerestecioğlu Demir ile Manisa
Milletvekili Özgür Özel’in yaptıkları açıklamalarındaki bazı ifadelerine
ilişkin açıklaması
MEHMET NACİ
BOSTANCI (Amasya) – Sayın Başkan, ben Ekim Devrimi’ne yönelik bir güzelleme yaparak
oradan da AK PARTİ’yle bağlantı kurmadım. Aksine, Ekim Devrimi’nin çarlığa
karşı, halka dayanmayan bir rejime karşı, başka yolları olmadığı için, o
dönemin özgün şartlarında, kendi şartlarında gerçekleşen bir olay olduğunu,
eğer halk hareketi aranacaksa demokrasilerde aranması gerektiği bağlamında
2002’yi işaret ettim.
Atatürk
meselesine gelince: Kimse Atatürk’ü temellük etmeye kalkmasın, memleketin ortak
değeridir. Bunun üzerinden polemik yapılmasını da uygun bulmam. Tarihe sahip
çıkacaksak hep birlikte çıkacağız. Bizim bu konuya ilişkin tavrımız belli.
Toplumun içinden bazı maceraperestler, farklı düşünenler, dedikodu ve söylenti
üzerine güya tarihçilik yapmaya kalkanlar olabilir, bunları reddediyorum.
Tarihle barışık olmak siyasetin görevidir. Toplumun tamamıyla, tarihin -o akış
başka türlü olamadığı için- öylece aktığı mantığı üzerinden barışmak
siyasetçinin görevidir. Bizim yaklaşımımız budur.
BAŞKAN
– Teşekkür ediyorum.
FİLİZ
KERESTECİOĞLU DEMİR (İstanbul) – Sayın Başkan, Celal Bey…
BAŞKAN
– Birleşime on dakika ara veriyorum arkadaşlar.
Kapanma Saati: 18.21
DÖRDÜNCÜ OTURUM
Açılma Saati: 18.36
BAŞKAN: Başkan Vekili Ahmet AYDIN 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara) 
-----0-----
BAŞKAN – Türkiye
Büyük Millet Meclisinin 20’nci Birleşiminin Dördüncü Oturumunu açıyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN - 502
sıra sayılı Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
Şimdi, 21’inci
madde üzerinde üç adet önerge vardır, okutup işleme alacağım ve oylarınıza
sunacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 21’inci
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent Yener Bektaşoğlu Zekeriya
Temizel  Kadim Durmaz
 Giresun İzmir
 Tokat
 Kemal Zeybek  Onursal
Adıgüzel Kazım Arslan
 Samsun  İstanbul Denizli
 Şenal Sarıhan Ali
Özcan  Mahmut Tanal
 Ankara İstanbul
 İstanbul
 Mehmet Bekaroğlu
 İstanbul 
MADDE 21- 213
sayılı Kanunun 157 nci maddesinin birinci fıkrasında yer alan “veya ikamet”
ifadesi yürürlükten kaldırılmıştır.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ HİKMET AYAR (Rize) – Katılmıyoruz efendim.
BAŞKAN – Hükûmet
katılıyor mu?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde İstanbul Milletvekili Onursal Adıgüzel konuşacaktır.
Sayın Adıgüzel,
buyurun. (CHP sıralarından alkışlar)
ONURSAL ADIGÜZEL (İstanbul) - Değerli milletvekilleri,
Genel Kurulu saygıyla selamlıyorum.
Öncelikle, dün Bursa’daki patlamada hayatını kaybeden
işçilerimize Allah’tan rahmet, yaralılara da acil şifalar diliyorum. 
Son on ay içinde, 2017’nin ilk on ayında 1.700 işçi iş
cinayetlerine kurban edildi. Ben buradan bir kez daha tedbir almayanlara,
işçilerin ölümünü fıtratla, kaderle normalleştirmeye çalışanlara, patrona kârı,
işçiye ölümü reva görenlere seslenmek istiyorum: Sizin fıtratınızda bu ölümleri
aklamak varsa bizim fıtratımızda da bu ölümlerin hesabını sormak var.
Değerli milletvekilleri, yine Hükûmetin dayatmasıyla,
bir torba yasayla karşı karşıyayız. Bu torba yasanın içinde onlarca konu var.
Bu konular vergi düzenlemesinden asgari ücrete, madenlerden ÇED raporuna,
yurtlardan FATİH Projesi’ne, diğer taraftan baktığımızda, iletişim vergisinden
tütüne kadar uzanıyor. Ama akıllarda tek bir soru var: Bu düzenlemenin,
Türkiye'nin içine girmiş olduğu ekonomik kısır döngüyü ve özellikle günden güne
artan kaynak açığını ve borç yükünü nasıl çözümleyeceğini herkes merak ediyor.
Değerli milletvekilleri, iktidar, devleti yönetmekten
bihaber, üç maymunu oynamaya devam ediyor ama Türkiye ekonomik anlamda bir
uçurumun kenarına gelmiş bulunmakta. 
Bakın, uluslararası kredi derecelendirme kuruluşu Standard&Poor's
bir açıklama yaptı, dedi ki: “Türkiye, Arjantin, Mısır, Pakistan ve Katar’la
birlikte 5 kırılgan ülke arasında.”
Şimdi, siz çıkacaksınız diyeceksiniz ki: “Hükümsüzdür,
tanımıyoruz.” Sizler siftahsız kepenk kapatan esnafı da tanımıyorsunuz, mahsulü
dalda kalan çiftçiyi de tanımıyorsunuz, emeğinin hakkını alamayan işçiyi de
tanımıyorsunuz. Türkiye'de zengin ile fakir arasındaki uçurum her gün büyüyor,
gelir dağılımındaki adaletsizlik her gün artıyor. 
Bakın, geniş
tanımlı işsizliğe bakın, yüzde 17. Tamı tamına 6 milyon işçi, 6 milyon vatandaş
iş bulamıyor; aşsız, daha da vahim olanı, bu işsiz vatandaşlarımız artık iş
bulmaktan da ümidini kesmişler. 
Dış ticaret
açığı yüzde 85 olmuş, enflasyon dokuz yılın zirvesinde, Türk parası her gün
değer kaybediyor ama ne yazık ki Hükûmet bunu görmezden geliyor ve Sayın
Başbakan diyor ki: “2018, 2017’den iyi olacak.” Nasıl iyi olacak, lütfen bize
anlatsınlar. Nasıl 2018’i 2017’den daha iyi hâle getireceksiniz? Son on beş
yılda yapamadığınızı bu iki yılda nasıl yapacaksınız, bize lütfen anlatın. 
Bu torba yasa ne
yazık ki halkın sırtına yeni yükler yüklüyor. Halkın sorunlarını çözmek yerine
vatandaşın sırtına yeni yükler yükleniyor, yoksul vatandaşın sırtına yükler
yükleniyor; vergi yükü yoksul vatandaşın, dar gelirlinin, memurun ve üreticinin
sırtına yükleniyor. 
Bu tasarıda, GSM
şirketlerinin borcu bir kıyak yapılarak hemen çiziliyor ama GSM şirketlerine
kıyak yapan iktidar, ne yazık ki iki yakasını zor bir araya getiren, borcu
borçla kapatan vatandaşın hiçbir derdine odaklanmıyor. 
Adıyamanlı tütün
noktasında sesini yükseltiyor, diyor ki: “Biz geleceğimizi tütüne bağlamışız,
Adıyamanlı tütüncüler; lütfen buna bir çözüm bulun, bu tasarı bizim sonumuz
olur.” Hükûmet duymuyor, görmüyor. 
Ülkede zaten
tarım bitmiş, hayvancılık bitmiş, çiftçi borçla mücadele ediyor, üretim deseniz
samanı bile ithal eder duruma gelmişiz ama Hükûmet dar gelirlinin, üreticinin,
işçinin cebindeki iki kuruşa gözünü dikmiş durumda. Sonra biz diyoruz ki: “AKP
rantın partisidir.”, kızıyorsunuz. Neden kızıyorsunuz? Ama meraları rant
alanına çevirmekten çekinmiyorsunuz ve Genel Kurula getirdiğiniz bu tasarıyla
da diyorsunuz ki: “Biz et fiyatlarını azaltacağız.” Nasıl azaltacaksınız
diyoruz. “İthal edeceğiz.” diyorsunuz. Peki, ithal ederken bu yerli üreticiyi
niye desteklemiyoruz? Neden yerli üreticilere destek vermeyi düşünmüyoruz?
Meraları ranta açarak mı et fiyatlarını düşüreceksiniz? Bunu bir kez daha
buradan vurgulamak istiyorum: Biz, meraları ranta açan bir düzenlemenin altına
imza atmayız. 
(Mikrofon
otomatik cihaz tarafından kapatıldı) 
ONURSAL ADIGÜZEL
(Devamla) – Sayın Başkanım, Adıyaman’a değindim, bir dakika verirseniz
konuşmamı tamamlayayım. Sizden pozitif ayrımcılık bekliyorum yani. 
ÖZGÜR ÖZEL
(Manisa) – En hassas yerinden yakaladı Başkanı. 
BAŞKAN – Tamam,
Adıgüzel, kendi güzel…
Buyurun. 
ONURSAL ADIGÜZEL
(Devamla) – Teşekkür ediyorum. 
Ben buradan bir
kez daha Hükûmet yetkililerine, Sayın Bakana samimice bir şeyler söylemek
istiyorum, bir çağrıda bulunmak istiyorum.
Lütfen,
vatandaşın çözüm bekleyen birçok temel sorunu varken biz böyle genel geçer
çözümlerle zaman kaybetmeyelim artık. Gelin, “Ben yaptım, oldu.” anlayışını bir
kenara bırakın; ortak akla, vicdana ses verin. Önce OHAL’i kaldıralım,
Türkiye’deki yatırım ortamını canlandıralım. Adaletin, demokrasinin, özgürlüğün
olmadığı bir ülkede ne yazık ki yatırımcı da ne yazık ki üretici de gülmez ve
en kötüsü, bu ülkede yaşayan vatandaşlar da gülmez. 
Biz hep birlikte
bu ortak vicdana ses verirsek, Türkiye’de reformlara odaklanırsak kaybettiğimiz
zamanı hızlı bir şekilde pozitife çevirebiliriz. Biz, bu ülkenin
milletvekilleri olarak bu halka bu hizmeti vermek noktasında mükellefiz. Hep
birlikte milletimize layık bir çalışma yapmış oluruz. Gelin, geleceğimizi
güzelleştirecek adımları hep birlikte atalım. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 21’inci maddesinde yer alan “fıkrasında
yer alan” ibaresinin “fıkrasındaki” şeklinde değiştirilmesini arz ve teklif
ederiz.
 Filiz Kerestecioğlu Demir Ertuğrul
Kürkcü Aycan İrmez
 İstanbul İzmir Şırnak
 Dirayet Taşdemir Saadet
Becerekli
 Ağrı Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ HİKMET AYAR (Rize) – Katılmıyoruz efendim.
BAŞKAN –
Hükûmet?
MALİYE BAKANI
NABİ AĞBAL (Bayburt) – Katılamıyoruz Sayın Başkanım. 
BAŞKAN – Önerge
üzerinde Batman Milletvekili Saadet Becerekli konuşacaktır.
Buyurun Sayın
Becerekli. (HDP sıralarından alkışlar)
SAADET BECEREKLİ
(Batman) – Sayın Başkan, sayın milletvekilleri; hepinizi saygıyla selamlıyorum.

Artık herkesin
bildiği bir gerçek var ki Türkiye gerçekten çok zorlu bir süreçten geçiyor,
herkes, her kesim bunu kabul ediyor. Elbette bu zorlu süreci yaratanlar da
öncelikle bu ülkeyi yönetenlerdir. Yönetirken ne yazık ki inanılmaz bir biçimde
toplumsal bir ayrışmayla bu ülkeyi yönetmeye çalışıyorlar. Neredeyse yaşamın
bütün alanında yaratılan toplumsal ayrışmanın bu vergi düzenlemeleriyle daha da
derinleşeceğini önümüzdeki süreçte hep birlikte göreceğiz çünkü bu vergi
düzenlemeleri sermayeyi koruyacak, yoksulun üzerine ağır bir yük gibi çökerek
daha çok yoksulu ezecek.
Bakın, bununla
bağlantısı kurulacak bir örnek vermek istiyorum. Kısa bir süre önce, AKP Genel
Başkanı yaptığı bir konuşmada “Maalesef dünyada adalet yok. Özellikle ekonomik
noktada güçlü olanın haklı olarak takdim edildiği bir dünyada yaşıyoruz. Haklı
olanın güçlü olduğu değil, güçlü olanın haklı olduğu bir dünya; ben böyle bir
dünyada yaşamak istemiyorum.” demişti. Şimdi biz de böyle bir şey diyebiliriz
sanırım. Yoksulu ezecek olan vergilerle, korunan ve ekonomik olarak giderek
daha fazla güçlenecek olan varsıl arasında benzer şeyler yaşanacak, bunu yine
önümüzdeki süreçte hep birlikte yaşayarak göreceğiz. Yani ekonomik olarak güçlü
haklı, haklı da olsa güçlü olmayan haksız duruma düşecek çünkü yapılan
düzenlemeler çalışan kesimlere, işçilere, emekçilere yeni yük, kapitaliste,
sermayedara yeni vergi istisnaları ve teşvikler getiriyor. 
Torba yasalarda
niye bu kadar inat ediliyor diye açıkçası sormak istiyorum. Bu kadar ısrarın
nedeni nedir? Bugüne kadar, hani, yararlı, işte bürokratik hantallığı
aşabiliriz, daha verimli olacak gibi iddialar vardı. Ama demek ki bu,
söylendiği gibi bürokratik hantallığı aşamadığı, yine verimli olamadığı için
hâlâ tartışılıyor. Bu tartışma, elbette ki muhalefetin ya da karşı çıkanların
söyledikleri biraz dikkate alınarak geri çekilmeliydi ama böyle olmadı, kamu
yararı olduğunda ısrar edildi. Bu tartışmalar sürdüğüne göre kesinlikle kamu
yararına olmadığı da çok açıktır. 
İnanın
ki halkın büyük bir çoğunluğu torba yasa nedir, ne değildir, içinde ne var,
gerçekten bilmiyor, bihaber yani başına neler geleceğinden de habersiz çünkü
Hükûmet kamuoyuna motorlu taşıtlar vergisine ve tütüne getirilen zamlar olarak
yansıttı bu torba yasayı. Oysa bir bilseler torbada neler var neler; örneğin,
motorlu taşıtlar vergisinin yanı sıra, özel tüketim vergisi, katma değer
vergisi -ki katma değer vergisi bütün alışverişlerimize mutlaka ağır biçimde
yansıyacak ve o söylediğimiz ekonomik güçsüzlüğü, yoksulluğu derinleştirecek
bir şey- damga vergisi, gider vergisi, emlak vergisi, kısacası yaşamın her
alanını etkileyecek düzenlemeler söz konusu.
Bakın,
Türkiye Kömür İşletmeleriyle ilgili düzenlemede kömür işçileri işin farkına
vardı ve direndiler. Adıyaman’da tütün yasasına karşı insanlar sokağa çıktı
çünkü onlara neler getireceğini, onlardan neler götüreceğini biliyorlardı. Ama
söylediğim gibi, halkın büyük bir çoğunluğu haberdar olmadığı için sessizce
izliyor “Bu torba yasadan aleyhimize ya da lehimize neler çıkacak?” diye
bekliyor.
Yine,
bir alıntı yapacağım ben. AKP’nin Sayın Genel Başkanı -sanırım grup
toplantısıydı, çok iyi hatırlamıyorum ama- “Özel sektörü ekonominin lokomotifi
yaptık.” dedi. Tamam, özel sektörü ekonominin lokomotifi yaptınız da bugün
ekonominin geldiği nokta sıfır noktası ve Türkiye bu sıfır noktasında daha ne
kadar durabilecek? 
Sayın
milletvekilleri, bu yasaların geçmesini onaylayan eller, bu düzenlemelerde ne
var biliyor musunuz? Eminimiz ki çoğunuz bilmiyorsunuz. Bir kere, yalnız
bir kere, oylamadan önce -elinizi oy için kaldırmadan ya da elinizi oy için
kullanmadan önce- eliniz vicdanınıza bir dokunsun. Bakalım burada gerçekten
halkın yararına, Türkiye'nin yararına, kamuoyunun yararına neler var, bunu
biraz düşünmek gerekiyor çünkü buradan çıkacak bu yasa maddeleri bütün
Türkiye’yi, bütün insanlarımızı etkileyeceği gibi, bu etkisi çok uzun sürecek,
doğmamış çocukları bile etkileyecek, olumsuz anlamda etkileyecek. 
Bakın, yine bir
alıntı yapmak istiyorum, AKP Genel Başkanı söylemiş yine: “Hep aynı
şeyleri yapmak, her defasında farklı sonuçlar elde etmeye çalışmak akıl
sağlığıyla ilgili soruna işaret eder. Önce zihniyetinizi, sonra yöntemlerinizi
değiştirmeye ihtiyaç vardır.” Kesinlikle katılıyorum kendisine, bu halkın
yararını gözetmeyen, hastalık, ölüm, yoksulluk getiren neoliberal politikalarla
bezenmiş zihniyetinizi berraklaştırın.
(Mikrofon
otomatik cihaz tarafından kapatıldı) 
SAADET BECEREKLİ
(Devamla) – Ben de bir dakika rica edeyim, çok az kaldı bitireyim. 
BAŞKAN – Peki,
tamamlayın lütfen. 
SAADET BECEREKLİ
(Devamla) – Bakın, yapmış olduğunuz hiçbir şey hiç güzel sonuçlar doğurmadı. 
Olağanüstü hâli
uzatarak ülkenin geldiği durumun vahametini gösteriyorsunuz ayrıca. Evet, ülke
olağanüstü biçimde geri gidiyor, bunu görmek gerekiyor. Bu ülkenin geri gitmesi
bizi gerçekten derinden üzdüğü için bu kadar dile getirip ısrar ediyoruz
bunların yanlış olduğunu. Vatandaşlar hiç olmadıkları kadar mutsuz, hiç
olmadıkları kadar kaygılılar. Hükûmete hararetle bir önerimiz var: Kanun
hükmünde kararnameyi gösterip torba yasaya razı etmeye çalışmayın toplumu. Bir
bütün olarak halkın refahına politikalar geliştirin ve biz de destek verelim.
İnanın, o zaman her şey daha güzel olacak hem ülkemiz için hem bu ülkenin
geleceği hem de geleceğimiz olan çocuklarımız için diye belirtmek istiyorum. 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın Gürer,
buyurun. 
V.- AÇIKLAMALAR (Devam)
39.- Niğde Milletvekili Ömer Fethi
Gürer’in, Sağlık Bakanlığında ek atama yapılıp yapılmayacağını öğrenmek
istediğine ilişkin açıklaması
ÖMER FETHİ GÜRER
(Niğde) – Sayın Başkanım, Sayın Maliye Bakanımıza bir sorum olacak. Biraz evvel
Sağlık Bakanımız oradaydı, kendisinden önceki Sağlık Bakanımız ek atamaların
yıl sonuna kadar yapılacağı sözünü vermişti. Sağlık Bakanımız da biraz evvel
dedi ki: “Ek atamalarla ilgili çalışmayı Maliye Bakanlığı yürütüyor.” Şimdi,
yılın son iki ayına geldik, çok sayıda mesaj geldi, “Maliye Bakanımız orada,
sorar mısınız?” diyorlar. Sağlıkta ek atama yapılacak mı, yapılmayacak mı? 
Teşekkür ederim.

BAŞKAN –
Teşekkür ediyorum. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 21’inci maddesinde geçen “yer alan”
ifadesinin “geçen” şeklinde değiştirilmesini arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Baki Şimşek Mehmet
Erdoğan Erkan Haberal
 Mersin Muğla Ankara
 Deniz Depboylu
 Aydın
BAŞKAN – Komisyon
önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Sayın Depboylu konuşacaktır. 
Buyurun. (MHP
sıralarından alkışlar)
DENİZ DEPBOYLU
(Aydın) – Sayın Başkan, değerli milletvekilleri; sizleri saygıyla selamlıyorum.

Bu konuşmamda da
size Nazilli Sümerbank Basma Fabrikasının yok oluş sürecini anlatarak konuyu
sonlandıracağım. 
İlk konuşmamda,
Sümerbank tarihinin, üzerinde görüştüğümüz, nüfusla ilgili düzenlemelerin
geçtiği bu kanun maddeleriyle ilgili olduğunu savunmuştum. Aslında bu
fabrikaların nüfus hareketleriyle ilgili olarak gözden kaçan bir kısmı var.
Fabrika sadece Nazilli ve Aydın’a iş olanağı sağlamamıştır, fabrika Türkiye'nin
her ilinden yani 81 ilden işçi kabul etmiştir, Cumhuriyet Dönemi’nin ekonomik
sebepli iç göç hareketliliğine vasıta olmuştur. Sadece ülke sınırları içinde de
değil, Kıbrıs’ın da içinde bulunduğu 21 ülkeden vatanına çalışmak üzere dönen
işçiyi kabul etmiş, yine ekonomik sebebe dayalı dışarıdan ülkemize göç
edilmesinin de sebebi olmuştur. 
Değerli
milletvekilleri, Mustafa Kemal Atatürk 9 Haziran 1921 tarihinde Fransız
Hükûmetini temsil etmek için Ankara’ya gelen Franklin Bouillon’la
gerçekleştirdiği temaslarda tam bağımsızlığı şu şekilde ifade etmektedir: “Tam
bağımsızlık elbette siyaset, maliye, iktisat, adalet, askerlik, kültür gibi her
alanda tam bağımsızlık ve tam özgürlük demektir. Bu saydıklarımın herhangi
birinde bağımsızlıktan yoksunluk, ulusun ve ülkenin gerçek anlamıyla bütün
bağımsızlığından yoksun olması demektir.” İşte bu amaçla Mustafa Kemal daha
cumhuriyet ilan edilmeden bu konuya eğildi ve 18 Şubat 1923’te İzmir İktisat
Kongresi’ni ivedilikle topladı. Bu kongrenin toplanma amacı, ekonomik kalkınma
için ortak amaçlarını gerçekleştirecek yöntemleri aramaktı. Bu kongreye işçi,
çiftçi, tüccar, sanayici olmak üzere 1.135 delege katılmıştır. Kongre,
misakıiktisadi yani millî ekonomi ilkesini kabul etmiştir. Bu ilkenin özü ise
ekonomik gelişmemiz ve kalkınmamızın millî bağımsızlığımız içinde sağlanacak
olmasıdır. Temel hedef, siyasal bağımsızlık gibi ekonomik bağımsızlığın da
sağlanmasıdır. Sanıyorum, şu ana kadar anlattıklarımdan çıkaracağımız çok da fazla
ders var. 
Nazilli
Sümerbank Basma Fabrikası açılışının üçüncü yılında, 1940’ta tam kapasiteye
yakın çalışmaya başlamış, 1960’ta üretim rekoru kırmıştır. Fabrika 1974 yılında
elde ettiği 71 milyon 500 bin liralık kârla Türkiye'nin en büyük 100 işletmesinin
içinde 26’ncı sıraya çıkmıştır, Atatürk’ün ekonomide güçlenme hedefi amacına
ulaşmaya başlamıştır. Ancak 1980’li yıllarda, maalesef, işler tersine gitmeye
başlamıştır. Devrin Başbakanı Turgut Özal’la ülkemizde başlayan serbest piyasa
ekonomisi anlayışı tekstil ürünlerinin ithalinin önünü açmış, sentetik giysiler
de tezgâhlarda yerini almaya başlamıştır. Ülke pazarında, başta Uzak Doğu olmak
üzere yabancı ülkelerde üretilen tekstil ürünleri satılmaya başlanmıştır.
Küreselleşmeyle genişleyen kapital ağlar karşısında, maalesef, fabrika gücünü
koruyamamış ve kapatılmıştır. 
2002 yılında
fabrika alanı Adnan Menderes Üniversitesine devredilmiştir. Sümerbankın lojman
alanı ise Nazilli Belediyemiz tarafından rekreasyon alanı olarak
değerlendirilmiş ve aynı zamanda, yakın tarihte Gıdı Gıdı treni de tekrar
hizmete sokulmuştur. Bu süreçte fabrikanın kaderine terk edilen makineleri,
maalesef, hurdacılara gitti; Atatürk’ün “musiki” olarak nitelendirdiği
makinelerden yükselen ritmik ezgiyse tamamen sustu. 
1937 yılında
açılışından kapanışına kadar 30 binden fazla işçinin çalıştığı Nazilli
Sümerbank Basma Fabrikası geride 30 bin ailede aidiyet duygusu, güzel anılar ve
onurlu bir isim bıraktı. Atatürk’ün fabrikası, geride, ülkemizde adını herkesin
bildiği, gelişmiş illerle yarışan bir ilçe bıraktı. Anılarına sahip çıkan,
tarihini unutmayan Sümerbanklılar her fırsatta birlik olmayı başardılar ve bu
anılarını sosyal medyadan paylaşmaya devam ettiler. Bugün, Mustafa Kemal
Atatürk’ün bizlere mirası olan bu muhteşem eserin anısı, tarihi ve kültürü
korunmayı hak etmektedir. Ben buradan Kültür Bakanımıza ve Millî Eğitim
Bakanımıza seslenmek istiyorum: Aydınlılar, Nazillililer Sümerbankın anısını
yaşatacak bir müze ve üniversite istiyor. Nazilli’de kurulacak “Sümerbank Millî
Sanayi Müzesi” ve yine, Sümerbankın vizyon ve misyonunu yaşatacak olan bir
üniversiteyi hayal ediyoruz ve bunu, Atatürk’ün mirasını yaşatmak, kültürel
mirası yaşatmak olarak kabul ediyoruz. 
Ben bu
vesileyle, ebediyete intikalinin 79’uncu yıl dönümünde Ata’mızı rahmet ve
minnetle anıyor, yüce heyetinizi saygıyla selamlıyorum. (MHP ve CHP
sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
21’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
22’nci madde
üzerinde üç adet önerge vardır, okutup işleme alıyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 22’nci maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir Ertuğrul
Kürkcü Dirayet Taşdemir
 İstanbul İzmir Ağrı
 Aycan İrmez Saadet
Becerekli Bedia Özgökçe Ertan
 Şırnak Batman Van
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Van Milletvekili Bedia Özgökçe Ertan konuşacaktır.
Buyurun Sayın
Özgökçe Ertan. (HDP sıralarından alkışlar)
BEDİA ÖZGÖKÇE
ERTAN (Van) – Teşekkür ediyorum Sayın Başkan.
Değerli
milletvekilleri, Genel Kurulu saygıyla selamlıyorum.
Bugün, 2011
yılında 23 Ekim ve 9 Kasım itibarıyla art arda yaşanan iki yıkıcı depremin yıl
dönümü. Van’da yaşanan bu iki depremle yüzlerce canımızı kaybettik, binlerce
ev, binlerce iş yeri yıkıldı. Ben bu vesileyle, yitirdiğimiz canları rahmetle
anıyorum ve Hükûmetten, Van halkına verdiği sözleri tutmasını beklediğimizi
ifade etmek istiyorum. Bizler de bu sürecin takipçisi olacağız. 
Sayın Başkan,
değerli milletvekilleri; dünyanın en kırılgan ekonomilerinden Türkiye, büyük
ölçüde iç ve dış borçlanmaya dayanan, yabancı sermaye girişine bağımlı ve
istihdamı geri plana iten çarpık bir büyüme stratejisi izlemektedir. Bu
strateji, üretimden çok tüketime dayandığından “istihdamsız büyüme stratejisi”
olarak adlandırılır. Türkiye, G20 ülkeleri içerisinde büyüme rakamları
açısından Çin, Hindistan ve Endonezya’nın ardından 4’üncü sırada olmasına
rağmen, son açıklanan resmî işsizlik rakamlarına göre, işsizlik, Temmuz 2017
itibarıyla yüzde 10,7’ye ulaşmış ve resmî işsiz sayısı bugün Türkiye’de 3,5
milyona dayanmış durumdadır. Buna mevsimlik tarım işçilerinin kış aylarında
çalışamayacaklarını da eklediğimizde sayı ve oran çok daha büyümektedir.
Mali disiplini
korumak adına AKP hükûmetleri döneminde bütçeleme tekniğinde onlarca değişiklik
yapılmıştır, bütçe dışı harcamalar artarken bunların takibi neredeyse imkânsız
hâle getirilmiştir. Örtülü ödenek, Savunma Sanayii Destekleme Fonu, hazine
garantili projeler derken devlet sırrı, ticari sır gibi gerekçelerle
açıklanmayan kalemler artmış, toplum adına bütçeyi denetlemekle görevli
Sayıştay işlevsizleştirilmiştir. Devletin kenara ayıracağı tek bir kuruş
yokken; aksine, Hükûmet borç üstüne borç alırken Varlık Fonu oluşturulmuş,
toplumun tüm varlıklarına el konulmuş ve bu yolla hazine dışında yeni bir
hazine yaratılmış. Üstelik, söz konusu fon, Sayıştay denetimi dışına
çıkarılmıştır. Böylelikle, halkın bütçe hakkının son kırıntıları da yok edilmiş
olmaktadır.
Sayın Başkan,
değerli milletvekilleri; AKP’nin bütçelerinde, yapılandırma yasalarında, torba
tasarılarında işçilere, emekçilere, yoksul halk kesimlerine tek bir rol
düşmektedir, o da vergi vermek. AKP savaşa bütçe ayırdıkça rantçıları, kendi
sermaye sınıfını daha da zenginleştirdikçe işçinin, asgari ücretlinin payına
yoksulluk, savaşa, köprüye, yola, nereye harcandığını bilmediği örtülü
ödeneklere para ödemek düşmektedir. AKP’nin önceki torba tasarılarında olduğu
gibi bu torba tasarı da oldubittiye getirilmek istenmekte, savaşa, silaha neden
bu kadar para harcandığı kamuoyuna açıklanmamaktadır. Kimler zengin
edilmektedir, bilmiyoruz, varsa yoksa terörle mücadele argümanı. Bu
düzenlemeler halkın yararına değildir. SİHA’ların, TOMA’ların, devlete silah
satan şirketlerin talebi neyse bu torba tasarıyla onlar korunmaktadır. 
Sayın
milletvekilleri, bir ülke yönetiminin zenginden mi, yoksuldan mı, çalışandan
mı, patrondan mı, emekten mi, sermayeden mi yana olduğunu görmenin en kolay
yolu, harcamalarına ve bu harcamaların gelirlerine bakmaktır. İşçiye, emekçiye,
köylüye, çiftçiye her defasında yeni bir vergi yükü getiren, büyük büyük
şirketlerin milyarlarca liralık borçlarını bir seferde silen bu Hükûmetin kimin
yanında olduğunu aslında bellidir. 
Sayın
milletvekilleri, bugün ayrıca 4 Kasım Meclis darbesinin üzerinden tam bir yıl
beş gün geçmiş bulunmaktadır. Demokrasi, barış ve özgürlük mücadelemizi yok
etmek isteyenler bilmeliler ki bugün hâlâ aynı kararlılıktayız. 
Yine, dün Sayın
Burcu Çelik vekilimizin doğum günüydü. Sevgili Burcu Çelik, doğum günün kutlu
olsun, yeni yaşın özgürlüğe vesile olsun diyorum, hepinizi saygıyla
selamlıyorum. (HDP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 22'nci maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Bülent Yener Bektaşoğlu Zekeriya
Temizel Kadim Durmaz
 Giresun İzmir Tokat
 Şenal Sarıhan Kemal
Zeybek Kazım Arslan
 Ankara Samsun Denizli
 Ali Özcan Mahmut
Tanal Mehmet Bekaroğlu
 İstanbul İstanbul İstanbul
 Hüseyin Yıldız
 Aydın
MADDE 22-
16/8/1961 tarihli ve 351 sayılı Yüksek Öğrenim Kredi ve Yurtlar Kurumu
Kanunu’nun 23’üncü maddesinin (1)’inci fıkrasında yer alan “Kurum yurtlarında
barınan öğrenciler ile birlikte” ifadesi yürürlükten kaldırılmış ve (2)’nci
fıkrasına “Beslenme ve barınma yardımı,” ibaresinden sonra gelmek üzere
“Bakanlar Kurulunca vergi muafiyeti tanınan vakıflar ve kamu yararına çalışan
derneklere ait yükseköğrenim yurtlarında barınan öğrencilere” ifadesi eklenmiştir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ ALPASLAN KAVAKLIOĞLU (Niğde) – Katılamıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde söz isteyen Aydın Milletvekili Hüseyin Yıldız.
Buyurun Sayın
Yıldız. (CHP sıralarından alkışlar)
HÜSEYİN YILDIZ
(Aydın) – Sayın Başkan, değerli milletvekilleri; Genel Kurulu saygıyla
selamlıyorum.
Aydın
Milletvekilimiz Deniz Hanım’a teşekkür ediyorum. Türkiye Cumhuriyeti
kurulduktan sonra Cumhuriyet Halk Partisi, Türkiye’nin en büyük basma
fabrikasını Nazilli’de açmıştır. Uzun uzun anlattı ama maalesef bu Hükûmet,
2002’de iktidara geldikten sonra, sadece Nazilli Basma Fabrikasını değil, o
dönemde kurulan TÜPRAŞ’ı, PETKİM’i, TELEKOM’u, fabrikalarını, hepsini
özelleştirdi ve hepsini yandaş firmalara verdiler; o yandaş firmalar da
aldılar, buraların yerine 30 kat, 50 kat maalesef binalar yaptılar. İşte,
Cumhuriyet Halk Partisi ile AKP’nin arasındaki fark bu. Demin anlattılar. 
Değerli
arkadaşlar, ben iki yıldan beri bu kürsüye gelip hep Aydın’ın sorunlarından
bahsettim, hâlen daha edeceğim çünkü 2002-2017, tam on beş yıldır Aydın’a AKP
iktidarı bir çivi dahi çakmadı. Türkiye’de jeotermal enerjisi olan tek il
Aydın’dır. Aslında o ilin o madenden çıkan o enerjiden faydalanması gerekirken
2007’de bir yasa çıkardınız, komple jeotermalleri 4 tane firmaya verdiniz ve bu
firmalar... 
Şu an, eskiden
Aydın’dan İzmir’e giderken, İstanbul’a giderken bir Aydınlı olarak “Aydınlıyım.”
dediğim zaman şunu diyorlardı: “Ha, Aydın mı? Dağlarında yağ, ovalarında bal
akar.” Şu an gelin, Aydın’ın dağlarında da ovalarında da zehir akıyor, zehir,
zehir! Daha bu sene, buraya gelmeden önce, bir hafta önce ticaret odasıyla
toplantı yaptık Aydın’da; şu an ürettiğimiz incirlerin ve ürettiğimiz
zeytinlerinin yüzde 20’si kükürttür arkadaşlar.
Buradan
sesleniyorum AKP’ye: Lütfen, bir an önce bir araştırma komisyonu kurulsun,
gidip orada bir inceleme yapmak zorundayız değerli arkadaşlar. On beş yıldan beri,
2002, 2007, 2011, 2015’te, her geldiğinizde şunu diyordunuz Aydınlılara: “Biz,
Aydın-Denizli arasındaki otoyolu yapacağız.” Allah’a şükürler olsun, on beş yıl
oldu, bir çivi dahi çakılmadı! Aydınlılara şu sözü verdiniz, dediniz ki:
“Yeniköy’den Didim’e giden yolu yapacağız.” On beş yıl geçti, bir çivi
çakılmadı. Döndüler, yine, Aydın’da on beş yıldan beri “Hastane yapacağız.”
dediler, hastanenin daha “H”si bile yok ortada arkadaşlar. Aydın’da şu an
vatandaşın dilinde şu söz geçiyor: “Aydın’da 2 tane kuyruk var arkadaşlar, bir
halk ekmek kuyruğu var, bir de hastanelere yatış kuyruğu var.” Bir hasta bir ay
sıra bekliyor, bir ay; sorabilirsiniz, bir ay sıra bekliyor arkadaşlar. 
Şimdi, ben size
buradan sesleniyorum: Bu jeotermal yasasını tekrar değiştirmemiz gerekiyor. Şu
an doğal gazı döviz verip, dolar verip, dışarıdan alıp Aydın’ı doğal gazla
ısıtıyorsunuz. Ya, kardeşim, Aydın’ın altında sıcak su akıyor, bunu verin
büyükşehir belediyesine, biz bütün Aydın’ı ısıtma suyla ısıtalım, jeotermal
suyla ısıtalım ama yok. Dönüyoruz ki, diyoruz ki, değerli arkadaşlar, gelin,
burada en az 200 bin hektarlık bir seracılık sistemi kuralım, o da yok. Çünkü,
2007’de çıkardığınız kanunda o jeotermal elektrik santrali işleten firmalar var
ya yan taraftaki komşusuna bir gram dahi sıcak su vermiyor; işte, çıkardığınız
yasa bu. Gelin hep beraber oturalım, bu Aydın’ın sorununu beraber çözelim
değerli arkadaşlar. Aksi takdirde on yıl sonra Aydın çölleşecek. Buradan
bağırıyorum, buradan sesleniyorum, yalvarıyorum: Gelin, Aydın’ın sorununu
beraber çözelim, AKP’yle beraber çözelim. Ama, siz kulak ardına atıyorsunuz, 5
tane firmayı zengin etmeye çalışıyorsunuz, 5 tane arkadaşlar. 
Geçen hafta, şu
an Aydın’da ölüm oranı yüzde 350 arttı, çocuk ölümü yüzde 130 arttı, kanser
olayı yüzde 30 arttı. Gelin, hep beraber beraber olalım, bu Aydın ilini
düzeltelim. Bir: Otoyolu acilen başlatın arkadaşlar. İki: Şehir hastanesini
acilen başlatın. Üç: Jeotermal suyundan muhakkak vatandaşın da faydalanması
gereken bir kanun çıkarmamız gerekiyor. Bu nedenle, özellikle Aydınlılara
sesleniyorum: Her gelen milletvekilinin yakasına yapışın, her gelen AKP’linin
yakasına yapışın; bu sorunları çözelim. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
ABDURRAHMAN ÖZ
(Aydın) – Sayın Başkan…
BAŞKAN – Sayın
Öz, 60’a göre yerinizden söz veriyorum bir dakika süreyle.
Buyurun.
V.- AÇIKLAMALAR (Devam)
40.- Aydın Milletvekili Abdurrahman Öz’ün,
AK PARTİ’nin Aydın’a yapmış olduğu hizmetlere ilişkin açıklaması
ABDURRAHMAN ÖZ
(Aydın) – Sayın Başkanım, söz verdiğiniz için öncelikle teşekkür ediyorum.
Aydın
Milletvekilimiz Sayın Deniz Depboylu’ya ve Sayın Hüseyin Yıldız’a öncelikle
teşekkür ediyorum Aydın’ın sorunlarını gündeme getirdikleri için. AK PARTİ
olarak bizim Aydın’a yapmış olduğumuz hizmetleri, televizyon kanalıyla, Aydın
kamuoyu ve Türkiye kamuoyuyla tekrar paylaşma fırsatı verdiği için Sayın
Hüseyin Yıldız’a tekrar teşekkür ediyorum. 
Şehir hastanemiz
ihale aşamasında… 
ÖZGÜR ÖZEL
(Manisa) – Devlet hastanesi.
ABDURRAHMAN ÖZ
(Aydın) – Şehir hastanemiz. 
Aydın şehir
hastanemiz ihale aşamasında. Otoban, biz Aydın-Denizli diyoruz, Denizliler
Denizli-Aydın otobanı diyor. Otobanımız da ihale aşamasında. Jeotermalin
etkisiyle ilgili olarak şu an iki bakanlığımızın yetkili personelince
çalışmalar yapılmaktadır, Aydın’a etkisi araştırılmaktadır. Bu araştırmanın
sonuçları ayrıca Türkiye kamuoyuyla ve Aydın kamuoyuyla paylaşılacaktır. 
Teşekkür ederim.
(AK PARTİ sıralarından alkışlar) 
BAŞKAN –
Teşekkür ediyorum, Aydın’a ve Aydın milletvekillerimizin hepsine.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – Şimdi,
diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 22’nci maddesinde geçen “Bakanlar
Kurulunca vergi muafiyeti tanınan vakıflar ve kamu yararına çalışan derneklere
ait yükseköğrenim yurtlarında barınan öğrencilere” ifadesinin madde metninden
çıkartılmasını arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli
 Manisa 
 Baki Şimşek Mehmet
Erdoğan Erkan Haberal
 Mersin Muğla Ankara
 Mevlüt Karakaya
 Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ İBRAHİM AYDIN (Antalya) – Katılmıyoruz.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde Adana Milletvekili Mevlüt Karakaya konuşacaktır.
Sayın Karakaya,
buyurun. (MHP sıralarından alkışlar)
MEVLÜT KARAKAYA
(Adana) – Sayın Başkan, değerli milletvekilleri; 502 sıra sayılı Kanun
Tasarısı’nın 22’nci maddesiyle ilgili vermiş olduğumuz önerge üzerinde söz
almış bulunuyorum. Yüce heyetinizi saygıyla selamlıyorum. 
Önerge, aslında,
351 sayılı Yüksek Öğretim Kredi ve Yurtlar Kurumu Kanunu’nun 24’üncü maddesinde
bir değişiklik öneriyor. Aslında değişiklik değil, bu bir düzeltme; onu ifade
etmek istiyorum. Dün de biliyorsunuz vadeli işlemler ve opsiyon piyasalarıyla
ilgili bir yasal düzenlemeyle alakalı olarak konuşurken yasama kalitesiyle
ilgili bir iki husus ve örnekler vermeye çalışmıştım. Bunun en bariz
örneklerinden birisi de bu. Aslında bu madde, 24’üncü madde 2016 yılının Kasım
ayında yayımlanmış yani 2016, şurada bir yıl olmamış ve uygulamaya da girmemiş.
Çok ilginç tesadüf, bu maddeyle ilgili yönetmelik de daha dün, çarşamba günü
yayımlanmış. Madde tabii dikkatli yazılmadığı için, gerekçeler dikkatle
konmadığı için, burada bu tür yasama faaliyetleri sırasında yanlışları düzeltme
konusundaki muhalefetin girişimleri dikkate alınmadığı için bu tür yanlışlar
oluyor. Bu bir değişiklik maddesi değil, yapılan bir yanlışın düzeltilmesi. 
Bu madde,
aslında, vakıf ve derneklere ilişkin yükseköğretim yurtlarına Bakanlar Kurulu
tarafından vergi muafiyeti tanınmış ve kamuya yararlı dernek olarak belirlenmiş
olan dernek ve vakıflardaki öğrencilere beslenme ve barınma yardımının önünü
açıyor. Buralarda kalan öğrencilere beslenme yardımı yapılacak. Tabii ki
öğrencilerimize beslenme ve barınma konusunda yapılacak yardımlara hiçbirimizin
karşı çıkacak tarafı yok. Ancak bu konuyu incelerken dikkatimi çeken bir şey
oldu. Şunu hepimiz biliyoruz ki: Barınma konusu yükseköğrenim öğrencilerinin en
önemli sorunlarının başında geliyor. Şöyle geçmişten bugüne özellikle yurt
kapasiteleriyle ilgili yapılan çalışmalara bir göz attığımda dikkatimi çeken
önemli hususlardan birisi, 2001-2002 eğitim öğretim yılından 2013 yılına
kadarki artışa baktığımızda yaklaşık 12 yılda 124 bin civarında bir kapasite
artışı olmuş. Bu da yıllık yaklaşık 10 bin civarına denk geliyor. 2003 yılından
sonra bugüne kadar yapılan artış 317 bin. Toplam kapasitemiz 623 bin. Neredeyse
2’ye katlanmış, yıllık 80 bin. Önce bu kapasite artışından dolayı hakikaten
tebrik etmek istiyorum ama bunun yeterli olmadığını da ifade etmek istiyorum.
Bu artışın da 2013 yılından sonra olmasının da elbette sebepleri var. Ben şu
anda bu sebeplere girmiyorum. Yani bu 24’üncü maddeyle alakalı olarak bizim
biraz önce bahsettiğim vakıf ve derneklere yapacağımız yardımları belki şu
dönemi, şu süreci atlatmak için bir gereklilik olarak görebiliriz ama aslolanın,
kurumun kapasiteyi artırması olduğunu da buradan ifade etmek istiyorum. 
Dolayısıyla bu
madde bir değişiklik maddesi değil, herhangi bir katkı sağlayan bir madde değil
gerekçede yazılmaya çalışıldığı gibi, bu, daha önceden yapılan bir yanlışın
düzeltilme maddesidir. Bunu tabii gerekçeye ve kanun maddesine, değişiklik
önergesine bakarak anlamak mümkün değil, üzerinde epey bir çalışma gerekli ama
en sonunda bunu Komisyonda en iyi anlayanın da Sayın Maliye Bakanı olduğunu
Komisyon konuşmalarından gördüm. Kendisini de tebrik ediyorum, en doğru
açıklamayı yapmış. Sayın Bakan, siz de görüyorsunuz ki hakikaten yasama
kalitesinde ciddi bir sıkıntı var. 
Hepinize çok
teşekkür ediyorum. 
Yüce heyetinizi
tekrar saygıyla selamlıyorum. 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
22’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Birleşime on beş
dakika ara veriyorum.
Kapanma Saati: 19.18
BEŞİNCİ OTURUM
Açılma Saati: 19.43
BAŞKAN: Başkan Vekili Ahmet AYDIN 
KÂTİP ÜYELER: İshak GAZEL (Kütahya), Ali Haydar HAKVERDİ (Ankara)
-----0-----
BAŞKAN – Türkiye
Büyük Millet Meclisinin 20’nci Birleşiminin Beşinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
23’üncü madde
üzerinde üç adet önerge vardır, önergeleri okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 23’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ertuğrul
Kürkcü Aycan İrmez
 İstanbul İzmir Şırnak
 Dirayet Taşdemir Mehmet
Ali Aslan Saadet Becerekli
 Ağrı Batman Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ KASIM BOSTAN (Balıkesir) – Katılamıyoruz.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılamıyoruz Sayın Başkanım.
BAŞKAN – Önerge
üzerinde Batman Milletvekili Mehmet Ali Aslan konuşacaktır.
Buyurun Sayın
Aslan. (HDP sıralarından alkışlar)
MEHMET ALİ ASLAN
(Batman) – Sayın Başkanı ve Sayın Meclisi saygıyla selamlıyorum.
Arkadaşlar,
bugün 9 Kasım. Tabii, 9 Kasımın tarihte önemli bir yeri var. 9 Kasım tarihinde,
örneğin, Berlin Duvarı yıkılmış. Berlin Duvarı bundan yirmi sekiz yıl önce
yıkılmış ama maalesef biz şu anda Türkiye-Suriye sınırının 900 kilometresine
duvar örüyoruz. Yani hani “Herkes gider Mersin’e, biz gideriz tersine.” diyoruz
ya, dünyada duvarlar yıkılırken maalesef Türkiye şu anda kapalı bir cezaevi hükmüne
getirilerek duvarlar yapılıyor. Daha önceki hükûmetler Türkiye-Suriye sınırına
mayın döşemişti, ihaleye vermişti, para ödemişti. Bu Hükûmet mayınların
temizlenmesi için yine ihaleye verdi, yine para ödedi; şimdi yine duvar
örülmesi için ihaleye veriliyor, para ödeniyor; eminim ki yarın öbür gün de
duvarların yıkılması için yine ihaleye verilecek ve o duvarlar kaldırılacak.
Sayın Maliye Bakanı buradayken de buna dikkat çekmek istiyorum. Ülkenin gelir,
zenginlik kaynakları böylece çarçur ediliyor ve birilerine de maalesef peşkeş
çekiliyor. 
Yine, 9 Kasım
1993’te yani yirmi dört yıl önce Hırvat topları Bosna’da bulunan, 16’ncı
yüzyılda Osmanlı’nın yaptırdığı tarihî köprüyü tahrip ettiler ve biz burada
kınadık. Suudi Arabistan 2002’de Ecyad Kalesi’ni yıktı, haklı olarak biz
kınadık, biz tepki gösterdik. Peki, Hasankeyf? Hasankeyf ülke sınırlarımız
içinde, neden dinamitliyorsunuz, iktidar neden buna göz yumuyor, neden bunu
teşvik ediyor? Hasankeyf? Suudi Arabistan’da olsaydı ya da işte Avrupa’nın bir
kentinde olsaydı burada kıyamet kopacaktı “Hasankeyf’imizi dinamitliyorlar,
sular altında bırakıyorlar.” diye. Lütfen, biraz bu konuda samimi olalım. Yani
biz yanlış yapınca meşru da bizden olmayanlar yanlış yapınca zulüm mü yapmış
oluyor, vahşet mi oluyor, barbarlık mı oluyor? Ya, böyle bir çelişki olabilir
mi Allah aşkına? Çin Seddi Çin için neyse, Mısır piramitleri Mısır için neyse
Hasankeyf de Türkiye için odur. 
Tabii, yine,
Anayasa’da ve kanunda “Devlet, kültür ve tabiat varlıklarını korur.” diyor ama
birinci derece sit alanı olan Hasankeyf’te, bakın, flaşla çekim yasakken, çivi
çakmak yasakken dinamitleniyor. “Devlet, tarihî eserleri, tabiat varlıklarını
korur.” demekten tarihî yerleri dinamitlemeyi mi anlıyorsunuz, Allah aşkına? 
Sayın Maliye
Bakanımız, inanın, oradan elde edilecek enerji bir tarafa, eğer orası kültür,
turizm ve tabiat olarak kazandırılırsa, korunursa bir sürekliliği var, sürekli
bir gelir elde edilecek oradan ama baraj tükeniyor, sürekliliği yoktur. Yani
bunu en iyi sizin bilmeniz gerekiyor. Daha fazla geliri olacak bir tarza
getirilebilir. Bu projenin derhâl iptal edilmesi gerekiyor.
MTV’de yapılan
değişiklikle ilgili söz aldım, ona da değineyim. Torba tasarının kamuoyunda en
çok tartışılan hususlarından biri MTV zamları olmuş ve tartışılan bu düzenleme
sonrası iyi polis-kötü polis metaforu devreye konmuş ve tasarının ilk hâlindeki
zam oranı düşürülerek sanki iyi bir şey yapılmış gibi bir izlenim
yaratılmıştır. 
Düzenlemeyle
kanuna “taşıt değeri” tanımı eklenmiştir, taşıtın ilk kayıt ve tescil edildiği
tarih itibarıyla belirlenen taşıt değerinin sonraki yıllarda da bu taşıtın
vergi tutarlarının belirlenmesinde esas alınacağı öngörülmüştür. Oysaki
önerimiz, bu tasarıda yer alan düzenlemeler yerine gelir dağılımına göre bir
değerlendirme yapılması gerektiğidir. 
Dev şirketlere
milyar dolarlık vergi affı ama halka, yoksula, emekçiye vergi zammı. Eğer vergi
adaleti anlayışınız buysa gerçekten sevsinler sizin vergi adaleti anlayışınızı
diyorum. 
Ve lütfen
Hasankeyf’e sahip çıkalım; bakın, Hasankeyf’e yazık etmeyelim, bu güzel tarihî,
tabii yeri koruyalım, hepimizin görevidir; bu, vicdan, adalet ve mantık işidir.
Lütfen, bütün bu değerlerimizi işletelim. 
Teşekkürler.
(HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 23’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent Yener Bektaşoğlu Zekeriya
Temizel Kadim Durmaz
 Giresun İzmir Tokat
 Şenal Sarıhan Kemal
Zeybek Kazım Arslan
 Ankara Samsun Denizli
 Ali Özcan Mahmut
Tanal Mehmet Bekaroğlu
 İstanbul İstanbul İstanbul
 Muhammet
Rıza Yalçınkaya
 Bartın
MADDE 23-
18/2/1963 tarihli ve 197 sayılı Motorlu Taşıtlar Vergisi Kanununun 2 nci
maddesinin birinci fıkrasına aşağıdaki bent ilave edilmiştir.
"20- Taşıt
değeri: Taşıtların teslimi, ilk iktisabı ve ithalinde, katma değer vergisi
matrahını oluşturan unsurlardan (vade farkı ile hesaplanan özel tüketim vergisi
hariç) teşekkül eden değeri ifade eder.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ KASIM BOSTAN (Balıkesir) – Katılamıyoruz.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Sayın
Yalçınkaya, arkadaşlar sabırsızlıkla bekliyor sizi, büyük bir teveccühle.
Buyurun. (CHP
sıralarından alkışlar) 
MUHAMMET RIZA
YALÇINKAYA (Bartın) – Teşekkür ederim Sayın Başkanım.
Sayın Başkan,
değerli milletvekilleri; hepinizi saygıyla selamlıyorum. 
Değerli
milletvekili arkadaşlarım, torba kanunda TTK ve TKİ’yle ilgili düzenleme
gündeme gelince Enerji ve Tabii Kaynaklar Bakanı yerli kömürle ilgili müjdeler
vermeye, protokoller imzalamaya başladı. Sayın Bakan, üç gün önce, 2018
hedeflerinin yerli kömür üretiminde rekor kırmak olduğunu söyledi. Bunu nerede
söyledi? TTK’nin üretim sahası olan Amasra-B Sahası’nı redevans usulü işleten
firma ile termik santral sahibi olan bir başka firma arasındaki yerli kömüre
dönüş protokolünün imzalanması sırasında söyledi. O sahada yıllık 7 milyon ton
yerli kömür üretiminden söz etti. 
Değerli
arkadaşlar, gerçekler hiç de Sayın Bakanın söylediği gibi değil. Sayın Bakana
birileri yanlış bilgi veriyor, Bakan da bu bilgilere inanıyor ve bu sözleri
söylüyor ve protokolü imzalıyor. Herhâlde Sayın Bakan, madencilik sektöründe
yer altı işletmeciliğinin ne kadar zor şartlar altında yapıldığının farkında
bile değil. Bakan farkında olmadığı için, böyle afaki rakamlarla, rekordan
rekora koştuğunu zannediyor. Sayın Bakan Amasra’da olmayan kömür üretimini
nasıl gördü de yılda 7 milyon ton kömür üretiminin protokolünü imzaladı,
anlamak mümkün değil. Allah aşkına, bir kişi çıkıp söylesin, bu 7 milyon ton
kömür üretimi nerede? (CHP sıralarından alkışlar) Bizim göremediğimiz, Sayın
Bakanın gördüğü bu kömür nerede Allah aşkına?
Değerli
arkadaşlar, Sayın Bakanın yılda 7 milyon ton yerli kömür üretimini sağlayacağını
iddia ettiği bu firma, 2005 yılında Amasra-B Sahası’nı redevans karşılığında
TTK’dan aldı. Üç sene hazırlıktan sonra dördüncü yılda üretime geçecekti. Yirmi
yılda ise toplam 56 milyon ton kömür üretimi yapacaktı. Bütün bunların
karşılığında ise 400 milyon lira redevans bedeli ödeyecekti. 2005 yılının
üzerinden tam on iki yıl geçti ama bu şirketin yıllar itibarıyla taahhüt ettiği
kömürü çıkardığını biz bölge insanı olarak görmedik. Firma yapacağı üretim
taahhütlerini yerine getirmedi, bir de devlete yaklaşık 250 milyon lira borç
taktı. Yani Sayın Bakan kömürü çıkarmamış, devlete taahhüdünü yerine
getirmemiş, borcunu ödememiş bir firmanın olmayan yerli kömürünün reklamını
yapıyor. (CHP sıralarından alkışlar) Dolayısıyla daha kömür üretimi yapılmayan
bir ocakla ilgili, 7 milyon ton kömür henüz ortada yokken Enerji Bakanına 80
milyona yanlış bilgi vermek hiç yakışmıyor; devlet adamı ciddiyetiyle
bağdaşmıyor, doğruları yansıtmıyor Sayın Bakan. (CHP sıralarından alkışlar) 
Değerli
arkadaşlarım, Sayın Bakan Amasra-B Sahası’yla ilgili Sayıştay müfettişlerinin
hazırladığı raporları da mı okumuyor? Müfettişler 2015 kurum raporunda diyor
ki: “Firmaya bugüne kadar verilen süre uzatımlarının iyi değerlendirilemediği,
firmanın zamanı iyi kullanamadığı, bir an önce kömür üretimine geçme çabasında
olmadığı aşikârdır. Bir an önce bitmesi gereken hazırlık çalışmalarında kömür
üretimine geçilmesine yönelik olarak belirgin bir çabanın olmadığı
görülmektedir. Uzunca bir süre daha taahhüt ettiği miktarda üretime
geçemeyeceği anlaşılmaktadır. Bu anlayışla, bu sahada en az üç dört sene daha
kömür çıkmaz.” Kim diyor? Sayıştay müfettişi. Anlaşılan, Bakan, bu yazılanları
okumamış olacak ki ne zaman üretileceği belli olmayan kömürü, sadece firmanın
yalan yanlış beyanlarına inanarak Türkiye’ye müjde olarak sunuyor.
Bir kez daha
buradan söylüyorum: Amasra-B Sahası’nda ortaya çıkan yerli taş kömürü yok.
Ortada üretim yok. Ortada yılda 7 milyon ton kömür değil, çıkan 7 kilo kömür
bile yok. (CHP sıralarından alkışlar) 
Eğer Sayın Bakan
inandırıcı olmak istiyorsa, öncelikle Sayıştay raporlarında belirtilen
hususları sorgulayarak açıklığa kavuşturmalıdır. Sayın Bakan ve bürokratları
bunu göremiyorlarsa gerçekten çok yazık. 
Hepinizi
saygıyla selamlıyorum. (CHP sıralarından alkışlar) 
BAŞKAN – Teşekkür
ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
23’üncü madde
üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 23’üncü maddesinde geçen “teşekkül eden
değeri ifade eder.” ifadesinin “oluşur.” şeklinde değiştirilmesini arz ve
teklif ederiz. 
 Mustafa Kalaycı Emin
Haluk Ayhan Erkan Akçay
 Konya  Denizli Manisa
 Baki Şimşek Erkan
Haberal Mehmet Erdoğan
 Mersin Ankara Muğla
 Ahmet Kenan Tanrıkulu
 İzmir
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkanım. 
BAŞKAN –
Hükûmet? 
MALİYE BAKANI
NACİ AĞBAL (Bayburt) – Katılmıyoruz Sayın Başkanım. 
BAŞKAN - Önerge
üzerinde söz isteyen İzmir Milletvekili Ahmet Kenan Tanrıkulu. 
Buyurun Sayın
Tanrıkulu. (MHP sıralarından alkışlar) 
AHMET KENAN
TANRIKULU (İzmir) – Sayın Başkan, sayın milletvekilleri; görüştüğümüz kanun
tasarısının 23’üncü maddesi üzerinde verdiğimiz önergeyle ilgili olarak
Milliyetçi Hareket Partisi Grubu adına söz almış bulunmaktayım. Genel
Kurulumuzu saygıyla selamlıyorum. 
Değerli
milletvekilleri, maddenin gerekçesinde, vergilendirme usulü değiştirilerek
mevcut vergilendirme ölçütlerine taşıt değerinin de eklendiği ifade
edilmektedir. Hatırlanacağı üzere, tasarımızın ilk hâli geldiği zaman o dönemde
yüzde 40’lık motorlu taşıtlar vergisi zammı açıklanmış ve orta vadeli
programımız bu zam açıklamasıyla gölgede kalmıştır. Bizlerin konuyu sürekli
dile getirmesinin ardından önce Sayın Başbakan bu fahiş artışı eleştirmiş,
arkasından da Sayın Cumhurbaşkanının talimatıyla yüzde 40’lık vergi zammı
düşürülmek zorunda kalmıştır. 
Şimdi, ne oldu diye baktığımız zaman değerli
milletvekilleri, Otomobil Distribütörleri Derneğinin verilerine baktığımız
zaman, Türkiye'de satılan otomobillerin yaklaşık yüzde 80’inin vergisiz fiyatı
40 bin ila 80 bin lira arasında değişmekte ve 1,6 litre motor hacmine sahip
olan otomobillerden meydana gelmektedir ve ortalama vatandaşımızın aldığı araba
bu şekildedir. Tasarının ilk hâlindeki zam oranı bu araçlara yaklaşık yüzde 68
oranında yansıyacakken, şimdi bu oran yüzde 50’ye kadar gerilemiştir.
Vatandaşımız bugün 50 bin liraya bir otomobil aldığında -gene ortalama
fiyatlarla söylüyorum- yüzde 45 ÖTV ödeyecektir, yüzde 18 üstüne bir KDV
koyacaktır ve ÖTV’nin de KDV’si tekrar gelerek toplam da 8 ayrı vergi ve
benzeri, harç ödemek zorunda kalacaktır. 
Değerli milletvekilleri, sonuç olarak, 2018 yılından
itibaren yeni otomobil alacak olan vatandaşımız ortalama yüzde 60 zamla 1.500
Türk lirası civarında motorlu taşıtlar vergisi ödeyecektir. Tabii, akaryakıta
gelen zamlar da bunun cabasıdır ki iki gün önce yenisi geldi biliyorsunuz. 
Şimdi, baktığımız zaman, Türkiye'de on beş yıldır çözüm
bekleyen temel sorunlarımızdan bir tanesi de verginin kazanandan değil
harcayandan toplanmasıdır değerli milletvekilleri. Türkiye'de dolaylı
vergilerin oranı hâlen çok yüksektir ve toplam vergilerin de yaklaşık yüzde
70’ine ulaşmaktadır. 
Vergi konusuna
çalışanlar açısından baktığımız zaman da işin bir başka boyutunu görürüz. Bugün
brüt maaşı gene 4 bin Türk lirası civarında olan çalışanımızın eline ancak
2.860 Türk lirası geçmektedir net maaş olarak, aradaki farkın yani 1.140 Türk
lirasının nereye gittiğine baktığımız zaman, yüzde 15 SGK payı, yüzde 15 gelir
vergisi, gene binde 7,59 da damga vergisi kesintisi yapılmaktadır. Kısacası,
maaşından onca vergi kesilen çalışanımız ayrıca ortalama yüzde 40’a yakın da
dolaylı vergi ödemektedir. Bu vergi sistemimizdeki çarpıklığın devam etmekte
olduğunu -biraz önce de söyledim- akaryakıt fiyatlarından da görüyoruz. 
Son yapılan
zamla, bir aracın 45 litrelik deposunun tamamı eğer doldurulmak istenirse 254
liraya doluyor. Bunun 38,7 lirası KDV, 106,6 lirası ÖTV’den oluşuyor. Yani 254
lirayı deponuza koydunuz -depoyla aldınız- bunun 145 lirası vergi. E, bu soygun
değil mi sayın milletvekilleri? Böyle baktığımız zaman işin bir başka boyutunu
görmüş oluyoruz. 
Eğer iddia
edildiği gibi ekonomide işler yolunda gidiyorsa o zaman tahakkuk eden vergi
oranının tahsilat oranından yüksek çıkması gerekir ama baktığımız zaman, son
yıllarda bu oran giderek gerilemiştir. 2002 yılında tahakkuk eden
vergilerimizin tahsilat oranı yüzde 94,4 iken geçtiğimiz yılın sonunda bu
rakam, her türlü yapılandırmaya, yeniden birtakım faiz aflarına rağmen yüzde
81,2’ye kadar gerilemiştir. 
Türkiye'nin
vergi konusundaki ihtiyacı, günübirlik düzenlemeler değil, bizim partimizin
seçim beyannamesinde de belirttiğimiz üzere, vergi alanındaki kapsamlı reformlardır
diyerek Genel Kurulu bir kez daha saygıyla selamlıyorum. (MHP sıralarından
alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
23’üncü maddeyi
oylarınıza sunuyorum: Kabul edenler… Kabul etmeyenler… 23’üncü madde kabul
edilmiştir.
24’üncü maddede
ilk ikisi aynı mahiyette olmak üzere üç adet önerge vardır, okutup işleme
alıyorum.
Türkiye Büyük Millet Meclisi Başkanlığına
Görüşülmekte olan 502 sıra sayılı Kanun Tasarısı’nın
24’üncü maddesinin tasarıdan çıkartılmasını arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Mehmet Erdoğan Ahmet
Kenan Tanrıkulu Erkan Haberal
 Muğla İzmir Ankara
 Baki
Şimşek
 Mersin

Aynı mahiyetteki
diğer önergenin imza sahipleri:
 Filiz Kerestecioğlu Demir Ertuğrul
Kürkcü Aycan İrmez 
 İstanbul İzmir
 Şırnak
 Saadet Becerekli  Müslüm
Doğan Dirayet Taşdemir
 Batman İzmir Ağrı
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) - Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki ilk önerge üzerinde Konya Milletvekili Mustafa Kalaycı
konuşacaktır.
Buyurun Sayın
Kalaycı. (MHP sıralarından alkışlar) 
MUSTAFA KALAYCI
(Konya) – Sayın Başkan, değerli milletvekilleri; yüksek heyetinizi hürmetle
selamlıyorum.
Görüşülen
maddeyle motorlu taşıtlar vergisine taşıt değerine göre yüzde 50’ye varan
oranda zam getirilmektedir. Milliyetçi Hareket Partisi olarak bu kadar yüksek
oranlı zammı kabul etmemiz mümkün değildir. 
Sayın Bakanım,
İzmir Milletvekilimiz Ahmet Kenan Tanrıkulu biraz önce gerekçemizde ayrıntılı
açıklamıştır ama Hükûmete, Sayın Maliye Bakanımıza bir teklifimiz var:
Emeklilerimize ve çalışanlara da ocak ayında aynı oranlarda zam verecekseniz bu
görüşünüzü değerlendirebiliriz. Emeklilerimiz ve çalışanlarımız ay sonunu
getiremiyor, şiddetli geçim sıkıntısı çekiyor. Hükûmet emekli ve çalışanları da
görmeli. Çalışanlar birçok sorunla karşı karşıyadır. 
Şimdi,
mübaşirlerin yıllardır çözüme kavuşturulmayan bir sorununu burada gündeminize
getireceğim. Adliye teşkilatının iş yükünün önemli bir kısmını yüklenen ve
birçoğu yüksekokul mezunu olan mübaşirler, yardımcı hizmetler sınıfında yer
alması nedeniyle üst derece görevlere yükselememekte, ek gösterge
alamamaktadır. Mübaşirler, adli hizmetlerin yürütülmesinde zorunlu ve asli
görevleri ifa ediyorlar, kendileriyle benzer işleri gören diğer memurlar gibi
genel idare hizmetleri sınıfında çalışmak istiyorlar. 16 Nisan referandumuyla
kabul edilen Anayasa değişikliğiyle kapanan askerî mahkemelerde çalışan
mübaşirler idari hizmetlerde çalıştırılırken diğer mahkemelerde çalışan
mübaşirlerin yardımcı hizmetler sınıfında çalışmaya devam ettirildiği
belirtilerek, mübaşirler arasında özlük hakları itibarıyla yıllarca ayrımcı bir
uygulama yapıldığından dert yanıyorlar. 
21 Mart 2012
tarihli ve 28240 sayılı Resmî Gazete’de yayınlanan Millî Savunma Bakanlığı,
Genelkurmay Başkanlığı ve Kuvvet Komutanlıklarında Görevli Devlet Memurlarının
Görevde Yükselme ve Unvan Değişikliği Yönetmeliğinde Değişiklik Yapılmasına
Dair Yönetmelik hükümlerinde mübaşirler idari hizmetler grubunda
gösterilmektedir. Daha önce askerî mahkemelerde çalışan mübaşirler idari
hizmetlerde çalıştırılmış iken diğer mahkemelerde çalışan mübaşirler hâlen
yardımcı hizmetler sınıfında yer almaktadır. Bu durum Anayasa’nın eşitlik
ilkesine aykırıdır. 
Değerli
milletvekilleri, adliye teşkilatlarının iş yoğunluğu ve yaptıkları hizmetler
göz önüne alınarak mübaşirlerin görev tanımlarının yeniden yapılması ve genel
idare hizmetleri sınıfına geçirilmeleri gerekmektedir. Adalet Bakanlığı da
mübaşirlerin genel idare hizmetleri sınıfına alınmasını öteden beri
istemektedir. Keza 4688 sayılı Kamu Görevlileri Sendikaları ve Toplu Sözleşme
Kanunu’nun 22’nci maddesi uyarınca Adalet Bakanlığı ve sendika temsilcilerinden
oluşturulan Kurum İdari Kurulunun 2 Mayıs 2017 tarihli toplantısında
mübaşirlerin özlük haklarının iyileştirilmesi konusunda aldığı kararda, Adalet
Bakanlığınca mübaşirlerin genel idare hizmetleri sınıfına alınmasına ilişkin
düzenlemenin de içinde yer aldığı kanun tasarısının 16 Ocak 2012 tarihinde
Başbakanlığa sevk edildiği ancak Başbakanlık tarafından söz konusu düzenlemeye ilişkin
kısmın çıkarılarak tasarının 30 Ocak 2012 tarihinde Türkiye Büyük Millet
Meclisine sevk edildiği, söz konusu tasarının bu hüküm olmadan kabul edildikten
sonra 5 Temmuz 2012 tarihli Resmî Gazete’de yayınlanarak yürürlüğe girdiği
belirtilmiştir ve mübaşirlerin özlük haklarının iyileştirilmesi hususunun
Adalet Bakanlığınca olumlu olarak değerlendirildiği tekraren ifade edilmiştir.
Adalet Bakanlığında görev yapan mübaşirler mutlaka genel idare hizmetleri
sınıfına alınmalıdır. Böylelikle genel idare hizmetleri sınıfına ait özlük
haklarına ve görevde yükselme imkânlarına bir an önce kavuşturulmalıdır. 
Aslında
bu torba kanuna eklenecek bir maddeyle bu sorunu çözebiliriz, parti grupları
olarak birlikte gerekli düzenlemeyi yapabiliriz. Milliyetçi Hareket Partisi
olarak biz destek ve katkı vermeye hazırız. Mübaşir arkadaşlarımız ekrandan
sizleri izliyor ve büyük bir umutla gerekli desteği vermenizi bekliyorlar.
Ayrıca,
yıllardır mağdur edilen 4/C’lilere, sözleşmeli, vekil, fahri, geçici, ücretli,
kısmi zamanlı statüde çalışanlara da hakları verilmeli, bu çalışanlar kadrolara
alınmalıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen.
MUSTAFA
KALAYCI (Devamla) – Teşekkürler Başkanım, cümlem yarım kaldı, onu ifade edeyim.
Taşeron
işçilerle ilgili hazırlandığı açıklanan tasarıda bu çalışanların durumu da
dikkate alınmalıdır. Hukuk bunu gerektirir, adalet bunu gerektirir, eşitlik
bunu gerektirir.
Hepinize
saygılar sunuyorum. (MHP sıralarından alkışlar) 
BAŞKAN
– Teşekkür ediyorum.
Aynı
mahiyetteki diğer önerge üzerinde İzmir Milletvekili Müslüm Doğan konuşacaktır.
Buyurun.
(HDP sıralarından alkışlar) 
MÜSLÜM
DOĞAN (İzmir) – Sayın Başkan, değerli milletvekilleri; her yıl binlerce işçi ve
emekçi güvencesiz çalışma koşulları nedeniyle yaşamını yitirmektedir.
Geçtiğimiz ekim ayında, seçim bölgem İzmir Aliağa TÜPRAŞ Rafinerisinde
gerçekleşen patlama sonucu 4 işçi, Şırnak’taki kömür ocağında meydana gelen
patlama sonrası 7 işçi maalesef yaşamını yitirdi. Son olarak da dün Bursa’nın
Gürsu ilçesindeki bir boya imalathanesinde meydana gelen patlama sonucu 5
işçimiz hayatını kaybetti. 
Değerli
milletvekilleri, Türkiye’de iş sağlığı ve güvenliği anlamında çok önemli
sorunlar yaşanıyor. Özellikle, size bir iki konuda bilgi vermek istiyorum:
İstatistiklere hepimiz ulaşıyoruz ama esas olarak 6331 sayılı İş Sağlığı ve
Güvenliği Yasası yürürlüğe girdikten sonra, bu konuda ciddi ölüm vakalarıyla
karşı karşıyayız. Mesela, 2013 yılının ilk dokuz ayında 881 işçi hayatını
kaybediyor. 2014’te 1.451 işçi, 2015’te 1.319 işçi, 2016 yılında -yine ilk
dokuz aylar için bunları söylüyorum- 1.464 işçi, 2017 yılının ilk dokuz ayında
ise 1.485 işçi hayatını kaybetmiş. 
Değerli
milletvekilleri, şimdi, 6331 sayılı İş Sağlığı ve Güvenliği Yasası’yla birlikte
Ulusal İş Sağlığı ve Güvenliği Konseyi oluşturuluyor. Bu Konsey yılda 2 kez
toplanıyor ama bu sene 1 kez toplanmış. Ne yapıyor bu Konsey, görevi ne? Bu
konuda strateji oluşturmak, politika oluşturmaktır yani “İş sağlığı ve
güvenliği şartlarını nasıl oluştururuz.” diye ama maalesef, 1 kez toplanmış
durumda. 
İş sağlığı ve
güvenliğinin sağlanmadığı hiçbir iş yerinde işçilerin çalıştırılması çağdaş
dünyada kabul edilebilir bir durum değildir. Bir örnekle: Bize göre, iş sağlığı
ve güvenliği şartları sağlanmadan tüm maden ocaklarının kapatılması lazım. Siz
iş sağlığı ve güvenliği şartlarını sağlarsanız, maden ocaklarını tekrar çalışır
hâle getirirsiniz ve bu şekilde de işçi ölümlerinin önüne geçilmiş olur.
Değerli
milletvekilleri, şimdi, ikinci bir hususu daha belirtmek istiyorum: Yine, 6331
sayılı Yasa’nın 13’üncü maddesinde “Çalışmaktan kaçınma hakkı” başlığı var ama
çok ilginçtir, yaptığım araştırmalarda, hiçbir işçi yakın tehlikeyi sezerek, iş
güvenliği anlamında tüm şartların yok edildiği bir şartta bile işten kaçınma
hakkını kullanamamış. Niye? Çünkü işveren var karşısında. Bu konuda, eğer siz
orayı güvensiz bir iş alanı olarak ilan ederseniz ya işinizden olursunuz ya da
yaptığınız işten bir türlü kurtulamamış olursunuz.
Değerli
milletvekilleri, Sayın Bakan buradayken bir şeyi daha belirtmek istiyorum.
Acaba Sayın Bakan veya Bakanlığı bu konuda bir projeksiyon geliştirdi mi, bir
projesi var mı? Tüm iş güvenliği uzmanlarının ücretlerinin kamu tarafından
ödenmesi meselesi. Bakın, iş güvenliği uzmanları ve iş yeri hekimleri de dâhil,
işverene ait olarak çalışıyorlar, işvereninin emrinde çalışıyorlar. Bunu
aslında, önlenebilecek kazaları bile önlenemeyecek hâle getirmenin de bir
nedeni olarak görüyoruz. Bilmiyorum, Bakanlık bu konuda bir araştırma yaptı mı
bunun yükü nedir diye. İş sağlığı ve güvenliği anlamında, iş güvenliği
uzmanlarının kamu personeli olarak değerlendirilme zorunluluğu vardır yoksa bu
iş cinayetlerini hiçbir şekilde engellemeyeceğiz diye düşünüyorum.
Bu
torba kanun tasarıyla ilgili de bir şey söylemek istiyorum. Mesela, bizim
Komisyon Başkanımız Habib Bey burada. Habib Bey çok hassas bir insan,
biliyorum, çalışkan bir insan, tabii, Sivaslı olunca da başka bir şey. Burada
hep Adıyaman şovenizmi yapılıyor, biraz da biz Sivaslı muhabbeti yapalım.
Şimdi,
Sayın Başkan, 6785 sayılı eski İmar Kanunu’yla ilgili bir değişiklik var, imar
mevzuatıyla ilgili bir değişiklik var ama bizim Komisyonumuza gelmedi bu;
Komisyonun aslında değerlendirmesi gereken bir husus ve siz Komisyonu
toplamalısınız.
MEHMET
HABİB SOLUK (Sivas) – Tali komisyon olarak geldi ama süre darlığı nedeniyle,
bütçeden önce de kanunu çıkartabilmek için…
MÜSLÜM
DOĞAN (Devamla) – Evet…
BAŞKAN
– Siz devam edin.
Bakın,
bitiyor, sonra bir dakika istersiniz, ona göre. 
MÜSLÜM
DOĞAN (Devamla) – Tamam, evet. Bunlar çok önemli hususlar. Yani arkadaşlar,
komisyonlarda değerlendirilmeyen, tetkik etmediğimiz, birlikte bir ortak fikir
oluşturulmadan çıkan yasalar, aslında biraz daha oligarşik bürokrasinin bizim
önümüze dayattığı yasalar şeklinde geliyor ve yeterince araştıramıyoruz, bunu
tartışamıyoruz ve güncel olma özelliklerini de yitirmiş oluyorlar.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ediyorum.
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
Madde
üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 24’üncü
maddesiyle değiştirilen 197 sayılı Kanun’un 5’inci maddesinin (1)’inci
fıkrasından sonra gelen (1) sayılı tarifede bulunan tablodan sonra gelen kısma
eklenen bölümünün aşağıdaki şekilde değiştirilmesini arz ve teklif ederiz.
 Mehmet Bekaroğlu Bihlun
Tamaylıgil  Kadim Durmaz
 İstanbul İstanbul
 Tokat
 Mehmet Akif Hamzaçebi  Zülfikar
İnönü Tümer Şenal Sarıhan
 İstanbul  Adana Ankara
 Bülent Kuşoğlu Özkan
Yalım
 Ankara Uşak
“(I)
sayılı tarifede yer alan otomobil, kaptıkaçtı, arazi taşıtları ve benzerlerinde,
ilk kayıt ve tescil edildiği tarih itibarıyla taşıt değerine isabet eden satır,
sonraki yıllarda da bu taşıtın vergi tutarlarının belirlenmesinde esas alınır.
(I) sayılı
tarifede yer alan otomobil, kaptıkaçtı, arazi taşıtları ve benzerlerine ait
vergi tutarlarının Türkiye Sigorta, Reasürans ve Emeklilik Şirketleri Birliği
tarafından her yılın Ocak ayında ilan edilen kasko sigortası değerlerinin
%10'unu aşması halinde, taşıtlara ait vergi tutarlarını, bir önceki satırdaki
aynı yaş grubunda bulunan taşıtlara isabet eden vergi tutarı olarak
belirlemeye, bu oranı %4’e kadar indirmeye ve kanuni oranına kadar artırmaya
Bakanlar Kurulu yetkilidir.
Hibrit araçlarda
vergi tutarlarını %50'ye kadar indirmeye Bakanlar Kurulu yetkilidir.”
Bu maddenin
uygulanmasına ilişkin usul ve esasları belirlemeye Maliye Bakanlığı yetkilidir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Önerge
üzerinde İstanbul Milletvekili Mehmet Bekaroğlu konuşacaktır.
Buyurun Sayın
Bekaroğlu. (CHP sıralarından alkışlar)
MEHMET BEKAROĞLU
(İstanbul) – Sayın Başkan, değerli arkadaşlarım; hepinizi saygıyla
selamlıyorum.
Bu torba yasayla
uçan kuştan vergi alıyoruz. Yani yakaladığımızı yoluyor, işte köprüden geçenden
1, geçmeyenden döve döve 2 alıyoruz. Her taraftan vergi var. Sadece MTV’ler mi?
Değil. Mesela GSM şirketlerinin de ciddi, milyarlarca liraya varan vergisini
görmezden geliyoruz.
Bu yasayı
çıkarırken Sayın Bakanla çok tartıştık. Bu, engellilerle ilgili ÖTV
indirimindeki -sınırları, kısıtlamaları azalttılar- muafiyetleri kısıtladılar.
“Hiç olmazsa gaziler için, 5-6 bin kişi bunlar, bu kalsın.” dedik, bunu da
kabul etmediler. Niye? Çok paraya ihtiyaç var. Yanlış yönettiniz. İşte,
“Küresel öyle oldu…” filan. Hayır, yanlış yönettiniz. Çok paraya ihtiyaç var,
borçlanıyorsunuz, her tarafa vergi salıyorsunuz ve bunu kapatmaya
çalışıyorsunuz. Bu arada başka bir şey de oluyor, böyle, çok güçlülerin ödemesi
gereken vergileri de almıyorsunuz.
Değerli
arkadaşlar, bugünlerde bu offshore tartışması var. Bakın, size bir şey
söyleyeyim Sayın Bakanım, biliyorsunuzdur, bunu hatırlatacağım. 
Kurumlar Vergisi
Kanunu’nun, 5520-13/6/2006, 30’uncu maddesinin 7’nci bendi ne diyor? “Kazancın
elde edildiği ülke vergi sisteminin, Türk vergi sisteminin yarattığı
vergilendirme kapasitesi ile aynı düzeyde bir vergilendirme imkânı sağlayıp
sağlamadığı ve bilgi değişimi hususunun göz önünde bulundurulması suretiyle Bakanlar
Kurulunca ilan edilen ülkelerde yerleşik olan veya faaliyette bulunan kurumlara
(tam mükellef kurumların bu nitelikteki ülkelerde bulunan iş yerleri dahil)
nakden veya hesaben yapılan veya tahakkuk ettirilen her türlü ödemeler
üzerinden, bu ödemelerin verginin konusuna girip girmediğine veya ödeme yapılan
kurumun mükellef olup olmadığına bakılmaksızın yüzde 30 oranında vergi
kesintisi yapılır.”
Sayın Bakanım,
bu vergi kesintilerini yaptınız mı bugüne kadar? Yapmadılar değerli
arkadaşlarım. Niye yapmadılar? Çünkü Bakanlar Kurulu bu vergi cenneti ülkelerin
listesini yayınlamadı, yayınlamadığı için de Sayın Maliye Bakanı bu vergileri
alamadı değerli arkadaşlar. 
Şimdi, ben
buradan soruyorum, ÖTV’si artan, ÖTV indirimi kesilen engelliler, gaziler adına
soruyorum: Siz bizden para alıyorsunuz ama niye bu insanlardan para almadınız?
On bir yılda bu sebepten dolayı hazine ne kadar zarara uğradı? Kim sorumlu?
Burayı fark edip on bir yıldır bu listenin yayınlanmasını engelleyen kim? 
Değerli
arkadaşlar, o zaman Maliye Bakanı Sayın Unakıtan. Kim? Hangi Cin Aliler girdi
buraya da bunu engelledi değerli arkadaşlarım, soruyorum. Bunu siz de sorun
lütfen.
Bakın,
arkadaşlar, gerçekten bu kanun düzenlemesine bakın, baştan sona vergilerle
ilgili çok ciddi… Bakın, bu yılın başından beri çıkardığınız torba yasalarla,
“Mutlaka büyümemiz gerekiyor.” “Mutlaka büyümemiz gerekiyor.” diye, dünya kadar
teşvik getirdiniz. Sadece Kredi Garanti Fonu’yla 220 milyar lira piyasaya
verdiniz ve ciddi bir sıkışıklık oldu. Şimdi bu sıkışıklıkları herkesten
topluyoruz. 
“Efendim, bu
bizim Başbakanımızla ilgili değildir, beni yıpratmak adına bütün bunları
söylüyorlar. Yoksa böyle bir şey yok.” diyor. Aha, buyurun değerli
arkadaşlarım. Olur olmaz, yasal bir sorumlu vardır, yoktur ama ahlaken bir sorumluluk
yok mudur değerli arkadaşlarım? Yani sormayacak mısınız Adalet ve Kalkınma
Partili milletvekilleri “Bunun sorumlusu kimdir?” diye? 
Sayın Bakanım,
kim çıkarmadı gerçekten? Bu listeyi yani Bakanlar Kurulunun çıkarması gereken,
yasanın kendisine yüklemiş olduğu görevi kim engelledi ve vergi cenneti
ülkelerin listesi çıkmadı, oraya giden paralardan yüzde 30’luk stopaj alamadık?

Bakın, değerli
arkadaşlarım, biraz vicdanla hareket etmeniz gerekiyor. “Bu bizim insanımız, bu
bizim başkanımız, bu bizim arkadaşımız, bu bizim dostumuz, eş dost…” Bu olmaz,
bunun hesabını vereceksiniz arkadaşlar. Siz inançlı bir ekipsiniz, böyle
söylüyorsunuz, iddialarınız bunlar. Geçmişte de buydu iddialarınız, şimdi de
budur. Peki, tüyü bitmemiş yetim hakkı arkadaşlar… 
Bir de Sayın
Başbakan diyor ki: “Ben çocuklarıma vasiyet ettim, nasihatte bulundum, hiçbir
şekilde devlet ihalesi almasınlar.” Almamış mı? Sekiz ay evvel almış,
gemicilikle ilgili bir ihale almış, araştırın. Arz ederim arkadaşlar.
Saygılarımı
sunuyorum. (CHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
24’üncü maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
25’inci madde
üzerinde, ilk ikisi aynı mahiyette olmak üzere, üç adet önerge vardır, okutup
işleme alıyorum. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 25’inci maddesinin tasarıdan
çıkarılmasını arz ve teklif ederiz. 
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Erkan Haberal Baki
Şimşek Mehmet Erdoğan
 Ankara Mersin Muğla
 Mehmet
Necmettin Ahrazoğlu 
 Hatay
Aynı mahiyetteki
diğer önergenin imza sahipleri: 
 Filiz Kerestecioğlu Demir Ertuğrul
Kürkcü Dirayet Taşdemir
 İstanbul İzmir Ağrı
 Aycan İrmez Saadet
Becerekli Erol Dora
 Şırnak Batman Mardin
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki ilk önerge üzerinde söz isteyen Hatay Milletvekili Mehmet Necmettin
Ahrazoğlu.
Buyurun Sayın
Ahrazoğlu. (MHP sıralarından alkışlar)
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; 502 sıra sayılı Bazı
Vergi Kanunları ile Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın 25’inci maddesi üzerinde Milliyetçi Hareket
Partisinin vermiş olduğu önergeyle ilgili söz almış bulunuyorum. Yüce
heyetinizi saygıyla selamlıyorum.
Son yıllarda
sıklıkla getirilen ve AKP'nin klasiği hâline gelen torba yasalar, yasama
faaliyetlerinin düzensiz ve eksik bir yapıda yürütülmesine neden olmakta ve
yasama kalitesini bozmaktadır. Ayrıca yasal zorunluluk olmasına ve gerek
ekonomiyi gerek bütçeyi gerekse geniş toplum kesimlerini ve iş âlemini
etkileyecek, ekonomik yük doğuracak hükümler içermesine rağmen, kanun tasarısı
komisyon görüşmelerinde ayrıntılı bir etki analiziyle sunulmamıştır.
Değerli
milletvekilleri, kanun tasarısının 25’inci maddesinde 197 sayılı Motorlu
Taşıtlar Vergisi Kanunu’nun 9’uncu maddesinde değişikliğe gidilmiştir. Yapılan
değişiklikle araçların yıllık ödeyecekleri vergi tutarları belirlenmekte,
motorlu taşıtlar vergisi motor hacimlerine göre, her yıl iki defa alınmak üzere
tahsil edilmekte ve Bakanlar Kurulu tahsil edilecek bu miktarı yüzde 50
oranında artırma yetkisine sahip olmakta idi. Ancak yapılan zamlar mevcut
durumun yani yüzde 50’nin üzerinde olduğu için kanunda yeniden değişikliğe
gidilmiş ve yeniden belirlenen miktarlar oranlanmıştır. Ancak ilk açıklamalarda
yüzde 40 zam yapılması hesaplanırken kamuoyu baskısıyla bu oran düşürülmüştür.
Motor hacimlerine göre 1.300 cc’lik araçlarda yüzde 15 artırıma gidilmiş, 1.500
cc üzeri araçlarda ise artırım yüzde 25 ve daha üzerine çekilmiştir.
Bir
diğer düzenlemeyle de araçların değerlerine göre artışlar sağlanmıştır. 1300
cc’lik motorlarda 40 bin liraya kadar yüzde 15; 40 bin ile 70 bin lira arası
yüzde 25; 70 bin lira ve üzeri araçlarda ise yüzde 45’lik bir artış
gerçekleştirilmiştir.
Değerli
milletvekilleri, burada bir başka konuya da değinmek istiyorum. Sayın Bakanım,
13 Şubat 2017 tarihinde Maliye Bakanlığına yazılı olarak sorduğum ve
cevaplandırılmasını istediğim husus şu: Yurt dışından ithal edilen M1 binek
otomobil tanımlı araçların Avrupa tip onay belgelerinde araç kategorisi binek
otomobil olarak belirtilmesine rağmen, Sanayi ve Ticaret Bakanlığı tarafından
düzenlenen 19 farklı ulusal tip onay belgesinde kategorisi ticari araç N1
olarak gösterilmiştir. Bu nedenle de bu araçların trafik tescilleri esnasında
Maliye Bakanlığına ödenmesi gereken ÖTV, KDV, motorlu taşıtlar vergisi ile
diğer vergilerde eksik, düşük ödemeler yapıldığını ve ülkemizin bu şekilde
yüksek miktarlarda vergi kaybına uğratıldığını belirtmiştim. Ancak bu konuyla
ilgili tarafınızdan verilen yazıda 6183 sayılı Amme Alacaklarının Tahsil Usulü
Hakkında Kanun öne sürülerek “Önergeye konu edilen hususlara ilişkin bilgi
paylaşılmasına yasal olarak imkân bulunmamaktadır.” denmişti. Hâlbuki bizim
burada sorduğumuz, burada yapılan işlemlerde alınması gereken vergilerin alınıp
alınmadığı, alındıysa ne kadar alındığı veya bunları ithal eden müesseselerle
-ki isimleri bende mevcut, araç tipleri mevcut, Sayın Bakanım, sizin de imzanız
var konuyla ilgili- ilgili Türkiye'nin ne kadar zarara uğratıldığı, nelerin
yapıldığı, bir işlem yapıldıysa nelerin tahsil edildiği, ne kadar cezaların
verildiğiydi. Ancak verilen cevapta, bunların yasal zorunlulukla
verilemeyeceği, vergi konusunda beyanda bulunulamayacağı belirtilmiştir. 
Sayın
Bakanım, eğer bu kadar vergi artışı yapıyorsak sizlerden de... En azından şoför
esnafı için, ödemiş oldukları trafik sigortasıyla ilgili ücretlerde –ki yüzde
22’yi bulmaktadır- hiç olmazsa bir nispette indirime gidilmesi gerekir diyor
hepinize saygılar sunuyorum. (MHP sıralarından alkışlar) 
BAŞKAN
– Teşekkür ediyorum. 
Aynı
mahiyetteki diğer önerge üzerinde Mardin Milletvekili Erol Dora konuşacaktır. 
Sayın
Dora, buyurun. (HDP sıralarından alkışlar)
EROL
DORA (Mardin) – Sayın Başkan, değerli milletvekilleri; 502 sıra sayılı Bazı
Vergi Kanunlarında Değişiklik Yapılmasına Dair Kanun Tasarısı’nın 25’inci
maddesi üzerinde Halkların Demokratik Partisi adına söz aldım. Genel Kurulu
saygıyla selamlıyorum. 
Değerli
milletvekilleri, tasarının bu maddesinde yapılan düzenlemelerle, motorlu
taşıtlar vergisinde yapılması öngörülen değişikliklerle vergilendirme oranında
artışa gidilmektedir. Torba tasarının kamuoyunda en çok tartışılan
hususlarından biri, motorlu taşıtlar vergisi zamları olmuş ve tartışılan bu
düzenleme sonrası âdeta “ölümü gösterip sıtmaya razı etme” metaforu devreye
konmuş ve tasarının ilk hâlindeki zam oranı düşürülerek sanki iyi bir şey
yapılmış gibi bir izlenim yaratılmak istenmiştir. Elbette motorlu taşıtlar
vergisindeki bu değişiklikler yurttaşlara oldukça olumsuz yansımakta ve vergi
adaletsizliğini daha da derinleştirmektedir. Bu nedenle, düzenlemenin tasarı
metninden çıkarılmasını önermekteyiz. Bu adaletsiz düzenlemeler yerine, gelir
dağılımına göre bir vergilendirme yapılmalı ve motorlu taşıtlar bağlamında,
çevre faktörü temelinde araçların emisyon durumları da dikkate alınmalıdır. 
Değerli
milletvekilleri, hatırlayacağınız üzere, geçtiğimiz eylül ayında Hükûmet, yeni
orta vadeli programı açıklarken yurttaşlarımıza önümüzdeki dönemde yapacağı
vergi zamlarının da müjdesini verdi. Bu vergi zammı müjdesinde en çok yankı
bulan ise motorlu taşıtlar vergisine yapılacağı belirtilen yüzde 40’lık zam
idi. Zam müjdesi diyorum çünkü Hükûmet ve Sayın Maliye Bakanı eşine az
rastlanır bir maharetle, vergi zamlarını artık bir müjde edasıyla kamuoyuna
duyurabilme konusunda önemli bir beceri sergilemektedir. 
Değerli
milletvekilleri, tabii, ardından kamuoyunda yükselen tepkiler neticesinde
Hükûmet geri adım atmak durumunda kalmış ancak yine son derece fahiş olan yüzde
25 gibi bir zam artışını müjdelemekten çekinmemiştir. Hepimiz biliyoruz ki
Türkiye vergi dağılımı yönünden dünyanın en adaletsiz ülkeleri arasındadır.
Kuşkusuz vergi devletlerin en önemli geliridir. Ancak vergideki adaletsizlik
yani az kazanandan az, çok kazanandan çok almak yerine yoksulun, işsizin,
emekçinin, küçük esnafın sırtına binilmesi her çeşit sosyal sorunun ve ekonomik
kaosun da nedenidir. 
Diğer taraftan,
bir ülkenin, toplumun zayıflamasının ve çöküntüye uğramasının en önemli
nedenlerinden biri de vergide sosyal ve ekonomik adaletin olmayışıdır. Bu
bakımdan, ülkemizde vergideki adaletin sağlanması, vergi kaçağının önlenmesi
yaşamsal bir konudur. Bir tarafta sözüm ona yerli ve millî ekonominin
güçlendirilmesi konusunda hamaset söylemi yarışı yapan büyük sermayedarların
vergi kaçırmak adına hangi hilelere, hangi gayrimeşru yöntemlere başvurdukları
her geçen gün bir bir açığa çıkmaktadır. Diğer taraftan ise ülkenin içerisine
sokulduğu güvenlikçi ve baskıcı ortam neticesinde iş yerini kapatan, iş
yerlerini kaybeden, borçlarını ödeyemeyen yüz binlerce küçük ve orta ölçekli
esnaf, çiftçi, işçi ve emekçinin üzerine bindirilen vergileri müjdeleyebilen
bir Hükûmet anlayışıyla karşı karşıyayız. 
Değerli
milletvekilleri, TÜİK’in Ocak 2017 verilerine göre Türkiye’de trafiğe kayıtlı
toplam 21 milyon taşıt bulunmaktadır ve bu taşıtların yarıdan fazlasını
otomobiller oluşturmaktadır. Bu tasarıyla düşük ve orta gelirli
yurttaşlarımızın türlü zorluklarla, banka kredileriyle borca girerek ancak
edinebildikleri araçların masrafları daha da artırılmış olacaktır. Dünyada
neredeyse en yüksek vergili benzin ve mazotu kullanmak zorunda bırakılan
yurttaşlarımız bu tasarıyla en yüksek vergili araçlara mahkûm edilmektedir.
Tasarı
kapsamında bir diğer çarpıcı nokta şudur ki: Motorlu taşıtlar vergisine
yapılacak zamla elde edilecek gelirin, aslında, üç beş büyük sermayedara “vergi
affı” adı altında ödenecek olmasıdır. Yani daha özcesi, bu elit sermayedarların
milyarlarca liralık vergi borcu, bizzat Hükûmet tarafından dar gelirli
yurttaşlara âdeta zorla ödetilebilecektir. Bu nedenle, bütün milletvekillerine
vatandaşa yeni bir zam kamburu getiren ve vergi adaletsizliğini derinleştiren
bu maddeyi reddetmeleri konusunda bir kez daha çağrıda bulunuyor, bu duygularla
hepinizi yine, sevgi ve saygıyla selamlıyorum. 
Teşekkür
ediyorum. (HDP sıralarından alkışlar)
BAŞKAN –
Teşekkür ediyorum. 
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Önergeler
kabul edilmemiştir. 
Madde üzerindeki
son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 25’inci
maddesinin aşağıdaki şekilde değiştirilmesini arz ve teklif ederiz. 
 Özkan Yalım  Zekeriya
Temizel  Kadim Durmaz 
 Uşak  İzmir
 Tokat 
 Bülent Yener Bektaşoğlu  Kemal
Zeybek  Kazım Arslan
 Giresun  Samsun
 Denizli
 Mehmet Bekaroğlu  Ali
Özcan  Mahmut Tanal 
 İstanbul  İstanbul
 İstanbul 
 Şenal Sarıhan 
 Ankara 
“MADDE 25 – 197 sayılı Kanunun 9
uncu maddesinin beşinci ve altıncı fıkraları ile 14 üncü maddesinin birinci
fıkrasında yer alan “(I)” ibareleri “(I), (I/A)” şeklinde yeniden
düzenlenmiştir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ SALİH CORA (Trabzon) –
Katılmıyoruz Sayın Başkan. 
BAŞKAN – Hükûmet?
MALİYE BAKANI NACİ AĞBAL (Bayburt) – Katılmıyoruz Sayın
Başkanım. 
BAŞKAN – Önerge üzerinde söz isteyen, Uşak Milletvekili
Özkan Yalım. 
Buyurun Sayın Yalım. (CHP sıralarından alkışlar)
ÖZKAN YALIM (Uşak) – Sayın Başkan, Sayın Divan, çok
değerli çalışma arkadaşlarım, Sayın Bakan; yarın 10 Kasım. Buradan Ulu Önder
Mustafa Kemal Atatürk’ü şimdiden anıyoruz. 
Sayın Bakan, özellikle size bir soru sormak istiyorum,
kafa sallayarak da cevap verebilirsiniz çünkü verecek olduğum rakamları teyit
etmek istiyorum. Sayın Bakan, bundan yaklaşık bir buçuk ay önce AK PARTİ Genel
Başkanından önce siz bir açıklama yaptınız, motorlu taşıtlar vergisine yüzde
40’lık bir zam öngörüldü. Daha sonra, AK PARTİ Genel Başkanı çıktı, “Bu çok
yüksek, düzenlenmeli.” dedi ve de 1.300 motor altına yüzde 15, 1.300 motor
üzerine yüzde 25’lik zam öngörüldü. Bu doğru mu, yanlış mı? Sayın Bakan, soruyu
tekrar soruyorum: 1.300 motor altına yüzde 15, 1.300 motor üzerine yüzde 25’lik
zam öngörüldü; doğru mu, yanlış mı? Cevap vermiyorsunuz.
Ben de diyorum
ki arkadaşlar, bütün Genel Kurula söylüyorum, bir de bizi izleyen bütün
vatandaşlarımıza söylüyorum, aynen tekrar ediyorum, Sayın Bakanın açıklaması
aynen şöyleydi, bütün ekranlarda, televizyonlarda, haberlerde aynen şöyleydi:
1.300 motor altı yüzde 15, 1.300 motor üzeri yüzde 25’ti. Ben de diyorum ki:
Kesinlikle rakamlar yanlış; Türkiye Cumhuriyeti vatandaşlarını hiç kimsenin
kandırmaya, şekli şemali değişik şekilde anlatmaya kalkmasın, Türkiye
Cumhuriyeti vatandaşlarını kimse de kandırmasın. Bakın, ben size rakamları açık
ve net açıklıyorum.
MALİYE BAKANI
NACİ AĞBAL (Bayburt) – Ben söylediğim şeyi biliyorum, siz yalan söylüyorsunuz. 
ÖZKAN YALIM
(Devamla) – Ben size birazdan şemayı vereceğim, eğer yanlışsa siz de bunu gelip
buradan açıklarsınız.
BAŞKAN – Sayın
Bakanım, bitirsin, siz cevap verirsiniz.
MALİYE BAKANI
NACİ AĞBAL (Bayburt) – Söylemediğim şeyi söylemişim gibi konuşmayın. 
ÖZKAN YALIM
(Devamla) – Bakın, 1.300’ün altındaki rakamlar 2017’de 624 TL’ydi, 1 ile 3 yaş
arasında olan 1.300 motorlar 743’e yükseldi. Bu rakam tam tamına yüzde 19
ediyor değerli arkadaşlar; yüzde 15 değil, yüzde 19. Eğer araç yeni alınıyorsa
ayrıca, ekstra, yeni araç farkıyla birlikte, 149 TL’lik zamla 892 TL’ye
ulaşıyor senelik vergisi. 
MALİYE BAKANI
NACİ AĞBAL (Bayburt) – Cehalet başka bir şey ya!
ÖZKAN YALIM
(Devamla) – Gelen zam yüzde 43. 
1.300’ün üzerine
geliyorum; bu sene 998 TL olan 1.294 TL’ye, yeniyse 1.553 TL’ye... Yüzde 54’lük
bir zam söz konusu. 
1.600 ila 1.800:
1.761’den 2.512 TL’ye yükseliyor 1 ile 3 yaş arasındakiler, eğer yeniyse 2.741
TL. Yani yüzde 54’lük bir zam. 
1.800 ila 2.000:
2.773 TL olan rakam 3.957 TL’ye, eğer yeniyse 4.317 TL’ye... Bu da yüzde 55’lik
bir zam değerli arkadaşlar.
2.001 ila 2.500:
4.159 TL’den 5.936 TL’ye, eğer yeniyse 6.476 TL’ye... Yüzde 56’lık bir zam.
Evet, gelelim,
2.500 ila 3.000 motora: Burada 5.798 TL’den 8.276 TL’ye, yeniyse 9.029 TL’ye...
Tam tamına yüzde 56’lık bir zam var.
Bundan daha
yüksek olan motorlarda da yüzde 65 zam var Sayın Bakan. Bunları ben size biraz
sonra teslim edeceğim.
Çok değerli
vatandaşlarımız, burada, özellikle düşük gelirli vatandaşımızın zorla aldığı,
8-10 bin liraya aldığı bir araç inanın en azından yüzde 19’luk, 20’lik bir zam
yiyor, daha fazlası var.
Son iki haftada
akaryakıta gelen zammı biliyorsunuz -çok değerli arkadaşım takip ediyor-
tarihin en yüksek rakamına geldi; 5,70 benzin, mazot 5,35. Nasıl binecek bu
vatandaş? Asgari ücret 1.404 TL’den 1.356 TL’ye düşüyor. Artık bu işin bittiği,
bıçağın kemiğe dayandığı, sözün bittiği yerdeyiz. 21 milyon 268 bin araç var.
Maalesef, Türkiye’de yaşayan vatandaşların sırtına ekstra bir kambur daha
geldi. Ekonomide yaptığınız hataları, dış politikadaki hataları milletin
sırtına yüklemeyin diyorum.
Sizlere tekrar
söylüyorum, zamları da doğru oranda açıklamayı da buradan özellikle talep
ediyorum.
Teşekkür
ediyorum. (CHP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
25’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Evet, Sayın
Bakanım, doğruyu açıklayacağınızı söylediniz.
Buyurun.
V.- AÇIKLAMALAR (Devam)
41.- Maliye Bakanı Naci Ağbal’ın, Uşak
Milletvekili Özkan Yalım’ın 502 sıra sayılı Kanun Tasarısı’nın 25’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MALİYE BAKANI
NACİ AĞBAL (Bayburt) – Çok teşekkür ediyorum.
Şimdi, biraz
önce hatibin burada gündeme getirdiği husus, birbirinden farklı iki konuyu üst
üste toplamasından kaynaklanıyor. Yapılan düzenlemede 31/12/2017 tarihinden
önce elinizde olan taşıtlar bakımından yeni yılda yapılan zam oranları 1.300
cc’ye kadar olanlarda yüzde 15, 1.300 cc üstü olan araçlarda yüzde 25. Burada
kanun tasarısının maddesindeki düzenleme bu şekilde, farklı değil. 
Ama siz şunu
yapıyorsunuz: Biliyorsunuz, biz, mevcut araçlarla ilgili tarifede bu genel
artışı yapmanın yanında -bakın, dikkatle dinleyin- iki düzenleme daha yaptık bu
kanun tasarısında. Bir: Mevcut taşıtlarla ilgili 2018 yılında uygulanacak
tarifeyi değiştirdik. İkinci olarak bundan bağımsız bir şekilde 1 Ocak 2018’den
sonra ilk defa alınacak taşıtlar için fiyata bağlı olarak…
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
MALİYE BAKANI
NACİ AĞBAL (Bayburt) – 1 Ocak 2018’den sonra ilk defa trafiğe çıkacak, ilk defa
satın alınacak taşıtlarla ilgili de değeri esas alan yeni bir tarife ürettik
çünkü motor silindir hacminin, yaşın yanında değeri de getirdik. Dolayısıyla
vergisiz değeri 40 bin liranın altında olan araçlar bakımından 2017 yılındaki
tarifeyi 2018’de artırdığımız oran neyse aynı oran 2018’de alınan taşıtlar için
de uygulanacak. Onun için onlarla ilgili yüzde 15 oranındaki artış aynen
korunmuş durumda.
ÖZKAN YALIM
(Uşak) – Değil, değil Sayın Bakan.
MALİYE BAKANI
NACİ AĞBAL (Bayburt) – Peki ben ne diyeyim? Anlamanız için ayrıca ben size
anlatayım.
BAŞKAN –
Teşekkür ederim…
MALİYE BAKANI
NACİ AĞBAL (Bayburt) – Anlatayım, anlamıyorsunuz.
ÖZKAN YALIM
(Uşak) – Kesinlikle değil, kesinlikle anlatacağım. Sayın Bakan, birazdan net
cevap vereceğim.
BAŞKAN –
Teşekkür ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – 26’ncı
madde üzerinde ikisi aynı mahiyette olmak üzere üç adet önerge vardır
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 26’ncı maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Ertuğrul
Kürkcü Aycan İrmez 
 İstanbul İzmir
 Şırnak
 Saadet Becerekli  Mehmet
Emin Adıyaman Dirayet Taşdemir
 Batman Iğdır Ağrı
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Mehmet Erdoğan Mustafa
Mit Erkan Haberal
 Muğla Ankara Ankara
 Baki
Şimşek
 Mersin

BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkanım.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN – Aynı
mahiyetteki ilk önerge üzerinde Iğdır Milletvekili Mehmet Emin Adıyaman
konuşacaktır.
Sayın Adıyaman,
buyurun. (HDP sıralarından alkışlar) 
MEHMET EMİN
ADIYAMAN (Iğdır) – Sayın Başkan, değerli milletvekilleri; hepinizi saygıyla
selamlıyorum.
Bugün İnsan
Hakları Derneği Genel Başkanı Sayın Öztürk Türkdoğan ve Genel Merkez
yöneticileri Yüksel Caddesi’nde bir basın açıklaması yapmak isterken gözaltına
alındılar.
Şimdi, değerli
arkadaşlar, Yüksel Caddesi artık neredeyse Türkiye’de bir yıldır bir direniş
hikâyesinin merkezi hâline geldi. Tam bir yıldır, hatta bir yılı aşkın bir
süredir hemen her gün Yüksel Caddesi’nde “Yüksel direnişçileri” olarak
adlandırılan ve adalet, hukuk ve iş isteyen insanlar gözaltına alınıyor. İşte, Öztürk
Türkdoğan da tam da bu direniş hikâyesinde, nasıl hukuksuzca, nasıl temel insan
hakları ayaklar altına alınarak, nasıl suçsuzluk karinesi hiçe sayılarak orada
bir hukuksuzluk uygulanıyor, bunu dile getirmek istemişti ama tıpkı Yüksel
Caddesi direnişçileri gibi Sayın Öztürk Türkdoğan da basın açıklamasını
yapmadan arkadaşlarıyla birlikte gözaltına alındı. Peki, nedir bu Yüksel
Caddesi’ndeki direniş hikâyesi? Hepinizin bildiği gibi, 15 Temmuz darbe
girişiminden sonra, AKP Genel Başkanı olağanüstü hâli ilan edeceklerini ve bunu
devlete karşı ilan ettiklerini ifade etmişti ama gelin görün ki günümüze
gelinceye kadar olağanüstü hâl tam tersine, emekçilere, hak arayanlara,
çalışanlara yönelik uygulandı ve bugüne kadar 130 bini aşkın insan işinden
edildi. Bunlardan bir tanesi de Nuriye Gülmen’di. Nuriye Gülmen, Eskişehir
Osmangazi Üniversitesinde öğretim üyesiydi, kanun hükmünde kararnameyle
görevinden alındı ve 9 Kasım 2016 günü işini talep etme amacıyla Yüksel Caddesi
İnsan Hakları Anıtı önünde tepkisini dile getirdi. Daha sonra, Acun Karadağ,
Semih Özakça, Veli Saçılık gibi arkadaşları da destek vermek amacıyla İnsan
Hakları Anıtı önünde destek sundular. İşte, o günden bugüne sadece orada hak
arayanlar değil ama aynı zamanda İnsan Hakları Anıtı da ve Yüksel Caddesi de
esir alındı, rehin alındı. Bilmem, içinizden bir zahmet buyurup Yüksel
Caddesi’ne giden var mı; orada İnsan Hakları Anıtı’nın nasıl rehin tutulduğunu
göreceklerdir. 
Tabii, bütün
çabalara rağmen haklarına ulaşamayan Nuriye Gülmen ve Semih Özakça daha sonra
süresiz açlık grevlerine başladılar, haklarında masumiyet karinesine aykırı bir
şekilde İçişleri Bakanı onları terör örgütü üyesi olarak âdeta yargısız infaz
etti, akabinde tutuklandılar ve hâlâ Nuriye’nin tutukluluğu devam ediyor.
Sadece bir yıl içinde bakın, Yüksel Caddesi’ndeki bu hikâyeye 232 defa müdahale
edildi, 586 gözaltı gerçekleştirildi ve kötü muameleye, gaza, suya, coplamaya,
işkenceye maruz kalındı. Bu 232 müdahale sonucunda 586 gözaltı
gerçekleştirildi. Bununla yetinilmedi, bu hak arayan, sadece tek bir talebi
olan “İşimi geri istiyorum.” diyen bu direnişçilerin kendilerine ve
destekçilerine değil ama aynı zamanda 16 avukatına da yine müdahale edildi ve
16 avukat gözaltına alındı. Bu avukatlardan Didem Baydar, Şükriye Erden, Ayşegül
Çağatay, Ebru Timtik, Aytaç Ünsal, Zehra Özdemir, Yağmur Erenen, Engin Gökoğlu,
Süleyman Gökten, Aycan Çiçek, Naciye Demir, Behiç Aşçı, Barkın Timtik, Özgür
Yılmaz hâlâ tutuklular.
Yetmedi, yine bu
direnişçilerin avukatı olan, Çağdaş Hukukçular Derneği Genel Başkanı Selçuk
Kozağaçlı da dün gözaltına alındı ve hâlâ gözaltındadır. 
Değerli
arkadaşlar, bu iktidar, uyguladığı zulümle, hukuk dışılıkla ama aynı zamanda
kendilerine karşı gelişen direniş mücadelelerini, direniş destanlarını tıpkı
Yüksel Caddesi’ndeki gibi tarihe yazdırıyor. Ama bu iktidar gidecek, direniş
tarihe mal olacaktır. 
Hepinizi
saygıyla selamlıyorum. (HDP sıralarından alkışlar) 
BAŞKAN – Aynı
mahiyetteki diğer önerge üzerinde söz isteyen, Ankara Milletvekili Mustafa Mit.

Buyurun Sayın
Mit. (MHP sıralarından alkışlar)
MUSTAFA MİT
(Ankara) – Sayın Başkan, değerli milletvekilleri; 502 sıra sayılı Bazı Vergi
Kanunları ile Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 26’ncı maddesi hakkında Milliyetçi Hareket Partisi
Grubu adına söz almış bulunmaktayım. Genel Kurulu saygıyla selamlıyorum. 
Değerli
milletvekilleri, Anayasa’mızın 2'nci maddesinde nitelik olarak Türkiye
Cumhuriyeti’nin hukuk devleti olduğu açıkça ifade edilmektedir. Aslında istisna
olan torba kanun usulü yerleşik hâle getirilmektedir. Bir çok kereler buradan
ifade ettik, bu şekilde getirilen kanunların görüşülmesinde bir bütünlük
sağlanamadığı gibi uygulayıcıların da çok ciddi zorluklarla karşı karşıya
geldiği açıktır.
Muhalefetin
muhalefet etmesi gerekçe gösterilerek tercih edilen torba kanun usulü, hukuk
sistemine ilişkin algıda ciddi olumsuzluklar meydana getirmektedir. Bir anlayış
olarak ifade etmek açısından söylemek gerekirse Anayasa’nın geçici 21’inci
maddesi, Anayasa değişikliğinin gerektirdiği düzenlemelerin altı ay içerisinde
yapılacağına amirdir. Ancak, 27 Ekimde bu altı aylık süre bitmiştir. Deniliyor
ki: “Bu yapılmaz ise müeyyidesi var mıdır?” Hukuk müeyyideyle ölçülmez. Konulan
kanun, kanun yapan tarafından bu şekilde yorumlanırsa vatandaşın keyfî
yorumlarına karşı müeyyide uyguladığınızda size ancak “zalim” denir.
Değerli
milletvekilleri, görüşülen Hükûmet tasarısı, birbiriyle alakalı olmayan 63
yasayı ilgilendiren, getirildiği hâliyle 130 asıl ve 3 geçici maddeden mürekkep
bir düzenlemedir, tam anlamıyla torbadır. Daha komisyon görüşmelerine
başlamadan önce 19 maddesi metinden çıkarılmıştır. Komisyon görüşmelerinde 14
yeni madde ilave edilerek Genel Kurula getirilmiştir. Ne olmuştur da 19 madde
metinden çıkarılmış, 14 yeni maddeye ihtiyaç olduğu Komisyonda anlaşılmıştır?
Yürütme hakkında, devletin işleyişi hakkında bizi endişeye düşüren bu durumun
açıklığa kavuşturulması gerekmektedir.
Birtakım
ihtiyaçlar dolayısıyla böyle bir düzenleme Meclis gündemine getirilmiştir.
Tabii ki yasama, yürütmenin ihtiyaç duyduğu düzenlemeleri Anayasa ve hukuk
çerçevesinde yerine getirecektir. Lakin bu ihtiyaçların boyutlandırılması,
detaylı gerekçelendirilmesi gerekmektedir. Getirilen tasarıda madde metni,
aynen, madde gerekçesi olarak sunulmuştur. Meclis bu gerekçeye bakarak
yürütmenin ihtiyacını ve boyutunu nasıl anlamış olacaktır? Bu, son derece
yanlış, yasamayı tahakküm altına almaya yönelik bir zihniyettir. Bu hâliyle
Anayasa ihlal edilmektedir. Usule ve hukuka uygun getirilen bir tasarı ile bu şekilde
getirilen tasarı arasında yasalaşma süreci açısından işin doğru yapılması
dışında bir fark yoktur.
Değerli
milletvekilleri, orta vadeli programda bir ay önce açıklanan 2018 yılına
ilişkin beklentiler daha bu günden sapmalar göstermektedir. Ekonomi yönetimine
olan inanç da bu sapmalardan dolayı sarsılmaktadır. Ekim 2017’de TÜFE yüzde
11,9; ÜFE ise 17,28 olmuştur. Bu şartlarda 2017 yılı çift haneli enflasyonla
kapanacaktır. İşçi ve memura yüzde 3,5 artışı çok gören; vergi, harç ve
cezalarda en az yüzde 14,47’lik artış getiren bu tasarı işçi, memur, emekli
kesimine yönelik hiçbir iyileştirme getirmemektedir, bilakis hayatın daha da
zorlaşacağını göstermektedir. Bu torba kanunda motorlu taşıtlar vergisi 2018
yılı vergi tutarları belirlenmekte olup 31/12/2017 tarihinden önce tescil
edilmiş taşıtlardan motor hacmi 1.300 cc’nin altındaki taşıtlarda yüzde 15,
1.300 cc’nin üzerindeki taşıtlarda ise yüzde 25 oranında motorlu taşıtlar
vergisi artışı getirilmektedir. Enflasyonun dahi üzerindeki bu artış asla kabul
edilemez. 
Değerli
milletvekilleri, Maliye Bakanlığı vergi toplamaya odaklandığı için vatandaşın
ödeme gücünü hiç dikkate almadan tasarı hazırlamaktadır diyor, Genel Kurulu
saygıyla selamlıyorum. (MHP sıralarından alkışlar)
BAŞKAN –
Teşekkür ediyorum.
Aynı mahiyetteki
önergeleri oylarınıza sunuyorum: Kabul edenler… Kabul etmeyenler… Aynı
mahiyetteki önergeler kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 26'ncı maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Özkan Yalım Bülent
Yener Bektaşoğlu Zekeriya Temizel
 Uşak Giresun İzmir
 Kadim Durmaz Ali
Haydar Hakverdi Kemal Zeybek
 Tokat Ankara Samsun
 Kazım Arslan Şenal
Sarıhan Mahmut Tanal
 Denizli Ankara İstanbul
 Ali Özcan Mehmet
Bekaroğlu
 İstanbul İstanbul
MADDE 26 - 197
sayılı Kanunun 10 uncu maddesinin ikinci fıkrasında yer alan “önceki yılda
uygulanan” ibaresinden sonra gelmek üzere "taşıt değerleri ve” ibaresi,
üçüncü fıkrasının (a) bendinin sonuna "taşıt değerlerini ayrı ayrı veya
birlikte yeniden belirlemeye,” ibaresi ilave edilmiş ve dördüncü fıkrası
aşağıdaki şekilde değiştirilmiştir.
"Taşıt
değerlerinin hesabında yüz liraya, ödenmesi gereken vergi miktarlarında ise bir
liraya kadar olan kesirler dikkate alınmaz.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkanım. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım. 
BAŞKAN – Önerge
üzerinde Ankara Milletvekili Ali Haydar Hakverdi konuşacaktır. 
Buyurun. (CHP
sıralarından alkışlar)
Süreniz beş
dakika.
ALİ HAYDAR
HAKVERDİ (Ankara) – Sayın Başkan, sayın milletvekilleri; Genel Kurulu saygıyla
selamlıyorum.
Yine bir torba
yasasının görüşmelerine devam ediyoruz bu saatte. Konu yönünden birbiriyle
ilgili olmayan kanunlarda ek ve değişiklik yapıyoruz. 
Değerli
arkadaşlar, torba yasa, kanun yapma sistemine ve Anayasa’ya aykırıdır. Torba
yasalarla kanunlarımız yamalı bohçaya, yapboz tahtasına dönmüştür. İçinde halk
olmayan torba yasalarımız Resmî Gazete’de yayımlansa da kamu vicdanında iki
satır yer almamaktadır. 
Torba torba
getiriyorsunuz günü kurtarıyorsunuz, sonra yine tıkanıp sorun yaşayıp bu sefer
başka torbalar yüklenip geliyorsunuz. Plansız ve örgütsüz torbalar bypas
edilmiş Meclisi de işlevsiz bırakıyor. Meclisin hâline bir bakın karar yeter
sayısı değil dinleme yeter sayısı bile kalmamış aslında.
Peki,
torbalarınızda ne var bir de ona bakmak lazım; torbada vatandaşa yük var, vergi
var, borç var. Torbada işçi yok, çiftçi yok, memur yok. Torbayla zengin
şirketlerin ve yandaşların borcunu siftahsız dükkân kapatan esnafın sırtına
yüklüyorsunuz. Torbada zam var, zam. Yandaş medyaya ve trollerinize göre zam
değil “düzenleme” var. 
Vergi yükü
altında bir halk, artan terör, yüzde 90’ı niteliksiz okullara giden
çocuklarımız, kepenk kapatan esnaf, cezaevleri tıka basa dolu bir ülke.
Belediye başkanları devrik, adaleti can çekişiyor, Meclisi işlevsiz bir ülke. 
Bir taraftan,
vatandaşımıza “Yastık altında ne varsa bozdurun, altınınızı, dövizinizi
bozdurun. Verginizi ödeyin, ülkeye hayırlı bir vatandaş olun.” diyorsunuz,
diğer taraftan kendiniz “vergi cenneti” dediğiniz Malta’da şirketler açıp vergi
ödemekten kaçıyorsunuz; sonra da olmayan “Bağımsız yargıya isterseniz bunu
götürün.” deyip halkın zekâsıyla dalga geçiyorsunuz. 
Değerli
arkadaşlar, ülke genelinde 2016 yılında psikolojik rahatsızlığı sebebiyle
sağlık kuruluşlarına başvuran kişi sayısı 12 milyon 141 bin 255, 12 milyon 141
bin 255; neredeyse 6 kişiden 1 kişi. 
MALİYE BAKANI
NACİ AĞBAL (Bayburt) - Bu iyi bir şey.
ALİ HAYDAR
HAKVERDİ (Devamla) - 2017’nin ilk sekiz ayında ise 9 milyon 84 bin 569 kişi
başvurmuş. Milletin psikolojisi bozulmuş, milletin psikolojisi bozulmuş. 494
kalem vergi ödüyoruz Sayın Bakanım, 494 kalem. Birçoğu ekonomik nedenlerle
psikolojisi bozulan vatandaşlarımız doktora gidiyor ya, 10 lira muayene ücreti
ödüyorlar. 
MALİYE BAKANI
NACİ AĞBAL (Bayburt) – Eskiden doktora gidemiyordu ya, yapmayın Allah aşkına. 
ALİ HAYDAR
HAKVERDİ (Devamla) - Yani, 2016 yılında ise bu rakam 121 milyon 412 bin lira.
Yani görünen o ki insanlar, psikolojisi bozulduğunda dahi para ödemek zorunda
kalıyorlar Sayın Bakanım. 
MALİYE BAKANI
NACİ AĞBAL (Bayburt) – Ya, doktora ulaşamıyordu eskiden, doktora ulaşamıyordu
eskiden.
ALİ HAYDAR
HAKVERDİ (Devamla) - Şimdi, dedim ya, torbanızda hep zenginler var, halka dair
hiçbir şeyiniz yok. 
Şöyle bir hikâye
anlatacağım, birçoğunuz biliyorsunuzdur: Bir sempozyumda Amerikalı, Avrupalı ve
bir Türk bir araya gelmişler; vergi dağıtım sistemini konuşuyorlarmış.
Amerikalı demiş ki: “Biz topladığımız vergileri, bir çizgi çiziyoruz, havaya
parayı atıyoruz; sağa düşen kısmı hükûmete, sola düşen kısmı da halka
dağıtıyoruz.” Avrupalı da demiş ki: “Biz vergileri topluyoruz. Bir daire
çiziyoruz. Parayı havaya atıyoruz; o dairenin içinde kalanları hükûmete
harcıyoruz, dairenin dışında kalanları da halka ödüyoruz.” Türk demiş ki:
“Bizde işler kolay. Bizde çizgi falan yok. Parayı havaya atıyoruz; yere
düşenleri hükûmete ödüyoruz, havada kalanları halka veriyoruz.” (CHP
sıralarından alkışlar)
MALİYE BAKANI
NACİ AĞBAL (Bayburt) – Bu fıkrayı 2002’den önceki dönem için anlatıyorlardı. 
ALİ HAYDAR
HAKVERDİ (Devamla) - Değerli arkadaşlar, en azından ekonomide bir çizginiz
olsun.
Genel Kurulunuzu
saygıyla selamlıyorum. (CHP sıralarından alkışlar)
MALİYE BAKANI
NACİ AĞBAL (Bayburt) – 2002’den önceki dönemde vardı bu. 
HALİL ELDEMİR (Bilecik)
– Sizin gibi muhalefet başımızdan eksik olmasın.
BAŞKAN – Evet,
teşekkür ediyoruz Sayın Hakverdi. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
26’ncı maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
27’nci madde
üzerinde iki adet önerge vardır, okutup işleme alıyorum.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 27’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Dirayet
Taşdemir Ertuğrul Kürkcü
 İstanbul Ağrı İzmir
 Saadet Becerekli Aycan
İrmez
 Batman Şırnak
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan.
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım.
BAŞKAN –
Gerekçeyi okutuyorum:
Gerekçe: 
Tasarının 23,
24, 25, 26 ve 27’nci maddelerinde yapılan düzenlemeler ile MTV'de yapılan
değişikliklerle vergilendirmede artışa gidilmiştir. Torba tasarının kamuoyunda
en çok tartışılan hususlarından biri olan MTV zamları olmuş ve tartışılan bu
düzenleme sonrası iyi polis-kötü polis metaforu devreye konmuş ve tasarının ilk
hâlindeki zam oranı düşürülerek sanki iyi bir şey yapılmış gibi bir izlenim
yaratılmıştır. MTV'deki bu değişiklikler yurttaşlara oldukça olumsuz yansımakta
ve vergi eşitsizliğini derinleştirmektedir. MTV'de yapılan bu düzenleme,
arabası olan herkesi aynılaştıran ve araba tespiti üzerinden vergi salarak
kolay vergileme yöntemine yaslanmaktadır. Burada yerinde vergi adaletsizliği
karşımıza çıkmaktadır. Bu düzenleme, diğer düzenlemelerde olduğu gibi serveti
vergilendirmemektedir. Önerimiz yurttaşları olumsuz etkileyecek ve vergide
adaletsizliği artıran bu tasarıda yer alan düzenlemeler yerine, gelir
dağılımına göre bir vergilendirme yapılması ve çevre faktörü üzerinden, emisyon
üzerinden de farklı bir vergilendirmeye gidilmesidir. Artan oranlı
vergilendirmeyi daha etkin yapacak bir düzenleme gerekmektedir. Yapılan
değişiklikler bütünüyle toplumun geniş halk kesimlerine yansıtılacak ve vergi
adaletsizliğini derinleştirecektir. Bu nedenle düzenlemenin tasarı metninden
çıkarılmasını öngörmekteyiz.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 27'nci maddesinin
aşağıdaki şekilde değiştirilmesini arz ve teklif ederiz.
 Bihlun Tamaylıgil Mehmet
Akif Hamzaçebi Zülfikar İnönü Tümer
 İstanbul İstanbul Adana
 Kadim Durmaz Şenal
Sarıhan Bülent Kuşoğlu
 Tokat Ankara Ankara
 Özkan Yalım
 Uşak
MADDE 27 – 197
sayılı Kanun’a aşağıdaki geçici madde eklenmiştir. 
“GEÇİCİ MADDE 8
– 31/12/2017 tarihinden (bu tarih dahil) önce kayıt ve tescil edilen otomobil,
kaptıkaçtı, arazi taşıtları ve benzerleri aşağıdaki (I/A) sayılı tarifeye göre
vergilendirilir.
(I/A) SAYILI TARİFE



Motor Silindir Hacmi (cm3)


Taşıtların Yaşları ile Ödenecek Yıllık
  Vergi Tutarı (TL)




1-3 yaş


4-6 yaş


7-11 yaş


12-15 yaş


16 ve yukarı yaş




Otomobil, kaptıkaçtı, arazi taşıtları ve benzerleri




1300 cm3 ve aşağısı


743


518


290


220


78




1301-1600 cm3 e kadar


1.294


970


563


398


153




1601-1800 cm3 e kadar


2.284


1.785


1.051


641


249




1801-2000 cm3 e kadar


3.598


2.771


1.629


970


383




2001-2500 cm3 e kadar


5.396


3.918


2.448


1.463


579




2501-3000 cm3
  e kadar


7.524


6.545


4.089


2.200


808




3001-3500 cm3
  e kadar


11.458


10.309


6.210


3.100


1.138




3501-4000 cm3
  e kadar


18.014


15.555


9.161


4.089


1.629




4001 cm3 ve
  yukarısı


29.483


22.109


13.094


5.885


2.284



Yukarıdaki
tarifede yer alan taşıtlara ait vergi tutarlarının Türkiye Sigorta, Reasürans
ve Emeklilik Şirketleri Birliği tarafından her yılın Ocak ayında ilan edilen
kasko sigortası değerlerinin %5'ini aşması halinde taşıtlara ait vergi
tutarları, bir önceki satırdaki aynı yaş grubunda bulunan taşıtlara isabet eden
vergi tutarı olarak esas alınır.
Hibrit araçlarda
vergi tutarlarını %50'ye kadar indirmeye Bakanlar Kurulu yetkilidir.
Bu maddenin
yürürlüğe girdiği tarihten önce iktisap edilmiş ancak çeşitli nedenlerle kayıt
ve tescil edilmemiş otomobil, kaptıkaçtı, arazi taşıtları ve benzeri taşıtlar
1/1/2018 tarihinden sonra ilk defa kayıt ve tescil edildiği takdirde bu maddede
yer alan tarifeye göre vergilendirilir.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılmıyoruz Sayın Başkan. 
BAŞKAN –
Hükûmet?
MALİYE BAKANI
NACİ AĞBAL (Bayburt) – Katılmıyoruz Sayın Başkanım. 
BAŞKAN – Önerge
üzerinde Uşak Milletvekili Özkan Yalım.
Buyurun. (CHP
sıralarından alkışlar) 
ÖZKAN YALIM
(Uşak) – Teşekkür ederim Sayın Başkan.
Şimdi, Sayın
Bakanla tabii ki biraz önce görüştük. Rakamlarda tabii ki yüzdeliklerde ufak
tefek fark var ancak yeni, sıfır olan araçları koyduğumuz anda bu rakamların
yüzde 40’ın, yüzde 50’nin üzerine gittiğini siz de kabul ediyorsunuz. Onun için
bu net. Ben burada takdiri size bırakıyorum, yüce Türk milletine bırakıyorum.
MALİYE BAKANI
NACİ AĞBAL (Bayburt) – Yüzde 19’u düzeltir misiniz.
ÖZKAN YALIM
(Devamla) – Yok yok, bakın, ben size tekrar söylüyorum. Ben düzeltiyorum,
kesinlikle rakamlarda yüzde 1’lik, yüzde 2’lik bir farklar var. Yüzde 43’leri,
yüzde 40’ları buluyor.
MALİYE BAKANI
NACİ AĞBAL (Bayburt) – Yok, hayır, yüzde 19 rakamı yanlış.
ÖZKAN YALIM
(Devamla) – Yüzde 55’leri buluyor Sayın Bakan, yüzde 55’ler var. Bunu siz de
biliyorsunuz.
MALİYE BAKANI
NACİ AĞBAL (Bayburt) – Bak, yüzde 19 yanlış.
BAŞKAN – Daha
sonra kendi aranızda anlaşırsınız, bir rakamda herhâlde mutabık olursunuz.
ÖZKAN YALIM
(Devamla) – Hatta yüksek motorlu bir aracın 35 bin lira vergi ödeyeceğini siz
de biliyorsunuz.
MALİYE BAKANI
NACİ AĞBAL (Bayburt) – Öyle bir araba mı var?
ÖZKAN YALIM
(Devamla) – Var tabii, olmaz mı, var piyasada biliyorsunuz, sokakta var
biliyorsunuz. Sayın Bakan, sizin makam aracınızda var bu motor. 
MALİYE BAKANI
NACİ AĞBAL (Bayburt) – Ferrari de mi?
ÖZKAN YALIM
(Devamla) – Hayır, sizde var bu motor. Sizin kullandığınız makam aracında var.
ÖZGÜR ÖZEL
(Manisa) – Cumhurbaşkanının koruma arabaları var, arkadan geliyor.
ÖZKAN YALIM
(Devamla) – Neyse Sayın Bakanım, zamanım geçiyor, önemli bir konuya gireceğim,
özellikle buraya gireceğim Sayın Bakan.
MALİYE BAKANI
NACİ AĞBAL (Bayburt) – Yüzde 19’u düzelt.
ÖZKAN YALIM
(Devamla) – Osman Gazi Köprüsü’nde günde 40 bin geçiş verilmişti, burada 17 bin
geçiş yapılıyor. Ben çok önemli bir hatayı düzelttirmenizi rica edeceğim. 1915
Çanakkale Köprüsü kesinlikle ihtiyacımız, yapılan köprülerin hepsine
ihtiyacımız olduğunu biz de kabul ediyoruz ancak yapılan sözleşmede çok ciddi
bir hata var. Ne olur, 1915 Çanakkale Köprüsü daha yeni imzalandı,
sözleşmesinde günlük 45 bin araç geçiş garantisi veriliyor, 17,70 eurodan.
Bakın, Çanakkale Köprüsü’nden kesinlikle günde 45 bin araç geçmez, çok ciddi
şekilde bütçemizde delik oluşur. Boşu boşuna, milletin ödediği MTV, vergiler
vesaire bu hata yüzünden yapıcı firmaya peşkeş çekilmiş olur. Ne olur burada
geri çevirin, buradaki bu geçiş garantisini düşürün. 45 bin araç geçişi
imkânsız olacaktır, bundan emin olabilirsiniz.
Diğer taraftan,
Osman Gazi’de 17 bin geçiyor, normalde günde 40 bin geçiş garantisi verilmişti.
Buradaki bu hatayı sizden talep ediyoruz çünkü Türkiye Cumhuriyeti vatandaşlarının
ödediği verginin, hepimize doğru şekilde paylaştırılması gereken, doğru yerlere
harcanması gereken bir vergi olduğunu sizler de biliyorsunuz, bizler de bu
sorumluluğu taşıyoruz. Onun için Çanakkale Köprüsü için yapılan ihaledeki bu 45
bin araç geçiş garantisini lütfen düzeltiniz. 
Bir
taraftan, ülkede şu anda, biliyorsunuz, mazot fiyatları çok yüksek, artı bunun
yanında sigorta çok anormal şekilde yüksek, kasko aynı şekilde. Vatandaş değil
arabasına binmek, kontağını çeviremiyor. Araç sahibi olan 21 milyon 268 bin
kişi, aileler aracına binemeyecek, birçok vatandaş aracını satacak. 
Bir
taraftan, özellikle, çok sayıda telefon geldi. Biliyorsunuz, engellilerin
haklarını azalttınız. Engelliler daha önce belirli bir rakama kadar araç
alabiliyordu, bunu oldukça kıstınız. Bence, gelin, engelli vatandaşlarımızın
haklarını geri verelim. Öbür taraftan -biraz önce Sayın Bekaroğlu da söyledi,
ben de altını çizeceğim- en azından bu vatan için gazi olan vatandaşlarımızı da
bu haktan yararlandıralım diyorum, altını da çiziyorum.
Sayın
Bakan, size çok basit bir örnek vereceğim. 2002 yılında iktidara geldiniz. 2002
yılında dolar 0,88 kuruştu, mazot 1,30 liraydı. Çiftçi, 3 kilogram buğdaya
karşılık 1 litre mazot alabiliyordu; sene 2017, şu anda mazot 5,25 -bu akşamki
zamla 5,35’i bulacak- 1 litre mazot alabilmek için 8 kilogram buğday satacak.
Bulgaristan’da, Yunanistan’da, Belçika’da, Lüksemburg’da, Fransa’da, birçok
Avrupa ülkesinde çiftçinin biçerdöverine ve traktörüne ÖTV’siz ve KDV’siz mazot
veriliyor. Gelin, dışarıdan et ithal edeceğimize, dışarıdan saman ithal
edeceğimize, nohut ithal edeceğimize çiftçimize destek verelim. Traktöre binip
burada caddede, sokakta gezmeye gitmiyor vatandaşımız. Gelin, çiftçimizin
tarımda üretim amaçlı kullandığı bu biçerdöverine ve traktörüne 1,50’den,
1,80’den -ÖTV’siz, KDV’siz bu rakamları teşkil ediyor biliyorsunuz- ÖTV’siz
mazotu verelim, üretime destek olalım. Böylelikle, göreceksiniz, ne saman ithal
edeceğiz ne başka bir tarım ürünü ithal edeceğiz.
Biz okurken,
1978, 1979, 1980’lerde ortaokulda okurken övünürdük. Neden? Hocalarımız aynen
şunu söylerdi: “Dünyada 7 ülkeden bir tanesi Türkiye; kendi kendine yetebilen,
kaldırdığı ürünle kendi kendine yaşayabilen ülke.” diye. Ama nerede! Şimdi,
saman ithal ediyoruz. Gelin, çiftçimize ÖTV’siz, KDV’siz mazotu verelim. (CHP
sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
27’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
Böylece, birinci
bölüm üzerinde yer alan maddelerin oylamaları tamamlanmıştır. 
Şimdi, ikinci
bölümün görüşmelerine başlıyoruz. 
İkinci bölüm, 28
ila 55’inci maddeleri kapsamaktadır. 
ÖZGÜR ÖZEL
(Manisa) – Sayın Başkan, İç Tüzük 60’a göre pek kısa bir söz…
BAŞKAN – Tamam.
Sayın Arslan,
buyurun, 60’a göre size bir dakika süreyle söz veriyorum. 
V.- AÇIKLAMALAR (Devam)
42.- Denizli Milletvekili Kazım Arslan’ın,
10 Kasım Mustafa Kemal Atatürk’ün ölümünün 79’uncu yıl dönümüne ilişkin
açıklaması
KAZIM ARSLAN
(Denizli) – Sayın Başkan, değerli milletvekilleri; yarın 10 Kasım. Büyük
Önder’imizin, Mustafa Kemal Atatürk’ün aramızdan ayrılışının 79’uncu yıl
dönümü. 
Mustafa Kemal
Atatürk ülkemizin ve milletimizin en önemli ortak değeridir. Çünkü
Atatürkçülük, laik cumhuriyet ve tam bağımsız Türkiye demektir. Atatürkçülük,
kadın-erkek eşitliği, birlikte yaşamak, birlikte üretmek, çağdaşlık ve eşit
yurttaşlık demektir.
Atatürkçülük,
takiye yapmakla olmaz; onun devrim ve ilkelerine sahip çıkmak, laik
cumhuriyetimizi ve demokrasimizi yaşatmakla olur. Atatürkçülük, dürüst
olmaktır, samimi davranmaktır; yolsuzluk yapmamaktır; hak, hukuk, adaleti öne
çıkarmaktır ve bunları korumaktır. Atatürkçülük, yurtta sulh, cihanda sulh
demektir. Ülkemizi çağdaş uygarlık düzeyine çıkarmak demektir. Kısacası
Atatürkçülük, onu anlamak ve adam olmak demektir.
Büyük Önder
Mustafa Kemal Atatürk’ü aramızdan ayrılışının 79’uncu yıl dönümünde sevgi,
saygı, minnet ve özlemle anıyor, iktidarınızın olumsuz uygulamaları karşısında
onu çok arıyoruz.
Ruhu şad olsun. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/884) ve
İstanbul Milletvekili Mehmet Akif Hamzaçebi’nin 6306 Sayılı "Afet Riski
Altındaki Alanların Dönüştürülmesi Hakkında Kanun", 2981 Sayılı "İmar
ve Gecekondu Mevzuatına Aykırı Yapılara Uygulanacak Bazı İşlemler ve 6785
Sayılı İmar Kanununun Bir Maddesinin Değiştirilmesi Hakkında Kanun" ve
4706 Sayılı "Hazineye Ait Taşınmaz Malların Değerlendirilmesi ve Katma
Değer Vergisi Kanununda Değişiklik Yapılması Hakkında Kanun"da Değişiklik
Yapılması Hakkında Kanun Teklifi (2/588) ile Plan ve Bütçe Komisyonu Raporu (S.
Sayısı: 502) (Devam)
BAŞKAN – İkinci
bölüm üzerinde grupları adına ilk konuşma, Milliyetçi Hareket Partisi Grubu
adına, İzmir Milletvekili Ahmet Kenan Tanrıkulu’na aittir. 
Buyurun Sayın
Tanrıkulu. (MHP sıralarından alkışlar)
Öyle
zannediyorum ki haftanın son konuşması olacak. 
MHP GRUBU ADINA
AHMET KENAN TANRIKULU (İzmir) – Evet, Sayın Başkan, son konuşmayı yapıyorum,
inşallah, hayırlısına vesile olur. 
Sayın Başkan,
sayın milletvekilleri; görüştüğümüz kanun tasarısının ikinci bölümü üzerinde
Milliyetçi Hareket Partisi Grubu adına söz almış bulunmaktayım. Hepinizi
saygıyla selamlıyorum. 
Değerli
milletvekilleri, birbirine benzemeyen konuların yer aldığı bir kanun tasarısını
Genel Kurulda görüşmeye devam ediyoruz. Bu tasarı, kanun yapma tekniği
açısından da birtakım güçlükleri ve sıkıntıları içinde barındırmakta ve ekonomi
yönetiminin, özellikle eksiklerinin de ne kadar devasa bir boyuta geldiğini
bizlere göstermektedir. Birbiriyle ilgisi olmayan, çapraşık, birbirine tenakuz
içerisinde olan 60’ın üzerindeki yasayı aynı anda barındıran düzenlemelerin yer
aldığı bu tasarı, sanıyorum, yüzme bilmeyen ekonomi yönetiminin deniz ortasında
sarıldığı bir can simidi hâline gelmiştir. 
Değerli
milletvekilleri, gözden kaçırılmaması gereken de bir nokta vardır, bu
tasarılar, “torba tasarı” diye tarif edilen bu tasarılar ekonomide ve adalette
güveni de sarsmakta ve Meclisimizin itibarına da bir miktar gölge
düşürmektedir. 
Tasarı
ekonomimizi yakından ilgilendirdiği için ben işin o tarafına da bir miktar
bakmak istiyorum gecenin bu vaktinde, tabii dinleyenler de olursa. Tasarının
gerekçesinde küreselleşen dünyada gerçekleşen gelişmelere atıf yapılmakta -bu
gerekçenin içerisinde, oldukça kalın- ama nedense yakın zamanda açıklanan orta
vadeli programın hazırlıklarında bu tasarının gerekçesindeki rakamlar
görülememektedir. 
Değerli
milletvekilleri, programın enflasyon hedefleri -yani orta vadeli programı
kastediyorum burada- bir süre önce Merkez Bankası tarafından açıklanan
Enflasyon Raporu’ndan sonra çöpe atılmak durumunda kalmıştır çünkü hem döviz
kurları o günden bugüne kadar oldukça sık ve yukarı doğru değişmiştir hem de
enflasyon hedeflemesi kendi hedeflerinden sapmıştır. Tabii bu arada, birtakım
sayın bakanlar coşan bir ekonomiden bahsederken öbür tarafta vatandaşımızın
enflasyonla yükselen fiyat ve hayat pahalılığından coşan birtakım da
sıkıntıları vardır. 
Şimdi, bu
tasarı, tabii, bunları gidermeye veya bunları ortadan kaldırmaya yönelmekten
ziyade, günü kurtarmaya, ekonomi yönetiminin -biraz önce de söyledim- bir can
simidi hâline gelmesine de yol açmakta. Bunlardan bir tanesi, enflasyon
canavarı meselesi. Şimdi, biz enflasyonla ilgili olarak son on beş yılda hem
rakamlara hem uygulanan politikalara baktığımız zaman, oldukça sıkıntılı bazı
gerçekleri de karşımızda buluyoruz. Nedir mesela bunlardan bir tanesi? Son
yıllarda yüzde 8’ler düzeyinde sabitleşen enflasyonun o manada istikrar
kazanmasının sonucunda bu yıl içerisinde, 2017’de rekor bir tırmanışa geçerek
bazı sıkıntıları da peşinde getirmesidir. Bunlardan bir tanesi, 2006 yılında
uygulamaya konulan “açık enflasyon hedeflemesi” dediğimiz, Merkez Bankasının
uyguladığı para politikasında yatmaktadır. Ki biliyorsunuz, Merkez Bankası
enflasyon hedeflemesinde bazı sapmalar olduktan sonra Hükûmete mektup yazmakta
ve bu hedef sapışlarının gerekçelerini ve sonra uygulayacağı politikalardaki
hedeflemeleri de orada anlatmaktadır. Ancak Merkez Bankası o kadar çok mektup
yazmıştır ki son yıllarda, sayın başkanların adı da “mektupçu başkanlar”a
çıkmıştır. Bu tespitimiz, enflasyonla ilgili olan gerçekler, Merkez Bankası
enflasyon raporlarında da yazılmakta ve görülmekte, tespit edilmektedir. 
Son açıklanan
yıllık 11,9’luk ekim enflasyonuna baktığımız zaman da benzer diğer
ekonomilerden yüksek ve rekor seviyede bir enflasyon rakamına sahip olduğumuz
anlaşılacak. Ekim ayı enflasyonunun, sayın milletvekilleri, bir özelliği var:
Hem genel enflasyon rakamı bakımından yüksek seviyede ve rekora ulaşmış, iki
haneli rakamları artık aşmış durumda ve yerleşmiş durumda hem de “çekirdek
enflasyon” dediğimiz göstergeler açısından ekonomi yönetiminin ve ekonomiyle
ilgili olan insanların takip ettiği diğer bir önemli gösterge üzerinde de
enflasyon artışı artık sabitleşmiş durumdadır. Temmuz 2008’den bu yana çekirdek
enflasyonda ve TÜFE’de en yüksek oranlara ulaşmış gözüküyoruz. Değerli
milletvekilleri, artık, Merkez Bankasının son, yüzde 9,8 olarak hedeflediği
rakam da maalesef geride kalmış ve ıskalanmış bir hedef olarak bizlerin önünde
duruyor. 
Sayın
milletvekilleri, ben bu bölümle ilgili olarak sizlere birkaç madde başlığını da
dikkatinize getirerek devam etmek istiyorum konuşmama. Bunlardan bir tanesi,
organize sanayi bölgeleriyle ilgili olarak bu bölümde birtakım maddeler var.
Bakın, o maddelerin bazı tehlikeli unsurları da barındırdığını şimdi hep
birlikte göreceğiz. 57’nci Hükûmet döneminde -2002 yılından önceyi
kastediyorum, 1999-2002 arasında- Organize Sanayi Bölgeleri Kanunu’nu
hazırlarken değerli milletvekilleri, temel düşünce bu alanların bir bütün
olarak kalmasıydı, buna dikkat ederek sanayileşme politikasını oluşturuyorduk.
Bu yüzden, organize sanayi bölgeleri parsellerinin bölünüp ranta açılmasına
imkân tanıyacak bu bölümdeki maddelerin önüne geçilmesi ve kabul edilmemesi
gerekmektedir. 
Öbür tarafta,
hemen hemen bu kürsüde bazı milletvekilleri hassas arkadaşlarımız olarak
geldiler, dile getirdiler, Zonguldak ekonomisinin can damarı olan taş kömürü
sahalarının gene bölünüp yeniden satışa çıkarılması da hem ekonomik olarak hem
sosyal olarak o bölgede ciddi bir tahribata yol açacaktır; bu da, altının çizilmesi
gereken bir nokta. Zannediyorum, o madde geldiği zaman iktidar grubu tarafından
bazı önergeler de verilecektir.
Değerli
milletvekilleri, tasarıda bir başka dikkatinizi çekmek istediğim unsur
madencilik faaliyetleriyle ilgili olarak sismik ve karot numune alma
işlemlerinde ÇED sürecinin kaldırılması. Şimdi, bu ne demek? Maden sahalarıyla
ilgili bazı numuneler alınıyor, bu “karot” denilen uygulama 15 santim ve daha
derine toprağın eşilip, oradan bazı numunelerin alınıp kontrol edilmesi işlemi.
Şimdi, bu süreçte hem daha fazla kazma işlemi yapılabilecek hem de ÇED
sürecinin kaldırılmasıyla ciddi manada bir çevre felaketine yol açabilecek olan
faaliyetlerin de önü açılabilecek değerli milletvekilleri.
Bir başka unsur,
bizim uzun süredir kamuoyuyla ortaklaşa verdiğimiz bir mücadele sonucunda
Sanayi Komisyonunda bundan bir süre önce, temmuz ayında sayın milletvekilleri,
kamuoyunun kısaca “üretim reformu” diye bildiği yasa çıkarken mera alanlarının
sanayi sahalarına açılmasını ve talan edilmesini önlemek için çok ciddi bir
gayret sarf etmiştik ve o zaman iktidar bu noktada gerileyerek o maddeyi
çekmişti. Ancak aradan daha üç ay geçmeden, görüyoruz ki mera alanlarıyla
ilgili gene bu tasarı içerisinde bazı düzenlemeler var. Bunun da dikkatli bir
şekilde gözden geçirilmesi gerekir diye düşünüyorum.
Sayın
milletvekilleri, biraz önceki önerge üzerinde grubumuz adına gene konuşurken
bahsetmiştim, adaletli bir vergi sistemi verginin tabana yayılmasını ve her
vatandaşın gelirine göre vergilendirilmesini sağlayan bir sistemdir ve bu çok
önemli bir unsurdur; eğer adaletli bir şekilde vatandaşlarına hükmedecekse,
onları yönetecekse her devletin uygulaması gereken en temel unsurlardan
biridir. Çok kazanandan çok, az kazanandan az alınmasını sağlayacak bir sistem
olması gerekir. Ancak gelin görün ki Türkiye’de şöyle bir vergi adaletsizliği
de yaşıyoruz: Verginin vergisinin alınması ancak bizim ülkemizde görülebilen
unsurlardan biri. 
Öbür yandan, çok
ciddi bir başka sıkıntıyla da karşı karşıyayız, vergi yükü en yüksek olan ülkelerden
biriyiz. Bakın, bir başka örnek vereyim, çok seviyor iktidar 2002 mukayesesini:
2002’de yüzde 18,1 iken vergi yükümüz, geçtiğimiz yılın sonunda yüzde 20,3’e
çıkmış. Demek ki ciddi manada bir vergi baskısı var ve vatandaşlar üzerinde
bunun da etkisi görülebiliyor. 
Değerli
milletvekilleri, sonuç olarak gelir dağılımındaki eşitsizlikler vatandaşımızın
insanca yaşam ve çalışma şartlarını da olumsuz etkilemektedir. Bunların böyle
getirilen tasarılarda önlenebilmesi de mümkün gözükmemektedir çünkü bir torba
yasayla karşı karşıyayız, insanımız yoksulluk sınırı altında çok ciddi bir
mücadele veriyor. Onun için, tekrar bu maddelerin gözden geçirilmesini
öneriyor, hepinize saygılar sunuyorum. (MHP sıralarından alkışlar) 
BAŞKAN –
Teşekkür ediyorum.
Birleşime iki
dakika ara veriyorum.
Kapanma Saati: 21.23
ALTINCI OTURUM
Açılma Saati: 21.24
BAŞKAN: Başkan Vekili Ahmet AYDIN
KÂTİP ÜYELER: İshak GAZEL (Kütahya), Mücahit DURMUŞOĞLU (Osmaniye)
----- 0 -----
BAŞKAN – Türkiye
Büyük Millet Meclisinin 20’nci Birleşiminin Altıncı Oturumunu açıyorum.
502 sıra sayılı
Kanun Tasarısı’nın görüşmelerine devam edeceğiz.
BAŞKAN –
Komisyon? Yok.
Ertelenmiştir.
2’nci sırada yer
alan 457 sıra sayılı Kanun Tasarısı’nın görüşmelerine başlayacağız.
2.- AB-EFTA Ortak Transit Ortak Komitesinin
20 Mayıs 1987 Tarihli Ortak Transit Rejimine İlişkin Sözleşmeyi Değiştiren
28/04/2016 Tarihli ve 1/2016 Sayılı Kararının Onaylanmasının Uygun Bulunduğuna
Dair Kanun Tasarısı (1/745) ve Dışişleri Komisyonu Raporu’nun (S. Sayısı: 457)
BAŞKAN – Komisyon?
Yok.
Ertelenmiştir.
3’üncü sırada
yer alan 385 sıra sayılı Kanun Tasarısı’nın görüşmelerine başlayacağız.
3.- Geçici İthalat Sözleşmesinde Yapılan
Değişikliklere İlişkin Belgelerin Onaylanmasının Uygun Bulunduğuna Dair Kanun
Tasarısı (1/712) ve Dışişleri Komisyonu Raporu’nun (S. Sayısı: 385)
BAŞKAN –
Komisyon? Yok.
Ertelenmiştir.
Gündemimizde
başka bir iş bulunmadığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 13
Kasım 2017 Pazartesi günü saat 14.00’te toplanmak üzere birleşimi kapatıyorum.
Çalışmalarınızdan
dolayı tebrik ediyorum, teşekkür ediyorum; hayırlı geceler ve hayırlı hafta
sonları diliyorum.
Kapanma Saati:
21.25




(x) 502 S.
Sayılı Basmayazı 2/11/2017 tarihli 17’nci Birleşim Tutanağı’na eklidir.




