



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

103’üncü Birleşim
16 Temmuz 2019 Salı

(TBMM Tutanak Hizmetleri Başkanlığı tarafından hazırlanan
bu Tutanak Dergisi’nde yer alan ve kâtip üyeler tarafından okunmuş bulunan her tür
belge ile konuşmacılar tarafından ifade edilmiş ve tırnak içinde belirtilmiş alıntı
sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili İsmail Tamer’in, Dilekçe Komisyonu
tarafından Mersin Tarsus Ceza İnfaz Kurumunda gerçekleştirilen incelemelere
ilişkin gündem dışı konuşması
2.- İstanbul Milletvekili Hüda Kaya’nın, insan hakları
ihlallerine ilişkin gündem dışı konuşması
3.- Bursa Milletvekili Yüksel Özkan’ın, Bulgaristan
Türklerinin Türkiye’ye göç etmesinin 30’uncu yıl dönümüne ilişkin gündem dışı
konuşması 

IV.- AÇIKLAMALAR
1.- Hatay Milletvekili Serkan Topal’ın, Hatay ili Samandağ
ilçesinde düzenlenen geleneksel Evvel Temmuz Festivali’nde Grup Yorum’un konser
vermesinin İçişleri Bakanlığınca yasaklanmasına ilişkin açıklaması
2.- Mersin Milletvekili Hacı Özkan’ın, 15 Temmuzun asil bir
milletin, kahraman bir liderin unutulmayacak direnişinin destanı olduğuna
ilişkin açıklaması
3.- İzmir Milletvekili Bedri Serter’in, işsizlik
rakamlarının gündemde olduğuna ilişkin açıklaması
4.- Mersin Milletvekili Ali Cumhur Taşkın’ın, 15 Temmuz
FETÖ darbe girişiminin 3’üncü yıl dönümüne ve FETÖ terör örgütüne karşı
sürdürülen mücadeleye ilişkin açıklaması
5.- Osmaniye Milletvekili Mücahit Durmuşoğlu’nun, 15 Temmuz
FETÖ darbe girişiminin engellenerek milletimizin başlattığı ikinci kurtuluş
mücadelesine ilişkin açıklaması
6.- İzmir Milletvekili Ceyda Bölünmez Çankırı’nın, 15
Temmuz Demokrasi ve Millî Birlik Günü anma etkinliklerinin 3’üncü yıl dönümüne,
Sakarya Milletvekili Engin Özkoç’un Genel Kurulun 102’nci Birleşiminde CHP
Grubu adına yaptığı konuşmasındaki bazı ifadelerine ilişkin açıklaması
7.- Gaziantep Milletvekili İmam Hüseyin Filiz’in, PKK’nın
döşediği el yapımı düzeneğin patlaması sonucu şehit olan Piyade Uzman Onbaşı
Ahmet Sinan Demircan’a Allah’tan rahmet dilediğine ilişkin açıklaması
8.- Niğde Milletvekili Ömer Fethi Gürer’in, Meclisin halkın
sorunlarını çözmek için var olduğuna ve bu sorunlar çözülmeden tatile girmemesi
gerektiğine ilişkin açıklaması
9.- Ordu Milletvekili Mustafa Adıgüzel’in, MTA tarafından
yapılan sondaj çalışmaları nedeniyle Ordu ili Fatsa ve Ünye ilçesi ile
köylerinin içme suyunun kirlendiğine ilişkin açıklaması
10.- Tekirdağ Milletvekili İlhami Özcan Aygun’un,
çiftçilere yağlı tohum desteğinin ödenmeyen kısmının ve sertifikalı tohum
kullanım desteğinin ödenip ödenmeyeceğini Tarım ve Orman Bakanından öğrenmek
istediğine, Diyarbakır Yenişehir Ziraat Odası Başkanı Süleyman İskenderoğlu’nun
talebine ilişkin açıklaması
11.- Mersin Milletvekili Cengiz Gökçel’in, Onuncu Kalkınma
Planı’nda Mersin’e yapılacağı ifade edilen konteyner limanının yerinin On
Birinci Kalkınma Planı’nda belirsiz bir hâl aldığına ilişkin açıklaması
12.- Kahramanmaraş Milletvekili İmran Kılıç’ın, 16 Temmuz
Vecihi Hürkuş’un vefatının 50’nci yıl dönümüne ilişkin açıklaması
13.- Kırşehir Milletvekili Metin İlhan’ın, Kırşehir
ilindeki sağlık personeli açığına ilişkin açıklaması
14.- Çanakkale Milletvekili Özgür Ceylan’ın, esnafın
ekonomide yaşanan olumsuz gelişmelerden etkilendiğine ve kayıt dışı çalışan
Suriyelilerin haksız rekabete neden olduğuna ilişkin açıklaması
15.- Antalya Milletvekili Feridun Bahşi’nin, özel güvenlik
görevlilerinin sorunları ve çözüm önerilerine ilişkin açıklaması
16.- Adana Milletvekili Orhan Sümer’in, Adana ili Karataş
ve Yüreğir ilçelerinde yaşanan elektrik kesintilerine ilişkin açıklaması
17.- Kahramanmaraş Milletvekili Sefer Aycan’ın, vakıf
üniversitelerinin artan yeni dönem ücretlerine ilişkin açıklaması
18.- İstanbul Milletvekili Ali Kenanoğlu’nun, Elâzığ 2
No.lu Yüksek Güvenlikli Cezaevinde yaşanan hak ihlalleri ve işkence iddialarına
ilişkin açıklaması
19.- Kütahya Milletvekili Ali Fazıl Kasap’ın, ekonomik
krizin toplumun tüm kesimlerini etkilemeye devam ettiğine ilişkin açıklaması
20.- Bursa Milletvekili Erkan Aydın’ın, Bursa ili
Mustafakemalpaşa ilçesi Taşpınar köyü sakinlerinin 2/B arazileri nedeniyle
yaşadığı mağduriyete ilişkin açıklaması
21.- Samsun Milletvekili Bedri Yaşar’ın, 7161 sayılı Kanun
gereğince kamu müteahhitlerine tanınan haklara ilişkin açıklaması
22.- İstanbul Milletvekili Züleyha Gülüm’ün, İzmir ili
Dikili ilçesinde Kadın Savunma Ağı’nın düzenlediği yaz kampına İzmir Jandarma
Komutanlığının müsaade etmediğine ve bu konuyla ilgili gerekli koşulların
sağlanması için yetkililere seslendiğine ilişkin açıklaması
23.- Adana Milletvekili Müzeyyen Şevkin’in, kaçak ve sahte
içkinin Çukurova bölgesinde ölümle sonuçlanan vakalara neden olduğuna ilişkin
açıklaması
24.- Kocaeli Milletvekili Lütfü Türkkan’ın, PKK tarafından
araziye yerleştirilen patlayıcıya basarak hayatını kaybeden 8 yaşındaki Ayaz
Güloğlu ile 4 yaşındaki kardeşi Nupelda Güloğlu’na Allah’tan rahmet dilediğine,
15 Temmuz FETÖ darbe girişiminin 3’üncü yıl dönümüne, işsizlik oranının
arttığına, Akdeniz’de yaşanan olaylar hakkında Hükûmetin açıklama yapması
gerektiğine ve AK PARTİ Başiskele İlçe Başkan Yardımcısı Süleyman
Özkaraaslan’ın Kocaeli ilinde verdiği demece ilişkin açıklaması
25.- Manisa Milletvekili Erkan Akçay’ın, Brüksel’de
gerçekleşen Dış İlişkiler Konseyi toplantısı sonuç bildirgesinde yer alan
Türkiye’nin Doğu Akdeniz’deki hidrokarbon kaynaklarına ilişkin faaliyetlerinin
yasa dışı olduğuna dair karara, PKK terör örgütünün döşediği el yapımı
patlayıcıya basarak hayatını kaybeden 8 yaşındaki Ayaz Güloğlu ile 4 yaşındaki
kardeşi Nupelda Güloğlu’nun ailesine başsağlığı dileğinde bulunduğuna ilişkin
açıklaması
26.- İstanbul Milletvekili Hakkı Saruhan Oluç’un, TÜİK’in
açıkladığı nisan ayı işsizlik verilerine, Cumhurbaşkanlığı sitesinde “10
Soruda 15 Temmuz Darbe Girişimi ve Fetullahçı Terör Örgütü” başlığıyla yer alan
metne, Dersim’in Ovacık ilçesinde meydana gelen patlamada hayatını kaybeden
Ayaz Güloğlu ile kardeşi Nupelda Güloğlu’nun ailesine başsağlığı dileğinde
bulunduğuna ve konunun araştırılması için Meclis araştırması önergesi
vereceklerine ilişkin açıklaması
27.- Sakarya Milletvekili Engin Özkoç’un, Murat Dağı’nda
siyanürlü altın aranmasından vazgeçilmesi gerektiğine ilişkin açıklaması
28.- İstanbul Milletvekili Mehmet Muş’un, PKK terör
örgütünün döşediği el yapımı patlayıcıya basarak hayatını kaybeden Ayaz Güloğlu
ile Nupelda Güloğlu’nun ailesine başsağlığı dileğinde bulunduğuna ve PKK terör
örgütünü lanetlediğine, Abdulhakim Demir ile Vali Çevik’in PKK terör örgütü
tarafından kaçırılması olayına, Adalet ve Kalkınma Partisi Başiskele İlçe
Başkan Yardımcısı Süleyman Özkaraaslan’ın görevden alındığına, Kocaeli
Milletvekili Lütfü Türkkan’ın yaptığı açıklamasındaki bazı ifadelerine ilişkin
açıklaması
29.- Sakarya Milletvekili Engin Özkoç’un, PKK terör
örgütünün döşediği el yapımı patlayıcıya basarak hayatını kaybeden Ayaz Güloğlu
ile Nupelda Güloğlu’nun ailesine başsağlığı dileğinde bulunduğuna ilişkin
açıklaması
30.- Muğla Milletvekili Burak Erbay’ın, şehit edilen
Üsteğmen Emre Kargın ile Uzman Çavuş Süleyman Yasin Ağır’a Allah’tan rahmet
dilediğine ve Dalaman Karaağaç bölgesinde çıkan orman yangınına ilişkin
açıklaması
31.- Gaziantep Milletvekili Ali Muhittin Taşdoğan’ın,
PKK’nın döşediği el yapımı düzeneğin patlaması sonucu şehit olan Piyade Uzman
Onbaşı Ahmet Sinan Demircan’a Allah’tan rahmet dilediğine ilişkin açıklaması
32.- İstanbul Milletvekili Hayati Arkaz’ın, 14-16 Temmuz
1959 tarihinde yaşanan Türkmen katliamına ve Tunceli Ovacık’ta 8 yaşındaki Ayaz
Güloğlu ve 4 yaşındaki kardeşi Nupelda Güloğlu’nun ailesine sabır dilediğine
ilişkin açıklaması
33.- Kahramanmaraş Milletvekili Mehmet Cihat Sezal’ın,
Kahramanmaraş ilinin Türkiye'nin İkinci 500 Büyük Sanayi Kuruluşu sıralamasında
8’inci sırada yer aldığına ilişkin açıklaması
34.- İzmir Milletvekili Tamer Osmanağaoğlu’nun, 15 Temmuz
Demokrasi ve Millî Birlik Günü’nün 3’üncü seneidevriyesinde vatanına, devletine
ve iradesine canı pahasına sahip çıkan tüm şehitleri rahmetle andığına ilişkin
açıklaması
35.- Afyonkarahisar Milletvekili Burcu Köksal’ın, kapatılan
beldelerden yaşadığı mağduriyete ilişkin açıklaması
36.- Bursa Milletvekili Hakan Çavuşoğlu’nun, İstanbul
Milletvekili Mustafa Sezgin Tanrıkulu’nun HDP grup önerisi üzerinde CHP Grubu
adına yaptığı konuşmasına ilişkin açıklaması
37.- İstanbul Milletvekili Mustafa Sezgin Tanrıkulu’nun,
Bursa Milletvekili Hakan Çavuşoğlu’nun yaptığı açıklamasındaki bazı ifadelerine
ilişkin açıklaması
38.- Adana Milletvekili Ayhan Barut’un, pamukta dışa
bağımlılıktan kurtulabilmek için pamuk üretiminin ve üreticisinin desteklenmesi
gerektiğine ilişkin açıklaması
39.- Amasya Milletvekili Mustafa Levent Karahocagil’in, 15
Temmuz kalkışmasını seneyidevriyesinde nefretle kınadığına ilişkin açıklaması
40.- Ordu Milletvekili Cemal Enginyurt’un, 15 Temmuz darbe
girişiminde Türk milleti olarak karşı duruş sergilendiğine ilişkin açıklaması
41.- Kocaeli Milletvekili Ömer Faruk Gergerlioğlu’nun,
işkence ve kaçırılanlarla ilgili gerçeklerin söylenmesi gerektiğine ilişkin
açıklaması
42.- Ankara Milletvekili Filiz Kerestecioğlu Demir’in, 6
insanın kaybolması olayının ciddi olarak ele alınması gerektiğine ve Meclis
çatısı altında çalışanlara ayrımcılık yapıldığına ilişkin açıklaması
43.- Adana Milletvekili Burhanettin Bulut’un, açıklanan
TÜİK verilerinin ülkede yaşanan krizin boyutlarını ortaya koyduğuna ilişkin
açıklaması
44.- Mersin Milletvekili Baki Şimşek’in, Mersin ilinde yaş
meyve sebze üreticilerinin yaşadığı mağduriyete ilişkin açıklaması
45.- Şanlıurfa Milletvekili Zemzem Gülender Açanal’ın,
6’ncı bölge teşvik paketinden yararlanan Şanlıurfa ilinde cazibe merkezleri
oluşturulduğuna ve yatırımcıları davet ettiğine ilişkin açıklaması
46.- Ankara Milletvekili Servet Ünsal’ın, sağlıkta yaşanan
şiddete ilişkin açıklaması
47.- Düzce Milletvekili Ümit Yılmaz’ın, Çevre ve Şehircilik
Bakanlığınca hazırlanan Karadeniz Bölgesi İklim Değişikliği Eylem Planı’na
ilişkin açıklaması
48.- Mersin Milletvekili Olcay Kılavuz’un, 15 Temmuz hain
FETÖ darbe girişimi nedeniyle şehadet şerbeti içen şehitlere Allah’tan rahmet
dilediğine ilişkin açıklaması
49.- Hatay Milletvekili Hüseyin Şanverdi’nin, 15 Temmuzun
ülkemiz ve toplum tarihi açısından önemli bir dönüm noktası olduğuna ilişkin
açıklaması
50.- Kahramanmaraş Milletvekili Ali Öztunç’un, Afşin Elbistan
Termik Santrali’nin ölüm saçmaya devam ettiğine ilişkin açıklaması
51.- Gaziantep Milletvekili İrfan Kaplan’ın, eczacılık
mesleğinin kalitesini artırmak amacıyla yurt dışına sıkça seyahat etmek
durumunda kalan eczacılara yeşil pasaport hakkı tanınmasını talep ettiklerine
ilişkin açıklaması
52.- Afyonkarahisar Milletvekili İbrahim Yurdunuseven’in,
15 Temmuz FETÖ darbe girişiminin 3’üncü yıl dönümünün hüzünle ve bir o kadar da
gururla idrak edildiğine ilişkin açıklaması
53.- Giresun Milletvekili Necati Tığlı’nın, Giresun ili
Espiye ilçesinde meydana gelen kazada yaşamını yitirenlere Allah’tan rahmet
dilediğine ve yayla yollarında güvenlik önlemlerinin alınması gerektiğine
ilişkin açıklaması
54.- Hatay Milletvekili Suzan Şahin’in, kadınların her
alanda eşitlik istediğine ilişkin açıklaması
55.- Kocaeli Milletvekili Lütfü Türkkan’ın, Ankara
Milletvekili Durmuş Yılmaz’ın 102 sıra sayılı Kanun Teklifi’nin tümü üzerinde
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
56.- Ankara Milletvekili Zeynep Yıldız’ın, ABD’de
düzenlenen Uluslararası İHA ve Otonom Uçuş Yarışması’nda Yıldız Teknik
Üniversitesinin Lagâri ekibinin dünya 3’üncüsü, Avrupa Fizik Olimpiyatları’nda
Türk Fizik Olimpiyat Takımı’nın Avrupa 1’incisi olduğuna ve 50’nci Uluslararası
Fizik Olimpiyatı’nda madalya kazanıldığına ilişkin açıklaması
57.- Ankara Milletvekili Servet Ünsal’ın, dünya iklimindeki
değişikliklere ilişkin açıklaması
58.- İstanbul Milletvekili Mehmet Muş’un, İstanbul
Milletvekili Mehmet Akif Hamzaçebi’nin 102 sıra sayılı Kanun Teklifi’nin 5’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
59.- Adıyaman Milletvekili Abdurrahman Tutdere’nin, vefat
eden 21’inci Dönem Adıyaman, 22’nci Dönem Mersin ve 23’üncü Dönem Adana
Milletvekilliği yapan Dengir Mir Mehmet Fırat’a Allah’tan rahmet dilediğin
ilişkin açıklaması
60.- İstanbul Milletvekili Mehmet Akif Hamzaçebi’nin, 102
sıra sayılı Kanun Teklifi’nde yapılan düzenlemeyle Merkez Bankası Kanunu’nun
kanuni yedek akçe düzenlemesinin ortadan kaldırıldığına ilişkin açıklaması
61.- Konya Milletvekili Mustafa Kalaycı’nın, Ankara
Milletvekili Durmuş Yılmaz’ın 102 sıra sayılı Kanun Teklifi’nin 6’ncı
maddesiyle ilgili önerge üzerinde yaptığı konuşmasındaki bazı ifadelerine ilişkin
açıklaması
62.- Ankara Milletvekili Durmuş Yılmaz’ın, Konya
Milletvekili Mustafa Kalaycı’nın yaptığı açıklamasındaki bazı ifadelerine
ilişkin açıklaması
63.- Giresun Milletvekili Plan ve Bütçe Komisyonu Sözcüsü
Cemal Öztürk’ün, Merkez Bankasının kâr etmek gibi bir görevinin olmadığına
ilişkin açıklaması
64.- İstanbul Milletvekili Mahmut Tanal’ın, 102 sıra sayılı
Kanun Teklifi’nin 9’uncu maddesinde yapılan düzenlemenin Anayasa’ya aykırı
olduğuna ilişkin açıklaması
65.- İstanbul Milletvekili Mehmet Muş’un, Bursa
Milletvekili Ahmet Kamil Erozan’ın 102 sıra sayılı Kanun Teklifi’nin 10’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması


V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Tunceli’de hayatını kaybeden Ayaz Güloğlu ile Nupelda Güloğlu’na, Hakkâri’de
şehit olan Jandarma Astsubay Üstçavuş Cengiz Tokur’a Allah’tan rahmet
dilediğine ilişkin konuşması
2.- Oturum Başkanı TBMM Başkan Vekili Levent Gök’ün, vefat
eden 21’inci Dönem Adıyaman, 22’nci Dönem Mersin ve 23’üncü Dönem Adana
Milletvekilliği yapan Dengir Mir Mehmet Fırat’a Allah’tan rahmet dilediğine
ilişkin konuşması
3.-  Oturum Başkanı TBMM Başkan Vekili Levent Gök'ün, kanun
teklifinin Genel Kurulda görüşülmesi sırasında teklifin belli bir maddesinin
Anayasaya aykırı olduğu gerekçesiyle reddini isteyen önergeler verilebileceğine
ilişkin konuşması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Van
Milletvekili Bedia Özgökçe Ertan’ın Avrupa Güvenlik ve İşbirliği Teşkilatı
Parlamenter Asamblesi Türkiye Delegasyonu üyeliğinden istifa etmesiyle boşalan
üyelik için HDP Grubu Başkanlığınca bildirilen Ağrı Milletvekili Berdan
Öztürk’ün üyeliğinin Başkanlık Divanında yapılan incelemede uyun görüldüğüne
ilişkin tezkeresi (3/791)
2.- Türkiye Büyük Millet Meclisi Başkanlığının İnsan
Haklarını İnceleme Komisyonu Başkanlığının Türkiye Büyük Millet Meclisinin
tatilde ve ara vermede bulunduğu dönemde çalışabilmesine dair taleplerinin
uygun görüldüğüne ilişkin tezkeresi (3/792)
3.- Türkiye Büyük Millet Meclisi Başkanlığının Kadın Erkek
Fırsat Eşitliği Komisyonu Başkanlığının Türkiye Büyük Millet Meclisinin tatilde
ve ara vermede bulunduğu dönemde çalışabilmesine dair taleplerinin uygun
görüldüğüne ilişkin tezkeresi (3/793)
4.- Türkiye Büyük Millet Meclisi Başkanlığının Dilekçe
Komisyonu Başkanlığının Türkiye Büyük Millet Meclisinin tatilde ve ara vermede
bulunduğu dönemde çalışabilmesine dair taleplerinin uygun görüldüğüne ilişkin
tezkeresi (3/794)
5.- Türkiye Büyük Millet Meclisi Başkanlığının Plan ve
Bütçe Komisyonu Başkanlığının Türkiye Büyük Millet Meclisinin tatilde ve ara
vermede bulunduğu dönemde çalışabilmesine dair taleplerinin uygun görüldüğüne
ilişkin tezkeresi (3/795)
B) Önergeler
1.- Balıkesir Milletvekili Ahmet Akın’ın (2/1072) esas
numaralı 16/8/1961 tarih ve 351 sayılı Yükseköğretim Kredi ve Yurtlar Kurumu
Kanunu’nda Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/39)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 21/6/2019 tarihinde Eskişehir
Milletvekili Arslan Kabukcuoğlu ve arkadaşları tarafından, Türk vergi
sistemindeki adaletsizliklerin araştırılması, ekonomide kayıt dışılık oranının
düşürülmesi için yapılması gerekenlerin tespit edilmesi amacıyla verilmiş olan
Meclis araştırması önergesinin diğer önergelerin önüne alınarak ön
görüşmelerinin, Genel Kurulun 16 Temmuz 2019 Salı günkü birleşiminde
yapılmasına ilişkin önerisi
2.- HDP Grubunun, 16/7/2019 tarihinde Muş Milletvekili
Gülüstan Kılıç Koçyiğit ve arkadaşları tarafından, OHAL dönemi ve sonrasında
yaşanan hak ihlallerinin araştırılması amacıyla verilmiş olan Meclis
araştırması önergesinin diğer önergelerin önüne alınarak ön görüşmelerinin,
Genel Kurulun 16 Temmuz 2019 Salı günkü birleşiminde yapılmasına ilişkin
önerisi
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Denizli Milletvekili Gülizar Biçer Karaca ve 20 milletvekilinin,
iklim değişikliklerinin ülkemize etkilerinin incelenerek Türkiye'nin iklim
politikalarının değerlendirilerek iklim eylem planı oluşturulması amacıyla
verilmiş olan (10/817) esas numaralı Meclis Araştırması Önergesi’nin, ön
görüşmelerinin, Genel Kurulun 16 Temmuz 2019 Salı günkü birleşiminde
yapılmasına ilişkin önerisi
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine, 102 sıra sayılı Kanun Teklifi’nin kırksekiz
saat geçmeden gündemin "Kanun Tasarı ve Teklifleri ile Komisyonlardan
Gelen Diğer İşler" kısmının 1’inci sırasına alınmasına ve diğer işlerin
sırasının buna göre teselsül ettirilmesine, 102 sıra sayılı Kanun Teklifi’nin
İç Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi

VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102)

IX.- YAZILI SORULAR VE CEVAPLARI
1.-  Konya Milletvekili Fahrettin Yokuş'un, 28. TBMM
Başkanı Binali Yıldırım'a tahsis edildiği iddia edilen konut ve personele
ilişkin sorusu ve Türkiye Büyük Millet Meclisi Başkan Vekili Süreyya Sadi
Bilgiç’in cevabı (7/12597)
2.-  Denizli Milletvekili Yasin Öztürk'ün, 28. TBMM Başkanı
Binali Yıldırım'ın bir açıklamasına ilişkin sorusu ve Türkiye Büyük Millet
Meclisi Başkan Vekili Süreyya Sadi Bilgiç’in cevabı (7/13261)

16 Temmuz 2019 Salı
BİRİNCİ OTURUM
Açılma Saati: 15.02
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 103’üncü Birleşimini
açıyorum.
Toplantı yeter sayısı vardır, görüşmelere başlıyoruz.
Değerli milletvekilleri, gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Dilekçe Komisyonu tarafından Mersin
Tarsus Ceza İnfaz Kurumunda gerçekleştirilen incelemeler hakkında söz isteyen
Kayseri Milletvekilimiz Sayın İsmail Tamer’e aittir. (Uğultular)
Değerli arkadaşlar, bir uğultu başladı. Rica ediyorum
sizlerden, önemli olan kürsüdeki hatibimizi dikkatle dinlemek ve saygı
göstermek. Konuşmak isteyenlere kuliste bol miktarda yer olduğunu düşünüyorum.
Konuşmacımızın insicamını lütfen bozmayalım. 
Buyurun Sayın Tamer. (AK PARTİ sıralarından alkışlar)
Süreniz beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kayseri Milletvekili İsmail Tamer’in, Dilekçe Komisyonu
tarafından Mersin Tarsus Ceza İnfaz Kurumunda gerçekleştirilen incelemelere
ilişkin gündem dışı konuşması
İSMAİL TAMER (Kayseri) – Sayın Başkanım, değerli
milletvekili arkadaşlarım; hepinize saygılar sunuyorum. 
Her şeyden önce, Değerli Başkanım, size ayrıca teşekkür
etmek istiyorum böyle bir fırsatı bana verdiğiniz için. 
Geçen hafta itibarıyla, Dilekçe Komisyonu olarak, daha önce
Komisyonumuza gelen dilekçeleri değerlendirdik ve özellikle Tarsus Cezaevinden
gelen dilekçeleri ön plana çıkararak -kurumla ilgili, yerinde incelemeyle
ilgili- Başkanımız Mihrimah Belma Satır başkanlığında, yine HDP İstanbul
Milletvekilimiz Hüda Kaya, aynı zamanda AK PARTİ Kilis Milletvekilimiz Ahmet
Salih Dal Bey, yine ayrıca Bolu Milletvekilimiz Fehmi Küpçü Bey ve uzmanlarla
birlikte Tarsus’a ziyarete gittik. Hey şeyden önce burada, Mersin Cezaevinde
özellikle başsavcı tarafından karşılandık. Önce bize bir brifing şeklinde genel
bilgiler verildi, akabinde de Tarsus Cezaevine intikal ettik. 
Tabii, Anayasa’nın 74’üncü maddesi ve 3071 sayılı Dilekçe
Kanunu’yla birlikte İç Tüzük’ün de 115 ve 120’nci maddelerine dayanarak bu
ziyaretimizi gerçekleştirdik. 
Her şeyden önce, ben, burada, özellikle Tarsus Savcımıza,
yine cezaevi savcımıza, cezaevi müdürümüze ve oradaki personele bize
gösterdikleri yakın ilgiden dolayı bir kez daha teşekkür ediyorum; tabii, genel
anlamda da tüm bu şartları bize hazırlayan başta Adalet Bakanımız Abdulhamit
Bey’e de ayrıca teşekkür etmek istiyorum. 
Değerli arkadaşlar, Türkiye’de pek çok cezaevi var,
bunlardan 13 tanesi kampüs cezaevi şeklinde, özellikle Tarsus’taki de kampüs
cezaevi şeklindedir. Tutukluların tamamının 1/3’ü bu kampüs cezaevlerinde
kalmakta. Ulu Önder Mustafa Kemal Atatürk diyor ki: “Efendiler, cezaevleri
sorunu çok önemlidir, kişisel özgürlüğü kaldırılan vatan evlatlarının ceza
süresi sonunda topluma yararlı olarak yetiştirilmesi gerekmektedir.” İşte,
Adalet Bakanlığımız da bu şiarla hareket ederek özellikle günümüz şartlarına
uymayan, modernize olmayan 347 tane cezaevini kapatmış durumda; Allah razı
olsun kendilerinden. Bizim, orada, özellikle Tarsus’ta gördüğümüz manzara
hakikaten takdire şayan bir durum çünkü oralarda -şimdi resimlerle de
göstereceğim size- daha ilk girişten ta cezaevleri koğuşlarına kadar girdik, hiçbir
yeri bizden gizlemediler ve insani bir durumun olduğunu görmüş oluyoruz. Şöyle
bir gösterecek olursam, burada tüm modernize şartlar gerçekleştirilmiş durumda.
SEGBİS sistemi denilen bir sistemle de cezaevlerinden mahkemeye gidemeyen
tutukluların ve hükümlülerin direkt olarak hâkimle görüşebilmeleri sağlanmış
durumda, bu da takdire şayan bir durum. Gerçekten, boş vakitlerini, işte, spor
faaliyetleri… Yine orada eğitim sistemleri, tutukluların çalışmalarıyla ilgili
görüntüler. Bir şekilde cezaevleri, günümüz şartlarına uydurulmuş şekliyle
karşımıza çıkıyor. 
Personelin davranışlarının denetlenmesi için her yıl hizmet
içi eğitim yaptıklarını ifade ettiler. Bunların, hükümlü ve mahkûmların, günün
her saatinde, mesai saati olmaksızın, her dakika avukatlarıyla görüşmelerinin
sağlandığı ifade edildi. Noter hizmetlerinin mesai saatleri dâhilinde verildiği
söylendi. 
Kültür faaliyetleri çok önemli. Kütüphaneden her dakika
faydalanabilmekteler. İyileştirme faaliyetleri önemli. Hatta burada biz TUS
yani Tıpta Uzmanlık Sınavı’na girenlere, açık öğretim fakültelerinde okuyanlara
her türlü imkânın sağlandığı bir ortamı gördük. Disiplin cezaları ve
ödüllendirmeleriyle de dikkat çekiyor. Özellikle ödüllendirmelerde pembe
odaların dahi olduğunu görebildik.
(Mikrofon otomatik cihaz tarafından kapatıldı)
İSMAİL TAMER (Devamla) – Başkanım, bir dakika daha müsaade
ederseniz toparlayacağım.
BAŞKAN – Tamamlayalım Sayın Tamer.
İSMAİL TAMER (Devamla) – İyileştirme faaliyetlerinin
yanında disiplin cezaları, salıverme… Özellikle sağlık konusunda biraz sıkıntı
vardı, hastane yapılmış ama tam olarak faaliyete geçmemiş, konuda da ben bir
doktor olarak neler yapabileceklerini ifade ettim. Yakın bir zamanda -onu da
takip edeceğiz- eminim ki oradaki o problem de ortadan kalkacaktır diye düşünüyoruz.
Yine, yardım ve bağışlar söz konusu oldu. Bunu bir doktor
olarak “Yardım ve bağışlar cezaevinde nasıl olabilir?” diye sorduğumda oradaki
kimsesizlere, fakirlere, kimsesi olmayanlara dışarıdan yardımlar
yapılabildiğini ifade etmiş oldular. O açıdan da önemli olduğunu görüyorum. 
347 cezaevinin kapatılması ayrı bir takdire şayan durumdu. 
Yemeklerin aşevinde, özellikle yemekhanede steril şartlarda
yapıldığını müşahede ettik. Çalışan insanların tamamının eldivenli ve boneli
olduğu dikkatimizi çekti. Yani kısaca şunu ifade etmem lazım: Tarsus Cezaevi
modern bir cezaevi şekliyle hizmet ediyor.
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Tamer, selamlayalım.
İSMAİL TAMER (Devamla) – Çok teşekkür ediyorum, saygılar
sunuyorum. 
Başkanım, size de ayrıca teşekkür ediyorum. (AK PARTİ
sıralarından alkışlar)
BAŞKAN – Peki, teşekkür ederim.
Gündem dışı ikinci söz, insan hakları ihlalleri hakkında
söz isteyen İstanbul Milletvekilimiz Sayın Hüda Kaya’ya aittir.
Buyurun Sayın Kaya. (HDP sıralarından alkışlar) 
Süreniz beş dakika.
2.- İstanbul Milletvekili Hüda Kaya’nın, insan hakları
ihlallerine ilişkin gündem dışı konuşması
HÜDA KAYA (İstanbul) – Sayın Başkan, değerli
milletvekillerimiz; hepinizi saygıyla selamlıyorum. 
Değerli arkadaşlar, Avrupa İnsan Hakları Mahkemesi raporuna
göre, Türkiye sicili en kötü ülkelerden biri. 2016 raporuna göre 77 olan hak
ihlali, AİHM’e yansıyan yönüyle 2018 yılında 140'a yükseldi; buna benzer
örnekler çok.
Değerli vekilimiz, biraz önce, bir heyet hâlinde Mersin
Tarsus Cezaevine yaptığımız ziyaretten bahsettiler. Değerli arkadaşlar, Tarsus
Cezaevi, bir kompleks şeklinde çalışmalarını sürdürüyor. Evet, vekilimizin
dediği gibi, gittik, ziyaret ettik. Beton ve imar açısından, bir mahkûm için
-annesinden, babasından, eşinden, çocuklarından, sevdiklerinden, özgürlüğünden,
toplumdan, sokaktan, doğadan koparılmış- en iyi badanalarla badanalanmış dört
duvarın ve sadece demirlerden oluşmuş kapıların arkasındaki bir yaşam
güzelleştirilemez arkadaşlar. Önce hukuk, önce adalet... İnsanlar susuz,
insanlar 40-50 derece altında klimasız; duvarların ve demirlerin çektiği
güneşin geceleyin verdiği o cehennemî sıcakta annelerin yanındaki çocuklar,
bebekler, mahkûmlar kriz geçiriyorlar, nefes alamıyorlar; biz bunlara da şahit
olduk. Öyle, dört duvar, kompleks, koridorlar, badanası güzel diye bu ülke
özgür değil, adalet gerçekleşmiş olmuyor. 300 küsur cezaevinin kapatılması,
küçük ya da miadını doldurmuşların kapatılarak yerine binlerce kişiyi alacak
cezaevlerinin yapılması ve inşaatlarının sürmesi Türkiye’miz adına, ülkemiz
adına maalesef umut verici bir gelecek göstermiyor bizlere. 
Değerli arkadaşlar, bakın, özgürlükten, adaletten
bahsediyoruz. Diyarbakır’da binlerce insana sivil cuma namazı kıldırdığı için
imam Abdülkadir Anar hakkında verilen ceza, altı yıl üç ay hapis cezası
onaylandı. Niye? Kürtçe hutbe okuduğu için.
Siirtli bir kadına TÜİK’in kendisine sorduğu sorulara
Türkçe cevap veremediği için 55 bin lira para cezası verildi arkadaşlar.
Yine, değerli arkadaşlar, bir okulda okul müdürünün
öğretmene sözü: “Kürtçe seçmeli ders olabilir ama Kürtçe konuşamazsın.”
denilerek Giresun’a sürgüne gönderilen bir öğretmen var arkadaşlar. Bunun gibi
yüzlerce, binlerce örnek dolu.
Bakın, bugün dördüncü gün. Hani daha evvel de burada
bahsetmiştim, Merve Demirel. Yüksel’de insan haklarıyla alakalı fikrî, politik
eylem yaptı diye gözaltına alınan, İçişleri Bakanının hedefe koyduğu; bir
polisin fiziki, görüntülü tacizine maruz kalan başörtülü bir kızımız. Merve
Demirel bugün dördüncü gündür gözaltında ve bugün, bir dört gün daha gözaltı
süresi uzatıldı ve gözaltında başörtüsü başından çıkarıldı, başörtüsü kendisine
verilmiyor arkadaşlar.
Evet, değerli arkadaşlar, 28 Şubatta kızlarımla beraber
yargılandığımız, cezaevinde yattığımız günlerde 16 yaşındaki kızımın
yargılandığı maddelerden bir tanesi polise ıslık çalmaktı. Bugün ne yaşıyoruz?
Bugün Ahmet Kanbal isimli bir gazeteci Kürtçe ıslık çaldığı için gözaltına
alınabiliyor. Kürtçe ıslık çalması gözaltı sebebi olabiliyor. 
Değerli arkadaşlar, insanlar ıslık çalsınlar. Islığın dili
olur mu? Islığın rengi olur mu? Hangi müzikten, hangi melodiden olursa olsun,
insanlar eğer bir ülkede özgürce ıslık bile çalamıyorlarsa biz cezaevlerinin
beton yapılarıyla övünemeyiz arkadaşlar. Bizim sorumluluğumuz, özgürlükleri
büyütmek, barışı gerçekleştirmek, adaleti yaşamaktır. Ülkemizde insanlarımızın
nefes alabileceği bir geleceği hep birlikte inşa etmemiz gerekmektedir
arkadaşlar.
(Mikrofon otomatik cihaz tarafından kapatıldı)
BAŞKAN – Devam edin Sayın Kaya. 
HÜDA KAYA (Devamla) – Çok teşekkür ederim. 
Değerli arkadaşlar, bakın, bir de biliyorsunuz son
günlerde, ülkemizi en tepeden -her kademede- yönetenlerin son derece şiddetli
nefret dilleri, ötekileştirici dilleri halkımızda çok farklı yansımalara sebep
olmaktadır ve son dönemlerde özellikle, Türkiye vatandaşı olmayan, başka
ülkelerden bir şekilde ülkemize gelmiş olan göçmenlere karşı büyük bir
düşmanlık ve nefret kampanyasına dönüşmektedir. Bakın, Araplara, Suriyelilere
yapılanları saymıyorum; ülkemiz içinde kendisi gibi düşünmeyen, konuşmayan,
yazmayan herkese -müzik yapanlara, sanatçılara, gazetecilere, akademisyenlere,
politikacılara- yapmadığını bırakmayan bir iktidar zihniyetinin ülkemizi
getirdiği noktada, toplumda, Gazze’den gelen, bakın, Gazze’den gelen genç bir
kadın diyor ki: “Ben, burada gördüğüm nefreti, göçmene düşmanlığı Gazze’de bile
görmedim.” 
(Mikrofon otomatik cihaz tarafından kapatıldı)
BAŞKAN – Selamlayalım Sayın Kaya. 
HÜDA KAYA (Devamla) – Ülkemizin bu nefret dilinden uzaklaşarak
hep beraber, birlikte huzur, güven ve barış içinde yaşayacağımız günleri yine
bizler gerçekleştirmek durumundayız. 
Hepinizi saygıyla selamlıyorum. (HDP sıralarından alkışlar)
BAŞKAN – Gündem dışı üçüncü söz, Bulgaristan Türklerinin
Türkiye'ye göç etmesinin 30’uncu yıl dönümü münasebetiyle söz isteyen Bursa
Milletvekilimiz Sayın Yüksel Özkan’a aittir. 
Buyurun Sayın Özkan. (CHP sıralarından alkışlar)
Süreniz beş dakika. 
3.- Bursa Milletvekili Yüksel Özkan’ın, Bulgaristan
Türklerinin Türkiye’ye göç etmesinin 30’uncu yıl dönümüne ilişkin gündem dışı
konuşması 
YÜKSEL ÖZKAN (Bursa) – Sayın Başkan, değerli
milletvekilleri, sevgili izleyiciler; hepinizi saygıyla selamlıyorum. 
Sayın Başkan, ayrıca, söz verdiğiniz için size teşekkür
ediyorum.
Osmanlı Devleti’nin Balkanlardan çekilişinin ardından,
başta Bulgaristan olmak üzere, Balkan ülkelerinde mevcut hükûmetler yaşayan
Türk ve Müslümanlara yönelik sistematik olarak asimilasyon ve baskı
politikaları izlemişlerdir. Bulgaristan’da Türklere karşı yıllardır süren
asimilasyon politikaları 1980’li yıllarda yoğunlaşmış ve 1984’te doruğa
ulaşmıştır. Bulgaristan Türklerinin 1989 yılında ana vatan Türkiye'ye zorunlu
göçünün üzerinden tam otuz yıl geçti. “Soya dönüş” başlığı altında Bulgaristan
Türklerinin isimleri zorla Bulgarlaştırıldı; Türkçe konuşmaları, dinî inançları
ve ibadetleri yasaklandı; mezar taşları kırılarak yerlerine haçlı taşlar
dikildi, vefat edenlerin dahi isimleri kütüklerde Bulgar isimleriyle
değiştirildi. Bu süreçte binlerce insan tutuklandı ve hapislere gönderildi;
yüzlercesi öldürüldü, hatta 17 aylık Türkan bebek şehit edildi. 
Totaliter Jivkov rejiminin acımasız, baskıcı, soykırım
niteliği taşıyan asimilasyon politikaları nedeniyle Bulgaristan’da zorunlu
göçün başladığı 24 Mayıs 1989’da -Haziran, Temmuz aylarında- evlerinden,
işlerinden, sevdiklerinden, hatıralarından koparılan 345.960 soydaşımız vizesiz
ana vatana geldiler. New York Times gazetesi gelen yoğun göçü şöyle
özetliyordu: “Sonu gelmeyen araba, otobüs ve tren konvoylarıyla çeyrek milyon
Bulgaristan Türkü, İkinci Dünya Savaşı’ndan sonra en büyük göçmen akınını son
üç aydır Türkiye'ye gerçekleştiriyor. Demokrasiye geçiş döneminden sonra
Bulgaristan’daki mevcut başbakan Türklerden özür dileyerek bu süreci
kınamıştır.
Zorunlu göçün ardından otuz yıl geçmesine rağmen
Bulgaristan Türklerinin oturma izni, çalışma izni, vatandaşlık, sosyal güvenlik
gibi birçok sorunu hâlâ çözüm beklemektedir. Bilindiği üzere, Bulgaristan’dan
göç eden vatandaşlarımızın sosyal güvenlik sorunları 1970’li yıllardan bugüne
kadar hep birinci sorun olarak gündemde kalmıştır. 1968 Göç Anlaşması’nın
12’nci maddesiyle öngörülen sosyal hakların aktarılması konusu, Bulgaristan
tarafının tutumu nedeniyle bir türlü gerçekleştirilememiştir. Bu önemli sorunun
nispeten hafifletilmesi amacıyla çıkarılan 5754 sayılı Kanun’la zorunlu göçten
etkilenen soydaşlarımız döviz bazında borçlanarak Bulgaristan’da geçen
hizmetlerinin saydırılmasını sağlamış ve Türkiye genelinde yaklaşık 36 bin
civarında vatandaşımız emekli olmuştur ancak bu kapsamda olup zorunlu göçün
devamı olarak gelen ve 403 sayılı Kanun’a göre Türkiye Cumhuriyeti
vatandaşlığına alınan soydaşlarımızdan yaklaşık 2 bininin borçlanma hakkının
verilmemesi büyük bir haksızlığa sebebiyet vermiştir. Türkiye’de çalıştıkları
hâlde sigortası yapılmamış ya da geç yapılmış ve yaşları 70’e ulaşmış kişiler
bugün emekli olamamaktadırlar. Bu durum eşitlik ilkesine, hakkaniyete, sosyal
güvenlik hukukunun ruhuna aykırıdır. 
Ayrıca, son aylarda, Bulgaristan Türklerinin 2022 sayılı
Kanun’a göre almakta oldukları muhtaç maaşları durdurulmuştur. Gerekçe ise,
şahısların, Bulgaristan devletinden gelir almadıklarına dair bir belge ibraz
etmemeleridir. Oysa Bulgaristan makamlarına müracaatlarında, kırk sene önce
vatandaşlıktan silinen kişilere resmî makamlarca herhangi bir belge
verilmemektedir.
Diğer bir sorun ise, birçok soydaşımız hâlâ soyadı
farklılığından dolayı İsim Denklik Belgesi sorunu yaşamaktadır. Türkiye’de
doğmuş olmasına rağmen bir türlü vatandaş olamayan 3 kız kardeşin içler acısı
bir hikâyesi var. Gizem 24 yaşında, Yaren 21, Lütfiye 18 yaşında. 3 kardeş
Türkiye’de doğup büyüdü fakat Türkiye Cumhuriyeti kimliği kendilerinde hiç
olmadı. 3 kardeşin annesi Gülcihan Hanım yıllar önce Bulgaristan’dan Türkiye’ye
geldi, Türkiye’de 4 çocuğu dünyaya geldi. 
(Mikrofon otomatik cihaz tarafından kapatıldı) 
BAŞKAN – Tamamlayalım.
YÜKSEL ÖZKAN (Devamla) – Teşekkür ederim Sayın Başkan.
Oğlu vereme yakalanıp tedavi edilemeyince hayatını
kaybetti. 3 kardeşin en büyüğü Gizem kızımız ise şu an dinî nikâhlı, şimdiye
kadar hiç oy kullanamadı, sigortasız yıllarca çalıştırıldı ve eğitim alamadı. 
Bu çocuklar, 5901 sayılı Vatandaşlık Kanunu’na göre gerekli
tüm niteliklere sahip olmalarına rağmen, hâlâ vatandaş olamıyorlar. 
Değerli milletvekilleri, büyük göçün ardından tam otuz yıl
geçmesine rağmen Bulgaristan Türklerinin birçok sorununun hâlâ çözüm beklemesi
ülkemiz açısından son derece üzücü bir durumdur.
Değerli milletvekilleri, tarihî bilinçten yoksun bir kısım
siyasetçi, yazar ve çizer, son zamanlarda Rumeli Türklerine yönelik bilinçli ya
da bilinçsiz aşağılayıcı ifadeler kullanmaktadırlar. En son Başiskele AK PARTİ
ilçe yöneticisinin sözleri kabul edilir değil, şiddetle kınıyorum.
(Mikrofon otomatik cihaz tarafından kapatıldı) 
BAŞKAN – Sayın Özkan, tamamlayın.
YÜKSEL ÖZKAN (Devamla) – Ayrıca, bu saldırıların esas
hedefinin Selanik doğumlu, cumhuriyetimizin kurucusu Başkomutan Gazi Mustafa
Kemal Atatürk olduğu herkes tarafından bilinmektedir.
Saygılarımla. (CHP ve İYİ PARTİ sıralarından alkışlar) 
BAŞKAN – Peki, teşekkür ederiz.
Değerli milletvekilleri, şimdi, sisteme giren
milletvekillerimize yerlerinden birer dakika söz vereceğim, daha sonra sayın
grup başkan vekillerinin söz taleplerini karşılayacağım.
Sayın Topal…
IV.- AÇIKLAMALAR
1.- Hatay Milletvekili Serkan Topal’ın, Hatay ili Samandağ
ilçesinde düzenlenen geleneksel Evvel Temmuz Festivali’nde Grup Yorum’un konser
vermesinin İçişleri Bakanlığınca yasaklanmasına ilişkin açıklaması
SERKAN TOPAL (Hatay)- Teşekkür ediyorum Sayın Başkan.
Hatay Samandağ ilçemizde, yirmi yıldır, temmuz ayının
başında geleneksel Evvel Temmuz Festivali yapılmaktadır. Grup Yorum olarak
bildiğimiz sanatçılar birçok defa bu festivale katılmış, herhangi bir
olumsuzluk yaşanmadan konserlerini vermişlerdir. Ancak bu yılki konserleri İçişleri
Bakanlığı tarafından yasaklanmıştır.
Buradan Sayın Soylu’ya sesleniyorum: Sayın Soylu, elinizi
türkülerden çekin. Türkülerden korkanlar Hızır Paşalardır. Unutmayınız ki bu
topraklarda tarih türkülerle yazılır, sevdalar türkülerle çığrılır. Türküler
susarsa sevdalar biter.
Bakınız, Grup Yorum’un dizeleriyle sizlere sesleneyim: 
“Sevmek demek kavga demek bilirim,
Türkü türkü, şiir şiir söylerim.
Senden uzak yaşamayı neylerim özlem özlem,
Neylerim yasak yasak, neylerim ayrı ayrı, neylerim.”
Teşekkür ediyorum.
BAŞKAN – Sayın Özkan…
2.- Mersin Milletvekili Hacı Özkan’ın, 15 Temmuzun asil bir
milletin, kahraman bir liderin unutulmayacak direnişinin destanı olduğuna
ilişkin açıklaması
HACI ÖZKAN (Mersin) – Teşekkürler Sayın Başkan.
15 Temmuz, asil bir milletin, kahraman bir liderin
unutulmayacak bir direniş destanıdır. Milletimiz Çanakkale ve Kurtuluş
Savaşı’nda olduğu gibi 15 Temmuzda yine büyük bir inanç, azim ve kararlılıkla
dinine, vatanına, özgürlüğüne ve hukuk düzenine sahip çıkmış, hain işgal
girişimini Allah’ın inayeti, Cumhurbaşkanımız Sayın Recep Tayyip Erdoğan’ın ve
aziz milletimizin cesaretiyle bütün dünyaya örnek olacak şanlı bir direnişle
bertaraf ederek o karanlık geceyi aydınlığa kavuşturmuştur. Şehitlerimizin
bizlere emanet ettiği kutsal değerlerimize daima güçlü bir şekilde sahip
çıkarak bu hain darbeyi unutmayacağız. 
15 Temmuz şehitlerimizi ve tarih boyunca aynı ortak
mukaddes değerlerimiz uğruna canlarını feda eden aziz şehitlerimizi rahmetle
yâd ediyor, gazilerimize şükranlarımızı sunuyor, Gazi Meclisi saygıyla
selamlıyorum.
BAŞKAN – Sayın Kaya’nın yerine Sayın Serter, buyurun.
3.- İzmir Milletvekili Bedri Serter’in, işsizlik
rakamlarının gündemde olduğuna ilişkin açıklaması
BEDRİ SERTER (İzmir) – Teşekkür ederim Sayın Başkan.
Yine işsizlik rakamları gündemde. Nisan ayı verilerine göre
durum yine aynı, işsizlik yüzde 13,8. İşsiz sayısı, rakamlarla oynanmadıysa,
hükûmete göre 4,1 milyon yani İzmir kadar. İşsizleri görmüyorsunuz ama devletin
hangi kasasında ne kadar para var, gözünüzden kaçmıyor. Bugün bu Mecliste hâlâ,
kuruttuğunuz kaynaklara alternatif arıyorsunuz. Merkez Bankasının, tabir
yerindeyse, kefen parası olarak sakladığı ihtiyat akçesine göz dikiyorsunuz ama
esas kaynaklar aylardır, yıllardır işsiz olan bu ülkenin insanlarında. Genç işsizlik
yüzde 23. Her 5 gençten 1’i işsiz. Son bir yılda 810 bin kişi işini kaybetti. 
Benim bir teklifim var: İzmir’den başlamışken esas
kaynakları turizm ve tarım olan Türkiye’de turizm kaynaklarını ve tarım
kaynaklarını destekleyelim ve bu işsizliğe bir çare bulalım.
Teşekkür ederim.
BAŞKAN – Sayın Taşkın…
4.- Mersin Milletvekili Ali Cumhur Taşkın’ın, 15 Temmuz
FETÖ darbe girişiminin 3’üncü yıl dönümüne ve FETÖ terör örgütüne karşı
sürdürülen mücadeleye ilişkin açıklaması
ALİ CUMHUR TAŞKIN (Mersin) – Teşekkür ederim Sayın Başkan.
15 Temmuz FETÖ ihanet şebekesinin dış destekçileriyle
beraber kalkıştığı hain darbe ve işgal girişiminin 3’üncü yıl dönümünü hüzünle
ve bir o kadar da gururla idrak ettik. Her zaman olduğu gibi, şehitlerimize
rahmet diledik, gazilerimize minnet duygularımızla sağlık ve esenlikler temenni
ettik. O gece Sayın Cumhurbaşkanımızın ve milletimizin dik duruşuyla kazanılan
bu eşsiz zaferin kalıcı olması için FETÖ terör örgütüne karşı sürdürülen
mücadelemiz Sayın Cumhurbaşkanımızın liderliğinde her alanda kararlılıkla devam
etmektedir. 15 Temmuz bize göstermiştir ki bu coğrafyada var olabilmek için
devlet olarak, millet olarak güçlü olmak, bir ve beraber olmak zorundayız
diyor, Genel Kurulu saygıyla selamlıyorum.
BAŞKAN – Sayın Durmuşoğlu…
5.- Osmaniye Milletvekili Mücahit Durmuşoğlu’nun, 15 Temmuz
FETÖ darbe girişiminin engellenerek milletimizin başlattığı ikinci kurtuluş
mücadelesine ilişkin açıklaması
MÜCAHİT DURMUŞOĞLU (Osmaniye) – Teşekkürler Sayın Başkan.
2016 yılının 15 Temmuz gecesi ülkemizin istikbalini korumak
için uçakların, tankların, kurşunların karşısına dikilen kahraman milletimiz
hain terör örgütü FETÖ’nün sözde darbe girişimini engelleyerek ikinci kurtuluş
mücadelesini başlattı. Türkiye’nin en karanlık, en uzun gecesini aydınlık bir
sabaha, millet destanına dönüştüreli tam üç yıl oldu. Eğer bugün burada yeniden
bir araya gelebiliyorsak bunu 251 kahraman şehidimize, 2.194 kahraman gazimize
borçluyuz. “Korkma!” diye başlayan İstiklal Marşı’mızın her satırı 15 Temmuz
gecesi yeniden yazıldı. Cumhurbaşkanımız Sayın Recep Tayyip Erdoğan’ın
çağrısıyla vatanımıza, bayrağımıza sahip çıkmak için sokakları, meydanları,
havaalanlarını doldurarak darbecilere dur diyen aziz milletimize şükranlarımı
sunuyorum. Kahraman şehitlerimize Allah’tan rahmet, gazilerimize sıhhat, afiyet
ve uzun ömürler diliyorum. Allah’ım devletimize, milletimize böyle bir geceyi
bir daha yaşatmasın. O 15 Temmuzu unutmayacağız, unutturmayacağız.
Genel Kurulu saygıyla selamlıyorum.
BAŞKAN – Sayın Bölünmez…
6.- İzmir Milletvekili Ceyda Bölünmez Çankırı’nın, 15
Temmuz Demokrasi ve Millî Birlik Günü anma etkinliklerinin 3’üncü yıl dönümüne,
Sakarya Milletvekili Engin Özkoç’un Genel Kurulun 102’nci Birleşiminde CHP
Grubu adına yaptığı konuşmasındaki bazı ifadelerine ilişkin açıklaması
CEYDA BÖLÜNMEZ ÇANKIRI (İzmir) – Teşekkür ederim Sayın
Başkan.
Dün cumhuriyet tarihimizin en kanlı darbe girişiminin
3’üncü yıl dönümü olan 15 Temmuz Demokrasi ve Millî Birlik Günü’nün anma
etkinliklerini gerçekleştirdik. O gece Genel Kurulda, milletvekillerimizle
beraber buradaydık. Dün Cumhurbaşkanımız, genel başkanlar ve
milletvekillerimizle 15 Temmuz özel gündemli birleşimde bir araya geldik. Parti
temsilcilerinin konuşmaları sırasında CHP Grubu adına konuşma gerçekleştiren
Sayın Engin Özkoç’un darbeyi lanetlemek yerine 15 Temmuz destanını
itibarsızlaştırmak için âdeta provokatif bir konuşma yapması hepimizi derinden
üzmüştür. İsterdik ki tek bir ağızdan 15 Temmuzun hatırasına Gazi Meclisimizin
çatısı altında sahip çıkalım ama ne yazık ki bu feraseti ve birliği göremedik.
Sayın Cumhurbaşkanımızın o karanlık gecedeki dik duruşu, milletimizin
kahramanlığı ve cesareti hepinizin malumudur. Bu vesileyle bir kez daha
şehitlerimize Allah’tan rahmet diliyorum, gazilerimize şükranlarımı sunuyorum,
Gazi Meclisi saygıyla selamlıyorum.
BAŞKAN – Sayın Filiz…
7.- Gaziantep Milletvekili İmam Hüseyin Filiz’in, PKK’nın
döşediği el yapımı düzeneğin patlaması sonucu şehit olan Piyade Uzman Onbaşı
Ahmet Sinan Demircan’a Allah’tan rahmet dilediğine ilişkin açıklaması
İMAM HÜSEYİN FİLİZ (Gaziantep) – Teşekkür ederim Sayın
Başkan.
15 Temmuz günü Hakkâri Hakurk bölgesinde mayın arama tarama
faaliyeti sırasında el yapımı patlayıcının infilak etmesi sonucu yaralanan
Uzman Onbaşı Ahmet Sinan Demircan Van’da hastaneye kaldırılmış ancak
kurtarılamayarak bugün şehit düşmüştür. Gaziantepli hemşehrim olan şehidimiz
ailesinin tek çocuğuydu. Allah’tan rahmet, kederli annesine, ailesine ve Türk
milletine sabır diliyorum. Şehitler kervanına sen de katıldın Ahmet Onbaşı,
mekânın cennet olsun. Vatanın bölünmez bütünlüğü, milletimizin birliği için
Mehmet Akif’in İstiklal Marşı’mızda haykırdığı “Kim bu cennet vatanın uğruna
olmaz ki feda/ Şüheda fışkıracak toprağı sıksan şüheda.” sözlerini teyit
edercesine şehadet şerbetini içen şehitlerimiz, vatan size minnettardır. 
Bu millete tuzak kuran PKK, FETÖ ve bütün terör örgütlerini
lanetliyor, milletimizin yenilmeyeceğini belirtiyor, Genel Kurulu saygıyla
selamlıyorum.
BAŞKAN – Sayın Gürer…
8.- Niğde Milletvekili Ömer Fethi Gürer’in, Meclisin halkın
sorunlarını çözmek için var olduğuna ve bu sorunlar çözülmeden tatile girmemesi
gerektiğine ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Emeklilikte yaşa takılanların
sorunu çözülmeden, 3600 ek gösterge çıkarılmadan, emeklilerin intibak yasası
çıkarılmadan, taşeronda kalanlara kadro verilmeden, geçici ve mevsimlik işçi
sorunları çözülmeden Meclis tatile girmesin. Toplum yararına çalışanlar,
kamudaki kiralık araç şoförleri, Karayollarından maaş alamayan işçiler, PTT,
Millî Eğitim çalışanlarının sorunları çözülmeden, üniversiteli işçi sorunu
aşılmadan, çırak ve stajyer, yaşlılık sigortası çıkarılmadan, sosyal güvenlik
öncesi kadın doğum borçlanması çıkarılmadan Meclis tatile girmesin. Atanamayan
öğretmen ve sağlıkçı, kanun hükmünde kararname mağdurları ve işsizlerin
dertleri çözülmeden Meclis tatile girmesin. Çiftçi, esnaf, işsiz sorunları
varken Meclis tatile girmesin. Meclis halkın sorunlarını çözmek için vardır,
çalışmalıdır. 8 milyon işsiz varken Meclis niye tatile giriyor?
Teşekkür ederim Başkanım. 
BAŞKAN – Sayın Adıgüzel… 
9.- Ordu Milletvekili Mustafa Adıgüzel’in, MTA tarafından
yapılan sondaj çalışmaları nedeniyle Ordu ili Fatsa ve Ünye ilçesi ile
köylerinin içme suyunun kirlendiğine ilişkin açıklaması
MUSTAFA ADIGÜZEL (Ordu) – Ordu’nun Fatsa ve Ünye
ilçelerinde Yukarıtepe, Yeşiltepe, Sudere, Şenyurt ve Sazcılar köylerinde maden
arama çalışması için köylüye de haber vermeden yerleşim yerlerinin kenarında ve
de yer yer içerisinde MTA tarafından sondaj yapılmaktadır. 50 metre arayla
200-300 metre derine yapılan sondajlarla, ayrıca her sondaj sahasına yol bulmak
suretiyle bölge delik deşik edilmiştir, kayalar ve ağaçlar, zirai alanların ve
evlerin üzerine yuvarlanmakta, hayati tehlike oluşturmaktadır. Bu beş köyün
içme suyunu sağlayan tüm kaynaklar kirlenmiş ve bulanık akmaktadır. Bölgede
zaten siyanürle işletilen bir altın madeni vardır. Bölgede yaptığım incelemede
köylülerin bir talebi oldu, buradan aynen iletiyorum: “Oradaki kaynaktan
aldığım bu suyu eğer iktidar vekilleri içebiliyorsa biz bu sondaja izin
vereceğiz. Yok, içemiyorlarsa gelsinler bize destek olsunlar, hep beraber bu
doğa katliamına son verelim.” 
Teşekkür ediyorum. 
BAŞKAN – Sayın Aygun… 
10.- Tekirdağ Milletvekili İlhami Özcan Aygun’un,
çiftçilere yağlı tohum desteğinin ödenmeyen kısmının ve sertifikalı tohum
kullanım desteğinin ödenip ödenmeyeceğini Tarım ve Orman Bakanından öğrenmek
istediğine, Diyarbakır Yenişehir Ziraat Odası Başkanı Süleyman İskenderoğlu’nun
talebine ilişkin açıklaması
İLHAMİ ÖZCAN AYGUN (Tekirdağ) – Teşekkür ederim Başkanım. 
Tarım Bakanına sesleniyorum: Çiftçimizin Tarım Kanunu’ndan
doğan hakları olan ve Ramazan Bayramı öncesinde getirmemiz sonucu yüzde 70’i
ödenen yağlı tohumlar desteğinin kalan yüzde 30’unu, yine sertifikalı tohum
kullanım desteklerini ödemeyi düşünüyor musunuz? Ayrıca, hasat döneminin sonuna
gelinmesine rağmen 2019 yılı çiftçi üretim destekleri hâlâ açıklanmadı.
Yine, Diyarbakır Yenişehir Ziraat Odası Başkanımız Sevgili
Süleyman İskenderoğlu’nun bizden talebi olan yazıyı aynen paylaşıyorum:
“Yenişehir çiftçi ve üreticilerimizin geçen yıllardaki sulama borçlarından
kaynaklanan faizlerinin silinip sulama birlikleri tarafından yapılandırma yapılmasını,
iki ve üç eşit taksitle ürün sonuna yetişecek şekilde bir yapılandırma, düzenleme
ve faiz indirimi yapılmasını çiftçi ve üreticim adına sizlerden rica ediyoruz.”
Bu sorun sadece Diyarbakır Yenişehir’in değil, tüm Türkiye’deki çiftçilerin,
enerji kullanan çiftçilerin sorunudur. 
Teşekkür ediyorum. 
BAŞKAN – Sayın Gökçel… 
11.- Mersin Milletvekili Cengiz Gökçel’in, Onuncu Kalkınma
Planı’nda Mersin’e yapılacağı ifade edilen konteyner limanının yerinin On
Birinci Kalkınma Planı’nda belirsiz bir hâl aldığına ilişkin açıklaması
CENGİZ GÖKÇEL (Mersin) – Teşekkür ediyorum Sayın Başkanım. 
Plan ve Bütçe Komisyonumuz On Birinci Kalkınma Planı’nı
görüşüyor. Onuncu Kalkınma Planı’nda Mersin’e yapılacağı ifade edilen konteyner
limanına ilişkin ifade “On Birinci Kalkınma Planı’nda Doğu Akdeniz Bölgesi’nde
Orta Doğu ve Orta Asya coğrafyasına çıkış kapısı olacak transit yük odaklı bir
ana konteyner limanı inşa edilecektir.” olarak değiştirilmiştir. Doğu Akdeniz 4
ili kapsayan geniş bir coğrafya olması sebebiyle konteyner limanının nerede yer
alacağı belirsiz bir hâl almıştır. Mersinliler bu değişimi Mersin’in gözden
çıkarılarak limanın başka bir ile kaçırılma girişimi olarak
değerlendirmektedir. 27’nci Dönemde Parlamentoda Mersin’i temsil eden bütün
milletvekillerinin bu konuda dikkatini çekiyorum. Mersin’e yapılacak bu
yatırımın başka bir ile aktarılmasını asla kabul etmeyeceğimizi belirtmek
istiyorum. 
Teşekkür ederim. 
BAŞKAN – Sayın Kılıç…
12.- Kahramanmaraş Milletvekili İmran Kılıç’ın, 16 Temmuz
Vecihi Hürkuş’un vefatının 50’nci yıl dönümüne ilişkin açıklaması
İMRAN KILIÇ (Kahramanmaraş) – Teşekkür ederim Sayın
Başkanım. 
Bugün Türkiye'nin ilk yerli uçağı Vecihi K-6’yı üreten
Vecihi Hürkuş’un vefat yıl dönümüdür. Meşhur tayyareci Vecihi Hürkuş 1895
tarihinde İstanbul’da doğdu. Birinci Dünya Savaşı’nda uçak mühendisi olarak
görev yaptı, 1917’de Kafkas cephesinde bulunduğu sırada düşman uçağını düşüren
ilk pilot unvanını aldı. Mühendis ve pilot olarak ilk Türk uçağını imal ederek
kendi eserini ortaya koydu. 1923 yılında Yunanlılardan kalan parçaları da
kullanarak “Vecihi K-6” ismini verdiği uçağını uçurmuştur. 1930 yılında ikinci
uçağını da yapan pilot daha sonra şehirlerarası uçuşunu da yapmıştır. 1931
yılında Türk Tayyare Cemiyeti yararına Türkiye turu düzenlemiştir. 
Çalışmalarında birçok engellemelerle karşılaşmış, Ankara’da
geçirdiği kaza sonucu Vecihi Hürkuş 16 Temmuz 1969 yılında GATA’da vefat
etmiştir. Bugün Hürkuşların açtığı yollarda yürüyenler vardır, ruhları şad
olsun. 
BAŞKAN – Sayın İlhan…
13.- Kırşehir Milletvekili Metin İlhan’ın, Kırşehir
ilindeki sağlık personeli açığına ilişkin açıklaması
METİN İLHAN (Kırşehir) – Teşekkür ederim Sayın Başkanım. 
Devletin bazı asli ve sağlamakla yükümlü olduğu görevleri
vardır ki bunların en başında sağlık gelir. Devlet geleneğimizin en önemli
sözlerinden biri olan “İnsanı yaşat ki devlet yaşasın.” sözü de bu noktada
oldukça anlam kazanmaktadır. Maalesef, gün geçtikçe sağlık alanındaki sorunlar
da artmaktadır. Seçim bölgem olan Kırşehir’de başta doktor olmak üzere sağlık
personeli alanında vatandaşlarımıza “illallah” dedirtecek oranda bir açık vardır.
Örnek vermek gerekirse kadın doğum uzmanı sayısı önceden 7 iken şu an 2 doktor
çalışmaktadır. Aktif çalışan göğüs hastalıkları uzmanı sayısı 2 ve aynı şekilde
göz doktoru sayısı da 3’tür. 300 bin nüfusa sahip bir şehirde takdir edersiniz
ki bu sayılar oldukça azdır. Sayın bakandan bir an önce Kırşehir’deki doktor
açığını en aza indirmek için gerekli adımları atmasını rica ediyor ve
bekliyoruz. Zira bu konunun takipçisi olacağımız unutulmamalıdır.
Teşekkür ediyorum.
BAŞKAN - Sayın Ceylan…
14.- Çanakkale Milletvekili Özgür Ceylan’ın, esnafın
ekonomide yaşanan olumsuz gelişmelerden etkilendiğine ve kayıt dışı çalışan
Suriyelilerin haksız rekabete neden olduğuna ilişkin açıklaması
ÖZGÜR CEYLAN (Çanakkale) – Sayın Başkan, sayıları 1,7
milyonu aşan esnafımız ekonomide yaşanan olumsuz gelişmelerden ciddi anlamda
etkilenmiştir. Kira, stopaj, vergi, elektrik, su, doğal gaz, benzin ve iş gücü
giderlerindeki fahiş artış nedeniyle esnafımız giderlerini karşılayamamakta ve
her geçen gün borç batağına saplanmaktadır. Son yıllarda ülkemize akın eden
Suriyelilerin kayıt dışı faaliyetlerinin denetimi tam yapılamadığı için
esnaflarımız açısından bir haksız rekabet de söz konusudur. Bugün esnafımızın
finansman ve kredi imkânlarına erişmekte de ciddi sorunları vardır. Anayasa’mızın
“Devlet, esnaf ve sanatkârı koruyucu ve destekleyici tedbirleri alır.” hükmüne
göre esnaf ve sanatkârların korunması anayasal bir görevdir. Emekliliği gelmiş
esnafa kolaylık sağlanmalı, SGK prim oranları düşürülmeli, sicillerine
bakılmaksızın prim borcunu ödeyerek emekli olmaları için esnaflarımıza kredi
imkânı sağlanmalıdır.
BAŞKAN – Sayın Bahşi…
15.- Antalya Milletvekili Feridun Bahşi’nin, özel güvenlik
görevlilerinin sorunları ve çözüm önerilerine ilişkin açıklaması
FERİDUN BAHŞİ (Antalya) – Sayın Başkanım, teşekkür ederim.
Özel güvenlik görevlisi kardeşlerimizin o kadar çok sorunu
var ki saymakla bitmez. Özel güvenlikçiler, özel güvenlik harçlarının
kaldırılmasını veya sembolik rakamlara çekilmesini; ayrıca, şirketlerden,
eğitim kurumlarından alınan harçların makul seviyelerde tutulmasını; kamu ve
özel sektör ayrımı yapılmaksızın tüm özel güvenlik görevlilerinin özlük
haklarının iyileştirilerek ortak uygulanmasını; özel güvenlikçi ücretlerinin
ortak bir seviyede belirlenmesi ve uygulanmasını; temel eğitim ücretlerinin,
eğitim kurumlarını ve adayları mağdur etmeyecek şekilde ortak belirlenmesini ve
ücret farkının ortadan kaldırılmasını; yenileme eğitim ücretlerinin devletin
eğitim fonlarından veya özel güvenlik harç fonlarından karşılanmasını; özel güvenlik
görevlilerinin ve sektör çalışanlarının fiilî hizmet zammından
faydalandırılmasını; sağlık kurulu raporlarından alınan ücretlerinin
kaldırılmasını istiyor.
Gazi Meclisi saygıyla selamlıyorum.
BAŞKAN – Sayın Sümer…
16.- Adana Milletvekili Orhan Sümer’in, Adana ili Karataş
ve Yüreğir ilçelerinde yaşanan elektrik kesintilerine ilişkin açıklaması
ORHAN SÜMER (Adana) – Teşekkür ederim Sayın Başkan.
Birçok sıkıntıyla baş etmeye çalışan Adana’nın bu
sıkıntılarına şimdi de elektrik kesintileri eklendi. İl genelinde ve özellikle
de Karataş ve Yüreğir ilçelerimizde sık sık elektrik kesintileri yaşanıyor.
Sanayici mağdur, çiftçi mağdur, esnaf da mağdur. Vatandaşlar bırakın bu sıcakta
klimayla serinlemeyi, diğer elektronik eşyalarını bile kullanamaz hâle geldi. Gidip
gelen elektrikler günlük kullanılan elektronik cihazlara zarar veriyor, hatta
birçok arızaya neden oluyor. Yerleşim yerlerinin üzerinden geçen yüksek gerilim
hatları da can güvenliğini tehdit ediyor. Son olarak, iki gün önce Yüreğir
ilçemizde kestiği ağaç dalının gerilim hattına çarpması sonucu bir vatandaşımız
hayatını kaybetti. Dünyanın tüm modern kentlerinde bu hatlar yerin altından
geçer. Adana üvey evlat mı?
Buradan yetkililere sesleniyorum: Adana’nın elektrik
altyapısı ihtiyacını karşılayacak yatırımların yapılmasını, yüksek gerilim
hatlarının da yerin altına alınmasını istiyor, teşekkür ediyorum.
BAŞKAN – Sayın Aycan…
17.- Kahramanmaraş Milletvekili Sefer Aycan’ın, vakıf
üniversitelerinin artan yeni dönem ücretlerine ilişkin açıklaması
SEFER AYCAN (Kahramanmaraş) – Sayın Başkan, değerli
milletvekilleri; vakıf üniversitelerinin yeni dönem ücretleri açıklandı,
ücretler geçen yıla göre ortalama yüzde 20 artmış durumdadır. Bu, çok yüksek
bir artıştır. Hiçbir ailenin yıllık geliri bu düzeyde artmamışken resmî
enflasyonun üstünde olan bu artışla eğitim ücretleri ödenemez hâle gelmiştir.
Yıllık 100 bin Türk lirasını aşan eğitim ücretlerine barınma, gıda ve diğer
harcamalar eklendiğinde ortaya çıkan rakamları vatandaşın yüzde 90’ının ödemesi
imkânsız hâle gelmiştir. Bu durum ciddi bir fırsat eşitsizliğine ve
adaletsizliğe dönüşmüştür. Ayrıca, yükseköğretim, Anayasa’mıza aykırı bir
şekilde vahşi ticari bir faaliyet alanına dönüşmüştür. Eğitim kalitesini
etkileyen bu durum geleceğimizi de karartmaktadır, acilen mücadele edilmelidir.
Gençlerin umutlarını karartan fırsatçılara “Dur.” denmelidir; eğitim
maliyetleri sorgulanmalı, ücret artışlarına “Dur.” denmelidir. Yükseköğrenim
herkesin hakkıdır.
Teşekkür ederim, saygılar sunarım. 
BAŞKAN – Sayın Kenanoğlu…
18.- İstanbul Milletvekili Ali Kenanoğlu’nun, Elâzığ 2
No.lu Yüksek Güvenlikli Cezaevinde yaşanan hak ihlalleri ve işkence iddialarına
ilişkin açıklaması
ALİ KENANOĞLU (İstanbul) – Sayın Başkan, Elâzığ 2 No.lu
Yüksek Güvenlikli Cezaevinde yaşanan hak ihlalleri ve işkence iddialarının
arkası kesilmiyor. Gece geç saatlerde siyasi tutsakların koğuşuna giriliyor ve
gardiyanlar tarafından arama bahanesiyle bütün koğuş darmadağın ediliyor ve bu,
rutin olarak yapılıyor. Buna itiraz edenler ise tek hücrelere atılıyorlar ve
hücrelerde işkenceye devam ediliyor.
Şimdi, bu işkencelere yeni bir tanesi daha eklenmiş, o da
zorla namaz kıldırma. Bunu reddedenlere ise namaz vakitlerinde işkence
yapılıyor. Bu durum Cezaevi Müdürüne iletiliyor yazılı dilekçeyle fakat Cezaevi
Müdürü konuyu görmemezlikten geliyor. Konunun acilen Meclis Hükümlü ve Tutuklu
Hakları Komisyonu tarafından ele alınması gerekiyor ve işkenceci gardiyan ve
buna göz yuman Cezaevi Müdürünün görevinden uzaklaştırılıp yargılanması
gerekiyor. Gereğini bekliyoruz ve konunun takipçisi olacağımızı da buradan
beyan ediyoruz.
BAŞKAN – Sayın Kasap…
19.- Kütahya Milletvekili Ali Fazıl Kasap’ın, ekonomik
krizin toplumun tüm kesimlerini etkilemeye devam ettiğine ilişkin açıklaması
ALİ FAZIL KASAP (Kütahya) – Teşekkürler Sayın Başkanım.
Ekonomik kriz toplumun tüm kesimlerini derinden etkilemeye
devam ediyor. Kütahya’da binlerce esnafımız kepenk indirdi, birçok esnafımız
mağdur. Türkiye genelinde yılın ilk yarısında 53 bini aşkın esnaf kepenk
kapattı. Son beş yılda iflas eden esnaf sayısı 570 bine yükseldi. Takipteki
KOBİ kredileri son bir yılda yüzde 91’lik artışla 51 milyar TL’yi aştı. TÜİK
tarafından açıklanan verilere göre, işsiz sayısı geçen yılın nisan ayına göre 1
milyon kişi artarak 4 milyon 202 bin kişiye yükseldi. Gerçekte ise bu, 8 milyon
civarında bir rakam.
Bu rakamlardan Kütahya da nasibini alıyor. Öyle ki
Kütahya’daki işsiz sayısı her geçen gün artıyor, iktidar ise hâlinden memnun.
Emet-Hisarcık taşıma ihalesi Ankara’da yapıldı, bor madeniyle ilgili, 500
kamyon sürücüsü mağdur oldu. İhale Ankara’da yapıldı. Kanser olan Emet,
Hisarcık ilçelerimiz, tozunu, cefasını çeken buradaki hemşehrilerimiz. Ama şu
anda 500 kamyon esnafı, kamyon işçisi mağdur vaziyette. Yol kapanmış. Sefasını
sürenler kimler? Böyle olmamalı diyorum.
Teşekkürler.
BAŞKAN – Sayın Aydın…
20.- Bursa Milletvekili Erkan Aydın’ın, Bursa ili
Mustafakemalpaşa ilçesi Taşpınar köyü sakinlerinin 2/B arazileri nedeniyle
yaşadığı mağduriyete ilişkin açıklaması
ERKAN AYDIN (Bursa) – Teşekkür ederim Sayın Başkan.
Bursa’nın Mustafakemalpaşa ilçesinin Taşpınar köyü
sakinleri büyük bir mağduriyet içerisinde. İki yüz yıl önce kurulan köyde
yaşayan vatandaşlar dedelerinden kalan tarlaları işledikleri için hapis
cezasına mahkûm ediliyor. Köylülerin ekip biçtiği arazilerin bir kısmı 2/B’ye
girerken bir kısmı ise girmedi. 2/B kapsamına alınmayan arazilerin köylüler
tarafından işgal edildiği gerekçesiyle 2 kişi dokuz ay hapse mahkûm edildi, 8
köylü hakkında işlem yapıldı, onlar da hapse girecekleri günü bekliyorlar. 3
bin nüfuslu köyün 2.500 kişisi cezaevine girme tehdidiyle karşı karşıya.
Taşpınar köyü sakinleri “Biz dedelerimizden kalan arazilerde tarım yapıyoruz;
biz, bırakın ağacı bir çırpı bile kesmedik.” diyorlar. Gerek Tarım ve Orman
Bakanlığının gerekse Adalet Bakanlığının bu konuya bir an önce çözüm getirip
köylülerin mağduriyetini gidermesini talep ediyorum.
BAŞKAN – Sayın Yaşar…
21.- Samsun Milletvekili Bedri Yaşar’ın, 7161 sayılı Kanun
gereğince kamu müteahhitlerine tanınan haklara ilişkin açıklaması
BEDRİ YAŞAR (Samsun) – Teşekkür ederim Sayın Başkanım. 
1’inci ayın 17’si 2019 tarihinde Türkiye Büyük Millet
Meclisi Genel Kurulunda görüşmeleri tamamlanan, 1’inci ayın 18’i 2019 tarihli
Resmî Gazete’de yayımlanarak yürürlüğe giren 7161 sayılı Kanun’un 32’nci
maddesiyle imalat girdilerinin fiyatlarında beklenmeyen artışlar meydana
gelmesi nedeniyle 31/8/2018 tarihinden önce ihalesi yapılmış ve bu maddenin
yürürlüğe girdiği tarih itibarıyla devam eden sözleşmelere ilişkin olmak üzere
kamu müteahhitlerine belirli haklar tanınmıştır. Bu haklar altmış gün
içerisinde yazılı başvurma koşuluyla; bir, Hazine ve Maliye Bakanlığının görüş
ve idarenin yazılı izniyle sözleşmenin feshi ve tasfiyesi; iki, Hazine ve
Maliye Bakanlığının görüşü ve idarenin yazılı izniyle sözleşmenin devri; üç,
Hazine ve Maliye Bakanlığının görüşü alınarak idare tarafından süre uzatımı.
Söz konusu süreç yayım tarihi itibarıyla başlamış, 2019 tarihinde sona
ermiştir. Yükleniciler geçen zaman içerisinde dilekçelerini yazılı olarak
vermişlerdir. Süre uzatımı ve sözleşmenin devrine ilişkin taleplerle alakalı
Hazine ve Maliye Bakanlığı tarafından görüş bildirilmesine karşın…
(Mikrofon otomatik cihaz tarafından kapatıldı) 
BAŞKAN – Sayın Gülüm…
22.- İstanbul Milletvekili Züleyha Gülüm’ün, İzmir ili
Dikili ilçesinde Kadın Savunma Ağı’nın düzenlediği yaz kampına İzmir Jandarma
Komutanlığının müsaade etmediğine ve bu konuyla ilgili gerekli koşulların
sağlanması için yetkililere seslendiğine ilişkin açıklaması
ZÜLEYHA GÜLÜM (İstanbul) – Kadın özgürlük mücadelesi içinde
yer alan Kadın Savunma Ağı’ndan kadınlar İzmir Dikili’de kiraladıkları özel bir
alanda 3’üncü kadın yaz kampı düzenlemek istediler fakat İzmir Jandarma
Komutanlığı, güvenlik gerekçesiyle kampın iptal talebini valiliğe bildirdi,
valilik de uygun görerek etkinliği yasakladı. Bu yasak kararını kadınlar
tanımadı ve hâlen kampı yapma konusunda ısrarcılar. Bu keyfî tutumdan bir an
önce vazgeçilmesini, kadınların kampı yapmasının bütün olanaklarının
sağlanmasını buradan talep ediyoruz. Devletin, valiliğin, jandarmanın görevi
kadınların özgürlük mücadelesini engellemek değil, kadınların önünü açmak,
kadın haklarının savunulmasının, özgürlük mücadelesinin önünü açmaktır. Buradan
ilgili Bakanlığa, ilgili yetkililere de seslenmiş olalım: Kadın Savunma Ağı’nın
kampının yapılması için gerekli koşullar sağlansın, resmî belgeler verilsin.
BAŞKAN – Sayın Şevkin…
23.- Adana Milletvekili Müzeyyen Şevkin’in, kaçak ve sahte
içkinin Çukurova bölgesinde ölümle sonuçlanan vakalara neden olduğuna ilişkin
açıklaması
MÜZEYYEN ŞEVKİN (Adana) – Kaçak ve sahte içki
kalpazanlıkları son dönemde yükselişe geçmiş ve özellikle Çukurova bölgesinde
zehirlenmeyle başlayıp ölümle sonuçlanan vakalarda artış yaşanmıştır. Son yirmi
gün içerisinde 17 kişi sahte içki zehirlenmesi sebebiyle hayatını kaybetmiş,
çok sayıda kişi görme yeteneğini kaybetmiştir. 
Görme yeteneğini kaybeden kişinin tedavi gördüğü Çukurova
Üniversitesi Balcalı Hastanesi doktorları, metil alkolün 20 mililitresinin dahi
hastayı kör edebileceğini ve öldürebileceğini, ciddi sakatlıklara neden
olabildiğini belirtmiştir. 
Metil alkol yani sahte içki, son yirmi gün içerisinde
Mersin’de 8, Adana’da 5, Niğde’de 1 kişinin yaşamını yitirmesine sebep
olmuştur. Yine, Balcalı Hastanesinde ve Adana civarı illerde, kaçak ve sahte
içki zehirlenmesi nedeniyle tedavi altında hastalar olduğu bilinmektedir. 
Vergi artışına bağlı olarak fiyatların yükselmesinin ve
hayat pahalılığının merdiven altı piyasayı hareketlendirdiği bilinmektedir… 
(Mikrofon otomatik cihaz tarafından kapatıldı) 
BAŞKAN – Teşekkür ederim.
Değerli milletvekilleri, sisteme giren diğer
arkadaşlarımızdan geri kalanların, ben, gün içerisinde belirli aralıklarla 60’a
göre söz taleplerini karşılayacağım.
Şimdi, bu sözleri gerçekleştirdik, sayın grup başkan
vekillerinin söz taleplerini karşılıyorum.
Sayın Türkkan, buyurun.
24.- Kocaeli Milletvekili Lütfü Türkkan’ın, PKK tarafından
araziye yerleştirilen patlayıcıya basarak hayatını kaybeden 8 yaşındaki Ayaz
Güloğlu ile 4 yaşındaki kardeşi Nupelda Güloğlu’na Allah’tan rahmet dilediğine,
15 Temmuz FETÖ darbe girişiminin 3’üncü yıl dönümüne, işsizlik oranının
arttığına, Akdeniz’de yaşanan olaylar hakkında Hükûmetin açıklama yapması
gerektiğine ve AK PARTİ Başiskele İlçe Başkan Yardımcısı Süleyman
Özkaraaslan’ın Kocaeli ilinde verdiği demece ilişkin açıklaması
LÜTFÜ TÜRKKAN (Kocaeli) – Sayın Başkan, değerli
milletvekilleri; Nupelda ve Ayaz, 2 ufak çocuktan bahsedeceğim size, birisi 4
yaşında birisi 8 yaşında. PKK’nın yola tuzakladığı mayına bastılar ve
hayatlarını kaybetti 2 yavru. 
Benim bundan sonra merak ettiğim
şu: Her dem barış güzellemeleri yapan, insan haklarından bahseden, evlat
sevgisinden bahseden, çiçek böcekten hiç ayrılmayan PKK seviciler nasıl bir
tepki verecek? Buradan, milletimizden de rica ediyorum: Lütfen bunların
tepkilerini takip edin. Sonra, onların insanlıktan, barıştan bahseden sözlerini
alın, suratlarına çalın. 
Dün 15 Temmuz hain terör örgütü
FETÖ darbe kalkışmasının yıl dönümüydü. Burada 251 şehidimiz var, aralarında
tanıdıklarımız, yakınlarımız var. Erol Olçok var, benim dostum; sevgili oğlu
Abdullah var, can oğlu. Bütün toplumun üzerinde hassasiyetle durduğu, Özel
Kuvvetlere yapılan baskında canını ortaya koyarak darbecilere karşı direnen
Ömer Halisdemir var. Artık bunlar toplumun ortak değerleri hâline geldiler. Dün
Ömer Halisdemir’in mezarı başında ailesi bir anma toplantısı yaptı, ne vali
vardı ne belediye başkanı vardı ne de Niğde’den milletvekili seçilmiş 2 tane
Adalet ve Kalkınma Partisi milletvekili arkadaşımız vardı. Aradan üç sene
geçmesine rağmen, vefasızlığa bu kadar terk ettiğimiz bu kahramanları bizden on
beş, yirmi sene sonra gelecek kuşak nasıl hatırlar, onu takdirlerinize arz
ediyorum. 
(Mikrofon otomatik cihaz tarafından
kapatıldı) 
LÜTFÜ TÜRKKAN (Kocaeli) – Özür
diliyorum Başkanım.
BAŞKAN – Buyurun. 
LÜTFÜ TÜRKKAN (Kocaeli) – Türkiye’de işsizlik geçen yılın
aynı dönemine göre bugün yüzde 9’dan yüzde 13’e yükseldi yani yüzde 50 daha
arttı işsizlik. Geçen seneye göre bugün 1 milyon 116 bin kişi daha işsizler
ordusuna katılmış bugün resmî kurumun yaptığı açıklamaya göre. Bugün
Türkiye’deki toplam işsiz sayısı 4 milyon 202 bin. Burada kayıtlı olmayan
işsizleri de koyduğunuz zaman bu rakamların korkunç bir mertebeye ulaştığını,
7-8 milyonlara vardığını rahatlıkla söyleyebiliriz. İşte, başından beri ısrar
ediyoruz, beceremediğiniz ekonomi yönetiminiz yüzünden daha önce -fazla değil-
üç sene evvel “Her 4 gençten 1’i işsiz.” derken şu anda bu rakamı her 3 gençten
1’i işsiz diye revize etmek zorunda kaldık. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Türkkan. 
LÜTFÜ TÜRKKAN (Kocaeli) – Ben buradan, hükûmet eden, Adalet
ve Kalkınma Partisinin de Mecliste destek verdiği Hükûmetimize sormak
istiyorum: Hükûmetin, Akdeniz’de yaşanan bunca olaya karşılık herhangi bir acil
eylem planı var mı veya sessizce bu olanları seyretmek Türkiye'nin ne kadar
daha devam edeceği bir strateji, bir siyaset olacak; bunu merak ediyorum. Bu
konuda Dışişleri Bakanlığı, Millî Savunma Bakanlığı Meclisi bilgilendirme
gereği duymakta mıdır yoksa bunu sadece ve sadece sessizlikle geçiştirerek
sonunda karşılaşacağımız çok kötü bir sürprize karşı milleti, devleti
hazırlıksız bırakmak mıdır amaç; bunu öğrenmek istiyorum. 
Burada geçen hafta cereyan eden bir olaya da değinmek
istiyorum müsaade ederseniz. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Türkkan. 
Buyurun. 
LÜTFÜ TÜRKKAN (Kocaeli) – Benim milletvekilliğini gururla
yaptığım Kocaeli’de Adalet ve Kalkınma Partisi Başiskele İlçe Başkan Yardımcısı
Sayın Süleyman Özkaraaslan bir demeç vermiş, demiş ki: “1989’da gelen Bulgar
-kelime aynen böyle- ve 1950’de gelen Selanik dönmelerini de Suriyelilerle
beraber gönderelim mi çomarlar?” Aynen ifade bu. Öncelikle, bu yöneticiyi edebe
davet ediyorum, biraz da tarih okumaya davet ediyorum, Türkiye tarihini,
Osmanlı tarihini öğrenmeye davet ediyorum. 
Rumeli ve Balkanların fethi 1353 yılında Müşir Süleyman
Paşa’nın Çimpe Kalesi’ne çıkmasıyla başlar yani 669 yıldır orada hâlâ uç
beyliği yapan, sancak beyliği yapan Türk soydaşlarımız var. Bunların bir
kısmını 1912’de, Balkan Savaşı sonrasında arkalarından Sırp, Bulgar ordularının
kovalamasıyla 1,5 milyon kişi olarak başlayan sürgün, göç 500 bin kişi olarak
tamamlanmıştır Türkiye’de. 
(Mikrofon otomatik cihaz tarafından kapatıldı) 
BAŞKAN – Son olarak uzatıyorum, lütfen tamamlayalım Sayın
Türkkan. 
LÜTFÜ TÜRKKAN (Kocaeli) – Dünya tarihinin en büyük
soykırımıdır bu. 1 milyon kişiden fazlası telef olmuştur, Bulgar ve Sırp
çeteleri tarafından yok edilmiştir. Daha sonra, 1923’teki -Müslüman değişimidir
onun ismi; bakın, o “mübadil” ismi din değişimidir, millet değişimi değildir-
Balkanlarda yaşayan Müslümanlar ile Türkiye’de yaşayan gayrimüslimlerin,
Rumların Yunanistan’la beraber mübadele edilmesiyle sonuçlanan bir mübadeledir
o. Oradan gelenlerin hepsi de Müslüman Türk’tür, o toprakların terk edilmesiyle
o dönemde orada sancak beyliği yapan Türk’tür. Daha sonra, 1950’de Serbest Göç
Anlaşması’yla Türkiye’ye gelen insanlar vardır. 1989’da gelenler de Bulgar
değil, Bulgaristan’da yaşayan Türklerdir. Bu konunun toplumda infiale sebep
olduğunu bizzat hatırlatmak istiyorum. 
(Mikrofon otomatik cihaz tarafından kapatıldı) 
BAŞKAN – Sözlerinizi tamamlayın Sayın Türkkan. 
LÜTFÜ TÜRKKAN (Kocaeli) – Bu arkadaşımızın sadece bizler
tarafından değil Adalet ve Kalkınma Partili yönetici arkadaşlarımız tarafından
da uyarılmasını, hatta ve hatta bir adım daha ileriye geçerek, onlara biraz
Türk tarihi ve Osmanlı tarihi konusunda bazı vazınasihatlerde bulunmasını rica
ediyorum.
Çok teşekkür ediyorum Sayın Başkan. 
BAŞKAN – Söz sırası, Milliyetçi Hareket Partisi Grubu adına
Sayın Akçay’da.
25.- Manisa Milletvekili Erkan Akçay’ın, Brüksel’de
gerçekleşen Dış İlişkiler Konseyi toplantısı sonuç bildirgesinde yer alan
Türkiye’nin Doğu Akdeniz’deki hidrokarbon kaynaklarına ilişkin faaliyetlerinin
yasa dışı olduğuna dair karara, PKK terör örgütünün döşediği el yapımı
patlayıcıya basarak hayatını kaybeden 8 yaşındaki Ayaz Güloğlu ile 4 yaşındaki
kardeşi Nupelda Güloğlu’nun ailesine başsağlığı dileğinde bulunduğuna ilişkin
açıklaması
ERKAN AKÇAY (Manisa) – Teşekkür ederim Sayın Başkan. 
Avrupa Birliği üyesi ülkelerin dışişleri bakanlarının
katılımıyla Brüksel’de gerçekleşen Dış İlişkiler Konseyi Toplantısı’nda bir
sonuç bildirgesi yayınlandı. Bildirgede, Türkiye'nin Doğu Akdeniz’deki hidrokarbon
kaynaklarına ilişkin faaliyetlerinin yasa dışı olduğu, AB’nin bu duruma yönelik
çeşitli kararlar aldığı belirtildi. Dışişleri Bakanlığımız, AB’nin aldığı bu
kararın, Türkiye'nin Doğu Akdeniz’deki hidrokarbon faaliyetlerini sürdürme
yönündeki kararlılığını hiçbir şekilde etkilemeyeceğini açıkladı. Kamuoyuna
yansıyan bilgilere göre Türkiye dördüncü sondaj gemisini de bölgeye
göndermektedir. Şimdiden hayırlı uğurlu olsun, başarılar diliyoruz. Doğu
Akdeniz’le bağı olmayan Amerika Birleşik Devletleri, İngiltere, Fransa, İtalya
ve Almanya hiçbir hukuki hakkı olmadan orada cirit atarken Kuzey Kıbrıs Türk
Cumhuriyeti ve kıta sahanlığımızda arama yapmamızı hiçbir güç engelleyemez.
Doğu Akdeniz’de yaşanan gelişmeler sadece birkaç doğal gaz kaynağına sahip olma
yarışı değildir, Türkiye'nin egemenlik haklarına sahip çıkma, Kıbrıs’ta Türk
varlığının ve Kuzey Kıbrıs Türk Cumhuriyeti’nin hak ve hukukunu garantiye alma
ve uluslararası hukuku işletme faaliyetidir. Tüm dünya bilmelidir ki Kuzey
Kıbrıs Türk Cumhuriyeti yalnız değildir. Türkiye uluslararası hukuktan doğan bu
hakkından asla vazgeçmeyecek, ülkemizin menfaatleri doğrultusunda arama ve
sondaj çalışmalarına devam edecektir. Bu konuda yapılacak çalışmalarda ve
faaliyetlerde de başarılar diliyoruz.
(Mikrofon otomatik cihaz tarafından kapatıldı)
BAŞKAN – Devam edelim.
ERKAN AKÇAY (Manisa) – Sayın Başkan, Ovacık Bilgeç köyü
Çakılyayla mezrasında bölücü terör örgütü PKK tarafından araziye yerleştirilen
patlayıcıya basan 8 yaşındaki Ayaz Güloğlu olay yerinde hayatını kaybetmiş, 4
yaşındaki kardeşi Nupelda Güloğlu da daha sonra maalesef hayatını kaybetmiştir.
Başta ailesine, yakınlarına ve milletimize başsağlığı diliyorum ve bu kadar
vahşiyane eylemleri yapan terör örgütünü bir kez daha lanetliyorum. Çoluk çocuk
demeden tüm vatandaşlarımızın hayatına kasteden, kundaktaki bebeğe kurşun sıkan
PKK terör örgütünü ve bunlara destek veren yerli iş birlikçileri ile destek
veren yabancı ülkeleri bir kez daha şiddetle kınıyorum.
Teşekkür ederim Sayın Başkan.
BAŞKAN – Söz sırası, Halkların Demokratik Partisi Grubu
adına Sayın Oluç’ta.
Buyurun. 
26.- İstanbul Milletvekili Hakkı Saruhan Oluç’un, TÜİK’in
açıkladığı nisan ayı işsizlik verilerine, Cumhurbaşkanlığı sitesinde “10
Soruda 15 Temmuz Darbe Girişimi ve Fetullahçı Terör Örgütü” başlığıyla yer alan
metne, Dersim’in Ovacık ilçesinde meydana gelen patlamada hayatını kaybeden
Ayaz Güloğlu ile kardeşi Nupelda Güloğlu’nun ailesine başsağlığı dileğinde
bulunduğuna ve konunun araştırılması için Meclis araştırması önergesi
vereceklerine ilişkin açıklaması
HAKKI SARUHAN OLUÇ (İstanbul) – Teşekkür ederim Sayın
Başkan.
Önce, işsizlik rakamlarıyla ilgili birkaç cümle etmek
istiyorum. TÜİK bu sabah nisan ayı işsizlik verilerini açıkladı. İşsiz sayısı
4,2 milyon, işsizlik oranı yüzde 13 resmî verilere göre. Mevsimsel etkiden
arındırıldığında bu oranın yüzde 13,8’e çıktığını görüyoruz yani işsizlikte bir
azalma görünmüyor. Baktığımızda son aya, tarım, inşaat, turizm gibi mevsimsel
sektörlerde 400 bin kişi iş bulmuş görünüyor TÜİK verilerine göre ama mevsimsel
etki yine arındırıldığında istihdam 74 bin azalmış görünüyor. Genç işsizliği
yüzde 23,2 yani neredeyse her 4 gençten 1’i işsiz. Son bir yılda işsiz sayısı
1,1 milyon artmış görünüyor.
Şimdi, iktidar partisi bugüne kadar işsizliği tek haneye
indireceğini hep ifade etti. Bir yıldan uzun bir süredir işsizlik iki haneli ve
önümüzdeki günlerde burada, Genel Kurulda görüşülecek olan On Birinci Kalkınma
Planı’nda da işsizlik hedefi yüzde 9,9 olarak tespit edilmiş ama hatırlatmak
istiyoruz, bundan bir önceki kalkınma planında, Onuncu Kalkınma Planı’nda 2018
için işsizlik hedefi yüzde 7,2’ydi. Bugünkü rakamlara baktığımızda bu hedefler
ile gerçeklerin uyuşmadığını görüyoruz ve gençleri işsizlik, yoksulluk ve
geleceksizlik sarmalında tutan ekonomi politikalarını bu iktidar sürdürmeye
devam ediyor. Sormak istiyoruz: S400’ler ve F35’lerle mi siz gençlere iş alanı
yaratacaksınız? Böyle olmadığını elbette hepimiz biliyoruz. 
Şimdi, 16 Temmuzdayız, 15 Temmuzla ilgili Cumhurbaşkanlığı
sitesinde bir belge var “10 Soruda 15 Temmuz Darbe Girişimi ve Fetullahçı Terör
Örgütü” başlığıyla, Cumhurbaşkanlığı amblemiyle. 
(Mikrofon otomatik cihaz tarafından kapatıldı) 
BAŞKAN – Devam edelim.
HAKKI SARUHAN OLUÇ (İstanbul) – Orada 29’uncu sayfada şöyle
bir cümle var yani biz söylediğimiz zaman bu cümleyi çok tuhaf karşılıyorsunuz
fakat Cumhurbaşkanlığı armasının olduğu yerde bu cümle var, diyor ki: “FETÖ’nün
Suçla İlgili Aktiviteleri Nelerdir? Ergenekon, Balyoz, KCK, Selam-Tevhid,
Tahşiye, Askerî Casusluk davalarında sahte delil ve kurgu mahkemelerle
rakiplerini tasfiye ettiği ortaya çıktı.” KCK… Bunu bir kenara koyuyorum. Güzel
yazmışlar, buna bir itiraz yok. Şu anda eski genel Başkanımız Selahattin
Demirtaş’ın Sincan’da duruşması var. Ben sabah oradaydım, izledim biraz. Yargılandığı
davayla ilgili birçok iddia var bu söylediğime dair, ben bir tanesini
hatırlatacağım. Şimdi Mercek adlı…
(Mikrofon otomatik cihaz tarafından kapatıldı)
BAŞKAN – Devam edin.
HAKKI SARUHAN OLUÇ (İstanbul) – Mercek adlı gizli tanığın
2009 yılında verdiği sözde bir ifadeye göre KCK’den talimat aldığı söyleniyor
ve buna bağlı olarak Diyarbakır Cumhuriyet Başsavcılığı bu iddiayla Sayın
Demirtaş’ı tutuklatıyor iki yıl sonra. Şu anda yargılandığı mahkeme ısrarla
Mercek adlı tanığın kim olduğunu soruyor Diyarbakır’a ve sonunda, iki yıl sonra
Diyarbakır’dan cevap geliyor ve diyorlar ki: “Mercek isimli bir kişi, bir tanık
yoktur.” Yok yani. Bunun üzerine, bunun verdiği gizli ifade üzerine
tutuklanıyor Sayın Demirtaş. Diyarbakır savcılığı diyor ki: “Böyle bir tanık
yoktur.” İlginç, Demirtaş’ın yargılandığı şu andaki o fezlekeyi gönderen Savcı
Uğur Özcan. Nereden tutuklanıyor? FETÖ’den tutuklanıyor. İşte biz bunu
söylüyoruz.
(Mikrofon otomatik cihaz tarafından kapatıldı)
BAŞKAN – Devam edin.
Arkadaşlar, salondaki uğultuyu keselim lütfen.
HAKKI SARUHAN OLUÇ (İstanbul) – Biz bunu söylüyoruz. Biz
söylediğimiz zaman özellikle Adalet ve Kalkınma Partisi sıralarından
homurdanmalar geliyor. Bizim söylediğimizin doğru olduğunu Diyarbakır
Cumhuriyet Başsavcılığı son verdiği cevapla da bir kez daha doğrulamış oluyor.
Yetmiyor, buyurun Cumhurbaşkanlığı sitesindeki belgede bu görünüyor. Bu davalar
hem Sayın Demirtaş hem Sayın Figen Yüksekdağ ve diğer milletvekillerimiz
hakkında açılmış olan davaların, düzenlenmiş olan fezlekelerin çok önemli bir
kısmı FETÖ terör örgütü iddiasıyla tutuklanmış olan savcı ve hâkimler
tarafından düzenlenmiştir. Net olarak bu ortadadır, bir kez daha ortaya
çıkmıştır, onu söylemek istedim.
Son olarak, Dersim ili Ovacık ilçesinde dün meydana gelen
bir patlamada 2 çocuğumuzu yitirdik 8 yaşındaki Ayaz Güloğlu ve 4 yaşındaki
Nupelda Güloğlu. Başsağlığı diliyoruz aileye, sabır diliyoruz.
(Mikrofon otomatik cihaz tarafından kapatıldı)
BAŞKAN – Tamamlayalım Sayın Oluç. 
HAKKI SARUHAN OLUÇ (İstanbul) – Tamamlıyorum. 
Başsağlığı ve sabır diliyoruz aileye. Çok acı bir şey.
Acılarını gerçekten yürekten paylaşıyoruz. İlin milletvekili Sayın Alican Önlü
bugün cenazeye de katıldı, orada aileleriyle de görüşmeler yapıyor.
Türkiye’de yaşanan sorunlardan dolayı çocukların
hayatlarını bu şekilde kaybetmesi ilk değil elbette, inşallah son olur diye
düşünüyoruz. Çok büyük acı veriyor masum çocukların bu şekilde hayatlarını
kaybetmeleri.
Bu konunun araştırılması için önümüzdeki günlerde Meclise
de bir araştırma önergesi indireceğiz, bunu tartışmak istiyoruz bizler de. O
zaman herkesin bu konudaki tavrını bir kez daha görmüş olacağız. 
Teşekkür ediyorum. 
BAŞKAN – Peki. 
Değerli arkadaşlar, bazı arkadaşlarımız ikili üçlü
konuşmalarla salonda uğultuya neden oluyor. Rica ediyorum, yani bunu
tekrarlamaktan da üzüntü duyduğumu ifade ediyorum. Bu konuşmaları bir bitirelim
arkadaşlar, bitirelim. Dışarıda, kuliste çaylarınız benden olabilir,
içebilirsiniz ama konuşmacı arkadaşlarımızın, ben en azından onların
insicamlarının bozulmamasını sağlamakla da yükümlüyüm. 
Şimdi söz sırası Cumhuriyet Halk Partisi Gurubu adına Sayın
Özkoç’ta. 
27.- Sakarya Milletvekili Engin Özkoç’un, Murat Dağı’nda
siyanürlü altın aranmasından vazgeçilmesi gerektiğine ilişkin açıklaması
ENGİN ÖZKOÇ (Sakarya) – Teşekkürler Sayın Başkan. 
Sayın Başkan, değerli milletvekili arkadaşlarım; Murat Dağı
Batı Anadolu’nun en yüksek dağlarından biridir. Çok yoğun bir orman varlığına,
zengin bitki çeşitliliğine, jeotermal kaynaklara sahiptir. Memleketim
Sakarya’da, Karadeniz’e karışan Sakarya Nehri başta olmak üzere, birçok nehir
Murat Dağı’ndan doğar ve beslenir. Sakarya, Gediz, Büyük Menderes, Salihli,
Menemen, Küçük Menderes gibi birçok nehir ve akarsularla sulanır. Böylesine
bereketli bir dağda siyanürlü altın aranmak isteniyor. Bölge, 1970’te 7,2
büyüklüğünde deprem meydana getiren Gediz-Emet fay hattının neredeyse üzerinde.
Burada siyanür havuzu kurmak felakete davetiye çıkartmaktır. Deprem nedeniyle
siyanür havuzlarında meydana gelebilecek parçalanma, siyanür ve ağır metallerin
toprağa, suya karışması anlamına gelir. Altın arama için patlayıcıların
patlatılması, her yerinde dere ve nehirlerin doğduğu Murat Dağı’nda yatakların
değişmesine, yer altına kaçmasına, kurumasına neden olur. Bu açık tehditlere
karşı bölgede tarımı, içme suyumuzu, doğal hayatı, milyonlarca insanımızın
yaşamını zehir edebilecek bir karara imza atıldı; altın işletmesi için ÇED
olumlu raporu verildi. O hatadan dönülmesi için, raporun iptali için idare
mahkemesine dava açıldı. Buradan bir kez daha uyarıyoruz: Vazgeçin. Son
yıllarda tüm uyarılara rağmen gerçekleştirilen doğa katliamları birçok
felakete, telafisi mümkün olmayan kayıplara yol açtı. Ders çıkarmalı, yanlıştan
vazgeçmeliyiz. Murat Dağı’nın bereketiyle korunması için mücadelemizi
sürdürmeliyiz.
Teşekkür ediyorum.
BAŞKAN – Söz sırası, Adalet ve Kalkınma Partisi Grubu adına
Sayın Muş’ta.
28.- İstanbul Milletvekili Mehmet Muş’un, PKK terör
örgütünün döşediği el yapımı patlayıcıya basarak hayatını kaybeden Ayaz Güloğlu
ile Nupelda Güloğlu’nun ailesine başsağlığı dileğinde bulunduğuna ve PKK terör
örgütünü lanetlediğine, Abdulhakim Demir ile Vali Çevik’in PKK terör örgütü
tarafından kaçırılması olayına, Adalet ve Kalkınma Partisi Başiskele İlçe
Başkan Yardımcısı Süleyman Özkaraaslan’ın görevden alındığına, Kocaeli
Milletvekili Lütfü Türkkan’ın yaptığı açıklamasındaki bazı ifadelerine ilişkin
açıklaması
MEHMET MUŞ (İstanbul) – Sayın Başkan, değerli
milletvekilleri; dün Tunceli Ovacık ilçesi Bilgeç köyü Çakılyayla mezrası
yakınlarında PKK terör örgütünün döşediği el yapımı patlayıcıya basarak
yaşamını yitiren 8 yaşındaki erkek çocuğumuz Ayaz Güloğlu ve 4 yaşındaki kız
çocuğumuz Nupelda Güloğlu isimli iki evladımıza Allah'tan rahmet diliyoruz,
kederli ailelerine sabırlar diliyoruz.
Milletçe acımız büyük, bu iki yavrumuzun acısı yüreğimizi
yaktı. İlgili Bakanlığımızdan aldığımız bilgiye göre, devletimiz acılı anne ve
babaya destek olmak ve ailenin acısını paylaşmak için tüm imkânlarını seferber
etmiş durumda. 
Bu terör saldırısıyla bir kez daha gördük ki alçak
teröristlerin hiçbir kutsalı yok. Geçmişte defalarca yaptıkları gibi yine
savunmasız çocukları hedef alan PKK terör örgütünü lanetliyoruz. Ama hiç
kimsenin şüphesi olmasın ki terörle mücadelemiz kararlı bir şekilde devam
edecek, devletimiz bu teröristlerin peşini bırakmayacak ve eninde sonunda çocuk
katili PKK terör örgütü tamamen ortadan kalkacak ve onun destekçileri,
yalakları, kurmalı sözcüleri yargı önüne çıkartılarak hesap verecektir. Burada
Kuşluca Jandarma Karakoluna 3 kilometre mesafede bu el yapımı patlayıcı PKK’lı
teröristler tarafından yerleştiriliyor; 8 yaşındaki erkek çocuğumuz olay
yerinde vefat ediyor, 4 yaşındaki kız evladımız Jandarma helikopteriyle Elâzığ
Fırat Üniversitesi hastanesine kaldırılıyor, tüm müdahalelere rağmen kurtarılamıyor.

Değerli milletvekilleri, hani bu sözde barışsever
akademisyenler, bu sözde insan hakları savunucuları, bu sözde gazeteciler, bu
sözde aktivistler neredeler? Bu sözde siyasetçiler neredesiniz? Neden sesiniz
çıkmıyor? Bir de burada çok enteresan… 
(Mikrofon otomatik cihaz tarafından kapatıldı) 
BAŞKAN – Devam edelim Sayın Muş.
MEHMET MUŞ (İstanbul) – Değerli arkadaşlar, meydana gelen
patlama, sanki orada bir doğal afet olmuş, sanki doğal, kendiliğinden, natürel
bir şeymiş gibi, olay böyle lanse ediliyor. PKK terör örgütünün döşediği EYP’de
o çocuklar öldü. PKK, teröristler yaptı bunu. Bunu saklamanın, gizlemenin
manası yok arkadaşlar. Açık açık söyleyeceğiz bunları, konuşacağız. 
Bir de değerli milletvekilleri, bakın, aynı terör örgütü…
Mezralar biliyorsunuz tekrar hayvancılığa açıldı. 2 çoban hayvancılıkla
uğraşıyor; Abdulhakim Demir, Vali Çevik, PKK terör örgütü tarafından
kaçırılıyor, oradaki köylüler vatandaşlar, silahlı kuvvetler aramaya
başlıyorlar, SİHA’lar, İHA’lar ve cansız bedenlerine ulaşıyorlar, kafalarına ve
vücutlarına silahla ateş edilerek öldürülmüş. Bunlardan Abdulhakim Demir yüzde
50 engelli raporu olan, çobanlık yaparak yaşamını geçindiren, çocuğu olmayan…
(Mikrofon otomatik cihaz tarafından kapatıldı) 
BAŞKAN – Sayın Muş, devam edelim.
MEHMET MUŞ (İstanbul) - …480 lira da bu raporundan dolayı
devletten maaş alarak yaşamını idame ettirmeye çalışan bir vatandaşımız. Vali
Çevik isimli vatandaşımızın da 7 çocuğu var, 1’i üniversitede okuyor, 1’i lise,
2’si ilköğretim okulunda okuyor. Bu da çobanlık yapıyor, bundan başka bir
geliri yok. Değerli arkadaşlar, geride 7 yetim, 2 dul hanım kaldı. 
PKK ciğersiz olduğu için Silahlı Kuvvetlerin karşısına
çıkamayan, kalleşçe, silahsız, ekmeğinin peşinde koşan insanları kaçırarak yine
bölgede korku, baskı oluşturmaya çalışan cani bir örgüt. Yürekleri olsa silahlı
kuvvetlerin karşısına çıkarlar ama böyle yüreksizler bunlar. 
Yine, kaçmak için de oradaki ormanlık alanları ateşe
vererek duman çıkartarak SİHA’ların görüş açısından çıkmaya çalışmışlar. Ne
yaparlarsa yapsınlar onlar hiçbir şekilde Silahlı Kuvvetlerin pençesinden
kurtulamayacaklar.
(Mikrofon otomatik cihaz tarafından kapatıldı) 
BAŞKAN – Devam edelim…
MEHMET MUŞ (İstanbul) – Bir de Sayın Başkanım, birkaç
konuya açıklık getirmek istiyorum.
Az önce Sayın Türkkan’ın dile getirdiği bir ilçe başkan
yardımcımızla alakalı... Bu ilçe başkan yardımcımız özür dilemiş, ilçe başkan
yardımcılığı görevinden alınmış ve disipline sevk edilmiştir. 
Bu sözleri kabul etmemiz mümkün değildir. Biz oradaki
vatandaşlarımıza evladıfatihan olarak bakarız, onlar Osmanlı’nın uç
beyleriydiler. Buralardan, Osmanlı oraları fethettikten sonra gittiler.
Yıllarca oralarda Osmanlı’nın sancağını dalgalandırdılar. Balkanlar çöktükten
sonra o süreçlerde çok büyük acılar yaşandı ve ana vatana döndüler. Dolayısıyla
bizim için evladıfatihandırlar; bu ülkenin gelişmesinde, kalkınmasında büyük
hizmetleri vardır. Bu sözleri kabul etmemiz mümkün değildir. Gereği de
yapılmıştır.
Yine, Ömer Halisdemir’in kabri başında yapılan anma
töreniyle alakalı… Burada resmî programlar pazartesi günü yapılmıştır. Buraya
milletvekillerimiz, vali, il başkanımız, teşkilatımız, Savunma Bakan Yardımcısı
katılmışlardır. 
O bahsedilen program, ağabeyi tarafından organize edilen
bir program, özel bir program.
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Muş.
MEHMET MUŞ (İstanbul) – Dolayısıyla resmî programa tüm
oradaki teşkilatımız, milletvekillerimiz, devlet erkânı katılmıştır. Sayın
Adalet Bakanımız cuma günü bir ziyarette bulunmuştur Niğde’ye. Programını da
kahramanımızın kabri başından başlatmıştır, babasını da ziyaret ederek
başlamıştır. Bunlar bizim için kıymetlidir.
Genel Kurula teşekkür ediyorum.
Sağ olun.
BAŞKAN – Teşekkür ederim.
Sayın Özkoç, bir söz talebiniz oldu, buyurun; ondan sonra
gündemimize devam edelim.
29.- Sakarya Milletvekili Engin Özkoç’un, PKK terör
örgütünün döşediği el yapımı patlayıcıya basarak hayatını kaybeden Ayaz Güloğlu
ile Nupelda Güloğlu’nun ailesine başsağlığı dileğinde bulunduğuna ilişkin
açıklaması
ENGİN ÖZKOÇ (Sakarya) – Sayın Başkan, atladığım bir konu
oldu. Meclisten özür diliyorum. 
Tunceli’nin Ovacık ilçesinin Bilgeç köyü Çakılyayla
mezrasında 2 çocuğumuzun kaybedilmesi bizi derinden üzmüştür. Yakınlarına
başsağlığı diliyorum. 
Buradan Meclisimizin de bu konuyla ilgili gerçekten bir
hassasiyet göstermesini temenni ediyorum.
Saygılar sunuyorum.
BAŞKAN – Teşekkür ederim.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
Tunceli’de hayatını kaybeden Ayaz Güloğlu ile Nupelda Güloğlu’na, Hakkâri’de
şehit olan Jandarma Astsubay Üstçavuş Cengiz Tokur’a Allah’tan rahmet
dilediğine ilişkin konuşması
BAŞKAN – Elbette terör olaylarında hayatını kaybeden tüm
yurttaşlarımız ulusumuzun ortak acısıdır. Ben de Tunceli’de hayatını kaybeden
bu 2 güzel kardeşimize başsağlığı diliyorum ve terörü lanetliyorum nereden
gelirse gelsin. 
Dün de Hakkâri’de şehit olan Jandarma Astsubay Üstçavuş
Cengiz Tokur’un ailesini ziyarete gittim. Kendisi bir ay önce evlenmişti.
Kayınpederi benim oturduğum evin az ilerisinde bir apartmanın apartman
görevlisiydi. Bir ay önce mutluluklarına herkesin tanık olduğu bu genç
kardeşimizin aslında evlenme izni de vardı ama vatan aşkı ve vatan sevdası onu
izin yaptırmaktan alıkoydu ve hakkı olduğu hâlde izne gitmedi. Böylesine
kahraman evlatlarımız var ve şehit oluyorlar. Terörün vurduğu acıları o
annelerin, babaların yüreğinde görmekten gerçekten büyük üzüntü yaşıyoruz.
Türkiye Büyük Millet Meclisi, terör nereden gelirse gelsin, ister PKK ister
DHKP-C ister IŞİD ister FETÖ ya da burada adını sayamadığım diğer terör
örgütleri tarafından gerçekleştirilen her türlü terör eylemenin tam da
karşısındadır, zaten görevimiz de bunlarla mücadele etmektir. 
Ben hayatını kaybeden bütün şehitlerimize, yurttaşlarımıza
tekrar Allah’tan rahmet diliyorum, ailelerine ve ulusumuza başsağlığı
diliyorum. 
Değerli milletvekilleri, şimdi gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının bir tezkeresi
vardır, okutup bilgilerinize sunacağım: 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Van
Milletvekili Bedia Özgökçe Ertan’ın Avrupa Güvenlik ve İşbirliği Teşkilatı
Parlamenter Asamblesi Türkiye Delegasyonu üyeliğinden istifa etmesiyle boşalan
üyelik için HDP Grubu Başkanlığınca bildirilen Ağrı Milletvekili Berdan
Öztürk’ün üyeliğinin Başkanlık Divanında yapılan incelemede uyun görüldüğüne
ilişkin tezkeresi (3/791)
12/7/2019
Türkiye Büyük Millet
Meclisi Genel Kuruluna
Van Milletvekili Bedia Özgökçe Ertan'ın Avrupa Güvenlik ve
İşbirliği Teşkilatı Parlamenter Asamblesi (AGİTPA) Türkiye Delegasyonu
üyeliğinden istifa etmesiyle boşalan üyelik için; 28/3/1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 2'nci maddesine göre Halkların Demokratik Partisi Grubu Başkanlığınca
bildirilen ve mezkûr Kanun'un 12'nci maddesi uyarınca Başkanlık Divanında
yapılan incelemede uygun görülen Ağrı Milletvekili Berdan Öztürk'ün üyeliği
Genel Kurulun bilgilerine sunulur.
 Mustafa
Şentop 
 Türkiye
Büyük Millet Meclisi
 Başkanı

BAŞKAN – Bilgilerinize sunulmuştur. 
Değerli milletvekilleri, Türkiye Büyük Millet Meclisi
Başkanlığının dört tezkeresi vardır, ayrı ayrı okutup oylarınıza sunacağım.
2.- Türkiye Büyük Millet Meclisi Başkanlığının İnsan
Haklarını İnceleme Komisyonu Başkanlığının Türkiye Büyük Millet Meclisinin
tatilde ve ara vermede bulunduğu dönemde çalışabilmesine dair taleplerinin
uygun görüldüğüne ilişkin tezkeresi (3/792)
Türkiye Büyük Millet
Meclisi Genel Kuruluna
İnsan Haklarını İnceleme Komisyonunun Türkiye Büyük Millet
Meclisinin tatilde ve ara vermede bulunduğu dönemde çalışabilmesine dair bir
talebi olmuştur. Başkanlığımızca uygun görülen bu talep İç Tüzük'ün 25'inci
maddesi gereğince Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN – Kabul edenler… Kabul etmeyenler… Kabul edilmiştir.
3.- Türkiye Büyük Millet Meclisi Başkanlığının Kadın Erkek
Fırsat Eşitliği Komisyonu Başkanlığının Türkiye Büyük Millet Meclisinin tatilde
ve ara vermede bulunduğu dönemde çalışabilmesine dair taleplerinin uygun
görüldüğüne ilişkin tezkeresi (3/793)
Türkiye Büyük Millet Meclisi Genel Kuruluna
Kadın Erkek Fırsat Eşitliği Komisyonunun Türkiye Büyük Millet Meclisinin
tatilde ve ara vermede bulunduğu dönemde çalışabilmesine dair bir talebi
olmuştur. Başkanlığımızca uygun görülen bu talep İç Tüzük'ün 25'inci maddesi
gereğince Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN – Kabul edenler… Kabul etmeyenler… Kabul edilmiştir.
4.- Türkiye Büyük Millet Meclisi Başkanlığının Dilekçe
Komisyonu Başkanlığının Türkiye Büyük Millet Meclisinin tatilde ve ara vermede
bulunduğu dönemde çalışabilmesine dair taleplerinin uygun görüldüğüne ilişkin
tezkeresi (3/794)
Türkiye Büyük Millet
Meclisi Genel Kuruluna
Dilekçe Komisyonunun Türkiye Büyük Millet Meclisinin
tatilde ve ara vermede bulunduğu dönemde çalışabilmesine dair bir talebi
olmuştur. Başkanlığımızca uygun görülen bu talep İç Tüzük'ün 25'inci maddesi
gereğince Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN – Kabul edenler… Kabul etmeyenler… Kabul edilmiştir.
5.- Türkiye Büyük Millet Meclisi Başkanlığının Plan ve
Bütçe Komisyonu Başkanlığının Türkiye Büyük Millet Meclisinin tatilde ve ara
vermede bulunduğu dönemde çalışabilmesine dair taleplerinin uygun görüldüğüne
ilişkin tezkeresi (3/795)
Türkiye Büyük Millet
Meclisi Genel Kuruluna
Plan ve Bütçe Komisyonunun Türkiye Büyük Millet Meclisinin
tatilde ve ara vermede bulunduğu dönemde çalışabilmesine dair bir talebi
olmuştur. Başkanlığımızca uygun görülen bu talep İç Tüzük'ün 25'inci maddesi
gereğince Genel Kurulun tasviplerine sunulur.
 Mustafa
Şentop
 Türkiye
Büyük Millet Meclisi
 Başkanı
BAŞKAN – Kabul edenler… Kabul etmeyenler… Kabul edilmiştir.
Sayın Erbay salonda mı? Onun da Muğla’daki şehitlerle
ilgili bir talebi vardı.
Sayın Erbay, buyurun lütfen.
IV.- AÇIKLAMALAR (Devam)
30.- Muğla Milletvekili Burak Erbay’ın, şehit edilen
Üsteğmen Emre Kargın ile Uzman Çavuş Süleyman Yasin Ağır’a Allah’tan rahmet
dilediğine ve Dalaman Karaağaç bölgesinde çıkan orman yangınına ilişkin
açıklaması
BURAK ERBAY (Muğla) – Teşekkür ediyorum Başkanım.
Muğla halkı olarak son günlerde yüreğimize ateş düşüren acı
olaylar yaşadık. Bir hafta içinde 2 askerimizin şehadetiyle acıya boğulduk.
Hemşehrilerimiz Dalamanlı Üsteğmen Emre Kargın ve Fethiyeli Uzman Çavuş
Süleyman Yasin Ağır şehit oldular. Şehitlerimize Allah’tan rahmet, yakınlarına
ve Muğla halkımıza başsağlığı diliyorum. 
Yaşadığımız diğer acı olay da, telafisi yüzyıllar sürecek
olan son yıllarda Muğla’mızda yaşanan en büyük orman yangınlarıdır. Dalaman
Karacaağaç bölgesinde başlayan Göcek, Taşbaşı ve Fethiye ilçelerimize kadar
ilerleyen yangınlarda yaklaşık 400 hektar ormanlık alan ve canlılar yok
olmuştur. Muğla halkımıza geçmiş olsun dileklerimi iletiyor, söndürme
çalışmalarında canla başla mücadele eden tüm personele teşekkür ediyorum. 
Yangınların çıkış nedenlerinin ve müdahalelerde yaşanan eksikliklerin
araştırılmasının takipçisi olacağız. Daha önce Muğla’mızda yanan ormanlık
alanların talan edilerek yapılaşmaya açılmasının bu bölgede tekrarına izin
vermeyeceğiz.
BAŞKAN – Sayın Taşdoğan, sizin de talebinizi alalım.
Buyurun.
31.- Gaziantep Milletvekili Ali Muhittin Taşdoğan’ın,
PKK’nın döşediği el yapımı düzeneğin patlaması sonucu şehit olan Piyade Uzman
Onbaşı Ahmet Sinan Demircan’a Allah’tan rahmet dilediğine ilişkin açıklaması
ALİ MUHİTTİN TAŞDOĞAN (Gaziantep) – Sayın milletvekilleri,
15 Temmuz 2019 günü, Hakkâri Hakurk bölgesinde devam eden operasyonlar
kapsamında mayın tarama faaliyeti sırasında çocuk ve bebek katili PKK’lı
hainlerin döşediği el yapımı düzeneğin patlaması sonucu ağır yaralanan
Gaziantepli hemşehrimiz Piyade Uzman Onbaşı Ahmet Sinan Demircan yapılan tüm
müdahalelere rağmen kurtarılamamış ve şehit olmuştur. Ata yurttan ana yurda
gelen Velican Oduncu’nun şehadet gününde Onbaşı Demircan’a kavuştuğunu
biliyoruz. Gaziantep’te bugün büyük bir vuslat var.
“Onlara ‘ölüler’ demeyin, bilakis onlar diridirler.”
Kahraman şehidimize Allah’tan rahmet, ailesine ve tüm silah arkadaşlarına sabır
ve başsağlığı diliyorum. 
Vatan sağ olsun.
BAŞKAN – Peki, teşekkür ederim.
Değerli arkadaşlarım, diğer arkadaşlarımızın her birine
zaman içerisinde söz vereceğim. Konuşmayan kimse kalmayacak, kimse
meraklanmasın.
Sayın Arkaz, şimdi bu bölümde son olarak size söz
veriyorum, ondan sonra grup önerilerine başlayacağım.
Buyurun.
32.- İstanbul Milletvekili Hayati Arkaz’ın, 14-16 Temmuz
1959 tarihinde yaşanan Türkmen katliamına ve Tunceli Ovacık’ta 8 yaşındaki Ayaz
Güloğlu ve 4 yaşındaki kardeşi Nupelda Güloğlu’nun ailesine sabır dilediğine
ilişkin açıklaması
HAYATİ ARKAZ (İstanbul) – Teşekkür ederim Sayın Başkan.
1959 yılında Irak’ta cumhuriyetin ilanının 1’inci yıl
dönümünde 14-16 Temmuzda bir Türkmen katliamı yaşandı. 1959, 1980 ve 1991
yıllarında Türkmenlerin çoğu vatanından göç etmek zorunda kaldı. Türkmenlerin
varlık mücadelesi nice cana mal oldu. Türkmeneli’de dökülen her gözyaşı
bizimdir, feryat eden her nefes bizdendir. Türk milleti dünya durdukça var
olacak, bedeli neyse buna da katlanacaktır.
Ayrıca, Tunceli Ovacık’ta 4 ve 8 yaşındaki 2 çocuğumuz
terör örgütü PKK’nın döşediği mayınların patlamasıyla yaşamını yitirdi. Terör
örgütünü şiddetle lanetliyorum. Anne ve babasına sabır diliyorum, acılarını
paylaşıyorum.
Genel Kurulu saygıyla selamlıyorum.
Ne mutlu Türk’üm diyene.
BAŞKAN – Sayın Sezal, siz de Genel Kuruldan ayrılma
durumundasınız, ben size de söz vereyim.
Buyurun.
33.- Kahramanmaraş Milletvekili Mehmet Cihat Sezal’ın,
Kahramanmaraş ilinin Türkiye'nin İkinci 500 Büyük Sanayi Kuruluşu sıralamasında
8’inci sırada yer aldığına ilişkin açıklaması
MEHMET CİHAT SEZAL (Kahramanmaraş) – Teşekkür ediyorum
Sayın Başkanım.
Geçen hafta İstanbul Sanayi Odasının Türkiye'nin 2’nci 500
Büyük Sanayi Kuruluşu Araştırması sonuçlandı. 2018 yılı satış büyüklüğüne göre
yapılan bu araştırmada memleketim Kahramanmaraş’tan 17 firma bu listede yer
almıştır. Toplamda ilk bin firma arasında 25 firmamız yer almaktadır. Bu, Türkiye
genelinde Kahramanmaraş’ımızı 8’inci sıraya yerleştirmiştir. Kahramanmaraş
başta tekstil olmak üzere, çelik eşya, enerji, çimento, gıda, kuyumculuk ve
ayakkabı sektörlerinde Türkiye'de söz sahibi olan bir şehirdir.
Gecesini gündüzüne katarak ülkemizin kalkınması için çaba
sarf eden, ülkemizin ekonomisine ve istihdamına katkı sağlayan tüm
sanayicilerime şükranlarımı sunuyorum ve başarılarının devamını diliyorum.
Teşekkür ederim.
BAŞKAN – Değerli milletvekilleri, İYİ PARTİ Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 21/6/2019 tarihinde Eskişehir
Milletvekili Arslan Kabukcuoğlu ve arkadaşları tarafından, Türk vergi
sistemindeki adaletsizliklerin araştırılması, ekonomide kayıt dışılık oranının
düşürülmesi için yapılması gerekenlerin tespit edilmesi amacıyla verilmiş olan
Meclis araştırması önergesinin diğer önergelerin önüne alınarak ön
görüşmelerinin, Genel Kurulun 16 Temmuz 2019 Salı günkü birleşiminde
yapılmasına ilişkin önerisi
16/7/2019
Türkiye
Büyük Millet Meclisi Başkanlığına
Danışma Kurulu 16/7/2019 Salı günü (bugün)
toplanamadığından, grubumuzun aşağıdaki önerisinin İç Tüzük’ün 19'uncu maddesi
gereğince Genel Kurulun onayına sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri: 
Eskişehir Milletvekili Arslan Kabukcuoğlu ve arkadaşları
tarafından, Türk vergi sistemindeki adaletsizliklerin araştırılması, ekonomide
kayıt dışılık oranının düşürülmesi için yapılması gerekenlerin tespit edilmesi
amacıyla, 21/6/2019 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin diğer önergelerin önüne alınarak
görüşmelerinin 16/7/2019 Salı günkü birleşimde yapılması önerilmiştir.
BAŞKAN – Şimdi önerinin gerekçesini açıklamak üzere İYİ
PARTİ Grubu adına Aksaray Milletvekilimiz Sayın Ayhan Erel. (İYİ PARTİ
sıralarından alkışlar) 
Süreniz beş dakika Sayın Erel. 
İYİ PARTİ GRUBU ADINA AYHAN EREL (Aksaray) – Sayın
Başkanım, değerli milletvekilleri, yüce Türk milleti; Türk vergi sistemindeki
adaletsizliklerin araştırılması, ekonomideki kayıt dışılık oranının düşürülmesi
amacıyla vermiş olduğumuz araştırma önergesi üzerine söz almış bulunmaktayım.
Yüce heyetinizi saygıyla selamlıyorum.
“Vergide adalet” dendiğinde akla ilk gelen az kazanandan
az, çok kazanandan çok vergi alınmasıdır ancak dünyanın en adaletsiz vergi
sistemlerinden birine sahip olan ülkemizde yıllardır bütün vergi yükü ücret
geliriyle yaşam mücadelesi veren işçilerin, kamu emekçilerinin omuzlarına
yıkılıyor. Anayasa’mızın 73’üncü maddesinde “Herkes, kamu giderlerini
karşılamak üzere, mali gücüne göre, vergi ödemekle yükümlüdür. Vergi yükünün
adaletli ve dengeli dağılımı, maliye politikasının sosyal amacıdır.”
denilmesine rağmen Türkiye’de vergi sistemi daha çok çalışan sınıfın üstüne
inşa edilmiş durumdadır. Bu, adaletsiz bir durum. Emekçi aileler, kamu
çalışanları, milyonlar kazananlar kadar vergi ödeyerek mağdur edilmektedir. Bu
adaletsiz sistemde işçi ve memurların profesyonel futbolcudan daha fazla vergi
ödediğine, patronu kadar vergi ödeyen işçilere şahit olmaktayız. 
Annesi, babası öğretmen olan bir gencimiz devlet yurduna
veya parasız yatılılık sınavına müracaat ettiğinde kendisine bu imkân
verilmezken çok daha fazla gelire sahip serbest meslek sahiplerinin
çocuklarının bu imkâna kavuştuğunu, parasız yatılılık sınavına katıldığını,
devletin yurtlarından ve burslarından faydalandığını görmekteyiz. Bu da
Türkiye’deki vergi sisteminin ne kadar adaletsiz olduğunu ortaya koymaktadır.
Akaryakıt istasyonundan benzin alan, geçimi direksiyona ve aracının tekerine
bağlı olan kamyon şoförü ile son model araca binen, hayatın her türlü zevk ve
sefasını süren birinin akaryakıta ödediği verginin aynı olması vergi adaletinin
neresine sığmaktadır? 
Vergi adaletsizliğine farklı bir örnek verecek olursa
Hükûmetin ilk vergi dilimi tutarını 18 bin TL olarak düşük tutması nedeniyle
çalışanlar yılın altıncı ayından itibaren yüzde 20’lik vergi dilimine girecek ve
daha fazla vergi ödeyeceklerdir. Net ücretler düşecek, ücret artışlarının
önemli bir bölümü vergi artışıyla geri alınacaktır. Bu adaletsizliğin önüne
geçmek için vergi diliminin daha yüksek tutulması gerekmektedir. 
Sayın Başkan, değerli milletvekilleri; Türkiye’deki vergi
gelirlerinin ortalama yüzde 65’i KDV, ÖTV gibi harcamalarımız üzerinden alınan,
malın tüketicisi kim olursa olsun herkesin aynı tutarda ya da oranda ödediği
dolaylı vergilerdir. Yüzde 35’i ise gelirler veya servet üzerinden ya da sahip
olunanlar üzerinden belirli oranlarda alınan dolaysız vergilerdir. Vergi
sisteminde adaletli olan ülkelerde ise bu tam tersidir. Kıyaslanabilmesi
açısından diğer ülkelerden örnek vermek gerekirse Danimarka’da dolaylı vergiler
yüzde 31, dolaysız vergiler yüzde 69; Almanya’da dolaylı vergiler yüzde 45,
dolaysız vergiler ise yüzde 55 oranındadır. Dolaysız vergilerin payı ne kadar
yüksekse sistem o kadar adil ve dengelidir. 
Ülkemizde zaten gelir adaletsiz bölüşülüyor, bir de vergi
ve harcama sisteminin belli sınıfların aleyhine olmasından dolayı eşitsizlik
ikiye katlanıyor. Verginin adaletli olmaması fakirin daha fakir, zenginin daha
zengin olması anlamına geliyor. Burada olması gereken öncelikle dolaylı
vergileri azaltmaktır. Kısaca, ülkemizde olduğu gibi, dolaylı vergilerin toplam
vergi gelirleri içindeki payı dolaysız vergilerden yüksekse bu ülkede vergi
adaletinin varlığından kesinlikle söz edilemez.
Sayın Başkan, değerli milletvekilleri; bu vergi
adaletsizliğinin sonucu olarak kayıt dışı ekonomi oranı her geçen gün daha da
artmaktadır. Kayıt dışı ekonominin yüksek olması haksız rekabet ve verginin dar
mükellef grubu üzerine yüklenilmesi gibi sonuçlar doğurmaktadır. Kayıt dışı
ekonominin aza indirilmesi için denetimlerin ve vergi bilincinin artırılması
için çalışmaların yapılması şarttır. 
Güneydoğu’da 1 paket sigarada 13 lira vergi olmasından
dolayı sigaranın terör örgütünün tekelinde olduğunu ve devletin bu bağlamda çok
büyük vergi kayıplarına uğradığını söylemeden de geçemeyeceğiz. 
Vergi denetim kurulu başkanlıklarının Hazine ve Maliye
Bakanlığına bağlı olması kurumun siyasal bir boyutunun oluşmasına sebep
olmaktadır. 
(Mikrofon otomatik cihaz tarafından kapatıldı)
BAŞKAN – Tamamlayalım Sayın Erel. 
AYHAN EREL (Devamla) – Vergi Denetim Kurulu Başkanlığına karşı
güven algısının yükselmesi için bağımsız bir statüye kavuşturulması
gerekmektedir. 
Milletimizin hak ve menfaatlerini korumak ve kollamak
görevinde olan yüce Meclisimizin ülkemizin vergi politikalarını araştırmak,
vergi yükünün adaletli ve dengeli dağılımını sağlamak, tüm vatandaşlarımızın
üzerinde mutabık kalacağı bir vergilendirme sistemini belirlemek ve kayıt dışı
ekonomik verilerin gelişmiş ülke seviyelerine indirilmesi için yapılması
gerekenleri saptamak amacıyla Meclis araştırması komisyonunun kurulmasını talep
ediyor, yüce heyetinizi saygıyla selamlıyorum. (İYİ PARTİ sıralarından
alkışlar)
BAŞKAN – Söz sırası Halkların Demokratik Partisi Grubu
adına İstanbul Milletvekilimiz Sayın Erol Katırcıoğlu’nda. (HDP sıralarından
alkışlar)
Süremiz üç dakika Sayın Katırcıoğlu. 
HDP GRUBU ADINA EROL KATIRCIOĞLU (İstanbul) – Teşekkür
ederim Sayın Başkan. 
Değerli vekiller, vergi politikalarımızla ilgili olarak
aslında söylenecek çok fazla da bir şey yok bir tarafıyla. Gerçekten, adil
olmayan bir vergi sistemimiz var ve bu her bakımdan açık ve seçik olarak
görülebiliyor. 
Yani çok kabaca bakarsak, biliyorsunuz, vergiler dolaylı ve
dolaysız diye ikiye ayrılarak alınıyor toplumdan ve Avrupa gibi ülkelerde
bunlar aşağı yukarı yarı yarıyadır fakat bizde doğrudan vergiler yüzde 20
civarındadır ve yüzde 20’nin de yüzde 65’ini ücretliler verir. Gerisi nasıl
ödeniyor? Doğrudan doğruya, yüzde 70’i civarında gayrisafi millî hasılanın
dolaylı vergi olarak alınıyor. Dolayısıyla da açıkçası gelir üzerinden alınması
gereken vergiler harcama üzerinden alınmaya başlandıktan itibaren, bir kere,
eşit olmayan bir toplumda yani gelir dağılımının bozuk olduğu bir toplumda, çok
doğal olarak adaletsizliği pekiştiriyorsunuz ve devam ettiriyorsunuz demektir.
Dolayısıyla da yani bu vesileyle konuşuyoruz vergi reformu ihtiyacını… Ki yarın
öbür gün önümüze gelecek kalkınma planı, bugün Plan ve Bütçe Komisyonunda
konuşuluyor, yani göreceksiniz, orada da bu konu yeteri kadar ele alınmış ve
incelenmiş değil ve dolayısıyla da bu adaletsizliği anlamaya yönelik olmak
üzere bir Meclis araştırma komisyonu kurulması tabii ki bizim de
destekleyebileceğimiz bir şey. 
Ben kısa zaman içinde birkaç bir şey söyleyeyim. Şimdi, bu
mesele eskiden gündeme geldiğinde şöyle denirdi: “Efendim, müterakki vergiler,
yani az kazanandan az, çok kazanandan çok vergi aldığımız zaman küreselleşen
dünyada sermaye kanaması olur, yani sermaye kaçışı olur.” Evet, belirli ölçüde
doğru hakikaten, yani en azından bazı gözlemlerden doğrulanabilecek bir şey bu.
Vergiyi artırdıkça sermayenin kaçtığını görürüz. Fakat arkadaşlar, öyle bir
atmosferde yaşıyoruz ki bugünlerde en azından, biliyorsunuz, ticaret
savaşlarının yapıldığı, dolayısıyla da korumacı politikaların yaygınlaştığı bir
dünyada yaşıyoruz. Yani sermayenin de hareketi eskisine göre o kadar hızlı
olmayacaktır. Dolayısıyla da gerçekten bu konuda adaletsizliği düzeltmek
isteyen bir irade açıkçası “Müterakki vergiler sermaye kanamasına sebep olur.”
iddiasını önemsemez ve adım atar diye düşünüyorum. 
Son olarak birkaç cümle de kayıt dışılıkla ilgili söylemek
istiyorum. Evet, kayıt dışılık Türk ekonomisinin bilinmez bir yanı esasında
yani bilinmezden kastettiğim, kayıt dışılıktan bahsettiğimiz, kayıt dışı olduğu
için zaten hani kaydedilmemiş bir gelirden söz ediyoruz. 
(Mikrofon otomatik cihaz tarafından kapatıldı) 
EROL KATIRCIOĞLU (Devamla) – Sayın Başkanım, bir dakika
daha verirseniz. 
BAŞKAN – Buyurun.
EROL KATIRCIOĞLU (Devamla) – Dolayısıyla da kaydetmeye
yönelik çalışmalar da öyle çok kesin sonuçlar vermiyor, işte yüzde 40-yüzde 60
civarında bir rakam telaffuz ediliyor.
Arkadaşlar, kayıt dışılığın bir yanı var ki Türkiye bunu
konuşmadı ve konuşmuyor. Toplum kayıt dışı kalmayı tercih ediyor çünkü
devletini çok da iddia edildiği gibi benimsemiyor. Kendi devleti gibi görmediği
zaman kayıt dışı kalmayı tercih ediyor. Dolayısıyla da burada siyasi ve
sosyolojik bir durum var. Yani biz toplumun gerçekten devleti kendine ait bir
kurum olarak hissedebileceği bir devlet oluşturmamız lazım ama bugün bu böyle
değil. Dolayısıyla da insanlar vergi kaçırmayı, efendime söyleyeyim, işçi
çalıştırırken kayıt dışında kalmayı tercih ediyorlar. Çünkü böylelikle hem
kazançları artıyor hem de kendi piyasa şartlarını kendileri belirleyebilir
oluyor.
Hepinize teşekkür ederim, saygılar. (HDP sıralarından alkışlar)
BAŞKAN – Öneri üzerinde söz isteyen, Cumhuriyet Halk
Partisi Grubu adına İstanbul Milletvekilimiz Sayın Turan Aydoğan. (CHP
sıralarından alkışlar)
Süreniz üç dakika Sayın Aydoğan.
CHP GRUBU ADINA TURAN AYDOĞAN (İstanbul) – Teşekkür
ediyorum Sayın Başkanım.
Yüce Meclisi saygıyla selamlıyorum. 
Büyük üstat Nazım “Adaletsizliğin resmini çiz.” deseydi
Dino’ya bugünkü iktidarı çizerdi herhâlde Abidin Dino çünkü her şeyiyle
adaletsiz bir iktidar. Adaletsizlikleri bu kürsüden çok saydım ben ama bugün
sadece bu vergi konusuna konuyu düğümleyerek konuşmayı tercih edeceğim çünkü
siz, daha çok -bizi dinliyorsunuz; eminim, vicdanlarınız kanıyor, sizin
yerinizde olmak istemezdim- bu adaletsizliğin ortasında çaresizce geziyorsunuz.

Gülmeyin efendim, dikkatinizi çekmek için farklı söyleyeyim
isterseniz, “Buraya dikkat edin.” diye, Maliye Bakanının söylediği şekil var,
isterseniz öyle konuşayım, dikkatinizi öyle çekeyim ama öyle palavra rakamlarla
değil. OECD ülkelerinde yüzde 67 oranında dolaylı vergi koymuş şampiyon
ülkeyiz, ortalaması yüzde 35-36’larda. Kayıt dışı ekonomisi yüzde 30’lara
dayanmış bir ülkeyiz. Amerika’da yüzde 7. Bütün bunlarla beraber “Adalet
oluşturacağız.” derseniz size gülerler. Ha, başka uygulamalarınız da var.
Şimdi, birazdan buraya bir yasa gelecek. O yasayla birlikte
ekonomide yaklaşım meselelerini konuşacağız. Üç yıl boyunca bu Mecliste hemen
hemen birçok milletvekili sizlere “Bu ülkede kriz var.” dedi, krizi ikrar
edemediniz. Şimdi yandaş sermayenin bankalardan tüketmiş olduğu kredileri iade
ettiremiyorsunuz çünkü merkezî idarenin bütçesinde onları besleyecek bir şey
kalmadı. Maşallah büyükşehirlerin tamamını da kaybettiniz. Yandaş, kambur gibi
ortaya oturdu. 450 milyar lirayla beraber onları finanse edeceksiniz. Neyle
biliyor musunuz? Elektrikte düğmeyi açtığımızda aldığınız 5 tane dolaylı
vergiyle, suyu içtiğimizde aldığınız 4 tane dolaylı vergiyle, bütçenin yüzde
86’sını vergilerden oluştururken gelir vergisinin hemen hemen tamamını
ücretlilerden ve maaşlılardan oluşturduğunuz, direkt kaynaktan haraç keser gibi
kestiğiniz vergilerle, dolaylı vergilerin bütçedeki vergi gelirlerinin yüzde
50’sinden fazla olduğu vergilerle yani vatandaşın üzerine yıkmış olduğunuz
vergilerle beraber yandaş sermaye gruplarınıza 450 milyar lira fiyat çekeceksiniz.
Hani “Kardeşim, orta sermaye, küçük sermaye, küçük esnaf battı, gerçekten
battı, dükkânını açacak kadar parası kalmadı insanların.” deseniz; Aşir
Efendi’de gezseniz, Eminönü’nde gezseniz; gitseniz, Kapalı Çarşı’da gezseniz
anlayacağım, onları kurtarmaya yönelik bir proje getirseniz anlayacağım ama
aklınız fikriniz yandaşta, aklınız fikriniz dar gelirlinin üzerinde oturmakta
işte bu dolaylı vergilerle, hatta ÖTV’yle.
ÖTV’de de çok ilginçsiniz: Kürkte yok, kotrada yok, yatta
yok, pırlantada yok, yakutta yok; soğuk çayda ÖTV var, kefen bezinde ÖTV var.
Ne akla hizmetsiniz, ben anlayamadım. Bu şekilde bu işi nasıl çözeceksiniz, onu
da anlayamadım. Ama bizim çokça önerilerimiz oldu bununla ilgili, biz size
anlatmaya çalıştık.
(Mikrofon otomatik cihaz tarafından kapatıldı)
BAŞKAN – Sayın Aydoğan, devam edin. 
TURAN AYDOĞAN (Devamla) – Dedik ki: Gelir vergisinde
adaletli davranın, vergi dilimlerini azaltırken, azalttığınız vergi
dilimleriyle beraber alt gelir gruplarının üzerine iyice yıktınız vergiyi.
Dedik ki: Gelir vergisiyle ilgili yapmış olduğunuz işlemlerde ve diğer dolaylı
işlemlerde hakkaniyete aykırı olan her şeyi kaldıralım. Dedik ki: “Vergi
barışı” adı altında beslemeyin kimseyi kardeşim, insanlar size vergi ödemezler.
Yandaşlarınız, yöredaşlarınız vergi cennetlerinde gezerken, yüzde 1’le kendi
adlarına bile olmayan paraları bu ülkeye getirmek gibi yasaları çıkarır ve
bunları hâlâ devam ettirirseniz o zaman anlamı şudur: Bu ülkeyi
yönetemiyorsunuz, adil değilsiniz, vergi toplayamıyorsunuz, toplayamadığınız
için de bu adaletsiz kanunların sürelerini sürekli uzatıyorsunuz, bu işi
beceremeyeceksiniz. Bu işi ya becerin ya bırakın; geleceğiz, biz becereceğiz.
Hepinize saygılar sunuyorum. (CHP sıralarından alkışlar)
FEHMİ ALPAY ÖZALAN (İzmir) – Biz her şeyi yaparız Allah’ın
izniyle. 
BAŞKAN – Öneri üzerine söz isteyen Adalet ve Kalkınma
Partisi Grubu adına Manisa Milletvekilimiz Sayın Uğur Aydemir. (AK PARTİ
sıralarından alkışlar) 
Süremiz üç dakika Sayın Aydemir. 
AK PARTİ GRUBU ADINA UĞUR AYDEMİR (Manisa) – Sayın Başkan,
değerli milletvekilleri; İYİ PARTİ Grubunun vergi sistemine ilişkin vermiş
olduğu Meclis araştırması açılmasına dair önerisi üzerine AK PARTİ Grubu adına
söz almış bulunuyorum. Bu vesileyle yüce heyetinizi saygıyla selamlıyorum. 
Sözlerimin başında 15 Temmuzu, FETÖ terör örgütünü bir kez
daha lanetliyorum; bunun yanında, bütün terör örgütlerini lanetliyorum ve 251
şehidimize Allah’tan rahmet diliyorum, gazilerimize de buradan minnetlerimi
sunuyorum. 
Değerli arkadaşlar, İYİ PARTİ grup önerisinde vergide
adaletsizlik, dolaylı vergiler ve dolaysız vergiler üzerinde konuşmalar yaptı
arkadaşlarımız, biz de güzelce dinledik. 
Değerli arkadaşlar, dolaylı vergiler ve dolaysız vergiler…
2002 yılında kayıt dışı ekonomi neydi, şu anda kayıt dışı ekonomi hangi duruma
geldi? 2002 yılında kayıt dışı ekonomi yüzde 32,4’tü değerli arkadaşlar, şu
anda kayıt dışı ekonomi yüzde 26,8’e geriledi yani kayıt dışıyla mücadele var
mı, kayıt dışıyla mücadele yapılmış mı yapılmamış mı, bunun en güzel örneği.
Eğer kayıt dışıyla mücadele yapılmamış olsaydı yüzde 26 olan rakamın nereye
gelmesi lazımdı, yüzde 40’lara dayanmış olması lazımdı. 
Dolaylı vergilerde artış mı var, dolaysız vergilerde azalış
mı var; bunları da bir değerlendirelim hep birlikte. Tabii ki dolaylı vergileri
vatandaşlarımız ödüyor. Dolaylı vergiler dediğimizde aklımıza neler geliyor
değerli arkadaşlar? Aklımıza şu geliyor: Katma değer vergisi, bir dolaylı
vergidir. Mesela, baktığımızda, 2002 yılında sağlık hizmetlerinde yüzde 18 olan
katma değer vergisi oranını biz gelmişiz, 2004 yılında yüzde 8’e düşürmüşüz.
Sağlıktan kim faydalanıyor diye baktığımızda, 82 milyon birlikte sağlıktan
faydalanıyoruz. Başka ne yapmışız? Eğitimde yüzde 18 olan katma değer oranını
yüzde 8’e indirmişiz. Eğitimden kim faydalanıyor? Yine 82 milyon vatandaşımız
faydalanıyor. Başka ne yapmışız? Değerli arkadaşlar, temel gıdada katma değer
oranımızı yüzde 8’den yüzde 1’e indirmişiz. Bunlar da dolaylı vergi ve
baktığımızda, bu dolaylı vergilerin tamamından kim faydalandı? 82 milyon vatandaşımız
faydalandı. Yani öncesinde dolaylı vergilerde bir azalış vardı da AK PARTİ
hükûmetleri geldi, bunları yükseltti mi? Hayır. AK PARTİ hükûmetlerinde –hangi
hükûmetimize bakarsanız bakınız- vergi oranlarında bir tane artış
gösteremezseniz. Yeni vergi türevi bir tane biz çıkartmadık, hiçbir vergi
oranını yükseltmedik, vergi tarifelerinde ne yaptık? Azaltmaları biz yaptık. 
Gelir vergisi oranlarına bir bakalım: Değerli arkadaşlar,
gelir vergisi oranlarında üst tarife dilimini yüzde 49,5’ten yüzde 35’lere
kadar biz indirdik. Ve taban olarak da baktığımızda, vergi tarifesi oranlarına,
yüzde 20’den yüzde 15’e kim indirdi? Yine AK PARTİ hükûmetleri indirdi.
Değerli arkadaşlar, dolayısıyla baktığımızda…
(Mikrofon otomatik cihaz tarafından kapatıldı)
BAŞKAN – Tamamlayın Sayın Aydemir.
UĞUR AYDEMİR (Devamla) - …2002 öncesi vergi sistemiyle
şimdiki vergi sistemine baktığınız zaman, AK PARTİ hükûmetleri, değerli
arkadaşlar, vatandaşlarımız üzerine yük bindirmemiş, vatandaşlarımız sırtındaki
yükü ne yapmışlardır? Hepsini hemen hemen hafifletmişlerdir. Ve kaldı ki,
değerli arkadaşlar, bu dolaylı veya dolaysız vergileri topluyoruz, bir havuzda
biriktiriyoruz, bunları ne yapıyoruz biz? Yine vatandaşımızın hizmetine geriye
döndürüyoruz. AK PARTİ hükûmetleri öncesinde toplanan vergilerin yüzde 86’sı,
değerli arkadaşlar, nereye gidiyordu? Yüzde 86’sının tamamı faize gidiyordu. Ve
2002 yılında toplanan net vergi geliri 59,6 milyar, bunun yüzde 86’sı faize
gidiyordu. Bizim dönemimizde, 2018 yılında 621,3 milyar lira vergi geliri
toplamışız, bunun sadece yüzde 12’si nereye gitmiş? Faize gitmiş.
Aslında araştırma önergesinde şunu yapmak lazımdı: Evet,
vergiler toplandı, bu vergiler nasıl toplandı ve nerelere harcandı bir
araştırma önergesi olmuş olsaydı… AK PARTİ’nin hakikaten diğer ülkelere örnek
olacak bir vergi politikası izlediğini hep birlikte net bir şekilde görüyoruz.
(Mikrofon otomatik cihaz tarafından kapatıldı)
BAŞKAN – Tamamlayalım Sayın Aydemir.
UĞUR AYDEMİR (Devamla) – Buradan AK PARTİ hükûmetlerine,
Cumhurbaşkanımıza teşekkürlerimizi sunuyoruz.
Hepinizi saygıyla selamlıyorum. (AK PARTİ sıralarından
alkışlar)
BAŞKAN – Öneriyi oylarınıza sunuyorum: Kabul edenler...
Kabul etmeyenler... Kabul edilmemiştir.
Sayın Osmanağaoğlu, buyurun.
IV.- AÇIKLAMALAR (Devam)
34.- İzmir Milletvekili Tamer Osmanağaoğlu’nun, 15 Temmuz
Demokrasi ve Millî Birlik Günü’nün 3’üncü seneidevriyesinde vatanına, devletine
ve iradesine canı pahasına sahip çıkan tüm şehitleri rahmetle andığına ilişkin
açıklaması
TAMER OSMANAĞAOĞLU (İzmir) – Teşekkür ediyorum Sayın
Başkanım.
15 Temmuz Demokrasi ve Millî Birlik Günü’nün 3’üncü
seneidevriyesinde vatanına, devletine ve iradesine canı pahasına sahip çıkan
tüm şehitlerimizi rahmet ve minnetle anıyorum. Unutulmasın ki FETÖ’cü hainlerin
15 Temmuz gecesi tertiplediği işgal girişimine karşı ilk açıklamayı yaparak
Türk milletinin vicdanının sesi olan, Türk milletinin kalbi, kutlu çatımız
Milliyetçi Hareket Partisi Genel Merkezinde ışıkları yaktırarak o karanlık
geceyi aydınlatan, dönemin Başbakanı ve Sayın Cumhurbaşkanını arayarak Türk
milletinin iradesinden, demokrasiden yana net bir duruş sergileyen liderimiz
Sayın Devlet Bahçeli Beyefendi, Milliyetçi Hareket Partisi ve sırtını dayadığı
büyük Türk milleti oldukça ne FETÖ’cü hainler ne de iş birlikçileri asla kirli
emellerine ulaşamayacaktır.
Teşekkür ederim. 
BAŞKAN – Sayın Köksal, size de 60’a göre söz verelim. 
35.- Afyonkarahisar Milletvekili Burcu Köksal’ın, kapatılan
beldelerden yaşadığı mağduriyete ilişkin açıklaması
BURCU KÖKSAL (Afyonkarahisar) – Teşekkürler Sayın Başkan.
AKP’nin seçim öncesi verip de tutmadığı sözlerden biri yine
elinde patladı. Seçim bölgem Afyonkarahisar ili Sinanpaşa ilçesi Güney köyü
kapatılan beldelerden biriydi. Dava açtılar, kazandılar, hatta bu yıl haziran
ayında belde seçimlerinin yapılacağı müjdesi bizzat AKP tarafından köy halkına
verildi ancak bu söz tutulmadı ve Güney köyü ne beldeliğine kavuşabildi ne de
belediye seçimi yapıldı. Vatandaş “Suyumuz kesik, çöplerimiz alınmıyor, hizmet
göremiyoruz.” diye şikâyet ettikçe buna kulak tıkayan AKP’ye karşı bugün Güney
köyü halkı AKP Afyonkarahisar il binasının önünde toplanıp “Vekil nerede, il
başkanı nerede? Verdiğiniz sözü tutun.” diye slogan atmakta, seslerini
duyurmaya çalışmaktadır. Sadece Güney köyü değil, kapatılan beldelerin tümü
yeterince hizmet alamamakta, birçok kez şikâyetlerini iletecek muhatap dahi
bulamamaktadır…
(Mikrofon otomatik cihaz tarafından kapatıldı) 
BAŞKAN – Değerli milletvekilleri, Halkların Demokratik
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 16/7/2019 tarihinde Muş Milletvekili
Gülüstan Kılıç Koçyiğit ve arkadaşları tarafından, OHAL dönemi ve sonrasında
yaşanan hak ihlallerinin araştırılması amacıyla verilmiş olan Meclis
araştırması önergesinin diğer önergelerin önüne alınarak ön görüşmelerinin,
Genel Kurulun 16 Temmuz 2019 Salı günkü birleşiminde yapılmasına ilişkin
önerisi
16/7/2019
Türkiye Büyük Millet
Meclisi Başkanlığına
Danışma Kurulu, 16/7/2019 Salı günü (bugün)
toplanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:
16 Temmuz 2019 tarihinde, Muş Milletvekili Sayın Gülüstan
Kılıç Koçyiğit ve arkadaşları tarafından verilen 3075 sıra numaralı OHAL dönemi
ve sonrasında yaşanan hak ihlallerinin araştırılması amacıyla Türkiye Büyük
Millet Meclisine verilmiş olan Meclis araştırması önergesinin diğer önergelerin
önüne alınarak, görüşmelerinin 16/07/2019 Salı günkü birleşiminde yapılması
önerilmiştir.
BAŞKAN – Teşekkür ederim.
Şimdi, önerinin gerekçesini açıklamak üzere, Halkların
Demokratik Partisi Grubu adına İstanbul Milletvekilimiz Sayın Züleyha Gülüm.
(HDP sıralarından alkışlar)
Süreniz beş dakika Sayın Gülüm. 
HDP GRUBU ADINA ZÜLEYHA GÜLÜM (İstanbul) – Merhabalar. 
15 Temmuz 2016’da bu ülkede bir darbe girişimi gerçekleşti,
arkasından OHAL ilan edildi ve 7 kez uzatıldı; iki yıl boyunca bu ülke OHAL
koşullarında yaşamak zorunda bırakıldı, dayatıldı. OHAL süreci, bu ülkede insan
hakları ihlalleri, yaşam hakkı ihlalleri, çalışma hakkı ihlali, seyahat hakkı
ihlali dâhil olmak üzere, burada belki de saymakla bitiremeyeceğimiz birçok
ihlalin gerekçesi olarak ortada durdu. 
Kanun hükmünde kararnameler çıkarıldı. Bu kanun hükmünde
kararnameler Anayasa’ya göre sadece olağanüstü hâlin gerektirdiği sınırlarda
kalması gerekirken, ülkenin yönetimine dair her konuda kanun hükmünde kararname
çıkarıldı. Darbe girişimini Allah’ın bir lütfu olarak değerlendirenler, bunu
kendilerine bir gerekçe olarak görüp, ülkeyi kanun hükmünde kararnamelerle
yürütülen bir rejim hâline getirdiler. Mesela, bu kanun hükmünde kararnamelerden
birkaç tanesi, evlilik programlarının yasaklanması, kış lastiklerine dair
düzenlemeleri de içeriyordu. Dolayısıyla, kanun hükmünde kararname meselesi,
sadece olağanüstü hâlin gerektirdiği sınırlarda kalmadı; kolay bir şekilde,
Meclise sunulmadan, ülke içerisinde tartışılmadan kanun hükmünde kararnameler
yoluyla ülke yönetilmeye çalışıldı. 
Anayasa Mahkemesine başvuru yapıldı kanun hükmünde
kararnamelerle ilgili ancak Anayasa Mahkemesi, kendi yetkisi içinde olmadığı
gerekçesiyle bu başvuruları reddetti. Oysa, aynı Anayasa Mahkemesi, 1992’de
çıkarılan kanun hükmünde kararnamelerle ilgili, konu itibarıyla OHAL’in
gerektirdiği sınırların dışına çıktığı gerekçesiyle bu kanun hükmünde
kararnameleri iptal etmiş olmasına rağmen, günümüze geldiğimizde, kendi gerekçesini
unutarak kendi kapsamı içinde olmadığını söyledi. Dolayısıyla, aslında bu ülke
iki yıl boyunca ve devamında da keyfî bir hükûmet tarafından keyfî kararlarla
yönetildi. Ardından gelen tepkiler üzerine OHAL Komisyonu kuruldu ama OHAL
Komisyonu da aslında işlevsiz bir yapı olarak varlığını sürdürüyor. 
OHAL sürecinde neler oldu? Binlerce insan gözaltına alındı,
binlerce insan tutuklandı. Darbe girişimiyle ilgisi olsun olmasın, birçok
insan, gazeteci, insan hakları örgütlerinin üyeleri, öğrenciler, toplumsal
muhalefet içerisinde yer alanlar; HDP’li olanlar HDP’ye üye olduğu, sempatizanı
olduğu gerekçesiyle tutuklandı, gözaltına alındı, çeşitli baskılara maruz
kaldılar. 
Yine, işkence ve kötü muamele had safhaya ulaştı. Güvenlik
güçlerinin hukuka aykırı eylemleri fiilî olarak suç olmaktan çıkarıldı, ya hiç
yargılanmadılar ya da cezasızlık ile ödüllendirildiler. 
KHK’lerle çok sayıda kurum kapatıldı; başta kadın kurumları
olmak üzere LGBTİ+ örgütleri, iktidara muhalif olan tüm kurumlar, gazeteler,
televizyonlar, ajanslar, radyolar, üniversiteler, vakıflar kapatıldı. 
İktidara kim muhalifse iktidara karşı sözünü söyleyen
herkesin yok edilmeye çalışıldığı bir süreç yaşadık. Binlerce insana yurt dışı
çıkış yasağı getirildi. Pasaportlar iptal edildi. 200 bine yakın insan yurt
dışına çıkamadı. 
OHAL süresince yapılan referandum ve seçimlerde OHAL’in
baskısıyla toplumsal muhalefet karşı karşıya kaldı. 130 bin kamu görevlisi
işlerinden, mesleklerinden ihraç edildi. Bu da yetmedi, özel sektörde de
çalışmaların önüne geçildi ve bir tür ölüme mahkûm edildiler. 500 bin insan
hakkında hukuksal işlem yapıldı. 
HDP’li 99 belediyeye kayyum atandı. HDP Eş Genel Başkanları
Sayın Figen Yüksekdağ, Selahattin Demirtaş olmak üzere birçok milletvekilimiz
hakkında dokunulmazlıkları kaldırılarak gözaltılar yapıldı, tutuklamalar oldu,
hâlen de tutuklu olarak yargılanıyorlar. 
Gazeteciler cezaevlerine atıldı, Türkiye gazetecilerin en
çok tutuklu olduğu ülkeler arasında 1’inci sıraya yerleşti. Basına ağır bir
sansür uygulandı, basının iktidar aleyhine haber yapması, yayın yapması
yasaklandı. Grevler, millî güvenliği bozduğu gerekçesiyle ertelendi ya da
yasaklandı. Hak arama özgürlüğü engellendi, iş cinayetleri arttı, OHAL
döneminde 50’yi aşkın insan OHAL’in getirdiği koşullardan dolayı intihar etti.
Çalışanlar “güvenlik soruşturması” adı altında ya işe alınmadılar ya da
işlerinden atıldılar. Kadınlar bu süreç içerisinde daha da yoksullaştırıldı,
işten atılan kadınlar eve, aileye, eşe, kocaya mahkûm edildiler. OHAL
gerekçesiyle birçok kente giriş-çıkış yasakları konuldu, insanların seyahat
hakkı, yaşam hakkı engellendi. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Gülüm. 
ZÜLEYHA GÜLÜM (Devamla) – LGBT+’ların tüm eylem ve
etkinlikleri yasaklandı ve burada belki de sayamayacağımız birçok toplantı ve
gösteri yürüyüşü, anayasal hak olan toplantı ve gösteri yürüyüşü ihlal edildi;
güvenlik gerekçeleriyle, OHAL gerekçeleriyle insanların hak arama özgürlüğü,
düşünce özgürlüğü ortadan kaldırıldı. Kadın cinayetleri arttı, kadınlara
yönelik baskılar çoğaldı. Polis, karakola giden kadına “Polisin işi gücü var.”
diyerek işlem yapmadı. Savcılar “Çok sayıda dosyamız var, kadın meselesiyle
ilgilenemeyiz.” diyerek kadın sorunlarıyla ilgilenmedi. OHAL süresince
öncelikle de kadın kurumları kapatıldı ve kadınların kazanımları olan bütün
yasal haklar geri alınmaya çalışıldı. 
Dolayısıyla aslında OHAL, bir bütün olarak, temel insan
haklarının, örgütlenme hakkının, düşünce hakkının, kadın özgürlük mücadelesi
haklarının, kazanımlarının geri alındığı bir süreç olarak tepemizde durdu ve
böyle yaşadık. Peki, OHAL kalktı mı? Hayır, kalkmadı. OHAL kalkmış gibi görünse
de aslında üç yıl süreliğine devam eden bir OHAL sürecinde yaşıyoruz. Sadece bu
da değil, OHAL kalkmış olmasına rağmen, OHAL sürecindeki bütün yasal
düzenlemeler fiilî olarak devam ediyor arkadaşlar. 
(Mikrofon otomatik cihaz tarafından kapatıldı) 
ZÜLEYHA GÜLÜM (Devamla) – Bir dakika daha rica ediyorum. 
BAŞKAN – Selamlayalım Sayın Gülüm. 
ZÜLEYHA GÜLÜM (Devamla) – Hâlen, sadece güvenlik üzerine
kurulu bir ülke olarak yaşamaya zorunlu kılınıyoruz. Hâlen, her yerde
insanlarımız keyfî bir şekilde çevrilerek “GBT” adı altında baskı uygulamasına
devam ediliyor. Hâlen, HDP’ye yönelik, özellikle de kriminalize etme, yok
sayma, baskı altına alma politikaları devam ediyor. 
İşte, yaşanan tüm bu sürece ilişkin olarak biz diyoruz ki:
Gelin, bir daha OHAL koşulları yaşanmaması için; bu ülkede demokrasinin,
özgürlüklerin, barışın kanalının açılabilmesi için, yaşanan bu sürece ilişkin
bir araştırma komisyonu kurulsun. Mağdur olanlar, hak ihlaline uğrayanlar
açısından bu mağduriyetlerin giderilmesi için gerekli çalışmalar yapılsın.
Bunun için de bir araştırma önergesi önerimiz var, kabul etmenizi bekliyoruz,
gerçekten insan haklarından, özgürlüklerden yanaysanız. 
Teşekkürler. (HDP sıralarından alkışlar)
BAŞKAN – Öneri üzerinde söz isteyen Cumhuriyet Halk Partisi
Grubu adına İstanbul Milletvekilimiz Sayın Sezgin Tanrıkulu. 
Süreniz üç dakika Sayın Tanrıkulu. 
Buyurun. (CHP sıralarından alkışlar)
CHP GRUBU ADINA MUSTAFA SEZGİN TANRIKULU (İstanbul) – Sayın
Başkan, değerli milletvekilleri; hepinizi saygıyla selamlıyorum. 
On beş yıl OHAL düzeni içerisinde yaşamış bir milletvekili
olarak OHAL’in ne olduğunu çok iyi biliyorum. İki yıl boyunca Türkiye'nin her
yerinde olağanüstü hâl rejimi uygulandı ve bu olağanüstü hâl rejimi âdeta
yurttaşlarımız bakımından bir düşman ceza hukukuna dönüştü, düşman ceza
hukukuna. Cezalandırma politikası bireysel olmaktan çıktı ve kolektif bir ceza
anlayışıyla sonuçta düşman ceza hukuku prensiplerine göre yurttaşlarımız
cezalandırıldı.
Bu ağır cümleleri kuruyorum çünkü Adalet ve Kalkınma
Partisini götürecek olan da ve toplumdan uzaklaştıran temel etmen de bu
adaletsizlik duygusudur. Bakın, yüz binlerce insan işinden oldu, onların
yakınlarının işe girme ihtimalleri ortadan kalktı. Binlerce insan haksız
biçimde tutuklandı. 250 binden fazla insana pasaport yasağı kondu.
Akademisyenler ihraç edildi. Yüzlerce dernek kapatıldı, toplantı ve gösteri
yapmak mümkün değil. İşkence, bir idari pratiğe dönüştü. İşkenceye sıfır
toleranstan, işkencenin gözaltı merkezlerinde ve cezaevlerinde idari pratik
olarak uygulandığı bir pratiğe dönüştü, bu dönemde dönüştü hem de. 3 tane
baronun raporu tek başına bunun göstergesidir: Ankara Barosunun, Urfa Barosunun
ve Van Barosunun. Daha önce de Diyarbakır Barosunun raporları vardı. Eğer
Türkiye’de, bu dönemde, işkence idari pratik olarak uygulanmamış olsaydı,
Hükûmetiniz, Adalet ve Kalkınma Partisi Hükûmeti, 2016’nın Ağustosundan bu yana
Avrupa İşkencenin Önlenmesi Komitesinin raporlarına rezerv koymazdı. Bu
rezervler, tek başına, Türkiye’de işkencenin bir idari pratik olarak
uygulandığının göstergesi. 
Dahası, 90’ların ve olağanüstü hâl dönemlerinin zorla
kaybedilme vakaları, şimdi Ankara’nın merkezinde oluyor, Ankara’nın merkezinde.
2017’nin başından bu yana 22 yurttaşımız zorla kaybedildi, 22 yurttaşımız.
Bakın, Şubatın 7’siyle 22’si arasında Ankara’da, İstanbul’da ve Antalya’da 6
yurttaşımız kayıp yüz elli gündür, Transporterlarla kaybedildiler, görüntüler
var. Ankara Cumhuriyet Başsavcılığı, Meclis İnsan Haklarını İnceleme Komisyonu,
İçişleri Bakanlığı sessiz. Zorla kaybedilme, olağanüstü hâl döneminde bir idari
pratiğe dönüştü. 
Değerli arkadaşlar, bakın, ben buradan Adalet Bakanına da
sesleniyorum, Adalet ve Kalkınma Partisi Hükûmetine ve Cumhurbaşkanına da
sesleniyorum: Zorla kaybedilme, işkence insanlığa karşı suçtur. Döneminiz biter
ama bu suçlar sizi takip eder, ömrünüz boyunca takip eder. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Tanrıkulu.
MUSTAFA SEZGİN TANRIKULU (Devamla) – Evet, yargıda FETÖ
borsası oluştu, FETÖ borsası. Herkesin bir fiyatı var. Bütün adliyelerde FETÖ
borsası oluştu. Bunu duymayan var mı sizlerden, değerli arkadaşlar? Bu dönemde
oluştu. Bütün itirazlarımıza rağmen Hâkimler ve Savcılar Kurulu bu konuda
herhangi bir adım atmadı. Gelin Çağlayan Adliyesine gidelim, Ankara Adliyesine
gidelim, hukuksuzlukları beraber görün. Bakın, sizlere kimse ulaşamıyor, hiç
kimse ulaşamıyor, uzak duruyorsunuz bütün bunlardan. Ama bilin ki bu
adaletsizlik Adalet ve Kalkınma Partisinin sonu olacak.
Teşekkür ediyorum, saygılar sunuyorum. (CHP sıralarından
alkışlar)
HAKAN ÇAVUŞOĞLU (Bursa) – Efendim, 69’a göre bir dakikalık
söz istiyorum konuşmayla alakalı.
BAŞKAN – Şimdi söz sırası grubunuza ait bir sayın
milletvekilinizde, onu dinleyelim, ondan sonra bakalım.
HAKAN ÇAVUŞOĞLU (Bursa) – İnsan Hakları İnceleme Komisyonu
Başkanı olarak geçtiğimiz hafta yapmış olduğumuz…
MUSTAFA SEZGİN TANRIKULU (İstanbul) – Ben de Başkan Vekili
olarak cevap vereceğim.
BAŞKAN – Vereceğim, isterseniz milletvekilimizi dinleyelim…
BÜLENT TURAN (Çanakkale) – Yerinden bir dakika belki sayın
milletvekilimize…
BAŞKAN – Vereceğim, vereceğim. 
Son olarak söz sırası, Adalet ve Kalkınma Partisi Grubu
adına Balıkesir Milletvekilimiz Sayın Pakize Mutlu Aydemir’de. (AK PARTİ
sıralarından alkışlar)
Sayın Aydemir, üç dakika süreniz var. 
AK PARTİ GRUBU ADINA PAKİZE MUTLU AYDEMİR (Balıkesir) –
Sayın Başkan, değerli milletvekilleri; HDP grup önerisi üzerine AK PARTİ Grubu
adına söz almış bulunmaktayım. Genel Kurulu saygıyla selamlıyorum.
Sözlerime, Tunceli’de hain terör örgütünün yola döşediği
mayının patlaması sonucu hayatlarını kaybeden 8 yaşındaki Ayaz ve kardeşi 4
yaşındaki Nupelda’ya Allah’tan rahmet, acılı ailesine ve milletimize başsağlığı
dileyerek, PKK terör örgütünü ve uzantılarını lanetleyerek başlamak istiyorum.
15 Temmuz tarihinde ülkemizde Fetullahçı terör örgütü, FETÖ
tarafından yapılmaya kalkışılan darbe, demokratik, meşru Hükûmetimize ve anayasal
düzenimize karşı düzenlenen terörist darbe girişimi başta yaşam hakkı olmak
üzere 82 milyon vatandaşımızın temel hak ve özgürlüklerini de ihlal etmiştir.
Devletimizin varlığına ve milletimizin yaşam hakkına yönelik tehditlerin
tamamen bertaraf edilmesi amacıyla Anayasa’nın 120’nci maddesi uyarınca
olağanüstü hâl ilan edilmiş, OHAL, Türkiye Büyük Millet Meclisi onayına
sunularak oylaması yapılmış ve yapılan oylama neticesinde 115’e karşı 346 oyla
kabul edilmiştir. 
Değerli milletvekilleri, 251 şehit verdiğimiz, 2.193
vatandaşımızın gazi olduğu hain FETÖ darbe girişimi sonrası ilan edilen OHAL
istisnai bir rejim olsa da hukuk dışı bir rejim değildir. OHAL, bizatihi hukuk
tarafından düzenlenen ve öngörülen şartların gerçekleşmesi durumunda belli
usuller izlenerek hayata geçirilebilen bir rejimdir. OHAL açısından en belirgin
amaç, OHAL’e sebebiyet veren durumların ivedi olarak bertaraf edilmesine imkân
veren hızlı ve etkili hukuki araçların yürütme organının emrine verilmesidir.
Gerekli uygun şartların oluşmaya başlamasıyla OHAL uygulamasına 19 Temmuz 2018
tarihinde son verilmiştir. Dünya genelinde Avrupa’dan Asya’ya çeşitli ülkelerde
farklı zamanlarda uygulanan OHAL’in günümüzde uygulandığı farklı ülkeler göze
çarpmakta. Fransa, saldırılar sonrasında olağanüstü hâl ilan etti. ABD, 11
Eylül 2001 saldırıları sonrasında hâlen geçerli olan olağanüstü hâli ilan etti.
Bu örnekleri çoğaltabiliriz. 
Hain FETÖ darbe girişimi, 82 milyon vatandaşın en temel
hakkı olan yaşama hakkına karşı yapılmış bir darbedir. 23 Ocak 2017 tarihinde
Olağanüstü Hâl İşlemleri İnceleme Komisyonu kurulmuş, KHK’lerle tesis edilmiş
işlemlere ilişkin başvuruları değerlendirmek ve karara bağlamakla görevli
komisyonla etkin bir iç hukuk yolu oluşturulmuştur. Böylelikle kamu görevinden
çıkarılanlar ile kapatılan dernekler, vakıflar, özel kurumlar, radyo ve
televizyon kuruluşları, gazete ve dergilerle ilgili işlemler komisyon
tarafından değerlendirilmektedir. Komisyon kararlarına karşı yargı yolu
açıktır. Avrupa İnsan Hakları Mahkemesi 12 Haziran 2017 tarihinde açıkladığı
öncü bir kararla OHAL İşlemleri İnceleme Komisyonunu iç hukuk yolu olarak
tanımıştır.
(Mikrofon otomatik cihaz tarafından kapatıldı)
PAKİZE MUTLU AYDEMİR (Devamla) – Sayın Başkan…
(Uğultular)
BAŞKAN – Arkadaşlar, uğultuyu kesebilir miyiz. Bakın, bir
değerli hatip konuşuyor.
Sayın Aydemir, devam edelim.
PAKİZE MUTLU AYDEMİR (Devamla) – Üyesi olduğum İnsan
Haklarını İnceleme Komisyonuyla da yapmış olduğumuz incelemeler, yapılan
kişisel başvurular, tüm partilerden oluşan üyelerle kurulan alt komisyonlar
aracılığıyla insan hakları ihlallerinin incelenmesi amacıyla komisyonca yerinde
yapılan incelemeler Anayasa ve mevzuat çerçevesinde yapılmaktadır. Türkiye’de
insan hakları ihlali olduğunu söylemek artık abesle iştigaldir. Sonuçta hukuk
ve kanunlar herkes için geçerlidir. Türkiye bir hukuk devletidir. Kim hukuka
aykırı iş yapıyorsa ve ülkeye zarar veriyorsa, terör örgütleriyle iş birliği
içerisinde kanuna aykırı iş yapıyorsa elbette hesabı sorulacaktır.
Genel Kurulu saygıyla selamlıyorum. (AK PARTİ sıralarından
alkışlar)
HAKAN ÇAVUŞOĞLU (Bursa) – Sayın Başkan…
BAŞKAN – Sayın Çavuşoğlu, Sayın Tanrıkulu konuşmasında
İnsan Hakları Komisyonuna atfen bir cümlede bulundu. Siz, İnsan Hakları
Komisyonu Başkanı olarak bir açıklama yapma gereği duydunuz.
Buyurun.
IV.- AÇIKLAMALAR (Devam)
36.- Bursa Milletvekili Hakan Çavuşoğlu’nun, İstanbul
Milletvekili Mustafa Sezgin Tanrıkulu’nun HDP grup önerisi üzerinde CHP Grubu
adına yaptığı konuşmasına ilişkin açıklaması
HAKAN ÇAVUŞOĞLU (Bursa) – Sayın Başkanım, öncelikle çok
teşekkür ediyorum söz verdiğiniz için.
İnsan hakları konusu, her türlü renk, dil, din, ırk,
mezhep, siyasi düşünceden ari olarak tüm insanların sahip olması gereken
hakları ele alan bir konu. Sayın Tanrıkulu da İnsan Haklarını İnceleme Komisyonu
Kanunu’muz uyarınca divanımızın bir üyesi. Biraz evvel kürsüde bahsetmiş olduğu
birtakım hususlarla ilgili olarak hem kendilerinden hem diğer Komisyon üyesi
arkadaşlarımızdan hem de vatandaşlarımızdan Komisyonumuza birçok yazılı talep
ulaştı. Biz de bunlarla ilgili olarak gerekli mercilere işin esasının
araştırılması, bilgilendirme açısından bizlere bilgi verilmesi için
yazılarımızı yazdık, cevaplarını aldık. Bununla da yetinmeyerek özellikle
İçişleri Bakanlığımızdan, kolluk güçlerine, güvenlik kuvvetlerine insan hakları
bağlamında verilen her türlü eğitim ve uygulamalara ilişkin Komisyon olarak
kendilerinden bir brifing aldık.
(Mikrofon otomatik cihaz tarafından kapatıldı) 
BAŞKAN – Tamamlayın Sayın Çavuşoğlu, buyurun.
HAKAN ÇAVUŞOĞLU (Bursa) - Yaklaşık üç saat süren bu
brifingde bir saatlik bir sunum gerçekleşti, geri kalan iki saatlik faslında
bütün milletvekili arkadaşlarımız, Komisyon üyelerimiz bahse konu meselelerle
ilgili olarak sorularını tevcih ettiler. 
Sayın Başkanım, şunu ifade etmek istiyorum ki bizim
açımızdan Komisyonun bilgilendirilmesi esnasında vuzuha muhtaç hiçbir konu
kalmamıştır, öncelikle bunun altını çizeyim. 6 kayıp meselesi; İçişleri Bakan
Yardımcımızın ifadesiyle bu kişiler zaten çeşitli suçlardan dolayı aranan
şahıslardır, yakalandıklarında gözaltına alınacaklar ve haklarında işlem
yapılacak kişilerdir.
Bir diğer konu işkence, kötü muamele iddialarıyla ilgili
olan kısımdı. Bakınız, Türkiye son on beş yılda işkenceye sıfır tolerans,
işkence suçlarının zaman aşımına tabi olmaması, aynı zamanda bu suçların
insanlığa karşı işlenen suçlar kapsamında yer alması bakımından önemli
düzenlemeler…
(Mikrofon otomatik cihaz tarafından kapatıldı) 
HAKAN ÇAVUŞOĞLU (Bursa) – Son bir dakikanızı alacağım.
BAŞKAN – Bir cümleyle tamamlayalım Sayın Çavuşoğlu.
HAKAN ÇAVUŞOĞLU (Bursa) – Bitiriyorum, iyi niyetinizi
istismar etmek istemiyorum. 
İşkence ve kötü muamele konusunda da sadece bir örnek
vereceğim. Belli konular ve belli kişiler hakkında özellikle işkence ve kötü
muameleye ilişkin talepler geliyor. Bakınız, FETÖ terör örgütünün -âdeta bir
istihbari örgüt- algı operasyonlarıyla gündeme gelmeye çalışan bir örgüt
olduğunu hepimiz biliyoruz. Bir örnek vereyim: Ankara’daki işkence ve kötü
muamele iddialarında 119 avukat görev yapmıştır. Her rapor süresinde
alınmıştır, kamera kayıtları altında gerçekleştirilmiştir. 
Bir diğer işkence ve kötü muamele iddiası Urfa’daki
meseledir. Orada da 1 polisimiz şehit olmuştur, sonrasında gözaltına alınanlar
üzerinde yapılan soruşturma esnasında bir şahıs, örneğin bir su istemiştir, o
su kapağını çıkararak kolunu ıslatıp koluna baskı yaparak işkence izi vermeye
çalışmıştır, kamera kayıtlarıyla bu tespit edilmiştir. Ayrıca basında
kullanılan fotoğraflar da Urfa’ya ait fotoğraflar değil. 
(Mikrofon otomatik cihaz tarafından kapatıldı)
BAŞKAN – Peki, teşekkür ederim. 
HAKAN ÇAVUŞOĞLU (Bursa) – Ne yazık ki insan hakları
meselesi hiçbir siyasi istismara, hiçbir siyasi veçheye taşınmamalıdır. Özünde
insan haklarının kendisine ilişkin bir odaklamaya sahiptir. 
BAŞKAN – Peki, teşekkür ederim. 
MUSTAFA SEZGİN TANRIKULU (İstanbul) – Sayın Başkan…
BAŞKAN – Sayın Tanrıkulu, siz de yerinizden bir dakikayla
sözlerinizi tamamlayınız. 
37.- İstanbul Milletvekili Mustafa Sezgin Tanrıkulu’nun,
Bursa Milletvekili Hakan Çavuşoğlu’nun yaptığı açıklamasındaki bazı ifadelerine
ilişkin açıklaması
MUSTAFA SEZGİN TANRIKULU (İstanbul) – Sayın Başkan, ben
işkence konusunda çok somut olgulardan bahsettim. Avrupa İşkencenin Önlenmesi
Komitesi Türkiye’ye 38 ziyarette bulunmuş, 38 ziyarette; 1991’den bu yana
olması lazım. 38 ziyarete ilişkin bütün raporlar açıklanmış ama 2016’dan bu
yana yapılan 3 rapor açıklanmadı Hükûmetin rezervi nedeniyle. Ben Komisyonda
İçişleri Bakan Yardımcısına sordum, “Bizimle ilgili değil, Adalet Bakanlığının
ve Dışişleri Bakanlığının işidir. Dolayısıyla bu konuda bir cevap veremiyorum.”
dedi. İşkencenin Önlenmesi Komitesinin raporlarının Hükûmet rezervi nedeniyle
tek başına yayımlanmamış olması Türkiye’de işkencenin olduğu konusunda bir
karine yaratmaktadır. Ayrıca bizlere gelen birçok bilgi de vardır, 26 Haziranda
Türkiye İnsan Hakları Vakfı, İnsan Hakları Derneğinin yayımladığı rapor var,
gözaltı merkezlerinde ve cezaevlerinde, onlarca, yüzlerce işkence vakası isim
isim bildirilmiştir. 
(Mikrofon otomatik cihaz tarafından kapatıldı)
BAŞKAN – Tamamlayın siz de…
MUSTAFA SEZGİN TANRIKULU (İstanbul) – Dolayısıyla İnsan
Haklarını İnceleme Komisyonunun görevi -bir havale makamı değildir- gelen
şikâyetleri ilgili makamlara gönderip onların cevabıyla yetinmek değildir, aynı
zamanda yerinde inceleme yapmaktır. 
Zorla kaybetme vakası konusunda da şimdi Sayın Başkanın
verdiği bilgi de son derece yanıltıcıdır. Bu 6 yurttaşımızla ilgili olarak
arama kaydı olabilir, suç kaydı olabilir, yakalamayla ilgili karar olabilir. Bu
cumhuriyetin yapması gereken, yakalanmaları ve adil ve dürüst bir biçimde yargı
önüne çıkarılmalarıdır. Ama ne yapılmış? Bu 6 yurttaşımız Ankara’nın
merkezinde, İstanbul-Edirne kara yolunda eşinin yanında zorla gözaltına alınmış
ve o zamandan bu zamana kendilerinden haber yok. Emniyet Genel Müdürlüğü bu
şahısları “aranan şahıs” diye arıyor, “kayıp şahıs” diye aramıyor, böyle bir
çelişki de var. Zorla kaybedilme suçu insanlığa karşı suçtur. İnsan Haklarını
İnceleme Komisyonuna düşen görev de aynen Uludere’deki komisyon gibi bir alt
komisyon kurmak ve üzerine gitmek olmalıydı ama İnsan Haklarını İnceleme
Komisyonu maalesef bu tutum içerisinde olmamıştır.
Teşekkür ederim.
BAŞKAN – Peki, teşekkür ederim.
Değerli arkadaşlar, konunun önemi açısından Sayın
Çavuşoğlu’na da ben söz verme gereği duydum. Umuyor ve diliyorum ki bu tip
konularda arkadaşlarımız karşılıklı diyalog içerisinde Türkiye’nin, insan
hakları konusunda en ileri seviyede olması için gerekli çalışmaları
yapacaklardır. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 16/7/2019 tarihinde Muş Milletvekili
Gülüstan Kılıç Koçyiğit ve arkadaşları tarafından, OHAL dönemi ve sonrasında
yaşanan hak ihlallerinin araştırılması amacıyla verilmiş olan Meclis
araştırması önergesinin diğer önergelerin önüne alınarak ön görüşmelerinin,
Genel Kurulun 16 Temmuz 2019 Salı günkü birleşiminde yapılmasına ilişkin
önerisi (Devam)
BAŞKAN – Değerli milletvekilleri, öneriyi oylarınıza
sunuyorum: Kabul edenler... Kabul etmeyenler... Kabul edilmemiştir. 
Sayın Barut…
IV.- AÇIKLAMALAR (Devam)
38.- Adana Milletvekili Ayhan Barut’un, pamukta dışa
bağımlılıktan kurtulabilmek için pamuk üretiminin ve üreticisinin desteklenmesi
gerektiğine ilişkin açıklaması
AYHAN BARUT (Adana) – Sayın Başkan, ülkemizde yıllık 1
milyon ton pamuk üretimi gerçekleşiyor; ülkemizin ihtiyacının 1,5 milyon ton
olduğu düşünüldüğünde, aradaki 500 bin tonluk farkı ithal ediyoruz. Geçtiğimiz
yıl yaklaşık 620 bin ton pamuk ithalatı yaptık, bunun için dışarıya 1 milyar
150 milyon dolar para ödedik. Pamukta dışa bağımlılıktan kurtulmak için,
üretimi artırmak için pamuk üretiminin ve üreticilerinin desteklenmesi
gerekiyor. Her defasında bu çağrıyı yaparken iktidarın sorumsuz, yanlış
politikaları nedeniyle üreticiler hızla pamuktan kaçıyor. Dönüm başına 650
kilogram üretim desteklemesi yüzde 30 düşürüldü; daha sonra, bununla yetinmeyen
iktidar, pamuk desteklemelerini öderken de mevcut rakamın yüzde 70’ini ödeyip
yüzde 30’unu hâlâ ödemedi. Ne istiyorsunuz bu çiftçilerden? Üreticilerimiz
“Yandım anam!” diye feryat ediyor, bu feryadı ne zaman duyacaksınız? Pamukta ödenmeyen
primlerin kalan yüzde 30’luk kısmının derhâl ödenmesini istiyoruz ve bu konuyla
ilgili acil bir açıklama bekliyoruz.
Teşekkür ediyorum.
BAŞKAN – Sayın Karahocagil…
39.- Amasya Milletvekili Mustafa Levent Karahocagil’in, 15
Temmuz kalkışmasını seneyidevriyesinde nefretle kınadığına ilişkin açıklaması
MUSTAFA LEVENT KARAHOCAGİL (Amasya) – Dünya üzerinde
mükemmel bir hükûmet gösteremezsiniz ama sistemi oturmuş devletler
gösterebilirsiniz. Bizdeki durum, yüz yıldır sistemini bir türlü oturtamamış
Türkiye’nin gelmiş geçmiş en başarılı hükûmeti olan Erdoğan Hükûmetinin
2007’den beri, tam on iki yıldır bir yandan 367 krizi, Gezi Parkı, 17-25
Aralık, 15 Temmuz gibi hainliklerle ve ayrıca dünyayla uğraşması, bir yandan da
hem hizmet üretip hem de 81 milyonluk bir ülkeye sistem oturtmaya çalışması;
bu, her babayiğidin harcı değildir. Dünyada bu kadar zoru başarmaya çalışan
ikinci bir hükûmet, ikinci bir başkan, ikinci bir Cumhurbaşkanı gösteremezsiniz.
Biz başaracağız, AK PARTİ başaracak. Türkiye’yi tüm dış güçlere, şer güçlere
rağmen hak ettiği noktaya biz taşıyacağız. Seneidevriyesinden dolayı 15 Temmuz
kalkışmasını da nefretle kınıyorum.
BAŞKAN – Sayın Enginyurt…
40.- Ordu Milletvekili Cemal Enginyurt’un, 15 Temmuz darbe
girişiminde Türk milleti olarak karşı duruş sergilendiğine ilişkin açıklaması
CEMAL ENGİNYURT (Ordu) – Sayın Başkan, dün 15 Temmuzdu. 15
Temmuzda Pensilvanya’daki sümüklü bir alçağın şerefsiz çocukları tarafından
Türkiye’de hain bir darbe girişiminde bulunuldu. Bu darbeye karşı Türk milleti
olarak AK PARTİ’lisi, MHP’lisi, Cumhuriyet Halk Partilisi, Saadet Partilisi,
Büyük Birlik Partilisi, partili partisiz milyonlarca insan hep birlikte karşı
duruş sergiledik ve hamdolsun bu darbe başarılı olmadı. 
Ben bu darbe vesilesiyle darbe gecesi ilk açıklamayı
yaparak darbeye karşı dik duruş sergileyen ve “Darbelere karşı omuz omuza.”
diyen Sayın Devlet Bahçeli’ye huzurlarınızda teşekkür ediyorum, Allah bir daha
böyle bir darbe yaşatmasın diyorum.
BAŞKAN – Sayın Gergerlioğlu…
41.- Kocaeli Milletvekili Ömer Faruk Gergerlioğlu’nun,
işkence ve kaçırılanlarla ilgili gerçeklerin söylenmesi gerektiğine ilişkin
açıklaması
ÖMER FARUK GERGERLİOĞLU (Kocaeli) – Teşekkür ederim Sayın
Başkan.
İşkence ve kaçırılanlarla ilgili vahim gerçekleri söylemek
zorundayım. Çarşamba günü İçişleri Bakan yardımcısı İnsan Haklarını İnceleme
Komisyonuna geldi ve kaçırılan 6 kişinin kendileri tarafından da arandığını
söyledi. Bakın, çok dikkatle dinleyiniz. Cuma günü ben Ankara Çamlık’ta
kaçırılan 2 kişinin bulunduğu eve gittim, mahalleliyi dinledim, ev sahibini
dinledim. 12 Şubat günü öğleden sonra dörtten dokuza kadar 50-60 polisin Yasin
Ugan ve Özgür Kaya’yı başına bir poşet geçirmek suretiyle götürdüğünü tüm
mahalleli bana anlattı. Oysaki çarşamba günü İçişleri Bakan yardımcısı “Biz
onları arıyoruz.” diyordu. Olur, biz bulduğumuzda İçişleri Bakanlığına bunları
bildiririz. Aynı zamanda Salim Zeybek, Edirne’de kaçırılmıştı. 
(Mikrofon otomatik cihaz tarafından kapatıldı) 
BAŞKAN – Devamı daha sonra.
ÖMER FARUK GERGERLİOĞLU (Kocaeli) – Salim Zeybek,
kaçırılanlardan biri, Edirne’de kaçırılmıştı. Bunu da İçişleri Bakan
yardımcısına sordum, tek bir cevap veremedi. Edirne’de kaçırıldı. Eşi ve 2
çocuğunu, kendisine “Biz devletiz, karıştırma bu işi.” diyen kişiler Edirne’den
Ankara’ya kadar götürdü ve evinin önüne bıraktı, hatta kendisine bir miktar
para da verdiler ve ardından biz, MOBESE kamerası incelemesi yapıldı mı dedik
şubat ayındaki bu olay için; hiçbir MOBESE kamerası incelemesi yapılmamıştı.
BAŞKAN – Teşekkür ederim Sayın Gergerlioğlu. Teşekkür
ederim.
ÖMER FARUK GERGERLİOĞLU (Kocaeli) – Bunlar dururken İnsan
Haklarını İnceleme Komisyonunun bu konular hakkında rapor düzenlememesi
anlaşılması mümkün olmayan bir şeydir.
FİLİZ KERESTECİOĞLU DEMİR (Ankara) – Sayın Başkan…
BAŞKAN – Buyurun Sayın Kerestecioğlu, yerinizden size de
bir dakika söz veriyorum. 
42.- Ankara Milletvekili Filiz Kerestecioğlu Demir’in, 6
insanın kaybolması olayının ciddi olarak ele alınması gerektiğine ve Meclis
çatısı altında çalışanlara ayrımcılık yapıldığına ilişkin açıklaması
FİLİZ KERESTECİOĞLU DEMİR (Ankara) – Teşekkür ederim. 
Ben, hazır İnsan Haklarını İnceleme Komisyonu Başkanı
buradayken özellikle bir şey ifade etmek istedim. Siz de az önce dediniz
“Umarım istişare hâlinde çözülür bir şeyler.” diye ama ortada, Ankara’nın
ortasında gerçekten çok vahim bir sorunla karşı karşıyayız. Yani biz bilmiyoruz
bu insanlar kim ama birinin eşi bana gelerek odamda ağladı ve Edirne kara
yolunda eşinin kaçırıldığını ifade etti. Şimdi “6 insan kayıp.” deniyorsa bir
Mecliste, o zaman gerçekten bu çok ciddi olarak dikkate alınması gereken bir
şeydir. Burada şaka yapmıyoruz. Yani düşünsenize sizin eşinizin kaçırıldığını,
gerçekten bu vahim bir şey. Yani sizlerin de Meclis Başkan vekilleri olarak bu
durumu daha ciddiyetle hep beraber sorgulamanız gerekir diye düşünüyorum.
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (Ankara) – Tamamlayabilir miyim. 
BAŞKAN – Buyurun. 
FİLİZ KERESTECİOĞLU DEMİR (Ankara) – Gerçekten vahim bir
durum. İnsan haklarıyla ilgilenmek, İnsan Haklarını İnceleme Komisyonu Başkanı
olmak, bu alanda çalışmak her zaman kuşkuyu aslında getirir, şüpheyi getirir.
İnsan hakları savunucusu olmak şüphe duymak demektir. Lütfen, Sayın Hakan
Çavuşoğlu, şüphe duyunuz. Yani söylenenlerle ilgili gerçekten “Bu gerçek
olabilir mi? Bu hakiki olabilir mi?” diye şüphe duyunuz ve ona göre
araştırınız. 
Bir konuyu daha, rica ediyorum, gündeme getireceğim. Bu
Meclis çatısı altında ciddi bir ayrımcılık var. Danışmanlarımız bahçede
herhangi bir yerde çay içemiyorlar, kendilerine servis yapılmaması söylenmiş
bir milletvekilinin şikâyetiyle. 
Şimdi, Avrupa Konseyinde bulundum ben. Jagland da bizimle
beraber ve çalışanlarla beraber yemek yiyordu. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Kerestecioğlu.
FİLİZ KERESTECİOĞLU DEMİR (Ankara) - Çok mu meraklıyız
arkadaşlar bu ayrımcılıklara, ayrı yerlerde yemek yemelere, ayrı yerlerde
oturmalara? Hayır, biz değiliz. Danışmanlarımıza ya ayrı bir yer gösterilsin
bahçede onların da nefes alabileceği, başka çalışanların da –sadece
danışmanlarımızın değil- nefes alabileceği, çay içebileceği ya da bu
ayrımcılığa bir son verin. Bu, gerçekten itibarsızlaştırmadır. O insanlar
bizimle beraber gece yarılarına kadar çalışıyorlar, bütün arkadaşlarımız burada
böyle. 
“Basın ve milletvekilleri dışında servis yapılmasın.”
denmiş. Kim şikâyet ettiyse kınıyorum ve bu uygulamayı da kınadığımı ifade
etmek istiyorum.
Teşekkür ediyorum.
BAŞKAN – Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi gündeminin
“Genel Görüşme ve Meclis Araştırması Yapılmasına Dair Öngörüşmeler” kısmında
yer alan, Denizli Milletvekili Gülizar Biçer Karaca ve 20 milletvekilinin,
iklim değişikliklerinin ülkemize etkilerinin incelenerek Türkiye'nin iklim
politikalarının değerlendirilerek iklim eylem planı oluşturulması amacıyla
verilmiş olan (10/817) esas numaralı Meclis Araştırması Önergesi’nin, ön
görüşmelerinin, Genel Kurulun 16 Temmuz 2019 Salı günkü birleşiminde
yapılmasına ilişkin önerisi
16/7/2019
Türkiye Büyük Millet Meclisi Başkanlığına
Danışma Kurulu 16/7/2019 Salı günü (bugün)
toplanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Engin
Özkoç
 Sakarya

 Grup
Başkan Vekili
Öneri:
Türkiye Büyük Millet Meclisi gündeminin “Genel Görüşme ve
Meclis Araştırması Yapılmasına Dair Öngörüşmeler” kısmında yer alan, iklim
değişikliklerinin ülkemize etkilerinin incelenerek Türkiye'nin iklim
politikalarının değerlendirilerek iklim eylem planı oluşturulması amacıyla
verilmiş olan (10/817) esas numaralı Meclis araştırması önergesinin
görüşmesinin Genel Kurulun 16/7/2019 Salı günkü (bugün) birleşiminde yapılması
önerilmiştir.
BAŞKAN – Önerinin gerekçesini açıklamak üzere Cumhuriyet
Halk Partisi Grubu adına Denizli Milletvekilimiz Sayın Gülizar Biçer Karaca.
(CHP sıralarından alkışlar) 
Süreniz beş dakika Sayın Karaca. 
CHP GRUBU ADINA GÜLİZAR BİÇER KARACA (Denizli) - Sayın
Başkan, değerli milletvekilleri; geçtiğimiz hafta Çevre ve Şehircilik Bakanlığı
tarafından Karadeniz Bölgesi’nde İklim Eylem Planı’nın açıklanacağına ilişkin
bize bir haber ulaştı ve yıllardır Karadeniz’de doğa talanı için direnen,
mücadele eden insanlarımız ile bizleri bu gelen haber oldukça da
heyecanlandırdı. Tüm uyarılara, yargı kararlarına rağmen bir türlü
durdurulmayan talanın, bu talan sonucu oluşan iklim değişikliğiyle ortaya çıkan
doğal afetlerin, sel ve heyelanların, bu heyelanlarda yaşamını yitiren onlarca
vatandaşımızın çığlıklarının duyulduğunu zannettik ve bu çığlıkların
duyulmasıyla iklim değişikliğinin neden olduğu bu afetlerin önlenmesi için bir
plan hazırlandığını zannettik. Ancak Sayın Bakan, İklim Eylem Planı’nı cuma gün
açıklamaya başladığında şöyle sözler sarf etmeye başladı: Dere yataklarındaki
binaların tespit edilmeye başlanıldığını, burada yaşayanların “kentsel dönüşüm”
adı altında yapılacak olan konutlara taşınacağını ifade etti ve hep birlikte
yaşadığımız heyecan birden hüzne dönüştü çünkü plan “Yeniden beton, yeniden
inşaat, yeniden rant.” diyordu bizlere. Bir yanda “eylem planı” diyeceğiz,
diğer yanda Yeşil Yol Projesi; doğamızın, yaşam alanlarımızın, çocuklarımızın
geleceğini hiç düşünmeden yaratılan beton ormanları ve bunun sonucunda yaşanan
iklim krizi, iklim değişikliğinin sebep olduğu kriz ve öte yandan yine betona
dönüş. Bu çelişkiyi burada açıkça ifade etmeyi de bir sorumluluk olarak
değerlendiriyorum. 
Planın adı “Karadeniz Bölgesi İklim Değişikliği Eylem
Planı” ama içeriği Karadeniz’de yeni rant alanları, yandaşları besleyeceği yeni
rant alanları yaratmak olan kentsel dönüşüm değil rantsal dönüşüm planı. Ama
hakkını teslim etmek lazım. Bütün ülkemizde yıllardır çığlıkları duymayarak bir
iklim değişikliği, bir iklim krizinin varlığını hiç dile getirmediğiniz bir
dönemde, en azından Karadeniz’de bir iklim değişikliğini, iklim felaketlerinin
yaşanmaya başlandığını ifade etmeniz açısından da burada sizleri kutlamak
isterim.
Değerli milletvekilleri, iklim değişikliği sadece bir doğa
olayı değildir. İklim değişikliğinin yarattığı felaketler yüzünden tarımsal
üretimimiz ciddi zarar görmektedir. İklim krizi aynı zamanda çiftçimizin
krizidir, iklim krizi aynı zamanda göç demektir, iklim krizi aynı zamanda
vatandaşlarımızın ucuz gıdaya ve hatta gıdaya ulaşamama krizidir. Hani 31 Mart
yerel seçimleri öncesinde yaşanan sebze meyve fiyatlarının aşırı yükselmesi
nedeniyle vatandaşlarımızın feryatlarını 31 Marta kadar tanzim satış
çadırlarıyla gidermeye çalışmıştınız ya, işte, iklim krizinin nedenleri,
sonuçları üzerine bu komisyon eğer kurulursa, emin olun, sizler de bir daha o
ucuz sebze meyve için çadır kurmak zorunda kalmayabilirsiniz. 
İklim değişikliği işte bu nedenlerle bir ekonomik krizdir.
İklim değişikliği ötelenemez, ertelenemez boyutlara çoktan gelmiştir. Dünyada
iklim krizinin yarattığı olumsuzluklar giderek gün yüzüne çıkmış ve ciddi
tedbirler alınmıştır.
Ülkemiz, iklim krizi nedeniyle oluşan etkileri yok etmek
üzere yapılan Paris İklim Anlaşması’nı onaylamayan 18 ülkeden biridir. Şimdi,
iklim krizine ilişkin bazı verileri paylaşacağım. 1970’li yıllarda yılda
ortalama 92 afet yaşanırdı, 1990’lı yıllarda 67’ye; bu sayı 2015 yılında 959’a,
2018’de maalesef binli rakamlara ulaştı. 
Ülkemizde de çocuklarımız iklim krizinin farkında. Bizleri
uyarmak için eylemler yapmaya ve bize seslerini duyurmaya çalışıyorlar. 11
yaşındaki Atlas Sarrafoğlu diyor ki: “Beğenseniz de beğenmeseniz de değişim
başladı. Büyüklerin kirlettiği dünyayı biz çocuklar temizleyeceğiz ve tüm
tehlike ortadayken adım atmayan politikacılara karşı da iş bize düştü.” Değerli
milletvekilleri, Atlas ve arkadaşları bize sesleniyor; politikacılardan, biz
milletvekillerinden artık umutlarını kestiklerini ifade ediyorlar. O zaman, 82
milyon vatandaşımızın geleceğini tehdit eden iklim krizi hakkında biz de bir
şeyler yapmak, tedbir almak ve bir mücadele vermek zorundayız. 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Karaca.
GÜLİZAR BİÇER KARACA (Devamla) – İnanın, vereceğimiz
mücadele için çok zor şeyler yapmamıza gerek yok. İklim krizinin boyutlarını,
yarattığı tahribatı, alınması gereken önlemleri, bunları araştırmak için
Cumhuriyet Halk Partisi olarak verdiğimiz araştırma önergesinin birazdan
görüşmeleri tamamlanıp Sayın Meclis Başkanımız oylamaya geçtiğinde, “Kabul
edenler…” dediğinde Mecliste bulunan tüm siyasi partilerin milletvekillerinin
sadece ellerini havaya kaldırarak kabul etmeleri yeterli olacaktır.
Gelin, çocuklarımızın sesine ses olalım. Gelin, bu kriz
için bir an önce bu komisyonu kuralım ve çocuklarımıza, bizi burada izleyen
vatandaşlarımıza yeniden umut olalım diyorum.
Genel Kurulu saygıyla selamlıyorum. (CHP sıralarından
alkışlar) 
BAŞKAN – Öneri üzerinde söz isteyen, İYİ PARTİ Grubu adına
Ankara Milletvekilimiz Sayın Ayhan Altıntaş. (İYİ PARTİ sıralarından alkışlar) 
Süreniz üç dakika Sayın Altıntaş. 
İYİ PARTİ GRUBU ADINA AYHAN ALTINTAŞ (Ankara) – Sayın
Başkan, değerli milletvekilleri; Cumhuriyet Halk Partisinin grup önerisi
hakkında İYİ PARTİ Grubu adına konuşacağım. Hepinizi saygıyla selamlıyorum.
Türkiye’nin içinde bulunduğu Akdeniz havzası iklim değişiklikleri
açısından hassas bir bölgedir. İklim değişikliğine karşı önlem alınmazsa
Türkiye yakın gelecekte daha sıcak havayla ve yağış rejimindeki düzensizliğin
artışı gibi sorunlarla karşı karşıya kalacaktır. İklim değişikliğinin etkisi
havanın ısınmasından ibaret değildir; kuraklık, seller, hortumlar, deniz suyu
seviyesindeki yükselme gibi felaketlere sebep olduğu gibi, ekosistem ve
insanların sağlıkları açısından da çok ciddi riskler vardır. Türkiye, İklim
Değişikliği Performans Endeksi’ne göre 50’nci sırada yer alıyor. Türkiye,
karbon emisyonları performansında ise düşük bir notla, bu kategoride 37’nci
sırada bulunuyor. İklim değişikliğinden en büyük sıkıntıyı yaşayacak ülkelerden
biri olan Türkiye için bu mücadele yeterli değildir. Kısa adı “CAT” olan İklim
Etkinlikleri Takibi Kuruluşu yaptığı Türkiye değerlendirmesinde, Ulusal Katkı
Niyet Beyanı hedefleri için “kritik derecede yetersiz” demektedir. Ayrıca,
Türkiye'nin yeni kömür yakıtlı enerji santralleri inşa etmesini, elektrik
üretiminde kömür kullanımını 2020-2030 arasında üçte 2 oranında azaltma ve 2050
yılına kadar sıfıra indirme niyetini güçlü bir tezat olarak
değerlendirmektedir.
Termik santrallerde, sanayide ve ısıtmada kömür kullanımı
halkın sağlığına büyük zarar vermektedir. İktidarın şimdiye kadar bedava kömür
dağıtarak havanın kirlenmesini artırması, kömür kullanılan sanayileri
yaygınlaştırması yüzünden şehirlerimizde temiz hava solumak artık bir lüks
hâline gelmiştir. İktidar eğer sigara paketlerinin üstüne “Sağlığa zararlıdır.”
yazarak halkın sağlığını düşünmekte samimiyse dağıttığı kömür paketlerinin
üstüne de “Sağlığa zararlıdır.” yazmalıdır; kömür ve linyitle çalışan termik
santrallerin girişine de “Kanser riski vardır, sağlığa zararlıdır.” gibi
ibareler koymalıdır; hatta sigarayla ilgili kamu spotlarında “Siz sigaranızı
soludukça sigara şirketleri kârlarına kâr eklemektedir.” denildiği gibi kömürle
ilgili hazırlatacağı kamu spotlarında da “Siz kömürü yaktıkça yandaş şirketler
kârlarına kâr eklemektedir.” denilmelidir. Sigara sadece kullanana ve etrafında
bulunanlara zarar verirken kömürün kullanılması civarda yaşayan tüm insanların
sağlığına tehdittir.
İktidar doğru yaklaşım yapmak istiyorsa ekonomik gücü
yetersiz olan vatandaşlara kömür yardımı yapmak yerine ucuz doğal gaz temin
etmenin yollarını bulmalı ve belediyelere destek vermelidir, termik
santrallerin havayı ve çevreyi kirletmesini önleyici tedbirler almalıdır.
(Mikrofon otomatik cihaz tarafından kapatıldı)
AYHAN ALTINTAŞ (Devamla) – Başkanım, tamamlayayım.
BAŞKAN – Tamamlayalım Sayın Altıntaş.
AYHAN ALTINTAŞ (Devamla) – Kısacası, iktidarın
politikalarında iki tutarsızlık vardır. Birincisi, az önce söylediğim gibi
halkın sağlığını düşünmekte tutarsız olmasıdır. İkincisi ise dünyaya entegre
olmak, Avrupa’yla yakınlaşmak gibi amaçlarla uluslararası anlaşmaları
imzalaması fakat bunların sorumlulukları ve gereklerini yerine getirmemesidir.
Toplum sağlığını, Türk milletinin geleceğini düşünmek en başta vicdani ve millî
bir gerekliliktir. 
Uluslararası anlaşmaların sonuçlarının takip edilmesi,
iklim değişikliğinin toplum ve çevreye etkilerinin tespit edilmesi ve alınacak
tedbirlerin belirlenmesi açısından, İYİ PARTİ Grubu olarak Cumhuriyet Halk
Partisinin Meclis araştırması önerisine destek veriyoruz.
Genel Kurulu saygıyla selamlıyorum. (İYİ PARTİ ve CHP
sıralarından alkışlar)
BAŞKAN – Öneri üzerinde söz isteyen, Halkların Demokratik
Partisi Grubu adına İzmir Milletvekilimiz Sayın Murat Çepni.
Buyurun Sayın Çepni. (HDP sıralarından alkışlar)
Süreniz üç dakika.
HDP GRUBU ADINA MURAT ÇEPNİ (İzmir) – Teşekkürler Başkan.
Enerji üretimi için kullanılan kömür, petrol, doğal gaz
gibi fosil yakıtlar iklim değişikliğinde temel faktörler. Olan şu: Atmosfere
bırakılan gazlar sera etkisi yaratıyor, güneşten gelen enerji sera gazları
yüzünden sıkışıp kalıyor ve dünyamız sürekli ısınıyor. Son yüz elli yılda
yerküre 1 derece ısındı ve bu ısınmanın üçte 2’si son elli yılda gerçekleşti.
Kritik eşik 2 derece. Bilim insanları 2030 yılına kadar ısınmanın 1,5 santigrat
dereceyi aşacağı uyarısında bulunuyorlar. Isınmanın doğrudan diğer sonuçları da
tarımda yaşanırken kuraklık, sel, şiddetli kasırgalar gibi aşırı hava olayları
giderek artıyor. Ayrıca, beklentiler şöyle: Okyanus ve deniz suyu seviyeleri
yükselecek, denizlerdeki asit oranları artacak ve buzullar erimeye devam
edecek, sonuçta gezegen yaşanmaz hâle gelecek. 
4 Kasım 2016’da yürürlüğe giren Paris İklim Anlaşması’nın
amacı, sıcaklık artışını endüstriyelleşme öncesi döneme kıyasla 2 derecenin
altında tutabilmek yani 1,5 derece civarında sabitleyebilmek. Ancak üç yıldan
fazla zamanda, 195 ülke arasında sadece 58 ülke karbon üretimini
sınırlandıracak uygulamalar yapmış fakat bunların içerisinde Türkiye maalesef
yok. 
Dünyanın sahibi olduğunu sanan büyük kapitalist ülkeler
doymak bilmez kâr hırsları nedeniyle adım atmazken 16 yaşındaki İsveçli kız
Greta Thunberg, başlattığı okul greviyle sorunu dünyanın gündemine sokmuş
bulunuyor. 
İklim krizi, iki yüz yıllık kapitalizmin krizidir, aşırı
kâr için doğanın ve emekçilerin azgın sömürüsüne dayalı emperyalist sömürgeci sistemin
sonucudur yani bugünün sorunudur. Kapitalizmin en az maliyetle, rekabete
dayalı, plansız aşırı üretim yasası doğanın yok oluşuna neden oluyor. 
Marx’ın dediği gibi “Sermaye, yüzde 10 kâr için her yerde
çalışmaya razıdır; kesin yüzde 20 iştahını kabartır, yüzde 50 küstahlaştırır,
yüzde 100 bütün insani yasaları ayaklar altına aldırır, yüzde 300 kâr ise
sahibini astırma olasılığı olsa bile işleyemeyeceği cinayet, atılmayacağı
tehlike yoktur.” Marx her zamanki gibi yine doğruyu söylüyor. 
Önerilerimiz şunlardır: Türkiye, Paris Anlaşmasını Türkiye
Büyük Millet Meclisinde onaylayarak yürürlüğe sokmalıdır. İklim krizi acil
durumu ilan edilerek başta termik santraller olmak üzere fosil yakıtlarla
enerji üretiminden acilen vazgeçilmelidir. Kömüre yapılan teşviklere son
verilmelidir. 
(Mikrofon otomatik cihaz tarafından kapatıldı) 
BAŞKAN – Buyurun. 
MURAT ÇEPNİ (Devamla) – Enerji sektörü kamulaştırılarak
planlı ve toplum yararına planlama yapılmalıdır. Endüstriyel tarıma son
verilmelidir. Toprağın, ormanların, su kaynaklarının korunması için radikal
korumacılık kanunları yapılmalıdır. İklim krizi konusunda tüm toplumsal
kesimlerin katılımıyla eğitim planlamaları yapılmalıdır. 
Biz buradan, bir kez daha, küçük yaşına rağmen büyük bir
adım atan ve büyük bir eylemlilik süreci başlatan Greta Thunberg arkadaşımızı
selamlıyoruz ve bu konuda tüm toplumu mücadele etmeye çağırıyoruz. 
Teşekkür ederim. (HDP sıralarından alkışlar) 
BAŞKAN – Öneri üzerine son söz, Adalet ve Kalkınma Partisi
Grubu adına Bursa Milletvekilimiz Sayın Muhammet Müfit Aydın’a aittir. (AK
PARTİ sıralarından alkışlar) 
Süreniz üç dakika Sayın Aydın. 
AK PARTİ GRUBU ADINA MUHAMMET MÜFİT AYDIN (Bursa) – Sayın
Başkan, değerli milletvekilleri; CHP Grubunun verdiği Türkiye'de iklim
değişikliği önergesi üzerinde grubumuz adına söz almış bulunuyorum. Yüce heyeti
saygıyla selamlıyorum. 
15 Temmuzda Türkiye Cumhuriyeti’ne kastedilen hain
planlamaya canını siper ederek karşı duran şehitlerimizi rahmet ve minnetle
anıyorum, gazilerimize sağlıklı, hayırlı ömürler diliyorum. Kuzeyimizde,
Hakkâri’de ve Kuzey Irak’ta meydana gelen menfur olaylardaki şehitlerimize de
Allah’tan rahmet diliyorum. 
1994 yılında yürürlüğe giren Birleşmiş Milletler İklim
Değişikliği Çerçeve Sözleşmesi’ne hâlihazırda 197 ülke taraftar. Değerli
arkadaşlar, hepimiz bunu çok iyi biliyoruz, dünya bu konuda sağır ve dilsiz.
Sözleşmeler imzalanıyor ama uyan kim? Biraz önce Murat kardeşimiz anlattı,
gerçekten dünyanın en çok kirletici unsurlarını oluşturan sanayi ülkeleri,
maalesef, bu konuda çok sağır ve dilsiz duruyorlar. Biz ülkemiz olarak
üzerimize düşen görevleri yapmaya gayret ediyoruz ve on yedi yıllık süre
içinde, AK PARTİ camiası olarak ciddi bir şekilde de yol almaya gayret
ediyoruz. Ama bunların derdi, davası ayrı; bunlar her türlü kirliliği
yapacaklar, tabiri caizse, insanlara olan her türlü hakareti
gerçekleştirecekler ve masum olacaklar. Bu, kabul edilebilir değil. Öncelikle
bunu belirtmek istiyorum. 
Kyoto Protokolü, 1997 yılında kabul edilmiş, 2005 yılında
yürürlüğe girmiştir. Türkiye, 26 Ağustos 2009 tarihinde Kyoto Protokolü’ne
taraf olmuştur. Paris Anlaşması, temel olarak Birleşmiş Milletler İklim
Değişikliği Çerçeve Sözleşmesi’ne dayanmaktadır ve Kyoto Protokolü’nün sona
erme tarihi olan 2020 sonrası iklim değişikliği rejimini düzenlemeyi
amaçlamaktadır. Mevcut durum itibarıyla, Paris Anlaşması’na 186 ülke taraftır.
Türkiye, Paris Anlaşması’nı 22 Nisan 2016 tarihinde imzalamakla birlikte henüz
taraf olmamıştır.
Kişi başı emisyon değerimiz 2017 yılında 6,6 ton/kişi
olarak hesaplanmıştır. Bu değer gerek Avrupa Birliği gerekse OECD ortalamasının
oldukça altındadır. Bunun yanı sıra, ülkemizin sera gazı emisyonları açısından
tarihsel sorumluluğu bulunmamaktadır. Bölgesel ve kent ölçeğinde iklim
değişikliğine uyum stratejilerinin hazırlanmasına ilişkin çalışmalar
başlatılmıştır. Karadeniz Bölgesi’nde yaşanan sel, taşkın ve heyelan gibi
önemli ekonomik, sosyal ve çevresel zararlara sebep olan afetlerin sayı ve
sıklığının artması göz önüne alınarak Karadeniz Bölgesi İklim Değişikliğine
Uyum Stratejisi ve Eylem Planı çalışmaları tamamlanmış olup geçtiğimiz hafta
Sayın Bakanımız Trabzon’da Karadeniz İklim Değişikliği Eylem Planı’nı
açıklamıştır. 
(Mikrofon otomatik cihaz tarafından kapatıldı)
BAŞKAN – Tamamlayalım Sayın Aydın.
MUHAMMET MÜFİT AYDIN (Devamla) - Söz konusu çalışma, tüm
bölgelerimizde gerçekleştirilecektir. 
Bunun yanı sıra, Çevre ve Şehircilik Bakanlığı tarafından
ulusal ölçekte iklim değişikliğiyle mücadele kapsamında çok sayıda çalışma ve
proje gerçekleştirilmektedir. 
Değerli milletvekilleri, Dünya Bankası tarafından finanse
edilen Karbon Piyasalarına Hazırlık Ortaklığı Projesi’yle, kamu ve özel
sektörle yakın iş birliği içerisinde çalışılarak iklim değişikliğine neden olan
sera gazı emisyonlarının azaltılması ve kontrol altına alınmasında önemli bir
araç olan karbon fiyatlandırma politikaları hakkında kapasite geliştirme
çalışmaları ve bu politikaların ülkemize uygunluğunu değerlendirmek amacıyla
kapsamlı faaliyetler yürütülmektedir.
Yerel yönetimlerimizde iklim değişikliğiyle mücadele
konusunda kapasiteyi artırmak ve ilk etapta 30 büyükşehir belediyemiz için
yerel iklim değişikliği eylem planlarının hazırlanması amacıyla proje
çalışmaları başlatılmıştır.
(Mikrofon otomatik cihaz tarafından kapatıldı)
BAŞKAN – Sayın Aydın, cümlenizi tamamlayın ve selamlayın. 
MUHAMMET MÜFİT AYDIN (Devamla) - Çevre ve Şehircilik
Bakanlığı tarafından, önümüzdeki dönemde bütün paydaşların iklim değişikliğiyle
mücadeleye dâhil olması amacıyla, kurumsal kapasite geliştirme, kurumlararası
koordinasyon ve iş birliği ile toplumsal farkındalık geliştirme çalışmalarına
devam edilecektir. 
Dünyamızın iklim değişikliğine duyarlılığını bundan sonra
biraz daha gündemine alması dileğiyle hepinizi saygıyla selamlıyorum. (AK PARTİ
sıralarından alkışlar) 
BAŞKAN – Öneriyi oylarınıza sunuyorum: Kabul edenler… Kabul
etmeyenler... Öneri kabul edilmemiştir. 
Adalet ve Kalkınma Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine, 102 sıra sayılı Kanun Teklifi’nin kırksekiz
saat geçmeden gündemin "Kanun Tasarı ve Teklifleri ile Komisyonlardan
Gelen Diğer İşler" kısmının 1’inci sırasına alınmasına ve diğer işlerin
sırasının buna göre teselsül ettirilmesine, 102 sıra sayılı Kanun Teklifi’nin
İç Tüzük’ün 91’inci maddesine göre temel kanun olarak bölümler hâlinde
görüşülmesine ilişkin önerisi
16/7/2019
Türkiye Büyük Millet
Meclisi Başkanlığına
Danışma Kurulu 16/7/2019 Salı günü (bugün)
toplanamadığından, İç Tüzük’ün 19’uncu maddesi gereğince, grubumuzun aşağıdaki
önerisinin Genel Kurulun onayına sunulmasını arz ederim.
 Mehmet
Muş
 İstanbul
 AK
Parti Grubu Başkan Vekili 
Öneri: 
Bastırılarak dağıtılan 102 sıra sayılı Kanun Teklifi’nin
kırk sekiz saat geçmeden gündemin "Kanun Teklifleri ile Komisyonlardan
Gelen Diğer İşler" kısmının 1'inci sırasına alınması ve diğer işlerin
sırasının buna göre teselsül ettirilmesi, 
Genel Kurulun haftalık çalışma günlerinin dışında 19 Temmuz
2019 Cuma günü saat 14.00'te toplanması; 16, 17, 18, 19 Temmuz 2019 Salı,
Çarşamba, Perşembe ve Cuma günkü birleşimlerinde denetim konularının
görüşülmeyerek gündemin "Kanun Teklifleri ile Komisyonlardan Gelen Diğer
İşler” kısmında yer alan işlerin görüşülmesi,
16 Temmuz 2019 Salı günkü (bugün) birleşiminde 102 Sıra
Sayılı Kanun Teklifi'nin birinci bölüm görüşmelerinin tamamlanmasına kadar,
17 Temmuz 2019 Çarşamba günkü birleşiminde 102 sıra sayılı
Kanun Teklifi'nin görüşmelerinin tamamlanmasına kadar,
102 sıra sayılı Kanun Teklifi’nin görüşmelerinin 17 Temmuz
2019 Çarşamba günkü birleşimde tamamlanamaması hâlinde 18 Temmuz 2019 Perşembe
günkü birleşiminde 102 sıra sayılı Kanun Teklifi’nin görüşmelerinin
tamamlanmasına kadar,
19 Temmuz 2019 Cuma günkü birleşiminde 36 sıra sayılı Kanun
Teklifi'nin görüşmelerinin tamamlanmasına kadar çalışmalarını sürdürmesi;
102 sıra sayılı Kanun Teklifi’nin İç Tüzük’ün 91’inci
maddesine göre temel kanun olarak görüşülmesi ve bölümlerinin ekteki cetveldeki
şekliyle olması önerilmiştir.




102
  sıra sayılı Aydın Milletvekili Mustafa Savaş ile 75 Milletvekilinin Gelir
  Vergisi Kanunu ile Bazı Kanunlarda Değişiklik Yapılması Hakkında Kanun
  Teklifi (2/2019)



Bölümler


Bölüm Maddeleri


Bölümdeki Madde Sayısı




1.Bölüm


1 ila 17’nci
    maddelerden 


17




2. Bölüm


18 ila 35’inci
    maddeler 


18












Toplam Madde
    Sayısı


35







BAŞKAN – Öneri üzerinde söz isteyen? Yok.
Öneriyi oylarınıza sunuyorum: Kabul edenler... Kabul
etmeyenler... Öneri kabul edilmiştir.
Değerli milletvekilleri, İç Tüzük'ün 37’nci maddesine göre
verilmiş bir doğrudan gündeme alınma önergesi vardır. Okutup işleme alacağım ve
oylarınıza sunacağım:
VI.- BAŞKANLIĞIN GENEL KURULA SUNUŞLARI (Devam)
B) Önergeler
1.- Balıkesir Milletvekili Ahmet Akın’ın (2/1072) esas
numaralı 16/8/1961 tarih ve 351 sayılı Yükseköğretim Kredi ve Yurtlar Kurumu
Kanunu’nda Değişiklik Yapılması Hakkında Kanun Teklifi’nin doğrudan gündeme
alınmasına ilişkin önergesi (4/39)
Türkiye Büyük Millet Meclisi
Başkanlığına
24/9/2018 tarihli (2/1072) esas numaralı 16/8/1961 tarih ve
351 sayılı Yükseköğretim Kredi ve Yurtlar Kurumu Kanunu’nda Değişiklik
Yapılması Hakkında Kanun Teklifi’m esas komisyon tarafından kırk beş günde
sonuçlandırılmadığından kanun teklifimin İç Tüzük 37 hükümlerine göre doğrudan
Genel Kurul gündemine alınmasını arz ederim.
Saygılarımla.
 Ahmet
Akın
 Balıkesir
BAŞKAN – Değerli milletvekilleri, okunan önerge üzerinde
teklif sahibi olarak konuşmak isteyen Balıkesir Milletvekilimiz Sayın Ahmet
Akın. 
Süreniz beş dakika Sayın Akın.
Buyurun. (CHP ve İYİ PARTİ sıralarından alkışlar) 
AHMET AKIN (Balıkesir) – Sayın Başkanım, çok değerli
milletvekili arkadaşlarım; hepinizi saygıyla selamlıyorum.
Şimdi, değerli arkadaşlar, üniversitelerde 7 milyon 250 bin
129, ilk ve orta eğitimde de 17 milyon 774 bin yani yaklaşık 25 milyon öğrenci
kardeşimiz var. 
Şimdi, öğrenci nedir? Annelerinin babalarının yoktan var
ederek okutmaya çalıştıkları, onlar için mücadele ettikleri evlatları. Elimde
de 3 tane kanun teklifi var, 2 tanesi komisyonda. Bu kanun tekliflerini eylül
ayında vermiştim. Bu ekonomik krizde millet evine ekmek götüremezken, elektrik
faturaları ödenemezken, millet nasıl çocuklarını okutacağını bilemezken, hesap
yaparken ve hesaplar tutmazken işte size bir fırsat; hep beraber milletin nefes
alması için, 25 milyon kardeşimizin nefes alması için, ailelerin nefes alması
için kanun teklifimizi getirdik.
Şimdi, biz bu 25 milyona nasıl nefes aldıracağız? KYK
verilerine göre de 781 yurtta 667.593 yatak kapasitesi var, 2020 yılına kadar
da yatak kapasitesinin 881 bin ve üstüne çıkması hedefleniyor. Bu yurtlarda
kalan kardeşlerimizden, aylık 168 lira ile 300 lira arasında bir ücret
alınıyor. Şimdi, bu vereceğiniz onayla, kaldıracağınız ellerle bu
kardeşlerimizin yurtlardan ücretsiz yararlanmasını sağlayacağız, onun için sizden
destek istiyoruz. 
Ayrıca, yüz binlerce kişi her yıl mezun oluyor ve mezun
olduktan sonra yurtlardan depozitolarını geri alamıyorlar; depozitoyu
veriyorlar, yurttan ayrılınca geri alamıyorlar. Öğrenci yurt parasını
ödeyemediğinde anında cezalandırılıyor, yurttan bile atılabiliyor, faiziyle de
yurt parası geri alınıyor. Şimdi, yurttan ayrılıyor, depozito yok. Diyorlar ki:
“Biz şu anda bunu veremiyoruz, sizi öteleyeceğiz.” 
Şimdi, değerli arkadaşlar, bu tür uygulamalar gençlerimizin
devletimize olan güvenini sarsar. Onun için, bu iyi bir şey değil, bunu bir an
evvel çözmemiz gerekiyor. 
Ayrıca, Komisyonda bekleyen ve 25 milyonu ilgilendiren bir
diğer kanun teklifimiz de öğrencilerin toplu taşımdan ücretsiz yararlanma
hakkı. Şimdi, bununla alakalı, yakın zamanda Balıkesir ilimizde bir toplu
taşıma zammı yapıldı ve üniversite öğrencisi okula gidip gelirken günde 6 lira
para harcamak zorunda kalıyor. Sonrasında da bu zammı sanki şoför esnafı yapmış
gibi anlatıyorlar. 
Arkadaşlar, şoför esnafı perişan durumda. Topu başka yere
atmak yok, burada top sizde. İşi beceremeyen de batıran da sizlersiniz. Onun
için hem şoför esnafımızın sesini duyun hem de bu kardeşlerimizin zammının geri
alınması için elinizden geleni yapın. Elinizi şoför esnafını desteklemek için
de taşın altına koyun, aynı zamanda elinizi bu kardeşlerimizin ücretleri için
de taşın altına koyun. Siz elinizi nereye koyuyorsunuz? Vatandaşın, öğrencinin,
esnafın, çiftçinin cebine koyuyorsunuz. E, bu da doğru bir davranış değil.
Sizler de koltuklarınızın hakkını verin ve milleti rahat ettirin. Vicdanlara
sığmayan bu anlayıştan, bu yöneticilik anlayışından vazgeçin. İşte, size fırsat
getirdik: Milleti düşünüyorsanız, vatandaşı düşünüyorsanız bu teklife onay
verirsiniz, millet de 82 milyon da bu elleri görür. 
Gelin, bir hesap yapalım: 300 lira yurt, 180 lira yol
parası; 480 lira. Dolayısıyla öğrencinin, çiftçinin, hayvancının, memurun,
esnafın, asgari ücretlinin sırtından bu yükü el birliğiyle almış oluyoruz. 
Ayrıca, üniversiteden mezun olan gençlerimize KYK’den
aldıkları kredileri daha işsizlerken “Ödeyin.” diyorsunuz. Onunla ilgili de
kanun teklifimizi hazırladık. 1 milyonu aşkın üniversite öğrencimiz var, bunlar
işsiz. Onlara iş imkânı bulamayan sizlersiniz iktidarda olduğunuz için. Bir de
onların kapısına icra gönderiyorsunuz arkadaşlar. Adam işsiz, okuldan mezun
olmuş, iş bulamıyor. Daha yeni işsizlik rakamları açıklandı -sizin verilerinize
göre- bu verilere göre 3 gençten 1’isi işsiz. Sen diyorsun ki: “Kardeşim, sen
işsizsin ama bu parayı bul, öde.” Bu ne vicdana sığar ne de etik kurallara
sığar. Sizden, şimdi burada, bütün bu kardeşlerimiz adına, 82 milyon adına ve
25 milyon öğrencimiz adına bu kanun tekliflerimize onay istiyoruz. 
(Mikrofon otomatik cihaz tarafından kapatıldı) 
BAŞKAN – Toparlayalım. 
AHMET AKIN (Devamla) – Sizler, nasılsa isterseniz bir
gecede şirketlerin milyarlık borçlarını siliyorsunuz, isterseniz bir kalemde
yandaşların vergi borçlarını temizliyorsunuz. Değerli arkadaşlar, elinizi
vicdanınıza koyun, hodri meydan, 25 milyon kardeşim sizi izliyor, ellerinizi
aslanlar gibi kaldırın, millet de rahat etsin, ondan sonra söyleyin “Biz
yaparsak olur.” diye! Hadi bakalım hodri meydan! 
Çok teşekkürler, saygılar. (CHP sıralarından alkışlar)
BAŞKAN – Öneriyi oylarınıza sunuyorum: Kabul edenler...
Kabul etmeyenler... Öneri kabul edilmemiştir. 
Değerli arkadaşlar, sisteme giren birkaç arkadaşımıza söz
vereceğim, sonra bir ara vereceğiz. 
Sayın Bulut...
IV.- AÇIKLAMALAR (Devam)
43.- Adana Milletvekili Burhanettin Bulut’un, açıklanan
TÜİK verilerinin ülkede yaşanan krizin boyutlarını ortaya koyduğuna ilişkin
açıklaması
BURHANETTİN BULUT (Adana) – Çok teşekkür ediyorum Sayın
Başkanım. 
Açıklanan TÜİK verileri, ülkedeki krizin boyutlarını da
ortaya koyuyor. Esnafı, işçisi, işvereni, toplumun her kesimi de iktidarın
“yok” dediği krizi hissediyor. İstihdam 1,9 azalışla yüzde 46 olurken geçen yıl
nisan ayına göre, bir yılda 1 milyon 116 bin kişi eklenen işsizler ordusunun
sayısı 4 milyon 202 bin kişi oldu. Esnaf evine ekmek götüremiyor, kriz
nedeniyle beş buçuk yılda 570 bin esnaf kepenk kapatmak zorunda kaldı. Bu yılın
altı ayında toplam iş yeri sayısı 1 milyon 910 bine indi. KOBİ’ler borç
batağında yüzüyor. Takipteki KOBİ kredileri son bir yılda yüzde 91’lik artışla
51 milyar TL oldu. “Ekonomik kriz yok.” dediğinizde, tablo işte bu.
İktidarın görevi krizi yok sayıp geçiştirmek değil, kalıcı
çözüm üretmektir diyor, hepinize saygılar sunuyorum. 
BAŞKAN – Sayın Şimşek...
44.- Mersin Milletvekili Baki Şimşek’in, Mersin ilinde yaş
meyve sebze üreticilerinin yaşadığı mağduriyete ilişkin açıklaması
BAKİ ŞİMŞEK (Mersin) – Teşekkür ediyorum Sayın Başkan.
Sayın Başkan, yaz sezonuyla beraber Türkiye'nin en çok
ihracat yapan, yaş sebze meyve ihracatı yapan ili Mersin’de, maalesef, şu anda
çiftçiler çok büyük bir sıkıntı içerisinde. Irak Hükûmeti, Türkiye’den yaş üzüm
alımını durdurmuş, sert çekirdekli meyvelere de ton başı 300 dolarlık bir
gümrük vergisi koymuştur. 
Ben buradan Ticaret Bakanına ve Tarım Bakanına çağrıda
bulunuyorum: Irak Hükûmetiyle gerekli görüşmeler yapılarak üzümün mutlaka
Irak’a ihracatının yapılması için gerekli girişimlerde bulunulmasını, diğer
sert çekirdekli meyvelerde ton başına konulan gümrük vergisinin de
kaldırılmasını talep ediyoruz. 
Ayrıca, doğal afetlerden dolayı çok büyük zarar gören çiftçilerin
bu yılki tarım kredi, zirai kredi ve bankalara olan borçlarının mutlaka
ertelenmesini talep ediyoruz yoksa önümüzdeki aylarda çok büyük sıkıntılar
yaşanacaktır.
Saygılar sunuyorum.
BAŞKAN – Sayın Açanal…
45.- Şanlıurfa Milletvekili Zemzem Gülender Açanal’ın,
6’ncı bölge teşvik paketinden yararlanan Şanlıurfa ilinde cazibe merkezleri
oluşturulduğuna ve yatırımcıları davet ettiğine ilişkin açıklaması
ZEMZEM GÜLENDER AÇANAL (Şanlıurfa) – Sayın Başkan,
Şanlıurfa 6’ncı bölge teşvik paketinden yararlanırken bölgemizde cazibe
merkezleri oluşturmaya çalıştık. İstanbul Hazır Giyim ve Konfeksiyon
İhracatçıları Birliğiyle yapılan protokol sayesinde Şanlıurfa’da 350 dönümlük
bir alan içinde 22 parselin altyapısı tamamlanmış ve bedelsiz olarak yer
tahsisi planlanmıştır. Bu parsellerden 2 firma yatırımlarını tamamlamış ve
üretime geçmiş, 2 firma tamamlanma aşamasına gelmiş, 2 firmanın inşaatı devam
etmekte olup 7 firma proje aşamasındadır. Biten, inşaatı devam eden diğer
tahsisler de gerçekleştiğinde 10 bin kişinin istihdam edileceği
öngörülmektedir. 
Şanlıurfa’daki bu avantajlardan yararlanmak üzere
yatırımcılarımızı şehrimize davet ediyor, hepinizi saygıyla selamlıyorum. 
BAŞKAN – Sayın Ünsal…
46.- Ankara Milletvekili Servet Ünsal’ın, sağlıkta yaşanan
şiddete ilişkin açıklaması
SERVET ÜNSAL (Ankara) – Teşekkürler Sayın Başkan.
Değerli milletvekilleri, İnsan Haklarını İnceleme Komisyonu
üyesi bir doktor arkadaşınız olarak dilimde tüy bitti. Sağlıkta yaşanan şiddete
karşı sürekli olarak her alanda, her platformda açıklama yapıyorum, çağrı
yapıyorum ancak ne yazık ki bu alçakça saldırılar bitmek bilmiyor. Her gün, her
saat yaşanan bu utanç verici şiddet olaylarına karşı sessiz kalınması giderek
daha kötü bir tabloya yol açıyor. Yetkililer harekete geçmedikçe, gerekli yasal
düzenlemeler ve cezai yaptırımlar uygulanmadıkça bu şiddet olayları sona ermez.
En çok şiddet gören kesim hâline gelen sağlık çalışanları bu risk ve tehdit
altında insan sağlığı için çabalamak zorunda kalıyor. Başta sağlığa bakan ve
adalete bakan arkadaşlar, yeter artık, yalnızca bakmayı bırakın, sağlıkta
şiddete karşı gerekli düzenlemeleri çıkarın. İlla bir doktorun ölmesi mi gerek?
Teşekkürler.
BAŞKAN – Sayın Yılmaz…
47.- Düzce Milletvekili Ümit Yılmaz’ın, Çevre ve Şehircilik
Bakanlığınca hazırlanan Karadeniz Bölgesi İklim Değişikliği Eylem Planı’na
ilişkin açıklaması
ÜMİT YILMAZ (Düzce) – Teşekkür ederim Sayın Başkan.
Çevre ve Şehircilik Bakanlığınca hazırlanan Karadeniz
Bölgesi İklim Değişikliği Eylem Planı doğru ama maalesef, geç kalınmış bir uygulamadır.
Yalnız Bakanlığımızın gözden kaçırdığı, Batı Karadeniz Bölgesi’ni, özellikle de
Düzce’yi bu plana dâhil etmemesidir. Zira geçen senelerde olsun, bu sene olsun
her yağmurdan sonra, ıslahı yapılmayan dereler sele sebep olmaktadır. Sadece
son sel felaketinde Gölyaka ilçemizde 8,5 milyon TL değerinde maddi kaybımız
vardır. Kaynaşlı’ya, Beyköy’e, Gölyaka’ya, Gümüşova’ya ve Cumayeri’ne ait
derelere acil ıslah yapılması gerekmektedir. Bu derelerde meydana gelen sel,
sadece içinden geçtiği köyleri değil ilçe merkezlerini de tehdit etmektedir.
Düzce’de ve Batı Karadeniz’de bulunan Zonguldak, Bolu, Bartın, Karabük,
Kastamonu illerimizde de bu eylem planı hazırlanarak bölgede yaşanacak bir
felaketin önüne geçilmelidir. 
BAŞKAN – Sayın Kılavuz…
48.- Mersin Milletvekili Olcay Kılavuz’un, 15 Temmuz hain
FETÖ darbe girişimi nedeniyle şehadet şerbeti içen şehitlere Allah’tan rahmet
dilediğine ilişkin açıklaması
OLCAY KILAVUZ (Mersin) – Sayın Başkan, değerli
milletvekilleri; 15 Temmuz hain FETÖ darbe girişiminde şehadet şerbeti içen
yiğitlerimizi rahmetle, minnetle yâd ediyorum. Özellikle, Özel Harekât Daire
Başkanlığında maalesef ki alçakların atmış olduğu bombalar sebebiyle yanarak
şehit olan Allah’ın aslanlarını, kahramanlarımızı, Özel Harekâtçı yiğitlerimizi
ayrıca rahmetle, minnetle anıyorum.
Diğer taraftan, ülkücü şehidimiz rahmetli Velican Oduncu’yu
şehadetinin 31’inci yıl dönümünde rahmetle, minnetle anıyorum. 
Hakkâri’de şehadet şerbeti içen Jandarma Teğmen Alim Keskin
kardeşimi de rahmetle anıyorum.
Genel Kurulu saygıyla selamlıyorum. 
BAŞKAN – Sayın Şanverdi…
49.- Hatay Milletvekili Hüseyin Şanverdi’nin, 15 Temmuzun
ülkemiz ve toplum tarihi açısından önemli bir dönüm noktası olduğuna ilişkin
açıklaması
HÜSEYİN ŞANVERDİ (Hatay) – Sayın Başkan, değerli milletvekilleri;
15 Temmuz, ülkemiz ve toplum tarihi açısından önemli bir dönüm noktası
olmuştur. Bu zor zamanda aziz milletimiz tek yürek olmuş, tarihe altın
harflerle büyük bir kahramanlık destanı yazmıştır. Cumhurbaşkanımız Sayın Recep
Tayyip Erdoğan’ın çağrısıyla aziz ve asil milletimiz meydanlara inmiş, yürekli
ve kararlı bir şekilde ülkesine sahip çıkmıştır. 15 Temmuz demokrasi zaferi
olarak hafızalarımızda her daim yer alacaktır. 15 Temmuz destanını
unutmayacağız, unutturmayacağız.
15 Temmuz şehitlerimize Allah’tan rahmet, yakınlarına
başsağlığı, gazilerimize sıhhat, afiyet diliyorum.
Genel Kurulu saygıyla selamlıyorum.
BAŞKAN – Sayın Öztunç…
50.- Kahramanmaraş Milletvekili Ali Öztunç’un, Afşin
Elbistan Termik Santrali’nin ölüm saçmaya devam ettiğine ilişkin açıklaması
ALİ ÖZTUNÇ (Kahramanmaraş) – Teşekkür ederim Sayın
Başkanım.
Afşin Elbistan Termik Santrali’ne ilişkin geçtiğimiz hafta
Genel Kurulda bir konuşma yapmıştım. Afşin Elbistan Termik Santrali ölüm
saçmaya devam ediyor. Özelleştirilen A ünitesi çalışmamalı, çalışmaması
gerekiyor çünkü filtresi yok ama hâlâ çalıştırılıyor Çelikler Holding
tarafından. Bu holding bu gücü kimden alıyor, nereden alıyor, bilemiyorum ama
yüz binlerce insanı etkiliyor, insanların tepesine kül ve zehir yağıyor. Bu
konuda Hükûmeti, AK PARTİ’yi duyarlı olmaya davet ediyorum. Bakın, orada
yaşayan insanlara büyük bir zulüm uygulanıyor ve bu zulüm, sonunda ölümler
getirecek. Lütfen, bu konuda duyarlı olun diyorum, saygılar sunuyorum. 
BAŞKAN – Sayın Kaplan…
51.- Gaziantep Milletvekili İrfan Kaplan’ın, eczacılık
mesleğinin kalitesini artırmak amacıyla yurt dışına sıkça seyahat etmek
durumunda kalan eczacılara yeşil pasaport hakkı tanınmasını talep ettiklerine
ilişkin açıklaması
İRFAN KAPLAN (Gaziantep) – Teşekkürler Sayın Başkan.
Eczacılar, halka kamu adına sağlık hizmeti sunan sağlık
emekçileridir. Sağlık Bakanlığı tebliğinde de belirtildiği üzere, eczaneler
birinci basamak sağlık kuruluşları sayılmıştır. Eczacılarımız, mesleki gelişim
ve eğitim faaliyetleri nedeniyle, uluslararası ilaç sektörüyle ilgili
araştırmaları ve gelişmeleri takip etmek açısından uluslararası toplantılara,
konferanslara, eğitimlere, seminerlere, sempozyumlara, araştırma faaliyetlerine
ve kongrelere sürekli katılım sağlamaktadırlar. 
Tüm bu nedenlerle, eczacılık mesleğinin ülkemizdeki
kalitesini artırmak için yurt dışına sıkça seyahat etmek durumunda kalan ve
birinci derece kamu hizmeti gören, kamuda ve özel sektörde çalışan eczacılara
ve eczacılarımıza yeşil pasaport hakkı tanınmasını talep ediyoruz. Bununla ilgili
çalışma yapılmasını en kısa zamanda bekliyoruz.
BAŞKAN – Sayın Yurdunuseven…
52.- Afyonkarahisar Milletvekili İbrahim Yurdunuseven’in,
15 Temmuz FETÖ darbe girişiminin 3’üncü yıl dönümünün hüzünle ve bir o kadar da
gururla idrak edildiğine ilişkin açıklaması
İBRAHİM YURDUNUSEVEN (Afyonkarahisar) – Teşekkür ediyorum
Sayın Başkan.
15 Temmuz FETÖ’cü ihanet şebekesinin dış destekçileriyle
beraber kalkıştığı hain darbe ve işgal girişiminin 3’üncü yıl dönümünü hüzünle
ve bir o kadar da gururla idrak ettik. O gece Sayın Cumhurbaşkanımızın ve
milletimizin dik duruşuyla kazanılan bu eşsiz zaferin kalıcı olması için FETÖ
terör örgütüne karşı sürdürülen mücadelemiz Sayın Cumhurbaşkanımızın
liderliğinde her alanda kararlılıkla devam etmektedir. 15 Temmuz bize göstermiştir
ki bu coğrafyada var olabilmek için devlet olarak, millet olarak güçlü olmak,
bir ve beraber olmak zorundayız. 
Bu vesileyle 15 Temmuzda şehit olan tüm şehitlerimizi
rahmetle anıyor, gazilerimize acil şifalar diliyor ve Gazi Meclisimizi saygıyla
selamlıyorum.
BAŞKAN – Sayın Tığlı…
53.- Giresun Milletvekili Necati Tığlı’nın, Giresun ili
Espiye ilçesinde meydana gelen kazada yaşamını yitirenlere Allah’tan rahmet
dilediğine ve yayla yollarında güvenlik önlemlerinin alınması gerektiğine
ilişkin açıklaması
NECATİ TIĞLI (Giresun) – Seçim bölgem Giresun Espiye
ilçemiz Ericek köyü Karaovacık grup yolunda önceki gün meydana gelen kazada
yaşamını yitiren 6 kişiye rahmet, yakınlarına sabır; 1’i ağır olmak üzere 5
yaralımız var, onlara da acil şifalar dilerim. 
Özellikle yaz mevsiminde fındık hasadı öncesinde
kültürümüzü yaşatmak üzere birçok yayla ve obamızda düzenlediğimiz şenlikler
vesilesiyle yaylalarımıza artan ilgiyle birlikte bu yollarımızda yoğunluk daha
da artmaktadır. On ay kadar önce, buranın 1 kilometre aşağısında meydana gelen
kazada da 5 vatandaşımız hayatını kaybetmiştir. Ardından o virajda beton
bariyerlerle tedbir alınmıştır. Şimdi, muhtemelen, son kazanın meydana geldiği
viraj için de benzer önlemler alınacaktır fakat bunlar bu acıların, kayıpların
telafisi olmayacaktır. İşlek olan bu yolumuz gibi birçok yayla yolumuz mevcut
güvenlik önlemlerine ihtiyaç duymaktadır. Buralarda altyapı çalışmaları dışında
diğer eksiklerin giderilmesi ve yeni bir acının yaşanmasını beklemeden gereken
güvenlik önlemlerinin alınması için yetkilileri harekete geçmeye davet
ediyorum.
BAŞKAN – Bu bölümde son olarak Sayın Şahin’e söz vereceğim.
Diğer arkadaşlarımızın daha sonraki bölümlerde müktesep hakları vardır, merak
etmeyin.
Buyurun Sayın Şahin.
54.- Hatay Milletvekili Suzan Şahin’in, kadınların her
alanda eşitlik istediğine ilişkin açıklaması
SUZAN ŞAHİN (Hatay) – Teşekkür ederim Sayın Başkan. 
2019’da 160 kadın öldürüldü, 35 çocuk cinsel istismara
uğradı, 72 kadın şiddet gördü. Kadın istihdamı ise yüzde 32, çocuk sebebiyle 2
milyon 342 bin kadın çalışmıyor. Toplumsal cinsiyet uçurumunda 149 ülke
arasında 130’uncuyuz. Kadınlar her alanda eşitlik istiyor. Cumhurbaşkanı ise
hâlen kadınların evlerinde kalması gerektiği düşüncesinin hâkim olduğu
Japonya’dan esinlenerek kadınların toplumsal hayattaki yerini
sağlamlaştırmaktan çok uzak kadın üniversitesi öneriyor, YÖK Başkanına talimat
veriyor, On Birinci Kalkınma Planı’na kurulması konuluyor. Kuruluş
ilkelerimize, toplumsal cinsiyet eşitliğine aykırı, karma eğitimi ortadan kaldıracak,
kadınların cins olarak dışlandığı bir düzen değil, eşit ve özgür bir yaşam
istiyoruz. Bu sicilimizle en önemli adımımızın eşitlik akademisi ve kürsüsü
kurarak istatistik ve çözüm üretmek, yetişmiş iş gücüyle eşitlik noktasında
toplumu bilinçlendirmek olması gerekmez mi?
BAŞKAN – Değerli milletvekilleri, birleşime on dakika ara
veriyorum.
Kapanma Saati: 18.03
İKİNCİ OTURUM
Açılma Saati: 18.27
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 103’üncü
Birleşiminin İkinci Oturumunu açıyorum.
Alınan karar gereğince denetim konularını görüşmüyor ve
gündemin “Kanun Teklifleri ile Komisyonlardan Gelen Diğer İşler” kısmına
geçiyoruz.
Bu kısmın 1’inci sırasına alınan, Aydın Milletvekili
Mustafa Savaş ile 75 Milletvekilinin Gelir Vergisi Kanunu ile Bazı Kanunlarda
Değişiklik Yapılması Hakkında Kanun Teklifi ile Plan ve Bütçe Komisyonu
Raporu’nun görüşmelerine başlayacağız.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (x)
BAŞKAN – Komisyon? Yerinde.
Komisyon Raporu 102 sıra sayısıyla bastırılıp
dağıtılmıştır.
Sayın milletvekilleri, alınan karar gereğince bu teklif, İç
Tüzük’ün 91’inci maddesi kapsamında temel kanun olarak görüşülecektir. Bu
nedenle teklif, tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Şimdi, teklifin tümü üzerinde görüşmelere başlıyoruz.
İlk olarak teklifin tümü üzerinde söz isteyen, İYİ PARTİ
Grubu adına Ankara Milletvekilimiz Sayın Durmuş Yılmaz. (İYİ PARTİ sıralarından
alkışlar) 
Süreniz yirmi dakika Sayın Yılmaz.
İYİ PARTİ GRUBU ADINA DURMUŞ YILMAZ (Ankara) – Değerli
Başkan, sayın milletvekilleri; Gelir Vergisi Kanunu ile Bazı Kanunlarda Değişiklik
Yapılması Hakkında (2/2019) esas numaralı Kanun Teklifi’nin geneli üzerinde İYİ
PARTİ Grubunun görüşlerini açıklamak üzere söz almış bulunuyorum ve hepinizi
saygıyla selamlıyorum.
Yasa teklifine baktığımızda içerisinde şunları görüyoruz: 
1’inci maddede “hasılat esaslı vergilendirme” kavramı
yeniden canlandırılıyor ve Türk vergi mevzuatında uzun zamandan beri
kullanılmayan gerçek usulde vergilendirmeye yeni bir uygulama getiriliyor. 
Diğer bir düzenleme, daha önce yapılan ve bir kerelik gelir
toplanmasını amaçlayan ekonomik tedbirlerden biri olan varlık barışının
devamıyla ilgili bir düzenleme.
Türkiye Cumhuriyet Merkez Bankası Kanunu’nun ilgili
maddelerinde, 4 maddesinde düzenleme var. Bu düzenlemeyle Hükûmet, Merkez
Bankasında, esas itibarıyla, bilançosunda birikmiş olan ihtiyat akçesinin
Hazineye devrini öngörüyor fakat bunu yaparken bazı değişiklikler de yapmak
ihtiyacı duymuş. Bunun ne anlama geldiğini biraz sonra tekrar anlatacağım. 
Ayrıca yurt dışı çıkış harçlarıyla ilgili bir düzenleme var;
haberleşme, yurt dışından getirilen telefonlarla ilgili, haberleşmeyle ilgili
birtakım düzenlemeler var; sosyal güvenlikle ilgili düzenlemeler var;
yenilenebilir enerjiyle ilgili düzenlemeler var ve en önemlisi, 16’ncı ve
17’nci maddelerde şirketlerin geri dönmeyen, “batık” tabir edilen kredilerin
yeniden yapılandırılmasıyla ilgili önemli düzenlemeler var. Gümrük mevzuatında
özellikle Türkiye’deki otomobil piyasasının yurt dışında üretim yapıp
Türkiye’de distribütörleri olan ithalatçılar ile bireysel ithalatçıların pazar
payı kavgasıyla ilgili ortaya çıkan sorunlarla ilgili bir düzenleme var;
kişisel bilgilere erişimle ilgili düzenleme var; otomobil endüstrisinin
geleceğiyle ilgili, özellikle elektrikli otomobillerle ilgili bir düzenleme var
bugünden ileriye yönelik olarak; en önemlilerinden bir tanesi de kamu-özel iş
birliğiyle yapılmış olan hastanelerin ortaya çıkardığı maliyetlerle ilgili bir
düzenleme var. 
Bu düzenlemelerin özüne, esasına baktığımızda, “Burada ne
amaçlanıyor?” diye sorduğumuzda verebileceğim tek ve doğru cevap, artık Hükûmet
denizi bitirmiş, kaynağa ihtiyacı var, kaynak aramanın peşinde. Bu
düzenlemelerin yegâne ve tek amacı ilave kaynak bulmak. Bu kaynak,
bulunabileceği düşünülen bu düzenlemelerin sonucu elde edilebilecek kaynak ihtiyaç
duyulan kaynağı karşılayacak mı, sorunları çözecek mi? Bence cevap hayır.
Daha önce ben bu kürsüye geldim ve bir konuşma yaptım,
dedim ki: İnsanoğlu bir meseleyle karşılaştığında o meseleyi hemen dört başı
mamur algılayıp gerekeni yapmak konusunda biraz mütereddit davranıyor,
özellikle siyasette bu çok daha ön plana çıkıyor ve bunun sonucunda da sorunlar
sürekli erteleniyor. Siz -yani, boş sıralara konuşuyorum ama yine de
söyleyeyim- ister kabul edin ister kabul etmeyin, şu anda Genel Kurula
getirdiğiniz, görüşülecek olan ve görüşülmesine başlanılan bu yasa zımnen şunu
söylüyor, diyor ki: “Bu ülkede kriz var, artık bu krizin bir şekilde
halledilmesi ve çözülmesi gerekir.” Bu, bunun teyidi. Ama maalesef bu açık, net
bir şekilde baştan kabul edilmediği için, geçen süre içerisinde eğer daha önce
tedbir alınsaydı ve doğru bir yaklaşımla bunun üzerine gidilseydi belki 10
birime, 10 kuruşa, 10 liraya, 10 sente halledilebilecek bir sorun bugün 100
dolara, 100 bin liraya zor halledilebilecek hâle gelmiştir çünkü olayın inkârı
meseleyi derinleştirmiştir ve maliyeti artırmıştır. 
Daha önce de söyledim: Krizin birinci aşaması inkârdır. Bu,
insanoğlunun tabiatında var. Niye inkâr ediyor? Bekliyor ki bir mucize
olabilir, bir gelişme olabilir, şu anda ortaya çıkan bu sorun bir şekilde
kendiliğinden hallolabilir. Tabii, bunun iki yönü var: Birisi, bunu bilinçli
olarak inkâr etmek; diğeri de olayın derinliğinin ne olduğunu kavrayamamaktan,
bilememekten dolayı ortaya çıkan bir şey. Şu anda karşılaştığımız bu sorunların
temelinde hem bilinçli inkâr var hem de olayın ne anlama geldiğini kavrayamamış
olmak var. Bu aşamada “Kriz yoktur.” diyorsun ve kenara çekiliyorsun,
bekliyorsun ki sorunlar hallolacak. Sorunların hallolmadığını görünce -hayal
kırıklığı var- bu kere diyorsun ki: “Bekledik, olmadı, ne yapalım?” Bir müddet
sonra hayal kırıklığı, yerini öfkeye ve korkuya bırakıyor; öfke ve korkuya
bırakılan yerde, hayal kırıklığının olduğu yerde yaptığı şey şu: Mesela soğan
depolarına baskın yapmak bir hayal kırıklığıdır. Ortada bir mesele var,
bekliyorsun ki çözülmüyor, o zaman bir şekilde bunun üstüne gideyim, bir
açıklama yapayım diyorsun, gidiyorsun, soğan deposunu basıyorsun. O da çözüm
olmuyor, bu kez korku ve panik içerisine giriyorsunuz. Şu anda krizin biz korku
ve panik aşamasındayız ve bu korku ve panik aşamasının en önemli göstergesi de
görüşmekte olduğumuz yasanın 16’ncı ve 17’nci maddelerinde -özellikle reel
sektörün ileride bankacılık sistemimizin üzerine getirebileceği yükleri de
dikkate alarak- yapılan düzenleme ve borç ertelemesi. Bu, nereden bakarsak
bakalım, önemli bir sorun ve şu anda bu soruna karşı yapılan, alınan tedbir ve
ortaya konulan yaklaşım da son derece yanlış ve şu anda siz daha büyük bir
sorunun tohumunu ekiyorsunuz. Bunu defalarca söyledim yani bir yıl önce de
söyledim, bir buçuk yıl önce de söyledim. Eğer o gün bu tedbirler alınsaydı
bugün bu noktaya gelinmeyecekti. Şimdi, siz öyle bir yasa maddesi düzenlediniz
ki bu maddeyle var olan sorunu daha da derinleştiriyorsunuz ve büyük bir
sorunun da tohumunu ekmiş bulunuyorsunuz. 
Bununla ne demek istiyorum? Şu: Eğer referans noktanız
dünya ise, dünyada olan bitenin farkındaysanız elbette bir kriziniz var ama
şunu diyorsanız: “Bizim dünyayla işimiz yok, biz kendi hâlimize bakarız.” O
zaman kenara çekilebilirsiniz ve her şey güllük gülistanlık diyebilirsiniz. 
Geldiğimiz nokta itibarıyla, özellikle son bir ayda
açıklanan verilere baktığımızda, örneğin Sanayi Üretim Endeksi, Yurt İçi ÜFE,
Tüketici Güven Endeksi, Sektörel Güven Endeksi, Reel Efektif Döviz Kuru, perakende
satışlara vesaireye baktığımızda belki bir miktar iyileşme var fakat bu sizi
aldatmasın. Bütün bunlar eşik değerin altında, ya 100’ün altında ya da 50’nin
altında, 100’ün altında ve 50’nin altında olan her rakam size meselenin henüz
halledilmediğini gösteriyor. Dolayısıyla biraz önce söylediğim ve daha farklı
verilerde ortaya çıkan aylık bazdaki bazı iyileşmeler sizi aldatmasın. Genele
baktığımızda, makro açıdan baktığımızda, enflasyonun düşmüş hâliyle bile, bizim
gibi gelişmekte olan ülkelerin 3 katı enflasyon var. 
İşsizlik, neredeyse gelişmekte olan ülkelerin 2 katı. Bugün
nisan ayı işsizliği açıklandı, mevsim etkisinden arındırılmış işsizlik oranı
yüzde 13,8. Evet, bir önceki aya göre düşüş var ama bir önceki yılın ayına göre
de önemli artış var, 1 milyonun üzerinde.
Paranın değer kaybında ise biz dünya lideriyiz. İlk altı
aydaki bütçe gelişmelerine baktığımızda, gerek nakit açığında, gerekse faiz
dışı dengede, borç çevirme oranımızda, hepsinde önemli bir gerileme söz konusu.

Bu ülke mali disiplinsizlikten dolayı 2001 yılında krize
girdi ve o krizin sonucunda bu ülkenin merkezî hükûmetinin borcunun millî
gelire oranı yüzde 70’in üzerindeydi, 75 civarındaydı. O gün IMF’yle yapılan
anlaşma çerçevesinde, Hükûmet net borç ödeyicisi hâline geldi yani ayağını
yorganına göre uzatmaya başladı, topladığı vergiden faiz giderini düştükten
sonra, kalan kısmı ona göre harcadı, faiz giderinden elde ettiği faiz dışı
fazladan borç ödedi ve borcunu bugün, kendi grubundaki ülkelerin belki en iyisi
olan, yüzde 30, 32 civarına getirdi. Tamam, bununla övünüyorsunuz, bu da bu
ülkenin kazanımı diyebiliriz fakat şunu unutmayalım: Geçen yılın ortasından
itibaren o edindiğimiz tecrübe, o edindiğimiz disiplin maalesef hiç olmamış,
böyle bir şey başımıza gelmemiş gibi unutuldu ve eski dönemde ne kadar
hastalığımız varsa, ne kadar günahımız varsa, ne kadar yanlışımız varsa hepsini
tekrar su yüzüne çıkardık ve bu yanlışları tekrar uygulamaya koyduk. Geçen yıl
haziran ayı öncesi -borç çevirme oranı- normalde 100 liralık vadesi gelen borca
karşılık 80 lira, 85 lira, 90 lira borçlanırken geçen yılın ortasından itibaren
artık yüzde 100 ve bunun üzerine çıktık. Haziran ayında toplam borçlanma oranı
yüzde 132 ve bu ayın ilk haftası itibarıyla da yüzde 167.
Ekonomi daralıyor, yıllık bazda 2 çeyrek küçüldü. 2 çeyrek
küçüldüğü için ekonomik aktivite zayıf, vergi bazı daraldı, dolayısıyla vergi
toplanamıyor. Ama buna rağmen Hükûmet harcamaya devam ediyor ve bunun bedeli
olarak, bunun karşılığı olarak da yapacağı şey; ya borçlanacak ya zam yapacak
ya da bir yerden tasarruf edecek. Ama şu anda görünen o ki maalesef harcamak
için alanı yok. Hükûmet sürekli para harcıyor ve bunun da bir kısmını vergi
artışıyla karşılamaya çalışıyor. Ekonomi büyümediği için vergi toplayamıyor.
Geriye kalanı da nereden yapacak? Borçlanacak. Onun için faiz düşmüyor.
Dolayısıyla, Merkez Bankası Başkanını görevden almanın buna bir çözüm olacağını
düşünmüyorum. Siz faizin artmasını kendi elinizle yapıyorsunuz. Çünkü
ekonominin toplam kaynağı belli, onun önemli bir kısmını devlet olarak, Hükûmet
olarak alıyorsunuz, özel sektöre bir şey bırakmıyorsunuz. Dolayısıyla Hükûmet
daha fazla borçlanmaya başladığında faizler yükseliyor. Ne yapıyorsunuz?
Yaptığınız iş şu: Yine geride yaptığımız o hataları tekrar yapıyorsunuz; kamu bankalarını
kullanarak, arka kapıyı dolanarak, birtakım kural dışı işlem ve eylemlerle güya
faizi düşürüyorsunuz. Unutmayın bu; size, bize ve bu ülkeye daha yüksek faiz,
daha düşük kur olarak geri dönüyor ve her defasında da soframızdaki 5 zeytinden
3 tanesi gidiyor.
Bu yasanın özü, esası bu: Para bulmak. Peki, bunu nasıl
bulacak? Bulması için de diyor ki: Bankacılık sistemindeki borçları eğer
yeniden yapılandırırsam, bu yapılandırmanın sonucunda bankaların bilançosundaki
bu geri dönmeyen, işlemeyen kredileri bir kenara çıkartırsam belki orada bir
alan yaratırım ve dolayısıyla da bankalar kredi vermeye başlarlar ve verilen bu
kredilerle ekonomi tekrar canlanır. Bu bir hayal, bu bir hayal, bunu unutmayın.
2001 krizinde “İstanbul yaklaşımı” diye bir şey yapıldı. O yaklaşımda 6 milyar
dolarlık bir borç yeniden yapılandırıldı ama bunun karşılığında 3 milyar
dolarlık IMF parası kullanıldı. Bugün bu yasanın 16 ve 17’nci maddesiyle
yapılan yeniden yapılandırmada ortada bir kaynak yok, sadece bankalara tanınan
bir vergi muafiyeti var ve diyor ki: Dönmeyen, çalışmayan kredilerinizi yeniden
yapılandırın, bunun sonucunda eğer yine de ödenmezse bunları bilançonuzdan
çıkarın, zarar olarak yazın dolayısıyla ben gelir vergisi vesaire açısından
bunları sizden düşeceğim, size böyle bir kolaylık veriyorum. Ayrıca bir
düzenleme daha var, onda da diyor ki banka yöneticilerine: Cesur olun,
korkmayın. Ben, bankacılık kanununda öngörülen, kredi batırmalarından dolayı
öngörülen zimmeti size çıkarmayacağım, sizi affedeceğim ama siz ne yapın yapın
bu kredileri yeniden yapılandırın. Bu kredilerin hangi krediler olduğuna
baktığımızda, inşaat sektöründe 85 küsur var, bir o kadar dolar cinsinden var,
enerji sektöründe var ve imalat sanayisi sektöründe var ve bunun toplamı 400
milyar TL, nereden bakarsanız bakın 70 milyar dolar. Hiçbir kaynak konulmadan
bunun yeniden yapılandırılması mümkün değil. Ellerini açtı Hükûmet, dua ediyor:
“Ey Rabb’im, bir mucize yarat, ekonomi tekrar canlansın, işler tekrar yoluna
girsin, ekonomik aktivite büyüsün, şirketler yeniden üretsin, ürettiklerini de
satsınlar, sattıklarından ciro elde etsinler ve buradan elde ettikleri kârla da
bu borçlarını ödesinler.” İnşallah olur. Böyle bir şey olursa da tarihe not
düşmüş olursunuz ama tecrübe bunun böyle olmayacağını gösteriyor. Dolayısıyla
yasayla şu anda… Yılbaşında bir düzenleme yaptı BDDK, dedi ki… Önceki yılda,
2017 yılında o yüzde 7,4’lük -kusura bakmayın- hormonlu büyüme bugünkü sorunun
temelidir; o büyüme, 7,4 bugünkü sorunun temelidir. O 7,4’lük büyümeyi sağlayan
Kredi Garanti Fonu’ndan verilen 220 milyar TL’lik geri dönmeyen kredilerin
önemli bir kısmının yeniden yapılandırılması için BDDK 2019’un daha ilk günü
bir düzenleme yaptı ve dedi ki: “Bu krediler üç yıl süreyle istenildiği kadar
yeniden yapılandırılabilir.” Yılbaşında yapıldı, haziran geldi, ödenme yok;
haziranda tekrar yapılandırılacak, eylül, ekim gelecek, yine yok; 2020’nin başı
gelecek, yine yok. Bunun çalışmayacağını bildiğiniz için şimdi yeniden bir
düzenleme yaptınız, iki yıl bunun tekrar ertelenmesini öngördünüz, bir de
Cumhurbaşkanına bir iki yıl daha bunun ertelenmesi yetkisini verdiniz. Toplamda
dört yıl daha ertelenecek bu. Göreceksiniz ki bu çalışmayacak. 
Benim iki dakikam var, çok fazla zamanım da yok. Daha
söyleyeceğim çok şey var ama herhâlde izin vermezsiniz, dolayısıyla bir konuya
gelmek istiyorum. Söyleyeceğimin sadece yüzde 2’sini, yüzde 3’ünü ancak
söyledim. 
Bu meselelerde gelinen noktadaki ekonomik sıkıntının
faturası Merkez Bankasına kesildi, Merkez Bankası Başkanı görevden alındı. Şunu
söylemek istiyorum, detayına girmiyorum: Merkez Bankası bağımsızlığı nedir?
Niçin Merkez Bankası bağımsız olmalıdır? Hangi saiklerle siyaset kurumu Merkez
Bankasına bağımsızlık vermiştir ve şu anda bu niçin sıkıntı yaratıyor? Bunların
uzun uzun izahı var. Tek şunu söyleyeyim: Şu andaki kullandığımız para kaydi
paradır, fiyat paradır; bu, mürekkep ve kâğıttan ibarettir, dolayısıyla bunu
çok basarsanız ekonominizi talan edersiniz. Onun için de Merkez Bankasına
bağımsızlık verilmesinin ana nedeni, özü, esası bu. Bunun çeşitli aşamaları
var, geldiğimiz nokta itibarıyla uygulama... Enflasyon hedeflemesi diye bir şey
var. O enflasyon hedeflemesinde de iki unsur var. Bunlardan birisi araç
bağımsızlığı, Merkez Bankası operasyonel olarak bağımsız; Merkez Bankasının
amaç bağımsızlığı yok. Merkez Bankasının amacını Hükûmet ile Merkez Bankası
birlikte belirliyor. Dolayısıyla eğer Merkez Bankası hedefleri tutturamadıysa
bunun bir ayağı Hükûmettir. Hükûmet maliye politikasıyla para politikasını
desteklemediği için enflasyon düşmemiştir. Enflasyonun düşmemesinin faturası da
Merkez Bankası Başkanına kesilmiştir. 
Son olarak şunu söyleyeceğim: Sayın Cumhurbaşkanı, sayın AK
PARTİ’liler; eğer Türkiye Cumhuriyet Merkez Bankasının bağımsız olmasına
inanıyorsanız, bunun bir ekonomik faydası var diye düşünüyorsanız lütfen bunun
gereğini yapın, kendi iradenizle yani siyasi irade olarak verdiğiniz,
yaptığınız Merkez Bankası bağımsızlığına saygılı olun ve bunu içselleştirin. 
(Mikrofon otomatik cihaz tarafından kapatıldı)
BAŞKAN – Sayın Yılmaz, devam edin. 
DURMUŞ YILMAZ (Devamla) – Yok, eğer “Biz siyaset kurumu
olarak yanlış yaptık. Merkez Bankası bağımsız olmamalı. Merkez Bankası
Hükûmetin herhangi bir birimi gibi olmalı.” diyorsanız yine buna göre davranın
lütfen. Yani her iki hususta da, inanıyorsanız da samimiyet istiyoruz
inanmıyorsanız da samimiyet istiyoruz, bunun gereğini yapın. 
Sayın Cumhurbaşkanının bir teorisi var: Faiz, enflasyonun
sebebidir. Bu, kapitalist sistemin kabul ettiği bir şey, bunun İslami yönünü
konuşuruz ama ben onun içine girmiyorum. Bu sistemin içerisinde, bu teori eğer
doğruysa ve buna da yüzde yüz inanıyorsanız o zaman 82 milyon insanın vebali
boynunuzda. Cumhurbaşkanı diyor ki: “Enflasyonun sebebi faizdir. Üstelik bir de
arasında doğrusal bir ilişki vardır.” Gerçekten buna samimiyetle inanıyorsa,
elinizde siyasi yetki var, Merkez Bankası Kanunu’nu değiştirin ve Merkez
Bankasını bir teknik birim hâline getirin, Sayın Cumhurbaşkanına danışmanlık
yapsın, elindeki veriyi aranje etsin, incelesin ve “Biz olayı şöyle görüyoruz.”
desin, o kararı kendisi alsın. 
(Mikrofon otomatik cihaz tarafından kapatıldı)
BAŞKAN – Sayın Yılmaz, devam edin. 
DURMUŞ YILMAZ (Devamla) – İki yol var, iki yolda da
samimiyet lazım; inanıyorsanız da gereğini yapın, inanmıyorsanız da gereğini
yapın, milleti oyalamayın. Biz bugün üretim konuşmak istiyoruz, imalat
sanayisini konuşmak istiyoruz, büyüme konuşmak istiyoruz, refah konuşmak
istiyoruz; artık faiz, kur konuşmaktan bıktık. Merkez Bankasının elini
bırakmazsanız bunlar konuşulmaya da devam edecek. O nedenle samimiyete davet
ediyorum; inanıyorsanız da gereğini yapın, inanmıyorsanız da gereğini yapın. 
MUHAMMED FATİH TOPRAK (Adıyaman) – Gereğini yapıyoruz. 
DURMUŞ YILMAZ (Devamla) – Bunun başka bir alternatifi yok
çünkü sizin bu tavrınız, ikircikli tavrınız ekonominin üzerine ve toplumun
üzerine acayip bir yük bindiriyor. Bu yükün ortaya çıkışı yüksek faiz ve düşük
kur. Göreceksiniz, Merkez Bankası ayın 25’inde bir karar alacak, orada ne karar
aldığını gördükten sonra, biz şu andaki yüzde 24 faizi ve bu kuru arar hâle
geleceğiz. Bundan hiç şüpheniz olmasın. Bunu lütfen düşünün. Eğer bunun tersi
olursa… 
(Mikrofon otomatik cihaz tarafından kapatıldı) 
BAŞKAN – Selamlayalım Sayın Yılmaz.
DURMUŞ YILMAZ (Devamla) – …yapacağım bir şey yok. Neyse…
Hepinizi saygıyla selamlıyorum. (İYİ PARTİ ve CHP sıralarından alkışlar) 
LÜTFÜ TÜRKKAN (Kocaeli) – Sayın Başkan…
BAŞKAN – Buyurun Sayın Türkkan.
IV.- AÇIKLAMALAR (Devam)
55.- Kocaeli Milletvekili Lütfü Türkkan’ın, Ankara
Milletvekili Durmuş Yılmaz’ın 102 sıra sayılı Kanun Teklifi’nin tümü üzerinde
İYİ PARTİ Grubu adına yaptığı konuşmasındaki bazı ifadelerine ilişkin
açıklaması
LÜTFÜ TÜRKKAN (Kocaeli) – Bu gelecek kanun teklifiyle
alakalı Sayın Durmuş Yılmaz Beyefendi’nin ikazlarına umarım Hükûmetimiz kulak
verir, gerçekten Türkiye’nin içinde bulunduğu durum daha büyük sıkıntıların
geleceğine dair haber veriyor. 
Bu İstanbul yaklaşımına benzer yaklaşımla ilgili bir ikazda
bulunmak istiyorum, o da şu: Bütün bankalar yeni kredilerin konsolide
edilmesini isterler, hiç zorlamanıza gerek yok yani hangi bankaya gitseniz “Bu
mevcut kredileri biz konsolide edeceğiz, gelin masaya oturalım.” deseniz
hiçbiri “hayır” demeyecektir size ama nasıl diyecektir biliyor musunuz? Bundan
iki üç yıl evvel yüzde 5,25 faizle aldığı avro cinsinden krediyle masaya
oturduğunda yüzde 13’le oturacak. Dolayısıyla kolaylık getireceğiniz banka
borçlarına beş sene bir yayılma yapsanız yüzde 35 fazla para ödeyeceksiniz,
normal faizin dışında yüzde 35 daha. 
(Mikrofon otomatik cihaz tarafından kapatıldı) 
BAŞKAN – Tamamlayınız Sayın Türkkan.
LÜTFÜ TÜRKKAN (Kocaeli) – Zaten zor durumda olan hiçbir
işletme bu ilave faiz yükünü taşıyacak durumda değil. Dolayısıyla sakıt bir
kanun çıkıyor şurada. Eğer burada ciddi bir katılım istiyorsanız, bu konuda
firmalara bir kolaylık yapmak istiyorsanız faiz oranlarının değişmemesi
konusunda bir karar alırsanız faydası olur. Aksi hâlde hiçbir müşteri gidip
bankaya böyle bir konsolidasyon için müracaat etmeyecektir. 
Bilginize arz ederim.
Teşekkür ederim Sayın Başkanım. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Söz sırası, Milliyetçi Hareket Partisi Grubu adına
Konya Milletvekilimiz Sayın Mustafa Kalaycı’da. (MHP sıralarından alkışlar)
Süreniz yirmi dakika Sayın Kalaycı.
MHP GRUBU ADINA MUSTAFA KALAYCI (Konya) – Sayın Başkan,
değerli milletvekilleri; görüşülmekte olan 102 sıra sayılı Kanun Teklifi’ne
dair görüşlerimizi açıklamak üzere Milliyetçi Hareket Partisi Grubu adına söz
aldım. Bu vesileyle hepinizi hürmetle selamlıyorum. 
Teklifin 1’inci maddesiyle, bazı mükelleflere yönelik
olarak gelir ve kurumlar vergisinde hasılat esaslı vergilendirmeye gidilmesi
düzenlenmektedir. Buna göre şehir içi yolcu taşımacılığı faaliyetinde bulunan
ve bu faaliyetlerden kaynaklanan hasılatlarının tamamını elektronik ücret
toplama sistemleri aracılığıyla elde eden mükelleflerin talep etmeleri hâlinde
gayrisafi hasılatlarının yüzde 10’u vergiye tabi kazanç olarak esas
alınacaktır. Hasılat esaslı vergilendirme modern vergi sistemiyle bağdaşmamakta
olup uygulamada geriye gidiş anlamını taşımaktadır. Kapsamı çok dar tutulan bu
uygulama asla genişletilmemelidir. 
Teklifin 2’nci maddesiyle 31/12/2019 tarihine kadar
uygulanmak üzere yeni bir varlık barışı düzenlemesi yapılmaktadır. Buna göre
yurt dışında bulunan varlıkların Türkiye’deki banka veya aracı kuruma
bildirilmesi, yurt içinde kanuni defter kayıtlarında yer almayan varlıkların
vergi dairelerine beyan edilmesi hâlinde yüzde 1 vergi alınması, bildirilen
veya beyan edilen varlıklar nedeniyle hiçbir suretle vergi incelemesi ve vergi
tarhiyatı yapılmaması düzenlenmektedir. Ülke ekonomisinde canlanma ve dinamizm
yaratmak, ekonominin kaynak ihtiyacını karşılamak için yurt dışında bulunan
varlıklar ile yastık altı diye tanımlanan yurt içi varlıkların millî ekonomiye
kazandırılması olumludur. Ancak uygulamanın konusu suç teşkil eden
faaliyetlerden elde edilmiş varlıkları kapsamaması için gerekli denetimler
yapılmalıdır. 
Teklifin 3 ve 4’üncü maddeleri ile Türkiye Cumhuriyet
Merkez Bankası Kanunu’nda değişiklik yapılarak bankaların ve diğer mali
kuruluşların bilanço içi veya bilanço dışı kalemlerinde meydana gelen
değişikliklerin sıkça farklılaşan piyasa koşullarına göre zorunlu karşılığa
tabi tutulması mümkün hâle getirilmektedir. Ayrıca bankanın bilgi taleplerini
gerçek zamanlı ve anlık karşılanmasını teminen düzenleme yapılmaktadır. 
Teklifin 5 ve 6’ncı maddelerinde ise Merkez Bankası yıllık
kârından ihtiyat akçesi ayrılmasıyla ilgili hükümlerde değişiklik yapılarak
Türk Ticaret Kanunu’nda yer alan hükümlerle uyum sağlanmaktadır. Merkez Bankası
Kanunu’nun mevcut 60’ncı maddesine göre kârın yüzde 20’si ihtiyat akçesine ve
hisse senetlerinin nominal değeri üzerinden yüzde 6’sı ilk kâr hissesi olarak
hissedarlara ayrıldıktan sonra kalan miktarın yüzde 5’i iki aylık maaş tutarını
geçmemek üzere banka mensuplarına, yüzde 10’u fevkalade ihtiyat akçesine ve
yine hisse senetlerinin nominal değeri üzerinden yüzde 6’sı ikinci kâr hissesi
olarak hissedarlara ayrılmaktadır. Bu dağıtımdan sonra kalan kâr da Hazineye
devrolunmaktadır. 2011 yılında çıkarılan Türk Ticaret Kanunu’nun 519’uncu
maddesinde ise yıllık kârın yüzde 5’inin ödenmiş sermayenin yüzde 20’sine
ulaşıncaya kadar yedek akçeye ayrılması, bu sınıra ulaşıldıktan ve bazı prim,
gider ve karşılıklar düşüldükten sonra kalan kısmın yüzde 5’inin kâr payı ve
yüzde 10’unun da yedek akçe olarak ayrılması öngörülmektedir. Dolayısıyla
Merkez Bankası yıllık kârından Türk Ticaret Kanunu’nda öngörülenden daha yüksek
oranda ve sermayeyle sınırlı olmaksızın ihtiyat akçesi ayrılmakta ve bu meblağ
devamlı büyümektedir. Yapılan düzenlemeyle, Merkez Bankasının 25 bin liralık
sermayesi dikkate alındığında 5 bin lira gibi çok düşük bir tutara tekabül
edecek olan birinci tertip yedek akçenin hiç ayrılmaması, ikinci tertip yedek
akçenin Türk Ticaret Kanunu’yla uyumlu biçimde yüzde 10 oranında ayrılması
öngörülmektedir. Ayrıca, ihtiyat akçelerinin ulaştığı seviye de dikkate
alınarak, yeni düzenlemeye göre, son yıl kârından ayrılan hariç olmak üzere
esasen Hazineye ait bakiyeden ayrılmış olan bu ihtiyat akçelerinin yine
doğrudan Hazineye verilmesi amaçlanmaktadır. 
Merkez Bankası bilançosunda yer alan ihtiyat akçesinin
karşılığının olmadığını, buradan Hazineye aktarım yapabilmek için para
basılacağını iddia etmek ya cehalettir ya da art niyetli bir değerlendirmedir.
Zira, az buçuk muhasebe bilgisine sahip olanlar bilirler ki bilanço, bir
işletmenin belli bir tarihteki varlıklarını ve bu varlıkların sağlandığı
kaynakları gösteren mali tablodur. Ticaret liselerinde ve üniversitelerde
muhasebeye giriş derslerinde de okutulduğu üzere bilanço, aktif ve pasif yani
varlıklar ve kaynaklar olmak üzere iki ana bölümden oluşur. Varlıklar ve
kaynaklar mutlaka birbirine eşit olmalıdır. Buna bilanço temel denkliği denir.
Bilançoda her varlığın mutlaka bir kaynağı vardır. Çünkü bir varlık
alınabilmesi için bir kaynak olmalıdır. Bu kaynak, öz kaynaklar olabilir veya
borç yani yabancı kaynaklar olabilir. O nedenle, Merkez Bankasının öz
kaynakları arasında bulunan yedek akçelerin bilançonun aktifinde karşılığının
olmadığını söylemenin ve buradan Hazineye aktarma yapabilmek için para
basılacağını iddia etmenin hiçbir dayanağı yoktur, külliyen yalandır.
Milletimize yanlış bilgi vermek doğru değildir. Para basma söz konusu
olmayacağı gibi bir parasal genişleme de olmayacaktır. Zira, Merkez Bankası,
faaliyetlerinden dolayı elde ettiği kâr nedeniyle piyasadan çektiği parayı
Hazine kanalıyla tekrar piyasaya vermektedir. Ayrıca Türk bankacılık sisteminde
ciddi bir likidite açığı bulunmakta olup yapılan aktarmanın buna da olumlu etkisi
olacaktır. 
Merkez Bankası, sadece bu yıl değil, kanunu gereği öteden
beri kâr hissesinin dışında dağıtımdan kalan kârın tamamını Hazineye
aktarmaktadır. Merkez Bankası bu paraları yıllardır Hazineye aktarırken para mı
basıyordu? Yine Merkez Bankası kârından kurumlar vergisini Hazineye öderken
para mı basıyordu? “Merkez Bankasının ihtiyat akçesine el konuluyor.” iddiası
da sakat bir yaklaşımdır. Zira, kanun gereği Hazineye ait paranın aktarımı
yapılmaktadır. Aslında, bu kanun teklifiyle yapılan düzenleme Türk Ticaret
Kanunu’nun kabul edildiği 2011 yılında yapılmış olsaydı ihtiyat akçesinin bu
kadar yüksek seviyeye çıkması söz konusu olmayacak ve her yıl kârın yüzde 20’si
olarak ayrılan ihtiyat akçesi de otomatik olarak zaten Hazineye aktarılmış
olacaktı. 
Merkez Bankasınca Hazineye, dolayısıyla bütçeye yapılan
aktarımdan acaba birileri niye rahatsız oluyor? Bundan dolayı Hazinenin
borçlanma ihtiyacının azalması ve daha az faiz ödeyecek olması acaba birilerini
niye huzursuz ediyor? Merkez Bankasının bilançosunda bekleyen ve gereğinden
fazla birikmiş kaynakların Hazinenin tasarrufuna geçmesinden doğal ne olabilir?
Doğru ve hukuka uygun bir işlemdir. Aynı şekilde, Hazinenin daha önce, nisan
ayında aldığı payını bu yıl ocak ayına kaydırması da akıllıca bir işlem
olmuştur. Esasen bu işlemleri akıl edenleri ve bu kanun teklifini getiren başta
Aydın Milletvekilimiz Sayın Mustafa Savaş olmak üzere diğer arkadaşlarımızı
kutlamak gerekir. 
Değerli milletvekilleri, teklifin 8 ila 13’üncü
maddelerinde yurt dışı borçlanma şartlarında değişikliğe gidilmektedir. Buna
göre, yurt dışı borçlanmada prim oranı yüzde 32’den yüzde 45’e çıkarılmakta,
borçlanılan süreler Türkiye’deki sigortalılık başlangıç tarihinden, Türkiye’de
sigortalılığı yok ise borçlanma tutarının tamamen ödendiği tarihten geriye
götürülen sürelerle ilgili aylara mal edilmekte ve bu süreler BAĞ-KUR
kapsamında geçmiş sigortalılık süresi olarak kabul edilmektedir. Yayımı
tarihini takip eden ay başında yürürlüğe girecek bu maddenin yürürlük
tarihinden önce yurt dışında geçen sürelerini borçlanma talebinde bulunanlardan
tahakkuk ettirilen borçlarını yasal süresi içinde ödeyenler hakkında önceki
hükümler uygulanacaktır. Dolayısıyla vatandaşlarımızın önceki hükümlerden
yararlanabilmesi için yürürlük tarihinin birkaç ay uzatılması ve bu durum
konusunda vatandaşlarımızın bilgilendirilmesi uygun olacaktır. Bu şekilde
Sosyal Güvenlik Kurumuna önemli tutarda bir kaynak girişi de sağlanmış
olacaktır. 
Teklifin 19’uncu maddesinde ülkemizde gerçekleştirilen
AR-GE faaliyetleri sonucunda geliştirilen elektrik motorlu taşıt araçlarının
üretiminin ve yurt içinde tercih edilirliğinin vergisel yönden desteklenmesi
amacıyla düzenleme yapılmaktadır. Ülkemiz yerli ve millî üretim hedefiyle yerli
otomobil konusunda adım atmış ve bu hedef doğrultusunda Türkiye’nin otomobil
girişim grubunu kurarak çalışmalarına başlamıştır. Konya bu konuda şehrin bütün
iş âlemi temsilcileriyle birlikte hareket etmekte olup Türkiye’de ilk defa bir
il tarafından kapsamlı bir fizibilite raporu hazırlanmıştır. Bu raporla
Konya’nın Türkiye’de yerli otomobil üretimi için en uygun yatırım alanı olduğu
bütün verilerle ortaya konulmaktadır. Ekonomide kendi öz sermayesiyle
kalkınmayı başarmış bir şehir olan Konya, gelişmiş sanayi altyapısı, modern
organize sanayi bölgeleri, destek üretim kabiliyetine sahip özel organize
sanayi siteleri, 25 binden fazla KOBİ’siyle cazibe merkezi hâline gelmiştir.
Konya, Türkiye’de başarılı bir otomotiv üretimi tesisi kurmak için en önemli ön
gereklilikleri karşılayan, otomotiv endüstrisi açısından son derece hırslı bir
inovasyon alanıdır. Otomotiv yan sanayi, savunma sanayi, otomotiv, döküm ve
tarım makineleri kümeleriyle sektörün altyapısı güçlendirilmiş, rekabetçilik
düzeyi artmıştır. Konya, bir otomobil için gerekli parçaların çoğunluğunu
hâlihazırda üretebilme kapasitesine ve büyük ölçekli ana yan sanayi yatırımları
için duyulan yeterli alanlara fazlasıyla sahiptir. Türk malı ilk otomobil
yatırımı için en uygun yer de elbette Konya’dır. Böylesi bir yatırım Konya ve
Anadolu’yu şaha kaldıracaktır. 
Teklifin 20’nci maddesiyle 2007 yılından beri 15 lira
olarak uygulanan yurt dışı çıkış harcı 50 liraya çıkarılmakta ve bu miktarı 3
katına kadar artırmaya veya sıfıra kadar indirmeye Cumhurbaşkanı yetkili
kılınmaktadır. Bu harcın 15 lirasının mevcut uygulamada olduğu gibi Toplu Konut
İdaresine aktarılması, kalan miktarın da genel bütçeye gelir kaydedilmesi
öngörülmektedir. 
Kanun Teklifi’nin 27 ila 30’uncu maddelerinde şehir
hastaneleri projeleriyle ilgili kanunda, 32’nci maddesiyle de Elektrik Piyasası
Kanunu’nda kamu yararı gerekçesiyle bazı düzenlemeler yapılmaktadır. Ancak bu
düzenlemeler doğrudan sözleşmelere ve dolayısıyla yapılmış ihalelere müdahale
niteliğini taşımaktadır. 
Teklifin 31’inci maddesiyle, lisanssız enerji üretim
projelerinde tüketim-üretim bağı kopmuş olanlara yüz yirmi gün süre uzatımı
verilmektedir. Süre uzatımının sadece sayaç aboneliği düşenleri değil, ölüm,
yanlış anlaşmalar, imar problemleri gibi çeşitli nedenlerden dolayı yetişmemiş
projeleri de kapsaması hakkaniyete uygun olacaktır. Maddede bu konuda bir
düzenleme yapılması gerekmektedir. 
Değerli milletvekilleri, Kanun Teklifi’nin 16 ve 17’nci
maddelerinde, yaşanan ekonomik sorunlar nedeniyle mali darboğaza düşen ve kredi
borçlarını ödeyemeyen firmalarımızı tekrar üretime yönlendirebilme amacıyla
finansal yeniden yapılandırmayı öngören düzenleme yapılmaktadır. Daha önce
2002-2005 yıllarında başarılı bir şekilde gerçekleştirilen İstanbul yaklaşımını
esas alan düzenlemeyi çok önemli görüyoruz. Finansal güçlük içinde bulunan,
ancak mali sisteme olan borçlarının yeniden yapılandırılması yoluyla
faaliyetine devam etmesi imkân dâhilinde olan firmalara faaliyetlerini
sürdürebilecekleri bir ortamın sağlanması; bu şekilde, ilgili firmaların ticari
faaliyetlerinin genişlemesi ve katma değer yaratmaya devam etmeleri suretiyle
ekonomiye yeniden kazandırılmaları ve istihdamın artırılması amaçlanmaktadır.
Bankacılık Düzenleme ve Denetleme Kurumunca çıkarılan yönetmelik uyarınca,
Bankalar Birliği tarafından hazırlanan ve alacaklı banka ve mali kuruluşlarca
imzalanan finansal yeniden yapılandırma çerçeve anlaşmaları kapsamında finansal
yeniden yapılandırma sözleşmeleri imzalanarak uygulamanın yapılması
düzenlenmektedir. Kapsama alınacak firmaların yeniden yapılandırma sonucunda
borçlarını geri ödeme kabiliyeti kazanacağının tespiti şartı getirilmektedir.
Borçlarını geri ödeme kabiliyeti kazanamayacağı belirlenenler kapsama
alınmayacaktır. Bu değerlendirme, bağımsız denetim kuruluşlarına, çerçeve
anlaşmaları kapsamında belirlenecek yeterli bilgi ve uzmanlığa sahip
kuruluşlara veya borçlu tarafından kabul edilmesi hâlinde alacaklı kuruluşlara
yaptırılacaktır. Uygulama sıkı bir şekilde denetlenmeli, keyfî uygulamalara
meydan verilmemelidir. Komisyonda ilk aşamada, öncelikle büyük şirketlerdeki
sorunu çözebilmek için 100 milyon lira ve daha üzeri alacaklılar için bir
çerçeve anlaşması yapıldığı bilgisi verilmiştir. Küçük ve orta ölçekli
işletmelerin de yaklaşıma alınması mutlaka sağlanmalıdır. 
Ekonomik sıkıntılardan dolayı KOBİ’lerimiz, esnafımız ve
çiftçimiz ciddi sorunlarla karşı karşıyadır; vergi ve prim borçlarını da
ödeyemez hâle gelmişlerdir. Vergi ve SGK primi borçlarının da yeniden
yapılandırılması hem ekonomimiz için hem de vatandaşlarımız için olumlu
olacaktır. Esasen, son yıllarda neredeyse her yıl çıkarılan yeniden
yapılandırma yasalarının vergi sistemine olan güveni sarstığı, vergi ahlakını
bozduğu, bu konuda toplumda sürekli bir beklenti ortamının doğmasına neden
olduğu doğrudur ancak içinden geçtiğimiz sıkıntılı dönem de dikkate alınarak
yeni bir yapılandırma yapılması kaçınılmazdır.
Mevcut durumda üç ayrı kanuna göre yapılandırmaya giren
mükelleflerin 18 eşit taksit ve otuz altı aya yayılmış olan borçları birbiri
içerisine girmiş, cari ödemeleriyle birlikte takibi ve ödemeleri yapılamaz
duruma gelmiştir. Bugün birçok mükellefin yeniden yapılandırmaları bozulmuş
durumdadır. Vergi ve prim tahsilatının artırılması yanında mükelleflerin
rahatlatılması için eski yapılandırma borçları dâhil tüm borçların
birleştirilerek yeni bir yapılandırmaya gidilmesi, cari ödemeleriyle birlikte
ödeyebilecekleri uygun faiz ve uzun vade öngörülmesi, amaca ulaşılması ve
tekrar bir yapılandırma ihtiyacı doğmasına meydan verilmemesi açısından önem
arz etmektedir. 
Yine çiftçimiz ve üreticimiz tarım kredi ve Ziraat Bankası
borçlarını ödeyememektedir. Mazot, gübre, elektrik, ilaç, tohum ve yem
fiyatlarının çok pahalı hâle gelmesi çiftçilerin üretim yapmasını
güçleştirmiştir. Üreticimiz son yıllarda yaşanan kuraklık ve ağır girdi
maliyetleri altında borçla ektikleri üründen istediği verimi alamamıştır.
Çiftçinin, üreticinin biriken borçları belini bükmektedir. Buna bir çare
üretilmelidir. Öncelikle üreticilerin tarım kredi ve Ziraat Bankası borçları
faizsiz ertelenmeli ve borcunu ödeyip üretim yapabilir hâle gelecek şekilde ana
paraları yapılandırılmalıdır. 
Çiftçi tarımsal sulamada kullandığı elektrikle ilgili
kabaran faturaları ödemekte de güçlük çekmektedir. Elektrik borcunu
ödeyemediğinden elektriği kesilen ve ürününü sulayamayan birçok çiftçimiz
bulunmaktadır. Tarımsal sulamada kullanılan elektrik için daha düşük tarife
uygulanmalı ve her ay yerine hasat dönemini esas alan faturalama yapılmalıdır.
Milliyetçi Hareket Partisi çiftçilerimizin zor durumda olduğunu, çiftçilerimiz
için acilen bir tedbir paketi açıklanması gerektiğini sürekli dile
getirmektedir. Ülke olarak bizim ne yapıp ne edip çiftçimizi, üreticimizi ayağa
kaldırmamız gerekmektedir. Tarım sektörünün yapısal sorunlarını çözecek,
tarımsal girdi yükünü azaltacak ve tarım sektörünü ayağa kaldıracak tedbirlerin
mutlaka alınması gerekmektedir. Türkiye, tarımsal üretimde ve tarımsal
ticarette parlayan bir yıldız olmayı hak edecek toprağa, iklime, bilgiye ve
insan kaynağına sahiptir. Tarımsal üretimde Avrupa’da 1’inci, dünyada 17’nci
büyük ülke olarak tarımsal üretim ve tarımsal ticarette yeni bir vizyon ve
bakış açısıyla yapısal değişikliklere ihtiyaç olduğu göz ardı edilmemelidir. 
Geçen ay Konya’da Çatalhöyük Millî Tarım Zirvesi
yapılmıştır. Zirvenin ana gündemini tarımın yeniden yapılanması, millî tohumculuk
politikası ve Türkiye tarımının dünya piyasalarında rekabet edebilirliği gibi
başlıklar oluşturmuştur. Zirve sonucu hazırlanan bildirideki öneriler mutlaka
dikkate alınmalıdır. 
Kanun teklifinin ülkemiz ve milletimiz için hayırlara
vesile olmasını diliyorum. Genel olarak Milliyetçi Hareket Partisi kanun
teklifini desteklemektedir.
Hepinize teşekkür ediyor, saygılar sunuyorum. (MHP
sıralarından alkışlar) 
BAŞKAN – Teklifin tümü üzerinde söz sırası, Halkların
Demokratik Partisi Grubu adına Diyarbakır Milletvekilimiz Sayın Garo Paylan’da.
(HDP sıralarından alkışlar) 
Süreniz yirmi dakika Sayın Paylan. 
HDP GRUBU ADINA GARO PAYLAN (Diyarbakır) – Sayın Başkan,
sayın milletvekilleri; hepinizi saygıyla selamlıyorum. 
Değerli arkadaşlar, bakın, neden başarılı olamıyoruz, neden
ekonomik krizi çözemiyoruz, şu Meclis gerçekliğinde size anlatayım. 
Değerli arkadaşlar, beş gün önce bu ülkenin beş yıllık
kalkınma planı Meclise sunuldu. Haberiniz vardır umarım, beş yıllık kalkınma
planımız Meclise sunuldu. Beş günlük ara verildi biz bu kalkınma planını
çalışalım diye ama kalkınma planının sunulduğunun ertesi günü torba yasa geldi
Meclise ve Komisyonda biz iki gün boyunca gece yarılarına kadar bu 35 maddelik
torba yasayı görüştük. Şimdi de kalkınma planıyla ilgili görüşlerimizi
sunuyoruz iki gündür ve şu anda iki günlük yaptığımız önerilerle ilgili
Cumhurbaşkanı Yardımcısı Plan ve Bütçe Komisyonunda bizim önerilerimize cevap
veriyor, sorularımıza cevap veriyor, biz buradayız arkadaşlar. İşte Türkiye’nin
kalkınma planı bu şekilde görüşülüyor, o yüzden de bütün planlar mürekkebi
kurumadan çöküyor arkadaşlar. 
Beş yıl önceki kalkınma planında 2 trilyonluk bir ekonomi
vadettiniz, beş yıl geçti, 700 milyar dolardayız; beş yıl sonrasıyla ilgili de
1 trilyon dolarlık bir ekonomi vadediyorsunuz. Neden? Planları yanlış
yapıyoruz. Planları katılımcılık olmadan, muhalefet partilerinin görüşlerine
dikkat vermeden, sivil toplum kuruluşlarının görüşlerine dikkat vermeden
hazırlıyoruz, bu yüzden bir yılda, altı ayda akamete uğruyor. Damat Bey Berat
Albayrak daha altı ay önce yeni ekonomik programı açıkladı, çöktü; orta vadeli
plan çöktü. Bu kalkınma planı da maalesef akamete uğramak mahkûmiyetinde
arkadaşlar. Bu şekilde torbalarla, bu şekilde görüşülen kalkınma planlarıyla
Türkiye ekonomik krizini çözemez arkadaşlar. 
Bakın arkadaşlar, Türkiye derin bir ekonomik krizde.
Emekçilerimiz, emeklilerimiz, çiftçilerimiz, esnaflarımız “Yandım.” diyor,
“Geçinemiyorum.” diyor, “Açım.” diyor, “Açım.” Ne yapar peki böyle bir ülkenin
Meclisi arkadaşlar? Eğer bütün emekçilerimiz yoksulluk içindeyse, borç altında
inim inim inliyorsa ne yapar bu ülkenin vekilleri ve Meclisi? O vatandaşının
yanında durur değil mi?
Bakın, Türkiye’de yoksulluk sınırı 7 bin TL. İddia
ediyorum, TÜİK bu konuda net bir rakam açıklamadı ama vatandaşlarımızın yüzde
80’i bu 7 bin liralık yoksulluk sınırının altında gelire sahip. Her 5
vatandaşımızdan 4’ü yoksul arkadaşlar. Ne yapar bu ülkenin Meclisi ve
vekilleri? Bu yoksulluk meselesine el atar değil mi?
Peki, her 5 vatandaşımızdan 1’i de arkadaşlar, açlık
sınırının altında. Açlık sınırı nedir? Tencere kaynatmaktır, tencere;
vatandaşın tenceresini kaynatmasıdır. Yani kira yok, elektrik yok, giyim yok
kuşam yok, yalnızca tenceresini kaynatması için 2.124 TL’ye ihtiyacı var, asgari
ücret 2.020 TL. Ne yapar bu ülkenin Meclisi ve vekilleri? Bu yoksulluk
sorununa, açlık sorununa bir çözüm arar. Vatandaş borç altında, bunlara bir
çözüm arar.
Peki, bu torba yasa ne yapıyor arkadaşlar? Vatandaşın
yoksulluğuna bakıyor mu? Hayır, bakmıyor. Borç altında inim inim inlemesine,
kredi kartı borçlusu olmasına, bireysel kredi borçlusu olmasına, konut
kredisine, taşıt kredisi borçlusu olmasına ve haciz altında inim inim
inlemesine bakıyor mu? Hayır arkadaşlar, bakmıyor; Meclis de bakmıyor, maalesef
milletvekilleri de bakmıyor, komisyondan bu şekilde geçiyor.
Ne olmuş? Saraydan ferman gelmiş 35 maddelik. Ne yapacak bu
ferman? Değerli arkadaşlar, patronlar gerçekten çok etki çalışıyorlar,
gerçekten çok etkili çalışıyorlar. Arkadaşlar, bütün bu maddeler patronlar
yararına, patronları kurtarmak için, vatandaşı kurtarmak için tek bir madde yok
içinde. Patronlar çok etkili çalışıyorlar. Neden? Çünkü saraya yakınlar; saraya
yakın müteahhitler ve yandaş şirketler bu maddeleri doldurmuşlar ve bize torba
diye getiriyorlar. Ama size şunu söyleyeyim: O patronların müşterisi kim
arkadaşlar? Vatandaşlarımız ya. Eğer vatandaşlarımız gelire sahip değilse, borç
altında inim inim inliyorsa harcama yapabilirler mi? Yapamazlar. Dört yıldır
aynı hatayı yapıyoruz, hep patronları iyi hissettirmeye çalışıyoruz. Ne diyor
patronlar? “Battık, bittik, iflas edeceğim.” “Ne yapalım?” “Vergilerimi affet,
lütfen.” Yapmadık mı arkadaşlar? Dört yılda 6 kez vergi affı çıkardık ya, 6
kez. İşe yaradı mı? Hayır. Ne diyor patronlar? “Ya, benim bir varlığım var, ben
bunun da vergisini vermedim, sen benim bu servetimi affet, varlığımı affet.”
diyor. Yapmayın dedik, vergi ahlakını bozar dedik, affettiniz. Yurt dışına para
kaçıranların da yurt içinde vergi kaçıranların da vergilerini, servetlerini ve
varlıklarını affettiniz. Bu torbayla bir kez daha varlık affı yani servet affı
geliyor arkadaşlar. 5’inci kez yapıyoruz dört yılda. İşe yaradı mı? Hayır ama
bir kez daha yapıyoruz. 
Teşvikler arkadaşlar… Dört yıldır patronlara sürekli teşvik
yasaları çıkarıyoruz. İşe yaradı mı? Hayır, yaramadı. Patronlar bir şey daha
diyor: “Ya, ben işçi çalıştırıyorum, bunun SGK’si var.” Ne dedik biz? Tamam,
SGK’sini biz ödeyelim dedik. İşe yaradı mı? Yaramadı. Dedi ki: “Bir de işçinin
muhtasarı, işçi vergisi var, onu da sen öde.” Eyvallah, onu da biz ödüyoruz
dedik, o da işe yaramadı. Yetmedi, “Maaşını da sen ver.” dedi patronlar. Bunun
da yasasını geçirdik, işçinin maaşını, SGK’sini, primini biz ödedik. Bir masaj
yapmadığımız kaldı patronlara, bir masaj, yine işe yaramadı. Demek ki
arkadaşlar, patronları iyi hissettirmeye çalışarak ekonomik kriz çözülemiyor.
Bakın, torbada ne var arkadaşlar? Diyor ki şirketler: “Ben
borçluyum, ödeyemiyorum.” “Ne yapacağız?” “Bu borçları yapılandıracağız.” diyor
patronlar, talimat gelmiş o şekilde. Bankalara 400 milyar lira borçları varmış.
Değerli arkadaşlar, dört yılda defalarca bu borçlar yapılandırıldı ama inanın
kar topu gibi büyüdü, daha büyük borçlarla karşımıza çıktı. Demek ki
patronların borçlarını yapılandırarak da bu sorun çözülemiyor.
Bakın, arkadaşlar, patronlara dedik ki: “300 milyar liralık
Kredi Garanti Fonu veriyoruz yani senin borcuna da Hazine garantisi veriyoruz.”
Bakın, ona rağmen çözülmedi. Borçları Kredi Garanti Fonu’yla yani Hazine
garantisiyle yapılandırdık, yine yaraya merhem olmadı. 
Değerli arkadaşlar, bu yolları denediysek, şirketlere iyi
hissettirerek, patronlara iyi hissettirerek bu meseleyi çözemediysek neden
durumu değiştirmiyoruz? Neden vatandaşlarımızı iyi hissettirecek maddelere adım
atmıyoruz? Neden onları gelirle buluşturacak, onların borçlarını yapılandıracak
maddelere adım atmıyoruz? Ya, şirketlerin borçlarını defalarca yapılandırdık,
vatandaşlarımızın milyonlarcası kredi kartı borçlusu, bireysel kredi borçlusu,
ödeyemiyor, evlerine haciz geliyor, hepsi bankalara borçlu; çiftçilerimiz
bankalara borçlu, esnafımız bankalara borçlu, hepsi de yoksul ama bu Meclis ve
bu ülkenin vekilleri maalesef bunlarla ilgili şu torbaya bir madde koyamıyor.
Ne patronlarmış be! Ama arkadaşlar, ben size niye böyle olduğunu söyleyeyim:
Bakın, Rusya modeline özeniyoruz ya, hani Putin’e özeniyoruz, Sayın
Cumhurbaşkanı çok özeniyor; otoriter bir rejim, ona özeniyor ama o rejimin bir
de oligarkları vardır yani yandaş şirketleri. Putin’in etrafında olan
oligarklar, arkadaşlar, zenginliği onlar götürürler. Bizim de oligarklarımız
var, saraya yakın oligarklar. İsimlerini ezberlediniz; Cengiz, Kolin, Limak,
Rönesans, bir de Kalyon var; bunları biliyoruz, bunlar dışında bazı şirketler
de var, yandaş şirketler. Bunlar yatırımlar yaptılar, kamu-özel iş birliği
anlaşmaları yaptılar, havalimanları yaptılar, yollar yaptılar ama şimdi
diyorlar ki: “Biz bu borçları ödeyemiyoruz, gel bu borçları yapılandır.” 
Değerli arkadaşlar, bakın, bu torbada şöyle bir madde daha
var: Enerji ihalelerine girmiş yabancı ortakla Kolin, diyor ki “Ben yabancı
ortaktan ayrılıyorum. Benim bu sözleşmemi devam ettir.” Arkadaşlar, biz bununla
ilgili yasa çıkarıyoruz, biliyor musunuz? Bir şirketle ilgili, ortaklığını
bozuyor diye yasa çıkarıyoruz. Ya bu şirket bu riski almış, bu ortaklığı
yapmış, teminatını içeri vermiş ama saraya yakın olunca işte o teminatınız
yanmıyor. Ama gariban bir şirketimiz ihaleye girsin, ihale şartlarını yerine
getirmesin teminatını yakarız eğer o şirket yandaş şirket değilse. Yani
şirketleri, patronları, özellikle de yandaş patronları kurtaran bir torbayla
karşı karşıyayız. Bakın, bu Cengiz, Kolin, Limak, İstanbul Havalimanı’yla
ilgili ortaklık anlaşmasını bozdukları için yasa çıkarttırdılar bu Meclise.
Bakın, “çıkarttırdılar” diyorum. Şimdi de enerji ihaleleriyle ilgili yasa
çıkarttırıyorlar ortaklığı değiştirmek için. 
Ya arkadaşlar, yapmayın. İşçimiz, çiftçimiz, emekçimiz
burada izliyor, hepinizin seçmenleri. Onların yararına maddeler çıkaralım.
Bırakalım bu oligark şirketleri, halkın yararına, yoksulların yararına maddeler
çıkaralım. 
Değerli arkadaşlar, dedim ya servet bir kez daha
affediliyor. Genelde bir vergi ahlakımız yok. Şükür ki altı ayda bir vergi affı
çıkarıyorsunuz zaten, servet affı çıkarıyorsunuz. Bir kez daha bir servet
affıyla karşı karşıyayız. 
Değerli arkadaşlar, bu ülkede vergisini vermeyenler genelde
varlıklarını bir şeylere yatırıyorlar, servetleri büyüyor. Bakın, Türkiye’de
bütün servetimizin yüzde 60’ı -yani bütün varlığımızın, para, pul, han, hamam,
arsa toplayın- nüfusun yüzde 1’inin elinde. Hak mıdır arkadaşlar bu? Bu gelir
ve servet eşitsizliğiyle ilgili bir düzenleme yapıyor muyuz? Hayır. Ne
yapıyoruz? Patronlar diyor ki: “Benim yurt dışında param var, 220 milyar dolar
param var, e sen bunu affet, ben parayı belki getiririm.” Ya biz bunu 4 kere
çıkarmışız. En son vergi affında kaç para gelmiş, biliyor musunuz arkadaşlar?
Burası çıkardı bu yasayı. Kaç para gelmiş? 1,4 milyar dolar gelmiş. Bakın, yurt
dışında 220 milyar dolar var diyoruz, 1,4 milyar dolar gelmiş. Neden? Güvenli
ülke değiliz, hukuk güvencesi yok. Para gelmiyor. Ama sipariş bazı şirketler
diyor ki: “Sen çıkar bu yasayı ben getireceğim.” Gele gele de 220 miyar
dolardan 1,4 milyar dolar geliyor arkadaşlar. Şimdi bir kez daha bu yasayı
çıkarıyoruz. 
Bakın arkadaşlar, Man Adası belgelerini hepimiz gördük
değil mi, Man Adası belgelerini? Panama belgelerini gördük değil mi? Malta
Adası belgelerini gördük değil mi? Emin olun 10 milyarlarca dolar, 220 milyar
dolar orada yatıyor. O şirketler parayı orada tutuyorlar, borcu burada
bırakıyorlar. Hem diyor ki benim servetimi affet hem diyor ki buradaki borcumu
yapılandır. Bu hak değil. Bu adalet değil. Yapmamız gereken bilgi paylaşımını
sağlamak. 
Maliye idarecimiz burada, Maliye burada. Niye Malta
belgelerinin peşine düşmüyor? Niye Panama Adası’nın belgelerinin peşine
düşmüyor? Niye Man Adası belgelerinin peşine düşmüyor da biz o şirketlerin, o
yandaşlarının borçlarını burada erteliyoruz ve affediyoruz? Bu hak değil. Bu
adalet değil. 
Arkadaşlar, vergisi verilmemiş kaynaklar var ve biz
bunların hem servetini hem gelirini hem de borcunu affediyoruz. 
Değerli arkadaşlar, bakın, yoksullar borç altında dedik,
kredi kartı borcunu ödeyemiyorlar dedik. Bakın, çiftçilerimiz telefon
açıyorlar, “Sulama borçlarını ödeyemiyoruz, tarım kredi kooperatifi borçlarını
ödeyemiyoruz; bunlarla ilgili adım atın.” diyorlar. Şu torbada çiftçiyle ilgili
bir tedbir var mı? Mustafa Bey, Sayın MHP temsilcisi az önce dillendirdi. Peki,
sonuç olarak bir ittifakınız var. Neden şu torbaya bir önergeyle çiftçi
borçlarını, kredi kartı borçlarını sokamıyoruz? Neden sokamıyorsunuz? Neden
yalnızca patronların borçlarını yapılandırıyoruz da halkımızın, yoksulların
borçlarını yapılandırmıyoruz? 
Bakın, Meclis tatile çıkacak. Haciz gidiyor
vatandaşlarımıza. Sulama idaresi tarım teşviklerine mahsup ediyor biliyor
musunuz borçları? Diyarbakır’dan beni arıyor çiftçiler, diyor ki: “Teşviklere
karşı sulama borcunu kesiyor. Suyumu kesiyor, elektriğimi kesiyor.” Niye
bunlarla ilgili adım atmıyoruz arkadaşlar da 3 tane oligarkın –Cengizin,
Kolinin, Limakın- maddeleri burada geçiyor? (HDP ve CHP sıralarından alkışlar)
Bakın, Maliye Bakanı yedi ay önce geldi bu Meclise dedi ki:
“Ben 2019’da 80 milyar lira açık vereceğim.” Ben “Yapamazsınız, mümkün değil.”
dedim. “Yapacağım.” dedi. Yedi ay önce yasa buradan geçti. İlk altı ayın bütçe
açığı kaç para arkadaşlar? 80 milyar lira. Yıllık açığı altı ayda bitirdi.
Üstelik nasıl? Merkez Bankasının nisan ayında ödemesi gereken 34 milyarı ocak
ayında aldı damat bey. Ne yaptı? Seçim yatırımı için harcadı, seçim için
harcadı. İşe yaradı mı? O da yaramadı, çarçur oldu gitti. Merkez Bankası nisan
ayında 13 milyar lira kurumlar vergisi ödedi. O da gitti, o da ikinci seçime
gitti, İstanbul seçimine gitti, o da işe yaramadı. Şimdi –yine kasa bitti-
damat bey diyor ki: “Ne yapacağız? E Merkez Bankasında yedek akçe varmış 46
milyar lira, onu alacağız.”
Arkadaşlar ya, bu kadar parayı çarçur eden bir damat beye
bir 46 milyar daha versek kaç ay idare eder? Bir hesabını yapın. Ben hesap
ettim, üç ay. Ya 46 milyar lirayı alacak da üç ay sonra ne yapacağız? Üç ay
sonra ne yapacağız, bunu düşünen var mı? Arkadaşlar, kuyu boş. Bir kova su
dökeceğiz, o da gidecek.
Değerli arkadaşlar, aklımızı başımıza devşirelim. Yapısal
tedbirler olmadan damat beyin Merkez Bankasına baskı yapıp da para bastırması
işe yaramaz. Bu, para basmaktır arkadaşlar. 46 milyar lira daha para basılıyor.
Bunun sonuçlarını düşünüyor musunuz? Enflasyona nasıl sonuçları olacak, faiz
üzerine ve döviz kurları üzerine nasıl sonuçları olacak? Önümüzdeki aylarda
maalesef bunu da göreceğiz.
Değerli arkadaşlar, torbada yurt dışına çıkış harcının 15
liradan 50 liraya çıkarılması var. Bakın, size şunu söyleyeyim: Bir bölüm
vatandaşımız geçmiş yıllarda yurt dışına çıkmaya başlamıştı çünkü orta gelirli
olmaya başlamıştı vatandaşlarımız, ilk kez yurt dışını görmüşlerdi. Şimdi,
zaten euro olmuş 6,5-7 lira, dolar olmuş 6 lira, 5,5 lira, kimse yurt dışına
çıkamıyor. Bir de diyorsunuz ki: “Yurt dışına çıkacak vatandaşımızdan 15 lira
yerine 50 lira alacağım.” Diyorsunuz ki: “Versin arkadaş, ne olacak?” Ya 4
kişilik bir aile yurt dışına çıksa 200 lira çıkış harcı verecek. Zaten
çıkamıyor. Böyle bir vergi getirmekle seyahat özgürlüğüne halel getirmiyor
musunuz? 
Bir de şunu söyleyeceğim: 15 liradan 50 liraya çıkmasıyla
elde edilmesi beklenen gelir ne kadar biliyor musunuz? 300 milyon lira
arkadaşlar. Yılda 300 milyon lira için bu düzenlemeyi yapıyoruz biliyor
musunuz? Peki, Marmaris’te yazlık saray yapılıyor, onun maliyeti ne kadar? 330
milyon lira. Yani bu düzenleme dolayısıyla milyonlarca vatandaşımızın ödeyeceği
rakam bir yazlık saray yapmıyor arkadaşlar. Tercihlerimizi böyle değiştirsek ne
olur? Vatandaşımıza, yoksullara yüklenmesek de yazlık saraylar yapmaktan
vazgeçsek ne olur? Bu Meclis bunu mutlaka değerlendirmeli arkadaşlar. 
Bakın, çok önemli bir madde var. Biliyorsunuz, milyonlarca
vatandaşımız 1950’den beri yurt dışına gidiyorlar, gurbetçiler. Gurbetçiler
dezavantajlıdır arkadaşlar, yıllarca gurbette yaşamışlardır, memleket özlemiyle
yaşamışlardır ve yıllarca Türkiye’nin cari açığını onlar kapattılar
getirdikleri marklarla, dolarlarla ve onlara hep müteşekkir olduk. Müteşekkir
olduğumuz için de onlara bir emeklilik hakkı verdik, dedik ki: “Eğer yurt
dışında çalıştıysan, geldiğinde borçlanırsan biz seni emekli yapacağız.” Şimdi
ne diyoruz arkadaşlar, ne diyoruz şimdi? Diyoruz ki: “Sen yine emekli
olabilirsin ama Türkiye Cumhuriyeti vatandaşlarının ödediği yüzde 31’le değil.
Borçlanmayı yüzde 31’le değil, yüzde 45’le yapacaksın.” Yani gurbetçileri cezalandırıyoruz.
Allah’ınızı severseniz, bu kadar yurt dışı Türkler ve akraba topluluklarla,
yurt dışındaki Türkiyelilerle ilgili siyaset yapan politikacılara sesleniyorum:
Onların, gurbetçilerin acaba bu yasadan haberi var mı? Bakın, basın yazmıyor,
bütün gurbetçilere sesleniyorum: Bu Meclis sizi cezalandırmaya kalkıyor. Bakın,
bu yasa çıkmadan önce 98.240 lira ödeyip, borçlanıp 2.350 lira emekli maaşı
alacak gurbetçimiz şimdi, bu yasa çıkarsa -çıkmayacağını umut ediyorum- 207.252
lira ödeyecek ve 1.050 lira emekli maaşı alacak arkadaşlar. Bu hak mıdır
arkadaşlar ya? Gurbetçileri neden cezalandırıyoruz? 
Bakın, gurbetçiler dezavantajlı durumda, yurt dışında
yaşamışlar. Türkiye’ye gelip belki bir ev alacaklar, belki Türkiye’de
yaşayacaklar ve Türkiye ekonomisine katkı sunacaklar. Değerli arkadaşlar,
gurbetçileri bu şekilde cezalandırmak hak değildir, bu konudan da vazgeçmenizi
sizlere öneriyorum. Aksi takdirde gurbetçi vatandaşlarımıza sizi havale
ediyorum. 
Değerli arkadaşlar, torba yasanın 1’inci maddesine geldik,
tersten başladım. Ne demişti biliyor musunuz bu hükûmet? Demişti ki: “Ben zaten
vergi alamıyorum -gelir vergisinin zaten tamamını emekçiler veriyor,
patronlardan vergi almak yok- bari Cumhurbaşkanına bir yetki verelim, bütün
şirketlere ama bütün şirketlere hasılat üzerinden vergi sistemi getirelim.
Hasılat üzerinden yüzde 5 veya yüzde 10 versin şirketler, vergi almayalım.” Ya,
bu, 1980’lerde vardı; Orta Doğu ülkelerinde hâlâ var. Hani biz ikinci dünya
ülkesiydik, birinci dünya ülkesi olmayı hayal ediyorduk? Ama arkadaşlar, bu,
dördüncü dünya ülkesi sistemi hasılat üzerinden vergi almak. Yapmamız gereken,
bütün şirketlerin kârı üzerinden vergilendirilmesidir; az kazanandan az, çok
kazanandan çok vergi almaktır. 
Bütün şirketler için bu düzenleme geldi, muhalefet ettik;
nihayetinde yalnızca şehir içi taşımacılığa yapıldı bu düzenleme, hasılat
üzerinden vergi verecek şirketler. Ama arkadaşlar, bu kapı açıldı; bakın, bu
kapı açıldı ve bütün sektörlerin talebi olur. Eğer bu madde geçerse emin olun,
üç ay sonra, altı ay sonra başka sektörlerin, başka şirketlerin de bu talebi
olur. Hasılat üzerinden vergilendirme yanlıştır.
(Mikrofon otomatik cihaz tarafından kapatıldı) 
BAŞKAN – Sayın Paylan, tamamlayalım.
GARO PAYLAN (Devamla) – İçimizde mali müşavir, serbest muhasebeci
arkadaşlarımız var; bu yolu açmayalım. Bakın, kayıtlı ekonomiye geçmeye
çalışıyoruz ve pek çok sıkıntı var. Eğer hasılat üzerinden vergilendirme
kapısını açarsanız pek çok şirket, pek çok sektör bu taleplerde bulunur ve bu
yol açılır; inanın, olmayan vergi adaleti daha da yok olur arkadaşlar.
Hepinize saygılar sunarım. (HDP ve CHP sıralarından
alkışlar)
BAŞKAN – Teklifin tümü üzerinde söz sırası, Cumhuriyet Halk
Partisi Grubu adına Ankara Milletvekilimiz Sayın Bülent Kuşoğlu’na aittir. 
Buyurun. (CHP sıralarından alkışlar) 
Süreniz yirmi dakika Sayın Kuşoğlu.
CHP GRUBU ADINA BÜLENT KUŞOĞLU (Ankara) – Teşekkür ederim
Sayın Başkan. 
Sayın Başkan, değerli milletvekilleri; sıra sayısı 102 olan
torba kanunla ilgili grubum adına söz aldım. Hepinizi saygıyla selamlıyorum.
Değerli arkadaşlar, değerli milletvekilleri; şimdiye kadar
incelediğimiz torba kanunlar hep seçim öncesiydi; seçim öncesi geldiğinde
seçmene bir mesaj verirdi, seçmenden oy alabilmek için seçmene yönelik olumlu
düzenlemeler içerirdi. Bu seferki, seçim sonrası gelen bir torba kanun,
dolayısıyla seçmenden almayı amaçlayan bir torba kanun şimdiye kadarkilerin
tersine. Bu kanunla vatandaşın cebinden almaya çalışıyoruz; daha önce seçim
rüşveti olarak devletten, hazineden onlara vermeye çalıştığımızı bu sefer
vatandaşın ya da şirketlerin ya da kimi bulursak onların cebini boşaltarak
almaya çalışıyoruz bu torba kanunla. Bu torba kanunun özeti bu, mantığı bu,
mantalitesi bu. 
Tabii, bununla bir taraftan da ekonomiyi düzeltmeye
çalışıyoruz. Ekonomiyi düzeltmeye yönelik bazı düzenlemeler de var. Fakat
ekonominin ne durumda olduğuyla ilgili doğru dürüst bir tespit yapılmadığı
için, gerçek bir tespit yapılmadığı için, gerçek anlamda samimi olunmadığı için
orada da sıkıntı var. Düzenlemelerle ilgili eksiklikler var, önemli
eksiklikler. Biraz sonra detayına gireceğim.
Bu torba kanunda -tutanaklara geçsin diye özellikle
söylüyorum- önemli gördüğümüz konular: 
Gelir Vergisi Kanunu’yla ilgili bir düzenleme var. 
Merkez Bankası ihtiyat akçelerine -şu meşhur düzenleme,
birkaç maddeyle düzenlemiş- Hazinece el konulması söz konusu. 
Şirket kurtarmalarını getiriyor. Şirketleri kurtarıyor ama
vatandaşı kurtarmıyor. Vatandaşın tüketici kredilerinin kurtarılmasına yönelik
bir şey yok. Sadece şirketlerin kurtarılmasıyla ilgili bir düzenleme var. 
Enerji sektöründe bazı sıkıntılar var. Çok önemli
sıkıntılar var da orada birkaç tane şirketi kurtarmaya yönelik düzenlemeler
yapılmış. Orada da köklü bir düzenleme içermiyor enerji sektörüyle ilgili. 
Sağlık Bakanlığı şehir hastaneleriyle ilgili bir düzenleme
yapılıyor. Maalesef, o konuyla ilgili -çok ayrıntılı anlatmaya çalışacağım- çok
özür diliyorum, sanki orada yediğimiz bir kazığın düzeltilmesine yönelik bir
çaba var. Ama ne kadar sıkıntımız var, ne kadar zararı var Sağlık Bakanlığının
şehir hastaneleri dolayısıyla, bunları bilmek yok. Sözleşmelerin detayını
bilmiyoruz ama bununla ilgili bürokrasi “Bize güvenin, biz bu işleri
biliyoruz.” dediği için şu yüce yasama organı, Türkiye Büyük Millet Meclisi
düzenleme yapıyor onların istediği şekilde. Ama ne düzenlemesi yapıyor,
bilmiyoruz. Çok ağrıma giden, onuruma dokunan bir düzenleme o çünkü bize bilgi
verilmeyen bir düzenlemedir o, maalesef çok sıkıntılı.
Yurt dışı çıkış harçlarının artırılması var, biliyorsunuz,
yine önemli. 
Yurt dışında yaşayan vatandaşlarımızın sosyal
güvenlikleriyle ilgili -Türkiye’ye geldiklerinde- 3201 sayılı Kanun var. Otuz
kırk yıldan beri yurt dışında yaşayan vatandaşlarımız Türkiye’ye geldikleri
zaman Türkiye’den de emekli olabiliyorlardı kolaylıkla. Bu, Türkiye’ye has,
önemli bir düzenlemeydi; rahmetli Bülent Ecevit zamanında, onun zamanında
getirilmişti. Şimdi, onun, Sosyal Güvenlik Kurumu sıkıntıya girdiği için mümkün
olduğunca kapatılması, yurt dışından gelen hiç kimsenin emekli olmamasına
yönelik bir düzenleme var. 
Gümrüklerde kaçak olduğu için kalan otomobillerin tekrar
vergi verdirilerek affedilmesine yönelik bir düzenleme var ki bundan iki yıl
önce, 2017’de bu düzenlemeyi yapmıştık. 60-65 bin aracın yararlanması lazım,
maalesef birkaç bin araç yararlanmış, şimdi onu tekrar yararlandırmaya açıyoruz
kanun getirerek; devlete, Hazineye gelir kazandırmaya çalışıyoruz hukuken doğru
olmamakla beraber.
Bir de “Yurt dışından ne getirirsen getir, döviz getir,
yeter ki döviz getir, affediyorum; yüzde 1’le vergilendirip alıyorum, kabul
ediyorum.” diye bir düzenleme getiriyoruz, böyle bir garabet var. Yani önemli
maddeler aşağı yukarı bunlar.
Değerli arkadaşlar, biraz önce özetlemeye çalıştığım, 35
maddelik bir teklifle, torba teklifle karşı karşıyayız. Bu torba teklif,
değerli arkadaşlarımız tarafından imzalandı, Değerli Mustafa Savaş arkadaşımız
tarafından da Plan ve Bütçe Komisyonunda sunumu yapıldı ama sonuçta torba
kanun, sonuçta biliyoruz ki aslında -bir muvazaa, Anayasa’ya aykırı-
imzalamalarına rağmen düzenleme bakanlıklardan geldi ve gerçek anlamda bir
teklif değil, aslında tasarı. Biliyorsunuz, tasarıları kaldırdık, daha önce
Anayasa’dan kaldırdık. Yanlış bir iş yaptık. Şimdi yanlış olduğunu bile bile
bunu devam ettiriyoruz. Dünyada -tekrar ediyorum, bu çok önemli bir konu- hangi
yasanın yapılacağıyla ilgili boşluğu tespit etmesi gereken organ icra
organıdır, bakanlıklardır, yürütme organıdır, hangi yasaya ihtiyaç olduğunu
bakanlıklar tespit eder. Burada bakanlarımız var. İçişleri Bakanlığıyla ilgili bir
boşluk varsa o tespiti ilgili bakanlık yapar, yüzde 90 küsur böyledir. İhtiyacı
bakanlık belirler, icra organı belirler; yasama organı onun nasıl
yasalaştırılacağıyla ilgili, kapsamıyla ilgili icra organından bilgi alarak
yasa yapar. Dolayısıyla yasaların icra organı tarafından teklif edilmesinde bir
mahzur yoktur. Eski Anayasa’mız doğruydu, tasarı gelmesi doğrudur. Biz niye
tasarıyı kaldırdık da şimdi muvazaa yaparak Anayasa’ya aykırı bir şekilde kanun
teklifleri getiriyoruz? Şimdiye kadar, bu Anayasa değişikliğinden sonra,
referandumdan sonra tek bir tane, gerçek anlamda, milletvekili teklifiyle yasa
çıkmamıştır; tek bir tane çıkmamıştır, iddia ediyorum. E, niye bunu yaptık? Bu,
yanlış bir işti. 
Bakın, yine değerli bakanlarımız var; bu dönemde bakanlarımızın
-atanmış oldukları için- siyasi iradeleri yok, gelip de burada bir yasayı
savunma durumları söz konusu değil. Sayın Mustafa Savaş milletvekili olarak
imzaladığı bu torba kanunu savundu, gayet de güzel savundu, kendisini tebrik
ediyorum ama şu şartlar altında, bir bakan gelseydi, atanmış olan bir bakan
gelseydi biz ona siyasi iradesi olmadığı için hesap da soramayacaktık çünkü
Millet Meclisine karşı hesap veremiyor, Türkiye Büyük Millet Meclisine karşı
şimdiki bakanlar, Cumhurbaşkanlığı hükûmet sistemindeki bakanlar hesap
veremiyor. Halka da hesap vermiyor çünkü seçilmemiş; sadece Cumhurbaşkanına
karşı sorumlu, Meclise karşı sorumlu değil. Yani eskiden bakanlar vardı,
Anayasa’ya göre de yaptıkları iş ve işlemler dolayısıyla, bakanlıklarındaki iş
ve işlemler dolayısıyla sorumlulardı ama şimdi o sorumlulukları yok, şimdiki
bakanların sorumluluğu yok, bakanlıkların iş ve işlemlerinden sorumlu değiller.
Adları “bakan” olduğu için bizi şaşırtıyor, şimdikiler bakan değil, sadece
bakanlıkların genel sekreteri ve siyasi iradeleri yok. Çok farklı yani sistem
çok farklı bir hâle gelmiş, değişmiş, anormal vaziyette ama farkında değiliz
maalesef. Yani Sayın Savaş’ın yerinde, milletvekilimizin yerinde bakan olsaydı
da biz onunla siyasi bir dille konuşamayacaktık, hesap soramayacaktık,
soramıyoruz da. O da bize o dille cevap veremeyecekti, vermemesi gerekiyor
Anayasa’mıza göre. Durum bu. Yani bunları, bu konuları görüşürken maalesef
böyle bir durumumuz var, sıkıntımız var. Bunun bilinmesi lazım. 
Değerli milletvekilleri, çok önemli konular var burada.
Mesela, biraz önce anlatmaya çalıştım, vergiyle ilgili bir düzenleme geldi.
Tamam, Türkiye bir krizde, bu krizden çıkması için bir şeyler yapması lazım.
Bakın, Türkiye bir krizde ise bizler de muhalefet olarak üzerimize düşen
görevleri yerine getirmek zorundayız, Türkiye’yi bu krizden çıkarmak zorundayız
hep beraber. Tabii ki bu krizin sorumlusu bellidir ama o sorumlu iktidardır
diye çok fazla yüklenmek ya da krizden çıkılmaması için uğraşmak diye bir şey
söz konusu değil. Tam tersine, hepimizin sorumluluğu var, bu krizden çıkmamız
gerekir. Ama krizden çıkabilmek için, milletvekili olarak ya da bizlerin
muhalefet milletvekilleri olarak iktidara destek olabilmemiz için bu konuda,
ülkemizin bu hâlinin tedavisini yapabilmek için öncelikle iktidarın bazı
konuları kabul ediyor olması lazım, krizde olunduğunun kabul edilmesi lazım. Bu
torba kanunda krizde olunduğuyla ilgili hiçbir ifade yok, sanki Türkiye’de her
şey güllük gülistanlıkmış gibi. Hâlbuki bir kurtarma kanunu gelmiş yani
İstanbul yaklaşımı gibi, daha önce 2002’de, 2006’da çıkanlar gibi bir kurtarma
kanunu geliyor, öyle bir madde var ama krizle ilgili hiçbir şeyden
bahsetmiyoruz. Önce ne durumda olduğumuzu kabul edeceğiz ki, doğru teşhis
koyacağız ki tedavi olabilsin. Yani sadece ekonomik bir kriz yok şu anda, bir
devlet krizi de var, bir siyasi kriz de var, bir yönetim krizi de var inanın;
maalesef bu vaziyette. 
Kalkınma planını görüşüyoruz biz Plan ve Bütçe
Komisyonunda. Kalkınma planı, daha altı sene önce 2013’te yaptığımız kalkınma
planı gibi, sanki her şey güllük gülistanlık gibi hazırlanmış, öyle ifadeler
var; gerekçesi de öyle, hedefleri de aynı şekilde; anlamak mümkün değil. Yani
doğru tespit yapıp, öncelikle sıkıntılarımızı görüp, sorunlarımızı görüp hep
beraber çözüm bulmak zorundayız. Maalesef, bununla ilgili hiçbir şey
göremiyoruz, dolayısıyla da çözümle ilgili yardımcı olmakta da zorluk
çekiyoruz; hem Komisyonda hem de burada ifade etmeye çalışıyorum, görüyorsunuz
bu sıkıntılarımız var. 
Şimdi, şöyle bir durum söz konusu: Açıklamalardan anladık
ki Plan ve Bütçe Komisyonunda, 31 Mart ayı itibarıyla yani bu geçtiğimiz mart ayı
itibarıyla 400 milyar civarında bir sorunlu kredi tutarı var. Biz bunun daha
önce yüzde 4,6 olduğunu biliyorduk, şimdi yüzde 16 civarında olduğunu görmüş
olduk; çok büyük bir fark var. Bu, hızla da katlanıyor, geometrik olarak
katlanıyor, haziran sonu itibarıyla muhtemelen 500 milyarı geçmiş olması
gereken bir sorunlu kredi tutarı var. Bunun çözülmesi gerekiyor. Sıkıntılı
şirketlerimiz var, bankalar verdikleri kredileri geri alamıyorlar, bu
şirketlerin batması söz konusu. Tabii ki orada çalışan, istihdam edilen
işçilerimiz var. Bunlar sonuçta millî ekonominin, bizim şirketlerimiz,
kurtarılmaları gerekiyor. Hangilerinin kurtarılacağına, hangilerinin artık
kurtarılmasının mümkün olmadığına doğru karar vermek gerekecek. Onun için bir
kere düzenlemenin hukuki olarak doğru yapılması lazım, doğru kriter konulması
lazım; hukuki kriterin, normların, standartların, tespitlerin doğru yapılması
lazım; hangi şirketler kurtarılacak, hangi ölçüyle kurtarılacak, bunun bir kere
doğru yapılması lazım. Bu, yönetmeliğe bırakılmış maalesef. Çok fazla, kanunda
detaya girilmedi. 1 madde, çok kapsamlı görünüyor, uzun bir madde, detaya girip
çalışamadık üzerinde. Doğru bir madde hâlinde olması lazım, bir. İkincisi: 500
milyara yakın sorunlu kredi var -biraz önce bahsettiğim- ve bu artarak gidecek,
bu çok önemli bir rakam. Değerli arkadaşlarımız da, konuşmacılar da
bahsettiler, 500 milyara yakın sorunlu kredi varsa bir yerden kaynak bulup
bankalara aktarmak gerekir ki bu tedaviyi yapabilelim. Ama burada kaynak yok,
hiçbir şekilde kaynak gösterilmemiş. Nereden bulunacak da bu para, bu sorun
çözülecek? Hepiniz biliyorsunuz, bu konu hepimizin bildiği bir konu. Hangi
kaynak, hangi fon bu tarafa aktarılacak, bankalara destek olunacak da bu iş
yapılacak? Bankalar bu işi yapabilse zaten yaparlar. Tamam, getirilen
düzenlemelerle bankacıların, banka yöneticilerinin sorumluluğu azaltılıyor bu
işle ilgili olarak, vergi muafiyetleri getiriliyor ama bunlar yetmez ki, çok
çok düşük kalıyor. Bu işi gerçek anlamda yapabilmek için kaynak da bulmamız
lazım bir yerden, fon bulunması lazım, bu yok. E, o zaman neden getiriyoruz?
Biz bununla nasıl bu şirketleri kurtaracağız? Hem işin hukuki boyutuyla ilgili,
norm ve standart konmasıyla ilgili, şirketlerin hangilerinin kurtarılacağıyla
ilgili hem de kaynak meselesi ortada duruyor; bunların çözülmesi lazım.
Tabii, biraz önce söyledim, bunlar oturulup net, samimi
şekilde, gerçekçi bir şekilde masaya yatırılsa biz de gereken sorumluluğu,
desteği veririz, halledebiliriz bu konuyu, Türkiye geçmişte bu konuları
halletti. Bizim grubumuzda bu Plan ve Bütçe Komisyonundaki görüşmeler sırasında
eski bir Maliye Bakanı, bir Planlama Müsteşarı, bir Hazine Müsteşarı, çok
sayıda akademisyen, yine muhalefette Merkez Bankası Başkanı yani konuyla ilgili
çok tecrübeli isimler vardı, bu konuyla ilgili çalışmış kişiler vardı. Türkiye
aslında bürokrasisiyle, siyasetiyle, iş adamıyla bu tecrübeye sahip, biz bu
konuları çözeriz ama önce samimiyet gerekiyor, önce iktidarın bu konuyla ilgili
samimiyet göstermesi, konuyu gerçek anlamda masaya yatırması gerekiyor, ondan
sonra çözülebilir. Ama şimdiye kadar gecikti. Biliyorsunuz, şimdiye kadar kaç
tane kurtarma paketi geldi. Neydi adı? Şimdi hatırlayamadım.
ABDULLAH GÜLER (İstanbul) – İstanbul yaklaşımı.
AHMET KAMİL EROZAN (Bursa) – Anadolu yaklaşımı.
BÜLENT KUŞOĞLU (Devamla) – Anadolu yaklaşımından önce
gelenlerle beraber 6’ya yakın paket geldi, hiçbiriyle sorunu çözemedik, bu noktaya
kadar geldik. Bu da sorunu çözmeyecek, öyle görünüyor; dolayısıyla biz yine
vakit kaybedeceğiz. Yani bu sefer bu konuyu 500-600 milyara çözüyorsak gelecek
sefer paket geldiğinde trilyonu aşmış olacak, çok büyük bir meblağ, çok daha
büyük bir maliyetle bu işin çözümü söz konusu olabilecek.
Vaktim azalıyor, farkında değilim, özür dilerim çünkü
Komisyondan geldik, hiçbir şekilde düzenleme yapmadan buraya çıktım. 
Bu Sağlık Bakanlığıyla ilgili konuyu aktarmak istiyorum.
Şimdi, biliyorsunuz, geçmişte Sağlık Bakanlığıyla ilgili, kamu-özel iş birliği
yoluyla kent hastanelerini kurduk, çalışıyor. Mevcutta -şu an hatırlamıyorum
ama- 9 sözleşme yapılmış olması lazım, 9 sözleşme. Bunların tutarlarının ne
olduğunu tam bilmiyoruz. Ama şimdi bu kanunda 3 tane bu konuyla ilgili madde
var. Bakın, bunlara göre, 29’uncu maddede öz olarak şunu söylüyor: “Bu
kapsamdaki sözleşme değişikliklerinde, sözleşme bedelinin artırılmaması
kaydıyla kullanım bedeli ve hizmet bedeli artırılmak ve azaltılmak suretiyle
değiştirilebilir.” Yani Sağlık Bakanlığı bizden şunu istiyor, diyor ki: “Ben
sözleşmeleri yaptım, şimdiye kadar bu kent hastaneleriyle ilgili sözleşmeleri
yaptım ama çok büyük zarar ediyorum.” Neden? “Eskalasyon maddesi de olduğu
hâlde yani faizde artırım ya da değer düşüşü, yükselişi olmasına rağmen ya da
dövizde bir yükselme olmasına rağmen, sözleşmeler onu kapsıyor olmasına rağmen
çok büyük zararlar ediyorum. Bu maddeyi getiriyorum ki bunu düzeltin.”
“Peki, bunu bize örnekle açıklayın yani neydi, zararımız
neydi görelim biz de Meclis olarak? Nedir, şu andaki durumumuz nedir? Ne kadar
zararımız var? Bununla düzeltebiliyor muyuz bu durumu?” dedik. Şimdiye kadar
hiçbir sözleşme örneği görmedik, bununla ilgili de bir kanun çıkarmış olmamıza
rağmen görmedik. Böyle olduğu için de detayı bilmeden, yeniden, sadece…
Bürokrasi Meclise, milletvekillerine güvenmediği için detayını bilmiyoruz;
bilgi verilmiyor “Ticari sırdır.” deniyor, geçiliyor. Böyle bir şey yok, ticari
sır yok; milletvekillerinden, Komisyon üyelerinden böyle bir şey saklanamaz.
Bir şey yanlış yapılmış, birileri sorumluluk almış, 20 kat fazla bir bedel
ödeniyor bugün ama getiriyorlar, kimse sorumluluğu kabul etmiyor, sorumlu yok
ortada, Meclise tekrar düzelttiriyorlar. Daha önce Meclisten çıktı, bilgi
verilmeden çıktı; sorumlusu yok, bu konuyla ilgili ceza alan yok. 20 kat
fazlalık var sözleşme bedellerinde, tekrar bize düzelttiriliyor. Bilmiyoruz ne
olduğunu. Bu, Meclise hakarettir, Meclisle dalga geçmektir; gerçekten çok
ağrıma gitti, böyle bir düzenleme de var bunların arasında. Böyle bir
düzenlemenin olmaması lazım değerli arkadaşlar. 
(Mikrofon otomatik cihaz tarafından kapatıldı) 
BAŞKAN – Sayın Kuşoğlu, tamamlayalım. 
BÜLENT KUŞOĞLU (Devamla) – Bu, gerçekten, Meclise hakaret
niteliğinde bir düzenlemedir. 
Enerji sektörüyle ilgili düzenlemeler var. Değerli
arkadaşlar, 450 milyar dolar Türkiye'nin borcu var. Bu kurtarma paketiyle sorun
çözülmüyor. 450 milyar dolar, sadece yabancı para cinsinden borcumuz var. Bunun
çok büyük bölümü, 300 milyar dolar civarı özel sektöre ait. Yabancıların tekrar
bize borç verebilmesi için bunları düzenlememiz gerekiyor, bunları istiyorlar
bizden, bunun için baskı yapılıyor. İlave olarak, enerji sektörüyle ilgili de
60 milyar dolar civarında bir borç olduğundan bahsediliyor, bizim
bankalarımızdan değil de ağırlıklı olarak yurt dışından alınan borçlardan
bahsediliyor. Bunların da düşünülmesi lazım, hepsinin beraber, birlikte
düşünülmesi lazım.
Ben 102 sıra sayılı Kanun Teklifi’ndeki düzenlemelerin
yeterli olacağını, Türkiye'deki ekonomik krizin ve buna bağlı olarak yönetim
krizinin, maalesef, dış politikadaki sıkıntılarımızla beraber asla çözüleceğini
düşünmüyorum; dolayısıyla da daha dikkatli, daha detaylı bir çalışma yapmaya
ihtiyacımız var. 
Hepinizi bu vesileyle saygıyla selamlıyorum. (CHP
sıralarından alkışlar)
BAŞKAN – Teklifin tümü üzerinde şahıslar adına söz
taleplerini karşılayacağım. 
Şahıslar adına ilk söz, İzmir Milletvekilimiz Sayın Kamil
Okyay Sındır’a aittir. 
Sayın Sındır herhâlde Plan ve Bütçe Komisyonunda.
Sayın Savaş, sizi davet etsek? 
Evet, teklifin tümü üzerinde şahıslar adına ilk söz, Aydın
Milletvekilimiz Sayın Mustafa Savaş’a ait. 
Buyurun. (AK PARTİ sıralarından alkışlar) 
Süreniz on dakika. 
MUSTAFA SAVAŞ (Aydın) – Teşekkür ederim Sayın Başkanım. 
Sayın Başkan, değerli milletvekilleri; şahsım ve 75
milletvekili arkadaşım tarafından verilen Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’yle ilgili şahsım adına
söz almış bulunuyorum. Bu vesileyle yüce heyetinizi saygıyla selamlıyorum. 
Görüşeceğimiz kanun teklifimiz, ekonomi, finans, kamu
maliyesi, sosyal güvenlik, kamu-özel iş birliği, enerji ve diğer çeşitli
alanları ilgilendiren toplam 35 maddeden oluşmakta ve 18 farklı kanunda
değişiklik yapılmasını öngörmektedir. 
Sayın Başkan, değerli milletvekilleri; bildiğiniz üzere,
2018 yılının ilk çeyreğinde söylem ve değerlendirmeleriyle niyetlerini ortaya
koyan ve ikinci çeyrekten sonra da not düşüşleriyle amaçlarını açıkça
göstermeye başlayan rating kuruluşları ilk ataklarında başarı elde edemeyince
kur üzerinden baskılarını artırmış, bunda da başarılı olamayınca not
düşüşleriyle fonlama sıkıntısı yaşatarak Türkiye'yi ekonomik olarak zora
sokmayı hedeflemişlerdir. Ancak reel ve finans sektörümüz, Türkiye'ye ilişkin
algının oldukça kötü gösterilmeye çalışıldığı 2018 yılının Ağustos ve Eylül
ayları arasında yükümlülüklerini zorlanmadan yerine getirmiştir. Son bir yılda
cari açıkta 50 milyar dolarlık tasarruf, ülkemizin dış borç stokunda 10 milyar
dolarlık azalma, şirketlerin yabancı para cinsinden borcunda ise 30 milyar
dolarlık gerileme kaydedilmiştir. Buna rağmen, kredi derecelendirme kuruluşları
notumuzu indirmeye devam etmektedir. Bu tutum siyasi değil de nedir? Az önce
ifade ettiğim rakamlar açıkça şunu göstermektedir: Türkiye ekonomisinin
rasyoları eş değer ülkelere göre daha iyi olmasına rağmen 2018 yaz aylarından
itibaren türbülansa sokulmak istenmemiz, yaşadığımız saldırıların büyüklüğünü
açıkça gözler önüne sermektedir. Sayın Cumhurbaşkanımızın da açıkça
belirttikleri gibi, bu saldırıları gerçekleştirenler başarılı olamamışlardır.
Bu da Türkiye ekonomisinin gücünü ve geldiğimiz noktayı açıkça göstermektedir. 
Türkiye ekonomisi Yeni Ekonomi Programı’ndaki hedefler
doğrultusunda yukarı doğru yeniden ivme kazanmaya başlamış, enflasyon düşüş
trendine girmiş, turizm gelirlerimizde ciddi artışlar yaşanmış, Merkez
Bankasının rezervleri de yükselişe geçmiştir. Başta Hazine ve Maliye
Bakanlığımızın koordinasyonunda ve ilgili kuruluşların da zamanında müdahale
etmesiyle etkin bir çalışma ortaya konulmuş ve bu saldırılar bertaraf
edilmiştir. Bu kapsamda hazırladığımız kanun teklifimizle de ekonomik
saldırılar sonucunda meydana gelen olumsuz etkilerin ortadan kaldırılması,
küresel ve bölgesel bütün güçlüklere rağmen sürdürülebilir büyümenin devam
etmesi amaçlanmaktadır. 
Kanun teklifimizin içeriğinde, bankalardaki sorunlu
kredilerde yaşanan artış nedeniyle, sorunlu kredilerin yapılandırılmasıyla
ilgili düzenleme yapılmaktadır. Unutulmamalıdır ki, sorunlu kredilerin hızlı ve
etkin bir şekilde çözümlendiği bir ülkede kredi arzı yüksek, kredi maliyeti ise
düşük olur. Bankalar, bilançolarında taşıdıkları sorunlu kredilerin artışta
olduğu dönemlerde, kredi arzını daraltmayı, ellerindeki parayı kısa vadeli ve
likit varlıklara yatırmayı ve böylece bankacılık otoritesi tarafından sınırları
belirlenmiş olan sermaye yeterlilik ve likidite karşılama oranlarını tutturmayı
hedeflerler. Bankacılık sektörünün bilançoları incelendiğinde, Eylül 2018 ile
Mayıs 2019 tarihleri arasında banka kredilerinde nominal bir artış yaşanmaması
söylediklerimizi teyit etmektedir. 
Sayın Başkan, değerli milletvekilleri; hayata geçirilecek
finansal yeniden yapılandırmalar yoluyla, bankaların aktif kalitelerinin
yükseltilmesi hedeflenmektedir. Finansal yeniden yapılandırmalarla, firmaların
yeniden katma değer sağlayacak olması, hem bankaların hem de firmaların
bilançolarını düzeltecek, bu sayede üretimin, yatırımın, ihracatın, ticaretin,
istihdamın, kısacası, sürdürülebilir büyümenin en önemli unsuru olacaktır.
Banka ve sigorta muameleleri vergisi, katma değer vergisi, damga vergisi,
Kaynak Kullanımını Destekleme Fonu gibi bazı vergi istisnalarıyla da yeniden
yapılandırmalar teşvik edilmektedir. 
Bu çerçevede, hazırladığımız kanun teklifinin 16’ncı ve 17’nci
maddeleriyle, bankalara iki yıl süreyle finansal yeniden yapılandırma imkânı
sağlanmakta; Sayın Cumhurbaşkanımıza, bu süreyi iki yıl daha uzatma yetkisi
verilmektedir. Bu uygulama, geçmişte yapılan ve kamuoyunda İstanbul yaklaşımı
olarak bilinen yeniden yapılandırma sürecine büyük ölçüde benzerlik
göstermektedir. 
Bununla birlikte, teklifte yer alan bir diğer önemli husus,
munzam karşılıklarla ilgilidir. Bildiğiniz gibi, bankacılık sektöründe
yaşanabilecek muhtemel risklerin azaltılmasına katkıda bulunmak amacıyla,
munzam karşılıklar, bir para politikası aracı olarak kullanılmaktadır. 
Bu çerçevede, teklifimizde sıkça değinilen, değişen piyasa
koşullarını da dikkate alarak munzam karşılık oranlarının belirlenmesinde, mali
kuruluşların bilanço içi veya dışı uygun görülen kalemlerinde meydana gelen
değişikliklerin dikkate alınmasını düzenlemekteyiz.
Teklifimizde öne çıkan bir başka önemli düzenleme de Türkiye
Cumhuriyet Merkez Bankasında biriken ihtiyat akçelerinin Hazineye devri
konusudur. Kural olarak kâr etmesi beklenmeyen Merkez Bankasının son yıllarda
ülkemizin en çok kâr eden anonim şirketi olması nedeniyle çeşitli sorunlar
ortaya çıkmaktadır. Merkez Bankasının finansal olarak sıkıntıya düşmesi söz
konusu olmayacağından, elde ettiği kârın büyük bir bölümünü ihtiyaç akçesi
olarak ayırmasına da gerek bulunmamaktadır. 
Hazineye devredilmeyen her türlü kâr, dağıtılmayan kâr
tutarı kadar ek borçlanma oluşturduğu için, iç borçlanma faizlerinin aynı
oranda yapay şekilde yüksek kalmasına yol açmaktadır. Diğer taraftan, Türkiye
Cumhuriyet Merkez Bankası kârı, son tahlilde piyasadan çekilen paradır. Kâr ne
kadar yüksek ise o kadar yüksek miktarda piyasayı fonlama ihtiyacı ortaya
çıkmaktadır. 
Dünya örneklerine bakacak olursak, merkez bankalarının
kârının tamamını ya da tamamına yakın bölümünü hazineye devrettikleri
görülmektedir. Örneğin, Kanada, Meksika ve Çin merkez bankaları kârlarının
yüzde 100’ünü hazineye devretmektedirler. Polonya ise kârın yüzde 98
seviyesindeki tutarını hazineye devretmektedir. 
Sonuç olarak, dünyada merkez bankaları kârlarının ortalama yüzde
85’ini hazineye aktarırken Türkiye’de bu oran yüzde 67’dir. 
Bu açıdan bakıldığında, son günlerde kamuoyunun gündemini
sıkça meşgul eden bir konu olarak yedek akçe devrinin, Türkiye Cumhuriyet
Merkez Bankası tarafından para basılması anlamına gelmediğini de ifade etmek
gerekmektedir. Bu algı yanlış bir algıdır. Teklifimizde, Merkez Bankası
Yasası’nda yapılacak ihtiyat akçesi düzenlemesiyle kâr dağıtımının dünya
örnekleriyle ve Türk Ticaret Kanunu’yla uyumlu hâle gelmesi sağlanmaktadır.
Diğer taraftan, Merkez Bankasının hızlı ve etkin karar verebilmesi için de
ilgili mali kurum ve kuruluşlardan talep ettiği bilgilerin gerçek zamanlı ve
anlık karşılanmasının temini sağlanmaktadır.
Tüm bu düzenlemelerle birlikte teklifimizi genel olarak
özetleyecek olursak:
Vergi uygulamalarının basitleştirilmesi, mükelleflerin
vergiye uyum maliyetlerinin azaltılması amacıyla, şehir içi yolcu taşımacılığı
faaliyetinde bulunan ve hasılatlarının tamamını elektronik ücret toplama
sistemiyle elde eden mükellefler için “hasılat esaslı kazanç tespiti” yoluyla
gayrisafi hasılatın yüzde 10’unun vergiye tabi kazanç olarak esas alınması,
Yurt dışında ve yurt içinde bulunan para, altın, döviz,
menkul kıymet ve diğer sermaye piyasası araçlarının kayıt altına alınması
süresinin 31 Aralık 2019 tarihine kadar uzatılması ve bütün bunlardan yüzde 1
oranında vergi alınması, 
Yurt dışına çıkış harcının 15 TL’den 50 TL’ye çıkarılması,
Yurt dışı borçlanması yapmak suretiyle aylık bağlanan
sigortalılara ilişkin mevcut düzenlemelerin, bu kişilerin borçlanma karşılığı
ödemiş oldukları tutarı çok kısa sürede emekli aylığı olarak geri alması
sonucunda Sosyal Güvenlik Kurumumuzun mali yapısını olumsuz etkilemesi, ayrıca
kurum ve kişiler açısından nimet ve külfet dengesinin de hakkaniyete uygun
olmaması nedeniyle borçlanma oranının yüzde 32’den yüzde 45’e yükseltilmesi,
Ülkemizde elektrik motorlu otomotiv markası veya
markalarının üretilmesinin ve bu araçların yurt içinde tercih edilmesinin
vergisel yönden desteklenmesi, 
Gümrük mevzuatına aykırı olarak yurt dışından getirilen ve
iyi niyetli üçüncü kişilere satışı yapılan araçlarla ilgili olarak mağdur durumdaki
iyi niyetli üçüncü şahısların bu mağduriyetlerinin giderilmesi,
Sağlık, enerji yatırımları, elektronik haberleşme ve ayrıca
yeni kurulan üniversitelerin kullandıkları taşınmazlara yönelik sorunların
giderilmesi için ihtiyaç duyulan kanuni düzenlemelerin hayata geçirilmesi
teklifimizde yer alan değişiklikleri oluşturmaktadır.
Bu duygu ve düşüncelerle konuşmama son verirken Genel
Kurulumuzdaki kanun teklifi görüşmelerinin ülkemize, milletimize hayırlı ve
uğurlu olmasını diliyorum. (AK PARTİ sıralarından alkışlar) 
BAŞKAN – Şahıslar adına son söz, İzmir Milletvekili Sayın
Kamil Okyay Sındır’a aittir. (CHP sıralarından alkışlar) 
Süreniz on dakika Sayın Sındır. 
KAMİL OKYAY SINDIR (İzmir) – Sayın Başkan, çok teşekkür
ediyorum.
Öncelikle, az önce ismim okunduğu hâlde Plan ve Bütçe
Komisyonunda Sayın Cumhurbaşkanı Yardımcısıyla soru-cevap bölümünde olduğum
için ve sürenin de biraz daha uzayacağını düşündüğüm için huzurunuzda olamadım,
bağışlanmayı diliyorum.
Sayın Başkan, değerli milletvekilleri; (2/2019) esas
numaralı ve 102 sıra sayılı Gelir Vergisi Kanunu ile Bazı Kanunlarda Değişiklik
Yapılması Hakkında Kanun Teklifi’nin tümü üzerinde şahsım adına söz almış
bulunuyorum. Yüce Meclisimizi saygıyla selamlıyorum.
Ben bir yandan Meclis çalışmalarımızı, Genel Kurul
çalışmalarımızı Meclis TV’den kulaklıkla Plan ve Bütçe Komisyonunda dinlerken,
diğer yandan Plan ve Bütçe faaliyetlerini, aynı anda iki işi birden yapma
gayreti içerisinde oldum. Hatta benden önceki gruplarımız adına yapılan
konuşmaları kısmen de olsa dinleme şansım oldu.
Değerli arkadaşlar, bir torba yasa daha gündemde. Torba
yasa eleştirisine çok fazla girmeyeceğim ancak yine kendimizi aldatıyoruz.
“Teklif” adı altında aslında Hükûmetin -farklı kanunlar- 18 ayrı kanunda
değişiklik öngören bir paketini hep beraber görüşüyoruz. Tasarı gerçeğini
değiştirmiyor adı “teklif” olsa da. Dolayısıyla böyle bir kanunu görüşüyoruz.
Esas vurgulamak istediğim konu şu değerli arkadaşlar: Böyle
önemli bir kanun… Bakın, bu torba yasada neler var? Bunların madde madde görüşmelerini
az sonra hep beraber yapacağız. Bu torba yasada hasılatlar üzerinden
vergilendirmeyle ilgili bir düzenleme var. Merkez Bankasının yetkileri ve
düzenlemeleri var. Varlık barışı uygulaması var. Gümrük Kanunu’yla ilgili, yurt
dışında bulunan Türk vatandaşlarının sosyal güvenlikleri bakımından borçlanma
tutarlarının hesaplanmasıyla ilgili, yurt dışına çıkış harcı… Yani özünde
bakacak olursak elektronik haberleşmeyle ilgili düzenlemeler, finansal
kiralama, faktöring ve finansman şirketlerinin düzenlemeleri, Sermaye Piyasası
Kanunu’nda düzenleme, özellikle biraz sonra biraz daha açarak konuşacağım,
kamu-özel iş birliği modeliyle yapılan şehir hastaneleriyle ilgili düzenlemeler
vesaire vesaire… Şimdi, 18 ayrı kanun 35 maddede değiştiriliyor ve bunların
büyük bir kısmı doğal olarak kamu harcamalarında veya gelirlerde bir artış veya
azalışa neden oluyor. Bunlar doğal olarak Plan ve Bütçe Komisyonunda
görüşülüyor ve biz burada bunları değerlendiriyoruz ama bir şeyi gözden
kaçırıyoruz. 
Bakın, biliyorsunuz kalkınma planları Anayasa’nın 166’ncı
maddesi gereğince zorunlu bir uygulama ve o plan gereğince hazırlanmış bir 3067
sayılı Kanun var, bu kanunun adı “Kalkınma Planlarının Yürürlüğe Konması ve
Bütünlüğünün Korunması Hakkında Kanun.” Bu kanunun 3’üncü maddesi “Kanun
tekliflerinin kalkınma planına uygunluğu” başlığı altında bir madde ki aynen şu
ifade var: “Türkiye Büyük Millet Meclisi komisyonları kendilerine havale edilen
kanun teklifleri ile bu teklifler üzerinde verilen değişiklik önergelerini,
Kalkınma Planına uygunluk bakımından da inceler ve uygun bulmadıkları takdirde,
reddederler.” Yani bir kanun teklifi varsa ortada bunun kalkınma planına
uygunluğunun denetlenmesi, bakılması, bir filtreden geçirilmesi gerekiyor.
Peki, ben şimdi soruyorum: On Birinci Kalkınma Planı
2019-2023 dönemini kapsayan bir kalkınma planı, daha yeni görüşüyoruz. İlk
görüşmemiz geçen haftaydı, beş gün ara verildi. Dün başlandı bölümlere, bugün
bitiyor. Kalkınma planı görüşmelerinin bizatihi kendisi aralıksız devam etmesi
gerekirken ve verilen beş günlük arada esasen çalışmamız gerekirken biz araya
böyle bir kanun, böyle bir torba yasa aldık ve bunu görüşüyoruz. Peki, bu kadar
gelir veya harcamalarda değişiklik öngören bu torba yasa kalkınma planına
uygunluk denetimine tabi tutulabildi mi değerli arkadaşlar? Ortada kalkınma
planı yok. Plansız, kalkınma öngörüsüz, anayasal zorunluluk olan bir kalkınma
planı ortada yok ve biz hatta şehir hastanelerinde geleceğim- gelir artışı mı,
azalışı mı neye neden olduğunu bile ortaya koyamıyoruz. 
Bakın, yine 3’üncü madde diyor ki: “Türkiye Büyük Millet
Meclisi Plan ve Bütçe Komisyonu yukarıdaki fıkrada belirtilen kanun
tekliflerinden başka kamu harcama veya gelirlerinde artış veya azalış
gerektiren kanun tasarı veya tekliflerini veya sadece belli maddeleri bu
niteliği taşıyan tekliflerini inceler.” Biz torba yasa, torba görüşme artık bir
arada, neyin ne olduğu, kanun, Anayasa hak getire, yol yürüyoruz. Bir kere,
öncelikle, bunun plansız bir hedefe doğru giden bir torba yasa olduğunu görmek,
okumak lazım; kalkınma plansız bir ülkede plana uygunluk denetimi yapılmadan
gelmiş bir torba yasa. Bu torba yasanın, bu torba kanunun etki analizi yok
değerli arkadaşlar, etki analizi. Yani maddeler kamu harcamalarında bir artışa
neden oluyor mu, olmuyor mu, ne kadar artışa neden oluyor veya bir tasarruf mu
getiriyor madde veya gelirlerde, kamu gelirlerinde bir artış mı sağlıyor, bir
azalışa mı neden oluyor? Yani bu anılan kanun teklifindeki söz konusu
maddelerle ilgili alacağımız kararların bu ülkenin gelirine, harcamalarına,
bütçesine etkisinin ne olduğunu ortaya koyan, olması gereken bir etki analizi
bu teklifin yanı sıra yok. Olamaz çünkü bu teklifi hazırlayan sayın
milletvekili, Sayın Mustafa Savaş ve imza koyan 75 milletvekili arkadaşımız
-çok yetkin, çok etkin arkadaşlarımız mutlaka var- aslında böyle bir etki
analizini yapabilirler de, bundan benim en ufak bir şüphem yok ama bu iş
kamunun, bu iş arka tarafta, arka planda bürokrasinin yoğun bir faaliyetini,
çalışmasını gerektiren bir iş. O nedenle kanun teklifi, kanun tasarısı gibi,
biz gerçeklikten uzak bir dünyada, bir yasama organında bir aradayız. 
Bu teklifte biyokütleyle ilgili, yenilenebilir enerjiyle
ilgili bir madde var ki ben, orada biyokütlenin biyolojik nitelikli atık
olması, biyolojik nitelikli bir madde olması gerekirken, atık da değil, atık
lastikler yani kauçuk yani fosil kökenli maddelerin de ilgili YEK Kanunu’nda
biyokütle tanımında olması dolayısıyla zaten kendi içinde akla ve bilime aykırı
düzenlemeler içerdiğini de görüyorum, bunları maddeler üzerinde görüşmelerde
arkadaşlarımız mutlaka dile getirecektir. 
Ama şu şehir hastaneleri; bakın, şehir hastaneleriyle
ilgili, kamu-özel iş birliği projeleriyle ilgili süreci görüşürken gündem
geldi. İnanın gerek AK PARTİ’li milletvekili arkadaşlarımız gerek MHP’li gerek
HDP’li gerek İYİ PARTİ’li ve bizler, hiçbir milletvekili arkadaşımız o şehir
hastanelerinin ticari sır olarak bizlere verilmeyen sözleşmelerini bilmediği,
görmediği için Sayın Bakanın verdiği bir grafiği bile cep telefonlarımızla fotoğrafını
çekip sanki görüntü hırsızlığı yapar gibi oradan ne kaparım derdine düştük
değerli arkadaşlar. Bir karar alıyoruz; bir kanun teklifinde bir madde üzerinde
ne olduğunu bilmediğimiz, karanlıkta, kör kuyu içerisinde bir karar alıyoruz,
aldık, alındı. Biz ret verdik ama alındı. 
Sayıştay denetimine tabi olmayan, Kamu İhale Kanunu’na tabi
olmayan, tamamen ticari sır olan, yapılan sözleşmeyi bilemediğimiz, o sözleşme
gereğince yirmi beş yıllık yap-kirala-devret sürecinin sonuna kadarki enflasyon
oranı, kur değişimleri, yani gelecek öngörüsü ve projeksiyonların ne olduğunu
bilemediğimiz bir maddeyi biz oyluyoruz, “Kabul edenler… Etmeyenler… Oy
çokluğuyla kabul edilmiştir.” deyip geçiyoruz. Böyle bir süreç, böyle bir
yasama faaliyeti, böyle bir kanun teklifiyle değişiklik olmaz değerli
arkadaşlar. 
Bakın, söz konusu… 
(Mikrofon otomatik cihaz tarafından kapatıldı) 
KAMİL OKYAY SINDIR (Devamla) - Sayın Başkan, toparlamak
için süre istiyorum. 
BAŞKAN – Buyurun.
KAMİL OKYAY SINDIR (Devamla) – Bakın, değerli arkadaşlar,
söz konusu şehir hastaneleriyle ilgili yapılan işlem gerçekten içler acısı,
gerçekten asla kabul edemeyeceğimiz, gerçekten bu ülkenin geleceğini tehdit
eden, böyle bir logaritmik bir artış öngörüsü içerisinde olan… Yirmi beş yılın
sonunu bile değil, on beş yıllık bir süreci ancak grafikle gösteriyor çünkü
eğri öyle bir yükseliyor ki yirmi beş yıla uzattığınızda belki bu ülkenin bütün
gelirini çekecek, hortumlayacak bir sürece doğru sürükleyebilir. O nedenle ben
diyorum ki: Bu torba yasa teklifini, aslında hoyratça yapılan harcamaların bir
sonucu olarak önümüze gelmiş bir yasa teklifi olarak görüyoruz. Bu yasa
teklifinin EYT’lilerin Meclisten beklentilerini, efendim, 3600 ek gösterge
sorununu yaşayanların beklentilerini, çiftçinin, esnafın, sanayicinin
beklentilerini karşılamasını dilerken ne yazık ki, az önce de söylediğim gibi,
hoyratça yapılan harcamayı telafi edici bir yasa teklifi olarak karşımızda.
(Mikrofon otomatik cihaz tarafından kapatıldı) 
KAMİL OKYAY SINDIR (Devamla) – Hepinize saygılar sunuyorum;
sağ olun, var olun. (CHP sıralarından alkışlar) 
BAŞKAN – Değerli milletvekilleri, teklifin tümü üzerinde
soru-cevap işlemi yok. 
Teklifin tümü üzerindeki görüşmeler tamamlanmıştır.
Teklifin maddelerine geçilmesini oylarınıza sunuyorum:
Kabul edenler... Kabul etmeyenler... Kabul edilmiştir.
Şimdi birinci bölümün görüşmelerine başlıyoruz. Birinci
bölüm, 1 ila 17’nci maddeleri kapsamaktadır.
Şimdi birinci bölüm üzerinde söz isteyen değerli
milletvekillerimize söz vereceğim, daha sonra da birinci bölüm üzerindeki
görüşmeleri tamamlayacağız.
Birinci bölüm üzerinde söz isteyen, İYİ PARTİ Grubu adına
Samsun Milletvekilimiz Sayın Bedri Yaşar.
Buyurun. (İYİ PARTİ sıralarından alkışlar) 
Süreniz on dakika Sayın Yaşar.
İYİ PARTİ GRUBU ADINA BEDRİ YAŞAR (Samsun) – Sayın Başkan,
değerli milletvekilleri; Gelir Vergisi Kanunu ile Bazı Kanunlarda Değişiklik
Yapılması Hakkında Kanun Teklifi’nin birinci bölümü üzerine İYİ PARTİ Grubu
adına söz almış bulunuyorum. Yüce heyetinizi saygıyla selamlıyorum. 
Değerli arkadaşlar, Hükûmet bugün Türkiye Büyük Millet
Meclisini maalesef yeni bir torba yasayla karşı karşıya bırakmıştır. Bu torba
yasa, Gelir Vergisi Kanunu’ndan Türkiye Cumhuriyet Merkez Bankası Kanunu’na,
Sosyal Güvenlik Kurumu Kanunu’ndan elektrik piyasasına kadar birçok farklı
ihtisas gerektiren alanda ve birçok farklı komisyonun yetki alanına giren
düzenlemeleri içermektedir. Buna rağmen Gelir Vergisi Kanunu ile Bazı
Kanunlarda Değişiklik Yapılması Hakkında Kanun Teklifi’nin tamamı göz önünde
bulundurulduğunda, torba kanunun amacı, kamudaki nakit açığına pansuman
tedbirler üretmekten öte gidemeyecektir. 
Teklif, yapısal tıkanmanın ne denli derinleştiğinin açık
bir ifadesidir. Ayrıca, bu durum iktidarın bir türlü dile getiremediği ekonomik
kriz şartlarının geldiği seviyeyi de ayrıca göstermektedir. Türkiye ekonomisi
iki çeyrektir yıllık bazda daralmaktadır. Uluslararası kuruluşların yaptıkları
tahminlerde bu trendin 2019’un tamamına yayılacağı ve Türkiye’nin 2009 küresel
krizinden bu yana ilk defa bir yılı küçülerek tamamlayacağını göstermektedir. 
Sanayi Üretim Endeksi dokuz aydır, Perakende Satış Endeksi
ise sekiz aydır yıllık bazda daralma vermektedir. Ekonomik Güven Endeksi on beş
aydır eşik değer olan 100’ün altına düşmüştür. Yüksek enflasyon ve bunun sonucu
olarak da yüksek faiz, işletmelerimizin finansman giderlerinde büyük artışa
neden olmuş, yeni yatırımların önüne geçmiştir. Ekonomik alanda sorunlar iyice
artmıştır. Hükûmetin gelirleri azalmıştır. Hükûmet bu kanun teklifiyle yaklaşık
yüzde 1,5-2 civarında bir gelir beklemektedir. Hükûmetin şu aşamada yaptığı
“Milletin üzerinden neleri daha alabiliriz, neleri daha milletin sırtına
yükleyebiliriz?”den ibarettir. Ben buradan söylüyorum: Milletin Hükûmete
vereceği bir şey kalmamıştır. Bu torba yasa Hükûmeti, yalnızca durumu ve günü
kurtarmaktan ibarettir.
Yeri gelmişken şunu da söyleyeyim: Yine bir torba yasayla
müteahhitliğe yönelik bir tasfiye kararnamesi çıkarmıştık. Sizlere de
telefonlar geliyordur. Maalesef bu tasfiye kararnamesini de kurum ve
kuruluşların önemli bir kısmı onaylamadığı için özellikle iş dünyasındaki
arkadaşlarımızın teminat mektupları nakde dönmeye başlamıştır. İşte, torba
yasalar, çıkardığınız yasalar maalesef amacına hizmet etmemiştir. Tahmin
ediyorum önümüzdeki günlerde bu da tekrar gündeme gelecektir.
Değerli milletvekilleri, kanun teklifinin 1’inci maddesi,
ticari kazanç ve serbest meslek kazancı elde eden mükelleflerin hasılat esaslı
vergilendirilmelerine yönelik düzenlemeleri öngörmektedir. Plan ve Bütçe
Komisyonunda değerli arkadaşlarımız bununla ilgili tekliflerini verdiler, belli
düzenlemeler yapıldı. Hep bu kürsüden de söylediğimiz gibi, zaman zaman bizim
görüş ve düşüncelerimizi dikkate aldığınız oranda biz de bu maddeleri
desteklemeye devam edeceğimizi söylemiştik, 1’inci maddeyi de bu kapsamda
destekliyoruz.
Diğeri, 2’nci madde, varlık barışı. Bu varlık barışı 8’inci
kezdir Türkiye Büyük Millet Meclisinin gündemine geliyor. Şimdi, Hükûmetin
yaptığı en temel şeylerden biri milletin Meclisinde milletin vekillerinden bile
bazı meseleleri gizlemek, varlık barışı da bunlardan biri. Bu 8’incisi. 7’sinde
ne oldu biz bilmiyoruz, ne kadar kişi bundan istifade etti bilmiyoruz, bundan
ne kadar gelir elde edildi bilmiyoruz ama şunu biliyoruz ki 8’inci kez
geldiğine göre demek ki bu yasa amacına hizmet etmedi, burada bir yanlışlık
var. Hiçbir şey bilmiyorsanız tersten gidin, şunları doğru düzgün gelin hep
beraber Mecliste tekrar gözden geçirelim. Dolayısıyla bu, aynı zamanda
Anayasa’daki eşitlik duygusunun zedelenmesini de sağlıyor. Bu çerçevede, özellikle
daha önce yapılan varlık barışı uygulamalarının faydası ne kadardı? Gelir
sağladığı konularında da ne teklif sahiplerinden ne de ilgili kurum ve
kuruluşlardan bilgi almak mümkün değil. Ayrıca, bu politikalar kayıt dışılığı
da özendirmekte. Kanuni düzene uygun yaşayan vatandaş ve mükelleflerimizi
cezalandırmaktadır. Ne zaman ortada bir af varsa o affa karşı görev ve
sorumluluklarını vatandaşlık duygusu içerisinde yerine getiren arkadaşlarımız,
mükelleflerimiz bu işten zarar görmektedir. Her seferinde bir af konusu gündeme
getirilerek… Bu adaletsizliği de ortadan kaldırmamız lazım. Umarım ki bu varlık
barışıyla ilgili de son kez gündeme gelmiş olur, bundan sonra tekrar buna
ihtiyaç duyulmaz. 
Değerli milletvekilleri, diğer taraftan, teklifin diğer bir
maddesi özellikle yükseköğretim kurumları arasında üniversiteye ait malların
paylaşımında karşılaşılan problemlerin çözülmesine yöneliktir. Biz, bu maddeyi
de destekliyoruz. Bölünen üniversitelerin mal varlıklarının paylaşılması bizim
de uygun gördüğümüz bir maddedir. Bunu da desteklediğimizi buradan ifade etmek
istiyorum. 
Diğer taraftan, yurt dışı borçlanmaları… Özellikle yurt
dışında çalışan işçilerimizin borçlanmasında şu an yüzde 32 olan oranın yüzde
45’e çıkarılmasına ilişkin bir dizi düzenlemeyi içermektedir. Bugün yüzde 32
olan prim oranının yüzde 12’si genel sağlık sigortası, yüzde 20’si malullük,
yaşlılık ve ölüm sigortaları içindir. Hukuki ve kanuni bir temele
dayanmaktadır. Buna karşın, teklifle öngörülen yüzde 45’lik oranın neyi ifade
ettiğini anlamak mümkün değildir. Bu, tamamen afaki bir orandır. Bu değişiklik
çok açık bir şekilde yurt dışında yaşayan vatandaşlarımıza üvey evlat muamelesi
yapılacağı anlamına gelmektedir. 
Sosyal sigortalarda karşılıklılık ilkesi vardır. Kamunun
hangi primi neyin karşılığında aldığını açıkça belirtmesi ve beyan etmesi
gerekir. Kurum fayda-maliyet dengesi gözetmek için ortaya atılan yüzde 45’lik
oran en başta kanunla düzenlenen yüzde 32’lik oranı anlamsız kılmaktadır. Diğer
taraftan, özellikle yurt dışı müteahhitlik hizmetlerinde Türk firmalarıyla
beraber yurt dışına giden işçilerimizin orada çalıştığı süreler maalesef
sigortalılık sürelerinden sayılmamaktadır. Özellikle karşılıklı anlaşmaların
olmadığı ülkelerde bu konuda ciddi mağduriyetler vardır, bu konuyla ilgili de
behemehâl bir düzenleme yapmamız gerekmektedir. Bildiğiniz gibi, inşaat
sektörü, müteahhitlik sektörü bizim yurt dışında çok güçlü olduğumuz bir
sektör, bol miktarda yurt dışına giden işçilerimiz var, bunların çalıştığı
süreler sigortalılık süresinden sayılmıyor; bunu da buradan ifade ediyoruz,
inşallah bununla ilgili de bir düzenleme olur. 
Diğer taraftan, yurt dışından getirilen araçlarla ilgili,
hepimizin bildiği gibi, özellikle farklı yöntemlerle yurt dışından getirilen
araçlar var, ikinci yöntemleri de özellikle yurt dışında bunlar
plakalandırılarak, ikinci el araç muamelesi gördürülerek ülkemize getirilen
araçlardan bahsediyoruz. Burada da bir haksız kazanç söz konusu. Tamam, üçüncü
tarafların mağduriyeti var, araçlar el değiştirmiş olabilir ama bu, ülkemizde
yaygın olan bir yöntemdir; vergisini ödeyen, vergisini ödeyerek bu ülkeye araç
getiren insanları ve bunları mukayese ettiğimiz zaman burada da bir haksız
kazanç söz konusu. Bu tür muafiyetler bizi daha çok kanunsuzluğa itmekte ve bu
konuyla ilgili gelirler de ciddi oranda düşmektedir. 
Diğer taraftan, teklifin 16’ncı ve 17’nci maddelerinde
düzenlenen, bankaların özellikle sıkıntılı olan şirketlere yönelik
faaliyetleridir. Şunu başta söyleyeyim, bu getirilen yasayla, bu düzenlemeyle
bir defa orta ölçekli işletmelerin bunlardan istifade edeceğine dair hiçbir
kanaatim yok. Benim kanaatim şu: Yine, özellikle yap-işlet-devret yöntemiyle
veyahut da yap-işlet-devam et yöntemiyle şu an parasını ödemeyen firmalara
yönelik bir düzenleme algısı gibi bir şey var. Netice itibarıyla siz de
göreceksiniz ki bu kanundan istifade edenlerin önemli bir kısmı bir elin
parmaklarını geçmeyen büyük firmalardan ibaret olacaktır. Hâlbuki bizim
hedefimiz, özellikle şu an durma noktasına gelen ekonominin çarklarını tekrar
çevirmek için orta boy işletmeleri desteklemeye yönelik tedbirlerin
alınmasıdır. Yoksa bankalar bugün, arkadaşlarımızın da ifade ettiği gibi,
özellikle bu düzenlemeleri yapmak için can atıyorlar. Ama neden can atıyorlar?
Geçmişte, işte 2014’te, 2015’te, 2012’de verdikleri düşük faizli kredileri
bugün gelin yeniden yapılandıralım, yüksek faizlerle yapılandıralım. Zaten 13’ü
26’ya çıkardığınız zaman otomatikman faiz 2 katına çıkıyor. Sayın
Cumhurbaşkanımız hep “faizle mücadele” diyor ama dediğiyle kalıyor. Türkiye’de
faizlerin geri geldiğini görmedik. 
(Mikrofon otomatik cihaz tarafından kapatıldı) 
BAŞKAN – Buyurun Sayın Yaşar. 
BEDRİ YAŞAR (Devamla) – Toparlıyorum Sayın Başkanım. 
Durmuş Hocamız da buradan önemli bir uyarıda bulundu, dedi
ki “25 Temmuzda Merkez Bankasında yapılan toplantıda faizlerin 24’lerin altına
düşmeyeceği kanaati var bizde.”
Arkadaşlar, faizler makul seviyelere düşmediği sürece
Türkiye’de çarkların dönmesi mümkün değil. İnşaat sektöründen gelen birisi
olarak söylüyorum, örnek de vereyim size: Çankaya Belediyesi Ankara’nın en
büyük belediyelerinden biri. 2019 Haziran ayına kadar verdiği ruhsat bir elin
parmaklarını geçmiyor, yüzlerce ruhsat veren bir belediyeden bahsediyoruz.
İnşaat sektörü 300 kalem sektörü ilgilendirir. Bu sektör harekete geçmediği
sürece bizim işsizliğin önüne geçmemiz, işsizlikte ciddi adımlar atmamız mümkün
değil. Dolayısıyla, bu sektörde de bir an önce faizlerin düşmesi lazım ki en
azından konut alışverişleri arasında bir ilişki olsun. Bu tedbirler belli
gruplara yönelik değil, herkesin istifade edebileceği şekilde bankaların
düzenleme yapması lazım, özellikle özel bankalar. Bugünlerde özel bankaların
kapısından geçmenin imkânı yok. 
(Mikrofon otomatik cihaz tarafından kapatıldı) 
BEDRİ YAŞAR (Devamla) – Tamamlıyorum Sayın Başkanım. 
BAŞKAN – Buyurun Sayın Yaşar, tamamlayın. 
BEDRİ YAŞAR (Devamla) – Yine sağ olsun kamu bankalarımız,
hiç olmazsa bazı konularda, son dönemlerde özellikle bu yapılandırmalarda makul
faizlerle hareket etmeye çalışıyorlar. Ama güç sizde, iktidar sizsiniz, yönetim
sizde, o zaman özel bankalarla ilgili, cellat gibi kılıç sallayan özel
bankalarla ilgili kanunları çıkarmak da sizin elinizde. En azından bundan
sonraki mağduriyetlerin de bir miktar önüne geçmiş oluruz. Hiç olmazsa düşük
faizlerle bu yapılandırma yapılabilir, tabana yayılırsa belki bir faydasının
olacağına inanıyorum. 
Bu vesileyle yüce heyetinizi saygıyla selamlıyorum. (İYİ
PARTİ sıralarından alkışlar)
BAŞKAN – Birinci bölüm üzerinde söz isteyen, Milliyetçi
Hareket Partisi Grubu adına Kayseri Milletvekilimiz Sayın Mustafa Baki Ersoy.
(MHP sıralarından alkışlar) 
Süreniz on dakika Sayın Ersoy. 
MHP GRUBU ADINA MUSTAFA BAKİ ERSOY (Kayseri) – Sayın
Başkan, değerli milletvekilleri; görüşmekte olduğumuz 102 sıra sayılı Gelir
Vergisi Kanunu ile Bazı Kanunlarda Değişiklik Yapılması Hakkında Kanun
Teklifi’nin birinci bölümü üzerine Milliyetçi Hareket Partisi Grubu adına söz
almış bulunuyorum. Bu vesileyle Genel Kurulu ve ekranları başında bizleri
izleyen yüce Türk milletinin tüm fertlerini saygıyla selamlıyorum.
15 Temmuz Demokrasi ve Millî Birlik Günü’nün 3’üncü yıl
dönümünde böylesine karanlık bir geceyi iman gücüyle, vatan aşkıyla aydınlatan
tüm yurttaşlarımıza teşekkür ediyor, şehitlerimizi ve gazilerimizi minnetle
anıyorum.
Sayın Başkan, değerli milletvekilleri; teklifle şehir içi
yolcu taşımacılığı faaliyetinde bulunan ve bu faaliyetlerden kaynaklanan
hasılatlarının tamamını elektronik ücret toplama sistemleri aracılığıyla elde
eden mükelleflere hasılat esaslı kazanç tespiti imkânı getirilmekte olduğunu
görüyoruz. Bu kapsamda, anılan mükelleflerin talepleri hâlinde elde ettikleri
gayrisafi hasılatlarının yüzde 10’u üzerinden vergi ödemelerini, bir takvim
yılı içinde 2 kere ceza kesilen mükelleflerin cezanın kesildiği ve takip eden
iki takvim yılına ait kazançları için bu madde hükümlerinden yararlanamamasını;
Cumhurbaşkanının 1’inci fıkrada yer alan oranı 2 katına kadar artırmaya,
yarısına kadar indirmeye, kanuni oranını getirmeye, esasları belirlemeye
yetkilendirilmesini öngörmektedir.
Teklifle gerçek ve tüzel kişiler yurt dışında bulunan para,
altın, döviz, menkul kıymet ve diğer sermaye piyasa araçlarını 31 Aralık 2019
tarihine kadar Türkiye'deki banka veya aracı kurumlara bildirmek şartıyla
serbestçe tasarruf edebilecektir. 
Teklifle bankaların ve Merkez Bankasınca uygun görülecek
diğer mali kurumların sadece bilançolarındaki pasif kalemlerin değil, türev
piyasaları kapsayan bilanço içi ve dışı uygun görülen kalemlerinde meydana
gelen değişikliklerin zorunlu karşılık ve umumi hazır para uygulamasında
dikkate alınabileceği düzenlenmektedir. 
Bununla birlikte, Merkez Bankasının yıllık safi kârından
yüzde 20 oranında ayrılan yedek akçenin kaldırılması öngörülmektedir. Yüzde 10
oranında ayrılan ikinci tertip yedek akçenin isimlendirmesinde "fevkalade”
ibaresi kaldırılarak "ihtiyaç akçesi” hâlini almaktadır. Son olarak
ihtiyat akçelerinin, son yıl kârdan ayrılan hariç olmak üzere, kâra katılarak
dağıtılabilmesi sağlanmaktadır.
Söz konusu teklifle, Merkez Bankası nezdinde biriken
ihtiyat akçeleri ile son yılın kârından ayrılan kısım hariç olmak üzere
birikmiş fevkalade ihtiyat akçelerinin tamamının Hazineye aktarılması
sağlanmaktadır.
Teklifle, 7141 sayılı Yükseköğretim Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun’la kurulan
üniversitelere devredilen bina ve tesislerin üzerinde bulunduğu taşınmazlardan,
hâlen bu bina ve tesislerin eski maliki üniversitelerin mülkiyetinde
bulunanların, ilgili üniversitenin talebi ve Yükseköğretim Kurulunun onayıyla
üniversiteye devredilebilmesi düzenlenmektedir.
Teklifle, yurt dışı borçlanmanın, eski BAĞ-KUR ve isteğe
bağlı sigortalılar kapsamında değerIendirilebileceği ve SGK tarafından aylık
bağlanacağından diğer sosyal güvenlik kuruluşlarınca yurt dışı borçlanma
yapılması imkânı ortadan kalkmış olup buna yönelik teknik düzenleme
yapılmaktadır. Yurt dışı borçlanmasında ödenecek olan günlük miktar, prime esas
asgari ve azami günlük kazanç arasından seçilecek kazancın yüzde 32'sinden
yüzde 45'ine artırılması öngörülmektedir.
Teklifle, borçlandırılan yurt dışı sürelerinin eski BAĞ-KUR
ve isteğe bağlı sigortalılar olarak değerIendirilmesi ve BAĞ-KUR üzerinden
aylık bağlanması sağlanmakta, sigortalılık başlangıç tarihinden önceki süreler
için borçlanma yapmak istenmesi durumunda sigortalılığın başlangıç tarihinin
borçlanılan gün kadar geriye götürülmesi düzenlenmektedir.
Teklifteki düzenlemeyle kısmi aylığın tam aylığa çevrilmesi
için yapılacak borçlanmalar BAĞ-KUR ve isteğe bağlı sigortalılar üzerinden
değerlendirilecektir.
Teklifle, gümrük mevzuatına aykırı olarak yurda sokulan
araçlara el konulması veya bir soruşturmaya konu edilmesi hâlinde taşıtın ilk
iktisabında ödenmesi gereken ÖTV'nin yüzde 25'inin ödenmesi durumunda aracın
sahibine iade edilmesi, var olan soruşturmaların kaldırılması düzenlenmektedir.
Söz konusu teklifle, biyokütle kullanılarak elektrik üreten
tesislerin yenilenebilir enerji kaynakları destekleme mekanizmasına dâhil
edilmesinde öngörülen sürelerin, üretim tesisinin YEK destekleme mekanizmasına
dâhil edildiği tarihten itibaren başlatılması amaçlanmaktadır.
Teklifle, bazı alacakların kayıttan düşürülmesine ve
kredilerin yapılandırılmasına ilişkin işlemlerin muhasebe ve finansal raporlama
standartlarına uygun olarak yapılması ve bankalarca bu doğrultuda gerekli
politikaların oluşturulması, kredilerle ilgili olarak ayrılan özel
karşılıkların tamamının vergi matrahı tespitinde gider olarak kabul edilmesi,
özel karşılık ayrıldıktan sonra tahsil imkânı kalmayan kayıttan düşen
kredilerin ise değersiz alacak olarak addolunması amaçlanmıştır.
Teklifle, mali zorluk içerisinde bulunmakta olan ve
finansal sisteme olan borçlarının yeniden yapılandırılması suretiyle
faaliyetlerine devam etmesi olanak dâhilinde olan firmaların geri ödeme
yükümlüklerini yerine getirebilmeleri sağlanmaktadır.
Sayın Başkan, değerli milletvekilleri; bu teklifin
Türkiye’ye gelmesiyle birlikte Kayseri’mizi de ilgilendiren belli başlı
problemlerden bahsetmek istiyorum. Kayseri Ticaret Borsası Başkanımız Sayın
Recep Bağlamış ve heyeti tarafından hazırlanıp tarafımıza iletilmiş olan rapor
çerçevesinde Kayseri’mizin yerel ve sektörel sorunlarından bahsetmek istiyorum.
Bilindiği üzere Mayıs 2019 tarihi itibarıyla Irak merkezi yönetimi Türkiye'den
yumurta ithalatını durdurmuştur. Bu durum, Türkiye'deki yumurta üreticilerini
zora sokmuş, akabinde ise iflaslar başlamıştır.
Kayserili yumurta üreticisi kardeşlerimizle yaptığımız
görüşmelerde, yumurta maliyeti ile satışlar arasında 13 kuruş zarar ettiklerini
belirtmişlerdir. Kayseri'de 4 milyon 825 bin 531 adet yumurta tavuk
bulunmaktadır. Bu da üreticilerimizin gün başına 627.319 TL zararda olduğunu
göstermektedir. Bu durumu yorumlayacak olursak maalesef yıl sonuna kadar
Kayseri’miz özelinde ve Türkiye genelinde yumurta üreticilerinin birçoğunun
ayakta kalamayacağını görmekteyiz. Çözüm noktasında ise yapılacak olan yem
fiyatlarının düşürülmesi ya da üreticilerimize yem desteği sağlanması uygun
olacaktır diye düşünüyoruz. Bu konuda Tarım ve Orman Bakanlığı başta olmak
üzere tüm paydaşlardan çözüm beklemekteyiz.
Sıkıntıda olan diğer bir sektör ise -yine seçim bölgem olan
Kayseri’den örnek verecek olursak- inşaat sektörüdür. Türkiye genelinde inşaat
firmaları, önlem alınmadığı takdirde büyük bir krize sürüklenmektedir. Sayısal
verilere baktığımızda, inşaat sektörü geçen yılın ikinci yarısından itibaren
daralma sürecine girmiş, üçüncü çeyrekte 5,3; dördüncü çeyrekte ise 8,7
küçülmüştür. Bu küçülme 2019 yılında da maalesef devam etmektedir. Talep ve
satışlardaki gerilemeyle birlikte, nakit akışlarında mali sıkışıklık ve daralma
söz konusudur. Mevcut banka kredi borçlarının geri ödenmesinde yüksek döviz
kurları ve faizler nedeniyle de sıkıntılar devam etmektedir. Sektörde bir
yandan maliyetler artarken satışların gerilemesi, diğer yandan döviz ve TL
kredilerinin artan maliyetleri müteahhitlerimizi sıkıntıya sokmaktadır.
Özellikle de kamu müteahhitlerimiz döviz kurlarındaki
dalgalanmalar neticesinde fiyat farkları nedeniyle zor duruma düşmüş, birçok
firma aldığı işi yarım bırakmak zorunda kalmıştır. Bu noktada yapılması gereken
ise kamu müteahhitlerimiz için fiyat farkıyla ilgili çalışma yapmak, konut
kredilerinin faizlerinin düşürülerek vatandaşlarımızı gayrimenkul almaya teşvik
etmek, inşaat şirketlerini kurumlar vergisi gibi vergilerden muaf tutmak, düşük
faizli nefes kredileri imkânı sağlamak ve SGK prim oranlarını düşürerek
istihdam sağlayan işverenlerin yükünü bir nebze hafifletmektir.
Değinmek istediğim bir başka konu ise, cefakâr ve çalışkan
basın mensuplarımızın ekmek kapısı olan yerel gazetelerimizle ilgili. Kayseri
Gazeteciler Cemiyeti Başkanımız Sayın Veli Altınkaya’yla yapmış olduğumuz
görüşmeler neticesinde, gazeteci kardeşlerimizin sıkıntıda olduğunu öğrenmiş
bulunmaktayız. 
Değerli milletvekilleri, bilindiği üzere Basın İlan
Kurumunun ülkemizde 36 şubesi mevcut. Bu şubelerin olduğu illerde yayınlanan
gazeteler için bir buçuk yıl önce, söz konusu kuruluş tarafından "borcu
yok” belgesi istenmişti, Maliye’nin Basın İlan Kurumuna talimat göndermesi ve
cemiyetlerin devreye girmesi ile bu uygulama 3 kez Maliye genelgesiyle
ertelenmişti. 1 Temmuz itibarıyla ertelenen süre bitti ve tüm girişimlere
rağmen henüz yeniden bir erteleme kararı maalesef alınmadı.
Kâğıt, kalıp, boya ve diğer sarf malzemelerin dövize
endeksli olması, Basın İlan Kurumu tarafından resmî ilanların azaltılmasıyla
birlikte zaten büyük sıkıntılar yaşayan Anadolu basını, söz konusu zorunlulukla
birlikte daha çok borçlanmaya gidecek ve ilerleyen dönemlerde işletmelerin
kapanması kaçınılmaz hâle gelecektir. Bu nedenle, ekonomi ve sektör böyle
kritik bir noktadayken söz konusu kararın en azından bir kez daha ertelenip…
(Mikrofon otomatik cihaz tarafından kapatıldı)
BAŞKAN – Tamamlayalım Sayın Ersoy.
MUSTAFA BAKİ ERSOY (Devamla) - …yeniden düzenlenerek,
gazeteci emekçi arkadaşlarımızın bir nebze de olsa nefes almasını sağlamamız
gerektiğini düşünmekteyim.
Sayın Başkan, değerli milletvekilleri; söz konusu teklifin
ülkemize, milletimize ve devletimize hayırlara vesile olmasını temenni ediyor,
saygılar sunuyorum. (MHP sıralarından alkışlar) 
BAŞKAN – Söz sırası Halkların Demokratik Partisi Grubu
adına İstanbul Milletvekilimiz Sayın Erol Katırcıoğlu’na aittir. (HDP
sıralarından alkışlar) 
Süreniz on dakika Sayın Katırcıoğlu.
HDP GRUBU ADINA EROL KATIRCIOĞLU (İstanbul) – Teşekkür
ederim Sayın Başkan.
Değerli milletvekilleri, hepinizi saygıyla selamlıyorum.
Sıra sayısı 102 olan bu teklifin birinci bölümüyle ilgili
olarak geneli üzerinde konuşmuş olacağım.
Şimdi, doğrusunu isterseniz bu kanun bundan önce gelen
kanunlardan daha önemli bir kanun çünkü içerdiği konular gerçekten hem uzmanlık
gerektiriyor hem daha önceki düzenlemeleri bilmeyi gerektiriyor ve asıl
önemlisi taraflarla konuşmayı gerektiriyor, tarafların görüşlerinin alınmasını
gerektiriyor. Demin yukarıda Plan ve Bütçe Komisyonunda On Birinci Planı
konuşurken orada bir madde dikkatimi çekti. Cumhurbaşkanlığı hükûmet sisteminin
çok etkin, hızlı, çok başlılığı gideren ve devlet mekanizmasının hızlı
çalışmasını sağlayan bir yönetim biçimi olduğuna dair bir kanaat serdedilmiş. 
Şimdi, arkadaşlar, gerçekten ben şunu anlamakta
zorlanıyorum: Bu kadar önemli bir kanunu ve hemen arkasından da altı ay geç
kalmış kalkınma planını konuşmak üstelik de tatil olması gereken bir dönemde
yani gerçekten bu hız mı acaba yani hızlı olmanın sonucu olarak mı ortaya
çıkıyor? Arkadaşlar, demokrasiler hızlı çalışan rejimler değildir ama
hakkaniyetli çalışan rejimlerdir çünkü tarafların görüşlerini dikkate alarak
düzenleme yapabilen rejimlerdir. Dolayısıyla da bizlerin üzerine bu kadar büyük
bir baskı yığarak Türkiye'nin bu kadar önemli meselesini böyle birkaç güne
sığdırmanıza hakikaten söyleyecek söz bulamıyorum yani hakikaten söyleyecek söz
bulamıyorum. Buna razı olmak, bir tarafı da böyle bir şey ve özellikle Adalet
ve Kalkınma Partisinden arkadaşların çoğunun buna razı olduğunu görüyorum ve bu
çok üzücü geliyor bana. Çünkü arkadaşlar, yapacağımız düzenleme bazı insanlara
imkân verecek, bazı insanlara da imkânsızlık dayatacak, dolayısıyla da
gerçekten kılı kırk yarmamız gereken konuları içeriyor bu 102 sıra sayılı kanun
teklifi. Dediğim gibi, bırakın torba kanun olmuş olmasını, o ayrı bir mesele ve
artık dilimizde tüy bitti, onun için de onu konuşmak bile gereksiz gibi geliyor
bana ama ben yine de kanunun içerisindeki konuların önemi çerçevesinde
düşündüğümde bu duyarsızlığı, bu aceleciliği gerçekten anlamakta zorlanıyorum
ama diyeceksiniz ki: Anlarsın günün birinde. 
Şimdi, birinci bölümle ilgili olarak tahmin edebileceğiniz
gibi birçok konu var ama bütün bu konuların esasında etrafında döndüğü mesele
-ki geçenlerde yine yaptığım bir konuşmada söylemiştim- aslında Hükûmetin
önceliğinin şu anda toplumun önceliği olmaktan çıkmış vaziyette olması.
Kanaatimce -yanlış düşünüyor olabilirim ama- 1 Temmuzda
kapanması gereken Meclisi 15 Temmuza kadar uzatmayı, efendim, üç-dört gün
çalışırken birdenbire beş gün çalışmak gibi Meclisin bir faaliyete geçmesini
doğrusunu isterseniz yargı reformunu gündeme getirmekle doldurabilirdik çünkü
bence toplumun önceliği yargı reformu, ne derseniz deyin ama biz yargı reformu
gibi bir meseleyi bir kenara koyduk, bir anlamda Hükûmetin meselesini öne
aldık. 
Niçin Hükûmet böyle bir gündeme sahip? Şundan dolayı
arkadaşlar, çok basit: Bugün itibarıyla altı aylık bütçe rakamları 78,6 milyar
Türk lirası bütçe açığının olduğunu söylüyor. Yine, size hatırlatırım, geçen sene
Eylül ayındaydı, Sayın Berat Albayrak hem Plan ve Bütçe Komisyonunda hem de
sonra açıkladığı yeni ekonomik planında 2019 yılı için hedeflenen bütçe
açığının 80 milyar Türk lirası olacağını söylüyordu. 
Arkadaşlar, altı ayda bitti bu, altı ayda bütçede para
kalmadı. Dolayısıyla da bütçeye para bulmak lazım. Bütçeye nasıl para
bulacaksınız? Bütçeye para bulmanız için öyle herhangi bir zamanda, istediğiniz
gibi hareket edebileceğiniz bir durum yok. Dolayısıyla da elinizdeki bütün
imkânlara bakacaksınız bir kere. Bu tek atışlık vergiler -bunları zaten
kullandık biliyorsunuz, bedelli vesaire gibi- ve onun ötesinde -ki onun da bir
kısmını kullandık- Merkez Bankası mesela. 
Merkez Bankasının kârı, efendim, bir değişiklik yapılarak
Hazineye devredildi, 40 milyar Türk lirası civarında bir para devredildi. Şimdi
de bu kanunla, bu düzenlemeyle yedek akçelerin bir anlamda Merkez Bankasına
devri düşünülüyor ki bunun miktarı da aşağı yukarı 40 milyara tekabül ediyor ki
bütçe açığında en azından bir rahatlama sağlayacak bir imkân gibi gözüküyor. O
konuya sonra geleceğim, nasılsa önümüzdeki maddelerde de geleceğim fakat birkaç
konuya da değinmek istiyorum doğrusunu isterseniz.
Öncelikli olarak, bu kanunun 1’inci maddesi geldiği
biçimiyle baktığımızda, neredeyse serbest ticaret yapan insanlardan götürü
usulü vergi almak biçiminde bir içerikte yazılmış ve hasılattan alınan bir
vergi olacak bu, beyan usulü de değil. Bu, Vergi Kanunu’muz ve vergi
geleneğimiz çerçevesinden baktığımızda çok geride kalmış bir meseledir ama bunu
getirmişler. Neyse ki ilk defa diyebilirim yani benim en azından şahit olduğum
bir süreçte bu madde biraz değiştirildi ve şehir içi yolcu taşımacılığı yapan
şirketlerin eğer isterlerse götürü usulü vergi verebileceği biçimine geldi.
Demin Kamil Bey konuşuyordu, biz zaten bu kanun elimize geçtiğinde sürekli
soruyoruz “Bunun etki analizi nerede?” diye. Bunu bilme şansımız zaten yok
tahmin edebileceğiniz gibi. Nitekim biz de bir şey öğrenemedik. 
Gelelim varlık barışı meselesine. Aflar bir yana, benim
yaptığım hesaba göre on yedi yılda 5 defa ya da 6 defa varlık barışı yapmak
zorunda kalmışız. Şimdi, diyebiliriz ki: “Ya, bu çok tuhaf bir şey.” Nitekim
İYİ PARTİ’den arkadaşım bunun yanlışlığını söyledi. Doğru, yanlış yani bunun
savunulacak bir tarafı yok ama anlaşılan o ki savunulacak bir mantığı var çünkü
arkadaşlar, Türkiye’nin gerçeği. Türkiye’de iş dünyası Türkiye’de kazandığı
parayı yurt dışında saklar ve daha sonra “back to back” kredi denilen sistemle
kredi alıyormuş gibi kendi parasını kullanır, bazen böyle yapar, bazen de en
azından, öyle anlaşılıyor ki özel kesimin borç yükünün oldukça yüksek olduğunu
düşünürseniz bunların rahatça yurt dışındaki varlıklarını yüzde 1’lik bir ödeme
yaparak yurt içine getirmesinin sağlanması gerekiyor ve Hükûmet de bunu yapıyor
esasında. Yoksa yapılan yolun irrasyonel bir yol olduğu çok belli ama zorunlu
bir yol bir bakıma. 
Bir başka konu, Merkez Bankasının munzam karşılıkları ve
disponibilite oranlarıyla ilgili olarak getiriliyor. Biliyorsunuz, bu
uygulamalarda genellikle pasif kalemler üzerinden bu ayrımlar yapılır. Fakat bu
sefer aktif kalemleri de kapsayacak bir biçime getiriliyor yani bir anlamda
Merkez Bankasının bankacılık sektörü üzerinde gücünü artıran bir işlem
yapılıyor ki bu da Merkez Bankasının öyle anlıyorum ki daha rahat hareket
etmesini sağlayacak olan bir hareket. 
17’nci madde bence çok önemli bir madde, uzun uzun
tartışılması gereken bir madde, bu kredilerle ilgili, batık kredilerle ilgili.
(Mikrofon otomatik cihaz tarafından kapatıldı) 
EROL KATIRCIOĞLU (Devamla) – Sürem bitmiş.
BAŞKAN – İlave edelim, buyurun. 
EROL KATIRCIOĞLU (Devamla) – Teşekkür ederim. 
Şimdi, arkadaşlar, biliyorsunuz, 2018’in yanılmıyorsam son
çeyreğinde, Adalet ve Kalkınma Partisi, repütasyonunun yani güçlü ekonomi
repütasyonunun kırıldığını düşünerek bir hamle yaptı ve hakikaten 7,4 gibi çok
inanılmaz bir büyüme oranı yakaladı ve bu, biliyorum, yurt dışındaydım o
sıralarda, soruyorlardı “Bu bir mucize mi?” diye. Hayır. Arkasına baktığımızda
bu Kredi Garanti Fonu’nun yarattığı bir etkiydi. Aşağı yukarı 300 milyar Türk
lirası Kredi Garanti Fonu’ndan bu hamle yapıldı. Fakat arkadaşlar, bu hamle
yapıldı ama o zaman da söyledik, bunu yazdık, ben en azından yazdım, dedim ki:
Ya, tamam da, bu krediler nasıl veriliyor bir kere ve hangi risk analizi
yapılarak veriliyor? Bunların çoğu geri dönüşsüz krediler olacak, batık
krediler olacak ve finansal sistemi tıkayacak. Nitekim olan da böyle bir yerde.
Sürem bitti. Hepinize saygılar sunuyorum. (HDP sıralarından
alkışlar)
BAŞKAN – Birinci bölüm üzerinde söz isteyen, İstanbul
Milletvekilimiz Sayın Emine Gülizar Emecan. (CHP sıralarından alkışlar)
Süreniz on dakika.
CHP GRUBU ADINA EMİNE GÜLİZAR EMECAN (İstanbul) – Teşekkür
ediyorum Sayın Başkan.
Değerli milletvekilleri, 102 sıra sayılı Gelir
Vergisi Kanunu ile Bazı Kanunlarda Değişiklik Yapılması Hakkında Kanun
Teklifi’nin birinci bölümü üzerine Cumhuriyet Halk Partisi Grubu adına
söz almış bulunuyorum. Genel Kurulu saygıyla selamlıyorum. 
Kanun teklifiyle ilgili konuşmama geçmeden önce,
Tunceli’nin Ovacık ilçesinde patlayıcıya basarak hayatını kaybeden 8 yaşındaki
Ayaz Güloğlu ve 4 yaşındaki Nupelda Güloğlu yavrularımıza Allah’tan rahmet,
ailelerine sabır diliyorum.
Değerli milletvekilleri, torba kanunlarla getirilen kanun
yapma tekniğini defalarca eleştirdik. Bu teklif de özü itibarıyla iktidar
tarafından asla kabul edilmeyen krize bir çözüm olması için getirilmiştir.
Ancak içinde bulunduğumuz ekonomik krizin bu torbalarla düzelmeyeceğini,
çözülemeyeceğini de iktidarın artık anlaması gerekmektedir.
Teklifin gelişine de şöyle bir baktığımız zaman -benden
önceki konuşmacılar da buna değindiler- Anayasa’nın 88’inci maddesine göre
kanun teklif etmeye milletvekilleri yetkili kılınmıştır değerli arkadaşlar.
Ancak sistem hiç de öyle işlemiyor bildiğiniz gibi. Örneğin bugün konuştuğumuz
teklif, 75 milletvekilimizin imzasıyla gelmiştir ama sorsanız, hiçbirisi
geldiği zaman içeriğini bilerek altına imza atmamışlardır bu teklifin. Çünkü bu
teklifler yürütme tarafından hazırlanarak getiriliyor, milletvekillerimizin de imzasıyla
teklif hâline getirilerek komisyona havale ediliyor. Muhalefetin sorduğu
sorulara da maalesef aydınlatıcı cevaplar verilemiyor bu kanun teklifleriyle
ilgili. 
Şunu sormak lazım: Madem böyle olacaktı, sistem neden
değişti? Zaten eskiden de böyle olmuyor muydu? Teklifler yürütmeden geliyordu,
tasarı olarak geliyordu; “tasarı”nın adı “teklif” oldu, hazırlayan yine
yürütme, değişen bir şey yok. 
Gelir ve harcamalarda birçok değişiklik içeren teklifin
birinci bölümünü değerlendirdiğimizde, teklifin 2’nci maddesi yeniden bir
varlık barışı uygulamasına gidilmesidir. AKP iktidarları döneminde “varlık
barışı düzenlemesi”, “af” veya “yeniden yapılandırma” adı altında 8 tane kanun,
sadece “varlık barışı” adı altında da 5 tane kanun çıkarılmıştır ancak bu kanunlar
sonucunda ne kadar bir varlığın sisteme kayıt yaptırdığı konusunda da net bir
bilgi verilememektedir. Son çıkarılan 7143 sayılı Kanun’la kayda giren miktarın
17 milyar TL, bunun sadece 8 milyar lirasının da yurt dışı kaynaklı olduğu
ifadesine bakıldığında değerli arkadaşlar, iktidarın bu kanunla 200 milyar
TL’lik yurt dışı kaynak beklentisinde bir hayal kırıklığı olacaktır. Yurt
dışına giden varlığın nedeni Türkiye’deki ekonomik istikrarsızlık, hukuk
sistemindeki aksaklıklar, siyasi alandaki istikrarsızlıktır. Bu durumda da
hiçbir yurttaşın güven duyarak yurt dışındaki varlığını belli güvencelere
rağmen ülkeye getireceğini düşünemeyiz. Yani akla gelen soru da şu: Bu kadar
sık kanun belli kişi ya da gruplar için mi çıkarılmaktadır? Komisyonda da bunun
kara para aklama için bir yöntem olarak kullanılabileceği eleştirilerimize
yanıt verilmemiştir. Buradan meşru olmayan ile meşru olan arasında bir
adaletsizlik çıkacağı da ortadadır. 
Teklifin 3, 4, 5 ve 6’ncı maddelerinde Merkez Bankası
Kanunu’nda bazı değişikliklere gidilmektedir. Bu maddede Merkez Bankasıyla
ilgili yapılan en önemli değişiklik -madde üzerinde konuşacak arkadaşlar
mutlaka daha detayına gireceklerdir- bankanın ihtiyat akçelerine hazine
tarafından el konulmasıdır yani iktidar “kefen parası” olarak adlandırılan ve
acil durum için ayrılan paraya göz dikmiştir. Kanuna eklenen geçici maddeyle
Merkez Bankasının bilançosunda hâlen 46 milyar 208 milyon lira olarak görünen
bu ihtiyat akçesinin yaklaşık 40 milyarı hazineye devredilecektir, 6 milyarı da
gelecek yılın bütçesine.
Burada bir hatırlatma yapmak istiyorum: 2019 yılı
başlarında da bütçe açığını düşünerek bütçe açığını düşük göstermek ve 31 Mart
seçimlerine kaynak yaratmak amacıyla bankanın açıklanan kârının 33,3 milyarı
öncelikle avans olarak Hazineye aktarılmıştı. Bunu da burada not olarak
ekleyelim. Bu uygulamayla bütçeye Merkez Bankası kaynaklarından sadece bu yıl
yaklaşık 73 milyar TL aktarılmış olacaktır. Yatırımın, üretimin olmadığı, ciddi
ekonomik politikaların geliştirilmediği ülkemizde bu para da bitince ne olacak?
Merkez Bankasının karşılıksız para basması anlamına gelen bu düzenlemeyle
önümüzdeki dönemde çok büyük bir enflasyonist baskı yaratarak Türkiye ekonomisi
için ilave riskler oluşturacağı hususlarında gereken uyarıları ve eleştirilerimizi
de Komisyonda yaptık. 
Değerli milletvekilleri, teklifin 8, 9, 10, 11, 12 ve
13’üncü maddeleri yurt dışında yaşayan vatandaşlarımızın yurt dışındaki sosyal
güvenlik imkânlarını kullanarak emeklilik hakkı kazanmasına ilişkin
düzenlemeleri içermektedir. Nedir bu düzenlemeler diye baktığımızda, yurt
dışında borçlanarak 4/A yani SGK emeklisi olma imkânını ortadan kaldırmakta,
bunun yerine gurbetçilerimizin 4/B yani BAĞ-KUR sigortalılığını alternatif
olarak sunmaktadır. Ödenmesi gereken prim bedeli de yüzde 32’den yüzde 45’e
çıkarılmakta, üstelik BAĞ-KUR gün sayısı daha yüksek olduğu için gurbetçilerin
çok daha yüksek bedel ödeyerek çok daha düşük maaşlar alabilecekleri bir
sisteme geçilmektedir. 
AKP, 2015 seçimlerinde yurt dışında yaşayan vatandaşlarımıza
verdiği sözü tutmamıştır; yurt dışında yaşayan ve Türkiye’den borçlanarak
emekli olan vatandaşlarımızın hem emekli maaşlarını alıp hem de bulundukları
ülkelerde 450 avroya kadar olan işlerde çalışabileceklerine ilişkin sözünü
yerine getirmemiştir. Çıkarılan yasa ile AKP yurt dışında yaşayan
vatandaşlarımızın dövizine göz dikmiş, vatandaşlarımızın lehine bir düzenleme
yapmak yerine onları ekonomik krizden çıkışın bir aracı hâline getirmiştir ve
bu şekilde de resmen, emekli olmak isteyen vatandaşlarımızdan haraç
istenmektedir. Ayrıca AKP iktidarı bu düzenlemeyle yurt dışında yaşayan
vatandaşlarımıza bir anlamıyla “Ülkenize kesin dönüş yapmayın.” demektedir.
Avrupa ülkelerinde emeklilik yaşları çok ileri olduğu için bu durum fiilî
olarak gurbetçilerin Türkiye’ye kesin dönüş yapma hayallerini elinden
almaktadır. Avrupa’da 67 yaşında emekli olabilecek bir gurbetçi vatandaş bu
yasayla 58-60 yaşında primini ödeyerek Türkiye’ye dönebiliyor ve 67 yaşına
kadar bu emeklilik maaşıyla geçinebiliyordu değerli arkadaşlar. Ayrıca bu
düzenleme elli yılı aşkın bir süredir Türkiye’ye döviz göndererek kalkınmaya
destek olan, yaz tatillerini geçirerek, emlak satın alarak, yakınlarına para
göndererek ülke ekonomisine destek olan gurbetçilerimize yapılan büyük bir
haksızlıktır. 
Teklifin 16 ve 17’nci maddelerinde özet olarak bu
maddelerle şirket kurtarma ve kredi borcu yapılandırması ve hatta bazı
şirketlerin kredi borçlarının tümden silinmesi mümkün olacaktır. Bu maddelerle
yapılan düzenlemeler tüm uyarılarımıza rağmen AK PARTİ iktidarı tarafından
uygulanan yanlış ekonomik politikaların sonucunda ortaya çıkan, reel sektör
krizinin giderilmesine yöneliktir. Birçok sektörde kredi batıkları artmaktadır.
Bir örnek vereyim: Ticaret Bakanlığı verilerine göre Eximbank’ın 2002’den bu yana
batık kredisi tam 10 kat artmıştır, 29 milyon TL olan batık kredi bugün 294
milyon TL’ye çıkmıştır. İktidar Türkiye’yi Şubat 2001 krizinden sonra 2002
yılında uygulanan İstanbul yaklaşımı benzeri bir kurtarma operasyonu evresine
sokmuştur. Komisyonda yapılan açıklamalarda yakın izlemedeki ve takipteki
kredilerin 400 milyar TL’ye ulaştığı ilgililerce ifade edilmiştir. Ancak
vatandaşların kredi kartı, tüketici kredisi faizlerinin ya da borçlarının
silinmesi gibi bir madde bu teklifte yoktur. 20 milyar TL’yi bulan vatandaşın
borçlarının da yapılandırılması için vereceğimiz önergeyi umuyorum ki iktidar
partisi milletvekilleri bir kez de vatandaşı düşünmeye ve onların da krizlerini
çözme noktasında duyarlılık göstermeye yanaşırlar ve destek verirler, bunu göreceğiz.
Kurtarılacak şirketler büyük ihtimalle yandaş şirketler
olacak. Varsa yoksa yandaşlar, bu pakette vatandaşa bir kolaylık görünmüyor.
Vatandaş hep tasarruf edecek, açlıkla mücadele edecek, devlete ağırlaştırılmış
vergisini ödeyecek, devlet de yandaş şirketleri kurtaracak; işte böyle bir
paketi tartışıyoruz değerli arkadaşlar.
Genel Kurulu saygıyla selamlıyorum.
Teşekkür ediyorum. (CHP sıralarından alkışlar) 
BAŞKAN – Değerli milletvekilleri, bölüm üzerinde şahıslar
adına söz taleplerini karşılayacağım.
Şahıslar adına söz talebinde bulunan Ankara Milletvekilimiz
Sayın Ayhan Altıntaş. (İYİ PARTİ sıralarından alkışlar)
Süremiz beş dakika Sayın Altıntaş.
AYHAN ALTINTAŞ (Ankara) – Teşekkür ederim.
Sayın Başkan, değerli milletvekilleri; 102 sıra sayılı
Kanun Teklifi’yle ilgili olarak şahsım adına konuşma yapacağım. Hepinizi
saygıyla selamlıyorum.
AK PARTİ’nin on yedi yıllık iktidarı en büyük darbelerden
birisini de hiç şüphesiz ekonomiye vurdu. Üretim azaldı; tarım, hayvancılık
kazandırmıyor, dışa bağımlılık arttı, işsizlik rekor seviyede. Bakın, 2007 son
çeyreğinde ortaya çıkmış, 2008 krizi olarak adlandırılan kriz dönemine dahi
bakacak olursak 2007 Aralıkta 707 bin olan kayıtlı işsiz sayısı 2008 Aralıkta
987 bine yükselmiştir. 2009’un Aralığında ise bu sayı 1 milyon 689 bindir.
2010’da tekrar 1 milyon 400 bin seviyelerine gerilemiştir ama 2018 Haziranında
2 milyon 600 bin gibi bir rakama ulaşmıştır. Bugün ise 4 milyon 400 bin
civarındadır. Bu işsizler ordusunu yalnızca eğitimsizlikle açıklayamazsınız.
Son kayıtlı işsizlik sayısı içerisinde doktora mezunlarının dahi etkisi var.
899 doktora sahibi işsiz var. Bu işsizlik rakamlarını “İş var, çalışan yok.”
gibi basit fikirlerle de açıklayamazsınız. Bu gençler yokluk çekmemek için
okuyor, asgari ücretle nasıl geçinsinler? Yaptığınız acımasız çay simit
hesapları dahi çarşıya uymuyor. Vatandaş tarıma yönelse çiftçinin hâli ortada,
tarımın hâli pürmelal. Geçtiğimiz cuma günü memleketim Yozgat’taydım,
çiftçilerle, nakliyecilerle, silo çalışanlarıyla sohbet ettim. Sohbet dediğime
bakmayın, dertlerini dinledik. Şikâyetim, çiftçinin derdini dinlemekten değil,
dertlerin bu denli çok olmasındandır. Bu insanlar yıllardır çiftçilik yapıyor,
illa ki daha önce de sorunlar yaşamışlar ama bu kadar çaresiz hissetmediklerine
eminim. Arazileri yetmiyor, kredi borçları üst üste eklenmiş, nakliyat desteği
ödenmemiş. Yanlışlık olmasın, alamadıkları nakliyat desteği 2018 yılında
verilmesi gereken destek, 2019’u hiç konuşmuyoruz. Kendi başlarına var olma
mücadelesi yapıyorlar. Büyük şirketler, devletten aldıkları desteklerle
çiftçiyi de eziyor, nakliyeciyi de. Bunlara tedbir alınmadan ekonomi düzelmez. 
Gündelik tedbirler bir kenara bırakılmalı ve yapısal
düzenlemelere gidilmelidir. Türkiye’nin ihtiyacı olan budur. Yatırımcıya güven
verilmelidir. Hukuku ve adaleti hâkim kılmamız gerekir. Kanunlara en başta
yöneticiler riayet etmelidir. “Merkez Bankası bağımsızdır.” deyip başkanı
görevden alarak yatırımcıların güveni iyice sarsılmamalıdır. Şehir
hastanelerinin sözleşmelerini açıklamıyorsunuz, dövizle mi Türk lirasıyla mı
anlaştınız belli değil, sözleşme bedeli belli değil, hasta garantili mi belli
değil. Şimdi de düzenleme yapıyorsunuz, gerekçesi belli değil. 
Teklifte, zora düşen firmalara destek veriyorsunuz. Zora
düşen firmaları bu kadar düşünüyorsunuz da zora düşen vatandaşı neden
düşünmüyorsunuz? 
Yurt dışı çıkış harçlarını 50 lira olarak belirlemişsiniz,
Cumhurbaşkanını da bu rakamı 3 katına çıkarmaya yetkili kılmışsınız. Bu bize
padişahın bütçeyi denkleştiremeyince halka vergi salmasını hatırlatıyor. 
Varlık barışı uygulaması daha önce de defalarca karşımıza
çıkmıştı. Bu uygulamayla iktidar daha önce de yurt dışında yaşayan Türklerin
paralarının Türk ekonomisine kazandırılmasını amaçlamıştı fakat bu konuda
başarılı olunamamıştı. Hatta Türklerin yurt dışı bankalardaki mevduatları
artmaktadır. Örneğin, 2018 Haziranında 25 milyar dolar seviyesindeyken 2018
Ekim ayında 42 milyar dolara çıkmış. Dört ay gibi kısa bir zamanda 17 milyar
dolar. Türklerin bu paraları yurt dışı bankalara yatırma nedeni yalnızca
vergiden kurtulmak değildir. Bu nedenle bu paralar gündelik tedbirlerle geri
gelmeyecektir. 
Ekonominin hâli ortada, istikrarsızlık ortada, hukuk
ortada, demokrasi ortada. Ayrıca bu uygulamayla, borçlarını zamanında ödeyen
vatandaş cezalandırılmaktadır. Tamam, borcunu ödeyemeyen vatandaşımızı iyice
güç duruma sokalım demiyoruz fakat bazı vatandaşlarımızdan bu tarz
yapılandırmalara tepki var. Zamanında sıkışarak borçlarını ödedikleri için
kendilerini kandırılmış hissediyorlar, eşitlik duyguları zedeleniyor. En
azından zamanında ödemenin bir teşviki olmalı ki vatandaş vergisini öderken
huzur içinde ödesin, kendini boş yere zora girmiş hissetmesin. 
Borçlanarak, yeni vergiler toplayarak ya da kanunlar
koyarak yalnızca gündelik tedbirler alırsınız. Bunlardan sağlanan ekonomik
başarı saman alevi gibidir, tez parlar, çabuk söner, eldeki kibriti idareli
kullanmak lazım. Önce daha uzun süre yanabilecek bir şey bulunmalı, sırf ateş
lazım diye hızlıca samanı tutuşturursanız kibritten de olursunuz. 
Genel Kurulu saygıyla selamlıyorum. (İYİ PARTİ sıralarından
alkışlar)
BAŞKAN – Değerli milletvekilleri, birinci bölüm üzerinde
başkaca söz talebi yok.
Şimdi, on beş dakika süreyle soru-cevap işlemini
gerçekleştireceğim. Bu sürenin yarısını değerli milletvekillerimiz kullanacak,
geri kalan kısmı da sayın komisyon değerlendirecek. 
Soru-cevap işlemine başlıyoruz.
Sayın Tanal… Yok.
Sayın Tutdere…
ABDURRAHMAN TUTDERE (Adıyaman) – Teşekkür ediyorum Sayın
Başkan.
Sayın Cumhurbaşkanı 14 Mayıs Çiftçiler Günü’nde çiftçilerle
yapmış olduğu toplantıda çiftçilerin tarım desteklerinin ödeneceği şeklinde
beyanda bulunmuştu. Bu beyandan sonra bugüne kadar çiftçilere tarım destekleri
ödenemedi. Örneğin sertifikalı tohum destekleri ödenemedi. Buğday ve arpa için
her yıl düzenli bir şekilde ödenen fark bedelleri ödenmedi. Pamuk
desteklerinden sadece yüzde 70’ine karşılık gelen kısım ödendi, yüzde 30’una
karşılık gelen ödenmedi. 
Ben buradan Tarım Bakanlığına seslenmek istiyorum: Ekonomik
krizle boğuşan çiftçilerin bu haklı alacaklarını şu anda neden ödemiyorsunuz?
Eğer para varsa ödeyiniz, para yoksa bunu çiftçiye neden açıklamıyorsunuz? 
Ayrıca seçim bölgem olan Adıyaman’da bahar aylarındaki
yoğun yağış nedeniyle bizim badem bahçelerinde büyük bir miktarda badem
ağaçları kurumaktadır. Tarım Bakanlığından…
(Mikrofon otomatik cihaz tarafından kapatıldı)
BAŞKAN – Sayın Tokdemir…
İSMET TOKDEMİR (Hatay) – Sayın Başkan, değerli
milletvekilleri; Amik Ovamızı sulayacak olan Reyhanlı Barajı taahhüt edilen
tarihin üzerinden dört yıl geçmesine rağmen hâlen bitirilememiştir, uzun zaman
da bitirilemeyeceği görülmektedir. Her israflı işe ödenek bulan iktidar
Reyhanlı Barajı’na ödenek bulamamaktadır. Barajın bitmemesinden dolayı barajdan
tarımsal sulama yapılamamaktadır. Bu nedenle, 300-400 metre derinlikteki yer
altı sularının sondajlarla, elektrik gücüyle çıkarılarak sulamanın yapılması
elektrik faturalarının çok yüksek olmasına sebep olmaktadır. Süresi içerisinde
ödenmeyen faturalar nedeniyle elektriklerin kesilmesi çiftçilerimizin sulama
yapamamasından dolayı ekili mahsullerine büyük zararlar vermektedir. Elektrik
faturalarını ödemede büyük zorluklarla karşılaşan çiftçilerimizin bu
mağduriyetlerinin giderilmesi için ödemelerinin ürün hasılatı sonrası yapılması
gerekmektedir. 
(Mikrofon otomatik cihaz tarafından kapatıldı)
BAŞKAN – Sayın Güzelmansur…
MEHMET GÜZELMANSUR (Hatay) – Sayın Başkan, pamuk ülkemizin
olmazsa olmaz ürünlerinden biridir. Ancak seçim bölgem Hatay’da da, diğer
bölgelerde de pamuk üreticisi perişan, feryat ediyor ama sesini duyan yetkili
yok. 
Şimdi pamuk üreticisine yapılan haksızlıkları,
adaletsizlikleri bir bir sıralamak istiyorum: Pamuk destekleri azaltıldı,
verime sınırlama getirildi. 600-700 kilogram olan verim sınırı 500 kilograma
düşürüldü. Nisanda ödeneceği vadedilen ödemeler hazirana kadar sarkıtıldı. Geç
ödemenin üstüne bir de destek primlerinin hepsi değil, yüzde 70’i ödendi; yüzde
70 ödemeden de elektrik borçları kesildi, ödeme kuşa çevrildi. Yetmedi mi?
Çiftçinin elektriği kesildi, pamuğunu sulayamaz hâle geldi. Buradan yetkililere
soruyorum: Tüm bunlarla ne yapmak istiyorsunuz? Çiftçi bıksın, yılsın, pamuk
ekiminden tamamen vaz mı geçsin, onu mu istiyorsunuz? Pamukta, tarımda dışa
bağımlılık yüzde 100’e mi çıksın istiyorsunuz? 
BAŞKAN – Sayın Şimşek? Yerinde yok.
Sayın Özyürek? Yok.
Sayın Keven…
ALİ KEVEN (Yozgat) – Teşekkür ederim Sayın Başkan.
Yozgat’ta yapımı devam eden kapalı cezaevi, adalet eğitim
merkezi, Diyanet eğitim merkezi inşaatlarının akıbeti nedir? Bu inşaatlar neden
durdurulmuştur? İnşaatı yapan müteahhit firmaların inşaatı yarım bırakması ve
şantiyeyi kapatması hem çalışanları hem de Yozgat esnafını ve ekonomisini
sıkıntıya sokmaktadır. Bu inşaatların ödenek durumu nedir? Yozgat’ta devam eden
inşaatların 2019 yılı ödenekleri neden tam olarak verilmemiştir? 
Ayrıca, Ankara-Yozgat-Sivas hızlı tren inşaatı ise yaklaşık
on iki yıldır devam etmektedir, inşaatın bitiş tarihi devamlı ertelenmektedir.
Yozgat, hızlı treni beklemekten bıktı ancak Sayın Cumhurbaşkanı ve siyasiler
her seçimde “Hızlı tren yapıyoruz.” demekten bıkmadı. İlgili Bakanlıklardan,
Yozgat’ta devam eden projelerin ödeneklerinin tahsis edilmesini ve bir an önce
hizmete açılmasını talep ediyorum. Lütfen, yarım kalan bu inşaatların akıbetini
Yozgat halkına dürüstçe açıklayın, açıklayın ki Yozgatlılar öğrensin.
Saygılarımla.
BAŞKAN – Sayın Paylan…
GARO PAYLAN (Diyarbakır) – Teşekkür ederim Sayın Başkan.
Komisyona soruyorum; Komisyondaki arkadaşlarıma,
Başkanlarıma soruyorum: İşverenlerin ve şirketlerin borçlarını defalarca
yapılandırdık ve bu torbada da şirketlerin borçlarını bir kez daha
yapılandırmayı planlıyoruz. Ortak bir önergeyle yoksul vatandaşlarımızın kredi
kartı borçlarını, bireysel kredi borçlarını yapılandırmayı düşünür müyüz? Plan
ve Bütçe Komisyonunun, bu torbayı savunan arkadaşlarımızın bu konudaki görüşünü
soruyorum.
Diğer bir soru da: Varlık barışının, varlık affının vergi
ahlakını bozduğunu ve bozmaya devam ettiğini düşünüyor musunuz?
Teşekkür ederim.
BAŞKAN – Sayın Süllü…
JALE NUR SÜLLÜ (Eskişehir) – Bakanlar Kurulu kararıyla 2016
yılında “Büyük Ova” adı altında koruma kararı alınarak sit ilan edilen verimli
tarım toprakları Alpu Ovamızda kurulması planlanan termik santral için çıkılan
7 ihale her seferinde iptal edildi. Temmuz ayı başındaki ihale de iptal
edilince dosyanın kapandığı bilgileri kamuoyunda sevinç yarattı. Ancak bölgede
kömür sondaj çalışmaları devam ediyor. Enerji ve Tabii Kaynaklar Bakanlığına,
Cumhurbaşkanı Yardımcısına, Tarım ve Orman Bakanlığına verdiğim yazılı soru
önergelerinde bu sondajların neden yapıldığını sorduk, cevap alamadık. Bugün
görüştüğümüz torba yasanın Komisyon tutanaklarını okurken, enerji
santralleriyle ilgili madde görüşülürken Ali Şeker Vekilimiz Alpu termik
santralinden söz edince, Enerji ve Tabii Kaynaklar Bakan Yardımcısı, henüz
santral olmadığını ancak ÇED sonucu olabileceğini söylüyor. Davası süren ancak
iptal edilme olasılığı yüksek ÇED raporu yerine yeni bir ÇED raporu hazırlamak
için mi sondaj çalışmaları sürüyor? Alpu’da Eskişehirlilerin asla istemediği
termik santral kurulması kararlılığı sürüyor mu? Komisyonun bu soruları
yanıtlamasını istiyorum.
Teşekkür ederim.
BAŞKAN – Sayın Barut…
AYHAN BARUT (Adana) – Sayın Başkan, TÜİK 2019 Nisan ayı iş
gücü istatistiklerini açıkladı. Ülke genelinde 15 ve üstü yaşta işsiz sayısı
2019 yılı Nisan ayında geçen yılın aynı dönemine göre 1 milyon 116 bin kişi
artarak 4 milyon 202 bin kişi oldu. İşsizlik oranı 3,4 artışla yüzde 13
seviyelerine geldi. 15-24 yaş aralığındaki genç nüfustaki işsizlik 6,3 artışla
yüzde 23,2 oldu. İstihdam edilenlerin sayısı 2019 yılı Nisan döneminde bir
önceki yılın aynı dönemine göre 810 bin kişi azalarak 28 milyon 199 bin kişi,
istihdam oranıysa 1,9 azalışla yüzde 46 oldu. Mevsim etkisinden arındırılmış
işsiz sayısı bir önceki döneme göre 7 bin kişi artarak 4 milyon 487 bin kişi olarak
açıklandı. İşsizlik oranı ise yüzde 13,8 oldu. Ülkemiz yangın yerine dönerken
çözüm üretmesi gereken siyasi iktidar hâlâ neyi bekliyor? Bu ülke sahipsiz
değildir, ilk seçimde gideceksiniz ve her şey çok güzel olacak.
BAŞKAN – Sayın Komisyon, buyurun.
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Teşekkür ediyorum Sayın Başkanım.
Sorulan soruların birçoğunun görüşmekte olduğumuz kanun
teklifiyle ilgili olmaması dolayısıyla bunları sözlü olarak cevaplama yerine,
daha sonra yazılı cevaplamayı düşünüyoruz. Sorulmamakla birlikte, görüşmeler
esnasında not aldığım bazı hususlar var, onlara müsaadenizle cevap vereceğim.
GARO PAYLAN (Diyarbakır) – Önce soruları alsaydık Sayın
Komisyon.
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Garo Paylan, senin soruna geleceğim, merak etme.
GARO PAYLAN (Diyarbakır) – Önce sorulara cevap verin,
bakın, süre bitiyor.
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Şimdi, birincisi şu: Şehir içi yolcu taşımacılığı faaliyetinde bulunan bazı
mükelleflerin hasılat kazancı tespitine göre vergilendirilmesiyle ilgili, sayın
konuşmacılar dile getirdiler. Burada şehir içi yolcu taşımacılığı faaliyetinde
bulunan ve bu faaliyetlerinden kaynaklanan hasılatlarının tamamını elektronik
ücret toplama sistemleri aracılığıyla elde eden mükelleflere hasılat esaslı
kazanç tespiti imkânı getirilmektedir. 
2018 yılında çıkarılan 7104 sayılı Kanun’la 3065 sayılı
Katma Değer Vergisi Kanunu’nda yapılan değişiklikle mükelleflere kolaylık
olması amacıyla hasılat esaslı vergileme sistemi getirilmiştir. Bu değişiklik,
şehir içi taşımacılık sektörü tarafından desteklenmiş ve aynı değişikliğin
gelir ve kurumlar vergisinde de yapılması ilgili sektör tarafından talep
edilmiştir. Ayrıca Katma Değer Vergisi Kanunu’nda yapılan değişikliğin gelir ve
kurumlar vergisiyle uyumlaştırılması sebebiyle de bu düzenlemeye ihtiyaç
duyulmuştur.
Yine, hasılat esaslı vergilemeye geçilmekle mükelleflerin
Vergi Usul Kanunu’nda yer alan yükümlülükleri üzerinde hiçbir değişiklik
yapılmamaktadır. Vergiyi doğuran işlemler gerçekleştiğinde mükelleflerin belge
alma yükümlülüğü aynı şekilde devam etmekte olup belge almadıkları zaman Vergi
Usul Kanunu’nda belirtilen usulsüzlük cezaları uygulanacaktır. Bu sebeple,
yapılan düzenleme kayıt dışılığa neden olmayacaktır.
Şehir içi taşımacılık sektöründe elektronik ücret
yöntemiyle hasılat toplama usulü şu an için sadece İstanbul’da uygulanıyor.
İstanbul’da bu yöntemi uygulayan mükellef sayısı 900 civarındadır. Ayrıca,
diğer illerde de elektronik ücret toplama yöntemine geçmeye yönelik çalışmalar
devam etmektedir. Bu çalışmalar tamamlandığında bu yöntemden faydalanacak
mükellef sayısında artış olabilecektir. 
Yine, vergi gelirlerinin tahakkukla tahsilat oranlarının
çok düşük olduğundan bahsedildi. Genel bütçe vergi gelirlerine ilişkin tahakkuk
ve tahsilat tutarları geçmiş yıllardan gelen tahakkukları ve yine geçmiş
yıllara ilişkin tahsilatları da içerecek şekilde kümülatif olarak
açıklanmaktadır. Son yıllarda vergi gelirlerinin cari yıl tahsilat oranları
yüzde 90’ların üzerinde gerçekleşmiştir. Bu yıl da cari tahsilat oranımız
Ocak-Mayıs 2019 döneminde yüzde 88,6 olup bu oranın yıl sonuna doğru yüzde
90’lara ulaşması beklenmektedir. Dolayısıyla bu tahakkuk, tahsilat oranı
üzerinde söylenen oranlar doğru değildir. Bu bakımdan şu anda yüzde 88,6’ya
ulaşılmış ve yıl sonunda da bunun yüzde 90’ı aşması bekleniyor. Ocak-Mayıs 2019
döneminde tahakkuk eden alacaklardan tahsil edilmemiş olan tutar 25,2 milyar
liradır. Bu tutarın içinde Haziran ve Temmuz aylarında ödenmesi gereken vergi
taksit tutarları da bulunmaktadır. 
Yine önemli bir konu, bu Merkez Bankasının kârında meydana
gelen artışlarla ilgili. Bunun para basma etkisi yaratacağı konusunda oldukça
spekülatif açıklamalar oldu; gerçi bazı konuşmacı arkadaşlarımız bunun böyle olmadığını
ifade ettiler, ben de değinmek istiyorum. 
Merkez Bankasının kârında meydana gelen artışlar piyasadan
likidite çekilmesi etkisi oluşturmaktadır, bunu biliyoruz. Bu tutarın artması
sonucu piyasanın genel dengesi bozulmakta, likidite açığı artmakta ve piyasayı
fonlama ihtiyacı ortaya çıkmaktadır. Son yıllarda finansal sistemde meydana
gelen dalgalanmalar sonucunda piyasanın likidite açığı 100 milyar Türk lirası
seviyesine kadar ulaşmıştır. Bu kapsamda, ihtiyat akçesinin dağıtılarak sisteme
dâhil edilmesi likidite açığına pozitif yönde etki oluşturacak, fonlama
ihtiyacını 60 milyar Türk lirası seviyelerine indirecek, mevcut likidite açığı
yani sistemdeki likidite eksikliği varlığını devam ettirecek ve Merkez Bankası
pasifinde yer alan bir kalem yer değiştirerek bilanço dengesini etkilemeyeceği
için herhangi bir parasal genişleme enflasyonist ektiye neden olmayacaktır. 
GARO PAYLAN (Diyarbakır) – Otuz saniyeniz kaldı sorular
için. 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Evet, varlık barışıyla ilgili bir soru oldu. 
GARO PAYLAN (Diyarbakır) – Bir de kredi kartı borçları…
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
“Kredi kartı borçları ve varlık barışının ahlakı bozduğunu düşünüyor musunuz?”
GARO PAYLAN (Diyarbakır) – Kredi kartı borçlarının
yapılandırılmasını düşünüyor musunuz? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Ona gelmeden önce, bu, sosyal güvenlik kapsamında yurt dışı borçlanması da
oldukça önemli bir konu, benim notlarım arasında var. Yurt dışında yaşayan
vatandaşlarımızın emeklilik borçlanmasıyla ilgili de bazı eleştiriler var, bu
konulara da açıklık getirmek istiyorum. 
Yurt dışı borçlanmasının 5510 sayılı Kanun’un eski BAĞ-KUR
ve isteğe bağlı sigortalılar kapsamında değerlendirilmesi yurt dışı borçlanmasında
ödenecek olan günlük miktarın prim… 
(Mikrofon otomatik cihaz tarafından kapatıldı)
GARO PAYLAN (Diyarbakır) – Bitti… 
BAŞKAN – Buyurun, devam edin. 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Başkanım, süre yetersizliği nedeniyle kalanlara da yazılı cevap verelim. 
Teşekkür ediyorum. 
GARO PAYLAN (Diyarbakır) – Sayın Başkanım, zaten Hükûmet
yok burada, Hükûmet gönderiyor bu öneriyi, Komisyondaki arkadaşlarımız da
savunmak için buradalar yani savunamıyorlar gördüğünüz gibi. 
BAŞKAN – Ben arzu ettikleri süreyi veriyorum kendilerine.
GARO PAYLAN (Diyarbakır) – Ama sorularımıza cevap almadık
Sayın Başkanım, bunu tespit edelim. Zaten bu sistemde sorulara cevap alamayız,
sonuç olarak Hükûmetin gönderdiği tekliflere vekil arkadaşlarımız cevap
veremiyorlar. 
BAŞKAN – Peki. Ben soruları da alıyorum, cevap vermek için
de Komisyona süre veriyorum. Sayın Komisyon isterse ben süresini uzatmaya devam
edebilirim.
Yeterli mi süreniz Sayın Komisyon, tamam mıdır? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Efendim, yorum soruları olduğu için, bir kısmını zaten Sayın Garo Paylan’a biz
Komisyonda bu soruların cevabını vermiştik. 
GARO PAYLAN (Diyarbakır) – Yok, orada almadım.
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Ama ben yazılı olarak vermeyi tercih ediyorum.
Teşekkür ediyorum.
BAŞKAN – Teşekkür ediyorum.
Değerli milletvekilleri, birinci bölüm üzerindeki
görüşmeler tamamlanmıştır.
Şimdi birinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
1’inci madde üzerinde iki önerge bulunmaktadır, önergeleri
aykırılık sırasına göre okutup işleme alacağım.
Türkiye Büyük Millet
Meclisi Başkanlığına
Görüşülmekte olan 102 sıra sayılı Kanun Teklifi’nin 1’inci
maddesinin kanun teklifi metninden çıkarılmasını arz ve teklif ederiz.
 Hüda Kaya Erdal Aydemir Necdet
İpekyüz
 İstanbul Bingöl Batman
 Murat Çepni Erol Katırcıoğlu Züleyha
Gülüm
 İzmir İstanbul İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım.
BAŞKAN – Önerge üzerinde söz isteyen Batman Milletvekilimiz
Sayın Necdet İpekyüz. (HDP sıralarından alkışlar) 
Süreniz beş dakika.
NECDET İPEKYÜZ (Batman) – Sayın Başkan, değerli milletvekilleri;
Genel Kurulu saygıyla selamlıyorum.
Aslında daha önce de bu sorun hep gündeme geldiğinde torba
yasayla ilgili insan neyi konuşacağını bilemiyor. Bir taraftan da burada birer
dakikalık sorulara bile yanıt almamak, bu sistemin nereden nereye geldiğini
gösteriyor. 
Buradaki sorulara yanıt vermek direkt vekillere değil,
Türkiye kamuoyuna yanıt vermektir. Sayın Garo Paylan sorduğunda sorunun asıl
muhatabı burada yoktu; cevap vermesi gerekenlerin de Sayın Garo Paylan’a değil,
Türkiye halklarına cevap vermesi lazımdı. Niçin insanlar kredi kartını
ödeyemiyor, niçin çiftçi borcunu ödeyemiyor, niçin tüketici borcunu ödeyemiyor,
niçin konut kredisi çekenler kredisini ödeyemiyor? Bir taraftan kriz var
diyoruz, bir taraftan emekten, işçiden yana olması gereken bir sistemin
gelmesine karşı çıkanlar hep sermayeyle ilgili düzenlemeler yapmakta,
sermayeyle ilgili vergi düzenlemesi çıkarmakta; sorulara da yanıt
verilmemektedir. Bu, sorunun ne kadar kötü ve acı olduğunun göstergesidir.
Sayın Başkan ve değerli vekiller; bu maddeyle “hasılat
esaslı kazanç” diye bir sistem getirilmekte. Aslında torba yasayla beraber
getirilen bu maddenin çok geniş hedefleri vardı, daha sonra halk otobüslerine
indirgendi. Hasılattan esaslı kazanç demek, normal vergi sisteminden, modern dünyada
verginin alınması gereken sistemlerden çok uzak bir sistem çünkü vergi
dediğiniz şey, gelirden, net kârdan alınan bir şeydir. Nedir? Burada amaç,
hasılatta giderler düşer, istisnalar, muafiyetler düşer, kalan net üzerinden
vergi alınır. Siz bunların hepsine bakmadan sadece çıkan hasılattan vergi
alırsanız adil olmaz. Neden adil olmaz? Bir cebre dönüşür ve insanlar bu sefer
gayriresmî çeşitli yollardan sahteciliğe, belge kaçırmaya kalkışırlar ve vergi
ödememeye kalkışırlar. 
Biz biliyoruz ki AKP döneminde çıkarılan birçok düzenleme,
en başta esnek, küçük ve anlamsız şekilde çıkarılan şeyler ileride büyük bir
tehlike olarak karşımıza çıkmaktadır, büyük bir bela olarak karşımıza
çıkmaktadır. Niçin? Bakın, daha geçen hafta burada konuştuğumuzda turizmle ilgili
konuda ajanslar kurulacaktı, turizm ajanslarına bile vergi muafiyeti
getiriliyordu. Orada bile bu ajansların vergi vermemesi için düzenleme
yapılırken toplanan paradan da… Direkt hasılattan para toplanması
hedefleniyordu. Orada bile niyet belliydi. Orada bile niyet, sadece hasılattan
parayı almaktı. Böyle baktığımızda, aslında bu sistem Cumhurbaşkanına bir yetki
tanıyor hem artırma hem indirme. Cumhurbaşkanı diyecek ki: “Gelin, ben sizinle
pazarlık edeyim. Verginizi artırabilirim de affedebilirim de ama vergi değil
bu, hasılatınıza el koyabilirim; hasılatınızın yarısını da tümünü de
alabilirim, istediğim oranı belirlerim.” Bu gidişat onu gösteriyor.
Biz, adil ve gerçekten toplumun her kesimine hizmet vermek
istiyorsak emekten, işçiden, çiftçiden, mağdurdan, yoksuldan yana olmamız
lazım. Biz bunu yapmadığımız sürece -orta sınıf, esnaf- bir şekilde geçimini
sağlayan insanların hasılatına göz dikip ona yönelirsek giderek -nasıl ki
bugünkü verilerde açıklandı- iş yerleri kapanır, işsizlik artar, insanlar perişan
duruma düşerler.
Bir taraftan da bu düzenin eski düzen olduğunu söylediğimiz
gibi aslında birçok düzenlemede biz eskiye gidiyoruz, birçok düzenlemede tekçi
bir anlayışa gidiyoruz. Her şeyi bir tek kuruma bağlıyoruz, bütün sorularımızın
yanıtını da, bu Parlamentoyu devre dışı bırakıyoruz. Parlamento devre dışı
kaldığında bizim adımıza denetleme yapan, yasa çıkaran, birçok düzenlemeyi
yapan şeyi biz sembolik bir duruma düşürüyoruz. Bizim asıl yapmamız gereken,
gerçekten modern anlamda, vergiyi vermesi gerekenden vergi almamız lazım ve
tabana daha çok kolaylık sağlamamız lazım, vergiyi hasılattan değil gerçek
gelirlerden, çok kazanandan daha çok almamız lazım. Ama Türkiye’de az
kazanandan daha çok vergi alıyoruz, çok kazanana daha çok kolaylık getiriyoruz.
Bu sistem de bunun başlangıcına dönüşüyor, buna önlem almamız lazım;
yapmadığımız takdirde toplumsal barışı, toplumsal huzuru bozup tümüyle
emekçilerin, işçilerin, halkın, yoksulların aleyhine bir düzenlemeye
dönüşmektedir. 
Tümünüzü saygıyla selamlıyorum. (HDP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 1’inci
maddesinin ikinci fıkrasında yer alan “tamamını” ibaresinin “bütününü”
ibaresiyle değiştirilmesini arz ve teklif ederiz. 
 Muhammet Naci Cinisli Hayrettin Nuhoğlu İsmail
Koncuk
 Erzurum İstanbul Adana
 Ayhan Erel Hasan
Subaşı 
 Aksaray Antalya

BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ BEKİR KUVVET ERİM (Aydın) –
Katılamıyoruz Sayın Başkan. 
BAŞKAN – Önerge üzerinde söz isteyen, Adana Milletvekilimiz
Sayın İsmail Koncuk. (İYİ PARTİ sıralarından alkışlar) 
Süreniz beş dakika Sayın Koncuk. 
İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum. 
Evet, aslında Sayın Milletvekilimiz, Genel Başkan
Yardımcımız, Durmuş Yılmaz, burada bir ekonomist olarak, işi bilen biri olarak
son derece güzel değerlendirmeler yaptı, tabii, anlayabilenler açısından da son
derece güzel bir ders verdi. Aslında o sözler üzerine, bir ekonomistin sözleri
üzerine bu kanun hakkında konuşmak abesle iştigal. Ama, tabii, bunu, Türkiye
ekonomisini, yaşadığımız ekonomik krizi aslında çok yönlü incelememiz lazım.
Mesela, sistemler ile ekonomi arasında çok ciddi bir bağlantı olduğunu hepimiz
biliyoruz. Şu anda partili Cumhurbaşkanlığı sistemi tartışılıyor, tartışmayı da
muhalefet başlatmadı -muhalefet kökten karşı zaten de- sistem içerisinde
revizyonu bizzat AK PARTİ’lilerin kendileri başlattı yani bir revizyona ihtiyaç
olduğu sizin tarafınızdan seslendirildi. Yani bir yılda çöken, bir yılda revizyona
ihtiyaç duyulan bir sistemden bahsediyoruz, pamuk ipliğine bağlı bir sistem.
Şimdi, böyle bir sisteme güven duymak, böyle bir sistemde ekonominin çok sağlam
bir zemine oturduğunu söyleyebilmek mümkün değil. 
Şimdi, Sayın Cumhurbaşkanının her konudaki yetkisini
biliyoruz. Ben bir örnek vereyim, teklifin 1’inci maddesinin sonunda şu ifade
var: “Cumhurbaşkanı, birinci fıkrada yer alan oranı iki katına kadar artırmaya,
yarısına kadar indirmeye, kanuni oranına getirmeye yetkilidir.” Yani herhangi
bir gerekçe göstermeksizin Cumhurbaşkanı 2 katına çıkarıyor, yarısına
indiriyor, kanuni oranına çekiyor, böyle bir sistem. Şimdi, böyle bir sisteme
güven duyulması elbette mümkün değildir. Yani böyle bir ülkenin ekonomisinin
problem yaşamaması mümkün değildir. Zaten Merkez Bankası Başkanının alınması
başlı başına ciddi bir sıkıntı. Bir güvensizlik ortamı sadece Merkez Bankası
Başkanının alınmasıyla zaten oluşur. 
Dolayısıyla bu sistemi gerçekten revize etmeniz lazım ama
neyi revize edeceksiniz? Hani deveye sormuşlar “Boynun niye eğri?” diye. “Nerem
doğru ki!” diye cevap vermiş. Dolayısıyla bu sistemin doğru olan hiçbir tarafı
yok ki. Yürütme arızalı, yasama yürütmeden dolayı arızalı hâle getirilmiş,
yargı bağımsızlığı yok. Yani bu ülkede kötü yönetim adına olması gereken
maalesef her şey var değerli milletvekilleri. Dolayısıyla burada ekonominin
ciddi sıkıntılar yaşaması elbette söz konusu olacaktır.
Tabii, bu teklifte çok şey var, para bulmak adına çok
tedbir var ama vatandaş yok, çalışan yok, işçi yok, çiftçi yok, esnaf yok. Son
beş yılda 570 bin esnaf kepenk kapatmış. 2019 yılının birinci altı ayında 53
bin esnaf kepenk kapatmış. Siyasi iktidarın ne kadar umurunda bilmiyorum ama bu
esnafın problemlerini çözmek adına siyasal iktidarın hangi tedbirleri aldığını
ben bilmiyorum, bilen varsa söylesin. Yani emin olun, bir milletvekili adayı
olarak yarın bir esnafın kapısını çalma hakkını kendinizde bulamayacaksınız,
yüzünüze de bakmayacak zaten. Zaten biz ziyaret ettiğimizde maalesef son derece
olumsuz söylemlerle karşı karşıya kalıyoruz. Diğer batmayan kesimi ise emin
olun zorla ayakta duruyor yani kepenk kapatmamayı bir zorunluluk olarak görüyor
ve direniyor. 
Peki, çiftçi iyi mi? Adana’dan bahsedeyim ben. Narenciye
üreticileri perişan şu anda. Dolu, sıcak, arkasından gelen yağış; şu anda limon
üretimini önümüzdeki yılda bulamayacağız.
(Mikrofon otomatik cihaz tarafından kapatıldı)
İSMAİL KONCUK (Devamla) – Sayın Başkanım…
BAŞKAN – Devam edin, buyurun.
İSMAİL KONCUK (Devamla) – “Enterdonat” denilen limon
cinsini yarın bulamayacağız. Efendim, portakal, mandalina üretimi de herhâlde
yüzde 50’ler civarında az olacak. Bundan haberdar mısınız? Bunların tedbirini
alıyor musunuz? Yok. 
İşçilerimizle ilgili TÜRK-İŞ’in sunduğu teklifler kabul
görmedi. Yüzde 15’lik zam yerine yüzde 5, 300 TL seyyanen zam yerine 60 TL
teklif etti Hükûmet. Böyle bir anlayış olabilir mi ya? Arkadan sıra memurlara
ve memur emeklilerine geliyor ağustosta. Yani memurun, 1 milyon 900 bin memur
emeklisinin işçinin taleplerine verilen bu cevaplar sonrasında bir umut
içerisine girmesini herhâlde beklemiyorsunuz. 
Adana’da karpuz üreticisi karpuzu tarlada bıraktı, karpuz
varken tarlayı sürdü. 
(Mikrofon otomatik cihaz tarafından kapatıldı)
BAŞKAN – Sayın Koncuk, selamlayalım, tamamlayalım. 
İSMAİL KONCUK (Devamla) – Dolayısıyla, az önce sayın
milletvekilimiz de sordu “Bu kanun teklifi içerisinde, vatandaşlarımızı
ilgilendiren kredi kartı borçlarını yapılandıracak mısınız?” diye, Sayın
Komisyon Başkanı cevap bile veremedi çünkü milleti unuttunuz.
Dört yıl seçim yok ama millet şu yaptıklarınızı emin olun
bir bir hafızasına kaydediyor ve bunun hesabını mutlaka soracak. Milleti unutan
siyasi iktidarların kaderi geçmişte bellidir, yarın da belli olacaktır diyorum,
hepinizi saygıyla selamlıyorum. (İYİ PARTİ sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
1’inci maddeyi oylarınıza sunuyorum: Kabul edenler… Kabul
etmeyenler… 1’inci madde kabul edilmiştir. 
2’nci madde üzerinde ikisi aynı mahiyette olmak üzere üç
önerge vardır. 
İlk okutacağım iki önerge aynı mahiyettedir. Önergeleri
okutup birlikte işleme alacağım. 
Türkiye
Büyük Millet Meclisi Başkanlığına
Görüşülmekte olan 102 sıra sayılı
Kanun Teklifi’nin 2’nci maddesinin kanun teklifi metninden çıkarılmasını arz ve
teklif ederiz. 
 Hüda Kaya  Erdal Aydemir Filiz
Kerestecioğlu Demir
 İstanbul Bingöl Ankara
 Murat Çepni Erol Katırcıoğlu Züleyha
Gülüm
 İzmir İstanbul  İstanbul

Aynı mahiyetteki diğer önergenin imza sahipleri:
 İsmail Koncuk Hasan Subaşı Ayhan
Erel
 Adana Antalya Aksaray
 Behiç Çelik Hayrettin Nuhoğlu
 Mersin İstanbul
BAŞKAN – Komisyon aynı mahiyetteki önergelere katılıyor mu?

PLAN VE BÜTÇE KOMİSYONU SÖZCÜSÜ BEKİR KUVVET ERİM (Aydın) –
Katılamıyoruz Sayın Başkan. 
BAŞKAN – Önerge üzerinde söz isteyen, Ankara
Milletvekilimiz Sayın Filiz Kerestecioğlu. 
Buyurun. (HDP sıralarından alkışlar) 
FİLİZ KERESTECİOĞLU DEMİR (Ankara) – Sayın Başkan, değerli
milletvekilleri; sözlerime Sevgili Dengir Mir Mehmet Fırat’ı anarak ve değerli
ailesine başsağlığı dileyerek başlamak isterim. 
Bu torba kanunla “varlık barışı” adı altında, aslında bir
kara para aklama kanunu olan bu teklifi 5’inci kez önümüze getiriyorsunuz. Bu
kanunla, özel ve tüzel kişilere ait yurt dışındaki servetler kaynakları bile
sorulmadan, üstüne üstlük söz konusu paradan hiçbir vergi de alınmadan
Türkiye’ye getirilecek. Bu paralara neden “kara para” diyoruz? Çünkü bunların
kaynağı belli değil. Yani yasa dışı yollarla edinilmiş, vergilendirmeden
kaçırılmış, belki de rüşvet, uyuşturucu, silah ticareti gibi suç ekonomisinden
kazanılmış paralardan söz ediyoruz. Ya da Türkiye’de kazanılmış olmasına rağmen
vergi ödememek için yurt dışına kaçırılmış, vergi cennetlerinde gizli
hesaplarda tutulan kayıt dışı servetler bunlar. Şimdi, tüm bu usulsüzlükleri
yapan, suç işleyen kişiler için af çıkarıyorsunuz.
Bakın, öğrenim kredisini ödeyemeyen öğrenciler boğazına
kadar borca batmış durumda. Türkiye’de 483 bin kişi kredi kartı borcunu
ödeyemez durumda. Kredisini ödeyemeyen çiftçinin malı mülkü icrayla satılıyor.
16 milyon kişi açlık sınırında yaşıyor. İşte, hâl böyleyken siz ne öğrenciyle
ne yoksulla ne emekçiyle, yalnız ama yalnızca zenginle, üstelik vergisini
ödemeyen, suça karışmış zenginle barışıyorsunuz. Türkiye zenginden yani sermaye
sınıfından vergi alınmayan ama dolaylı vergilerle ve çalışanların maaşlarından
kesilerek hep yoksuldan vergi alınan bir ülke. 
Değerli arkadaşlar, Panama Papers ve Paradise Papers
araştırmaları tüm dünyada vergi cennetlerinin kontrolünü sağlamak için adım
atılmasına vesile oldu. Bu nedenle, buralarda paraları bulunan kişiler bu
servetleri kayıt altına almanın yollarını aramaya başladılar. Varlık barışıyla
yurt dışındaki vergi cennetlerinde tutulan işte bu servetler Türkiye’ye
gelecek. Hatta başka ülke zenginlerinin kara paraları da Türkiye vatandaşları
üzerinden aklanabilecek. Birçok Türkiyeli kişi ve firması paravanlık yaparak
örneğin, Azeri, İranlı, Orta Doğu’lu servet sahiplerinin kara paralarını kendi
parasıymış gibi yurda sokarak para aklayabilecek. Daha iki yıl önce ortaya
çıkan Paradise Papers’da Türkiye'deki en üst düzey siyasetçilerin yakınlarının
isimleri vardı. Dönemin Başbakanı Binali Yıldırım’ın 2 oğlu, yeğeni, dayısı;
Cumhurbaşkanının damadı ve aynı zamanda Enerji ve Tabii Kaynaklar Bakanı ve
kardeşinin kendilerine ait şirketler yoluyla paralarını vergi cennetlerinde
tuttuğu iddia ediliyordu. Soru önergesi verdik ama önergemiz bırakın
yanıtlanmayı, kişilerin isimleri geçtiği için reddedildi. 
Yine, Panama, Malta gibi vergi cenneti ülkelerdeki offshore
bankalarda bulunan hesapların incelenmesini istedik, karşı çıktınız. Üstelik bu
hesaplara ilişkin sızan belgeleri inceleyenlere dava açtınız. Araştırmacı
gazetecilik çalışmalarına erişim engelleri koydunuz. Paradise Papers’da onlarca
ülkeden yüzlerce siyasinin adı olmasına rağmen yalnızca Türkiye'de bir
araştırmacı gazeteciye, Pelin Ülker’e dava açıldı. 
Bakın, bu teklifi Meclise sunmadan önce yanıtlamanız
gereken sorular var arkadaşlar. Usulsüz işlemlerle yurt dışına çıkarılan,
özellikle de vergi kaçırmak maksadıyla offshore bankalarına yatırılan paralarla
ilgili herhangi bir soruşturma var mı? Bu kişiler paralarını neden ve nereye
götürmüş, bunu araştırmak çok mu zor? 
Demokratik ülkeler birbiriyle bilgi paylaşıyor. Bilgi
paylaşımı anlaşmasına biz de imzacıyız. Peki, neden bu anlaşmanın hükümlerini
kullanmıyoruz, bunu devreye sokmuyoruz? 
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (Devamla) – Değerli Başkan, biraz
daha süre alabilir miyim.
BAŞKAN – Buyurun. 
FİLİZ KERESTECİOĞLU DEMİR (Devamla) – Bilgi alınca acaba
karşılığında bilgi vermek zorunda olduğumuz için mi bu anlaşmayı devreye
sokmuyoruz yoksa “Ülkeye yeterince kara para gelmez.” diye mi? 
Evet, bu soruların cevaplanması gerekiyor. Üstelik artık
bir seferlik ve geçici bir aftan da bahsetmiyoruz; tam 5 kez varlık barışı
uygulanıyor. Artık kuralsızlık kural hâline gelmiş durumda. Yasal, vergisini
ödeyen kişiler Türkiye’de yatırım yapmadığı için artık sürekli illegal,
kanunsuz paraları ülkeye davet ediyoruz. Niye Türkiye’ye yatırım yapılmıyor,
para akışı yok? Çünkü artık Türkiye güvenli bir ülke olarak sayılmıyor yani
sorun, demokrasi ve istikrar sorunu. Gerçek vergi barışı, arkadaşlar, zenginden
çok, yoksuldan az vergi almaktır. Gelir adaletsizliğinin bu kadar keskin olduğu
ve sürekli zenginden yana politikalarla, kara para aklayanlarla biz de asla
barışmıyoruz diyoruz.
Saygılar sunarım hepinize. 
BAŞKAN – Önerge üzerinde söz isteyen, İstanbul
Milletvekilimiz Sayın Hayrettin Nuhoğlu. (İYİ PARTİ sıralarından alkışlar)
Süreniz beş dakika.
HAYRETTİN NUHOĞLU (İstanbul) – Sayın Başkan, değerli milletvekilleri;
selamlarımı sunarak sözlerime başlıyorum.
Görüşülmekte olan kanunun 2’nci maddesi, varlık barışı
uygulamasında sürenin uzatılmasıyla ilgilidir. Yurt dışında bulunan para, altın
ve değerli kâğıtların yurda getirilmesi için düşük vergi ödenip meşru hâle
sokulması istenmektedir. Ayrıca yurt içinde vergi mükelleflerince sahip olunan
fakat bugüne kadar beyan edilmeyen para, altın, döviz, menkul kıymetler ve
taşınmazların vergi dairelerine beyan edilmesi, gene çok düşük vergi ödenip
defter kayıtlarına geçirilerek meşru hâle getirilmesi istenmektedir.
On yedi yıllık AKP hükûmetlerinin ilk icraatlarından biri,
2003 yılında çıkarılan vergi affı ve varlık barışıydı. Hemen sonrasında, toplum
nazarında eşitsizlik yaratacağı gerekçesiyle bir daha böyle bir uygulama
yapılmayacağı ilan edilmişti, ne yazık ki birçok konuda olduğu gibi bu konuda
da bir tutarlılık görmek mümkün olamamıştır; bugünküyle birlikte 8’inci kez
uygulamaya konulmasıyla olağan bir hüviyete bürünmüş olacaktır. Daha önce
yapılan varlık barışı uygulamalarından ne kadar gelir beklendiğine,
gerçekleşmenin hangi oranlarda olduğuna dair bilgilere ulaşmak mümkün
olamamaktadır. Şimdi de ne beklendiği açıklanmamıştır. Hükûmetin kaynak
sıkıntısına çözüm üretme isteğini anlıyoruz ama bizce bu kanunla da çare
bulunması mümkün görülmemektedir çünkü çözümsüzlüğün sebebi Hükûmetin
kendisidir. Artık bu gerçeği görmeleri, anlamaları ve kabul etmeleri
gerekmektedir. Bu madde için bizim önerimiz geri çekilmesidir. Türk toplumunun
asıl ihtiyaç duyduğu şey, varlık barışı uygulamalarında süre uzatımı değil,
ekonomide beklenen yapısal değişikliklerin gerçekleştirilmesidir. Tüketen
ekonomi modeli yerine üreten ekonomi modeline bir an önce geçilmelidir. Bunun
için de güven ortamının ve adalete olan inancın sağlanması şarttır. Yapılacak
ilk iş de ekonomiyi bilmeyen başta Hazine ve Maliye Bakanı olmak üzere ilgili
herkesin derhâl görevden alınmalarıdır. “Sarayın birlik görüntüsünü ve
itibarını koruyacağız.” diyerek Türk devletinin itibarını düşürmeye hiç
kimsenin hakkı olamaz. Buradan ikaz ediyorum, artık direnmekten vazgeçin ve
başta damat olmak üzere ilgilileri görevden alın. 
Değerli milletvekilleri, İYİ PARTİ teşkilatlarının
talepleri doğrultusunda, hasadın yaklaştığı bugünlerde biraz da fındıktan
bahsedeceğim. Ülkemizin en stratejik ürünlerinden olan fındık, 3 milyar dolara
yaklaşan ihracat rakamıyla Türk ekonomisine büyük katkı sağlamaktadır. AKP
iktidara geldiğinden beri bir parti kurucusu eliyle İtalyan firmasına teslim
edilen fındık piyasası ne yazık ki üreticiden yana olamamıştır. FİSKOBİRLİK
politik müdahalelerle devre dışı bırakılmış, Toprak Mahsulleri Ofisine verilen
yetki de partililer tarafından diledikleri gibi şahsi menfaatleri doğrultusunda
kullanılmıştır. Bu anlayışla üretici sürekli mağdur edilmiştir. Bu yılın da
hüzünle bitmemesi için fiyat bir an önce açıklanmalıdır. Gerçekte hak edilen
fiyatın 25 lira olması gerektiğini düşünüyoruz, beklentimiz ise en az 20
liranın üzerinde olmasıdır. Ayrıca, aşağıdaki tedbirler de süratle alınmalıdır:

1) Stratejik ve millî bir ürün olması dolayısıyla Türk
fındığı ve üreticisi devlet korumasına alınmalıdır. 
2) Stoklu çalışma imkânı sağlanması için lisanslı depoculuk
ve ürün borsaları geliştirilmelidir. 
3) FİSKOBİRLİK yeniden yapılandırılarak asli görevine
döndürülmelidir. 
4) Hükûmet tarafından üreticiye fındık alım garantisi
verilmelidir.
5) Değişen iklim ve diğer sebeplerle fındığa musallat olan
küf ve diğer hastalıklarla topyekûn mücadele başlatılmalıdır.
(Mikrofon otomatik cihaz tarafından kapatıldı) 
BAŞKAN – Devam edin Sayın Nuhoğlu, tamamlayın.
HAYRETTİN NUHOĞLU (Devamla) – Tamamlıyorum Sayın Başkan.
6) Makine teçhizat ve sistemleri için üretici teşvik
edilmeli ve desteklenmelidir. 
7) Üretici başta mazot ve gübre olmak üzere bütün girdiler
için desteklenmelidir. 
8) Fidan ıslahı ve gençleştirilmesi için üretici teşvik
edilerek desteklenmelidir.
9) Fındığa dayalı gıda sanayisinde yatırım yapacak
müteşebbisler desteklenmelidir.
Değerli milletvekilleri, dünyanın en kaliteli fındığını,
üstelik dünyadaki üretimin yüzde 70’ten fazlasını üreten ülke olarak gereken
her şeyi yapmak ve üreticiyle dost olmak Hükûmetin görevi olmalıdır, bunlar
bizim beklentilerimizdir, hatırlatmak istiyorum ve saygılarımı sunuyorum. (İYİ
PARTİ sıralarından alkışlar)
BAŞKAN – Aynı mahiyetteki önergeleri oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılmasına İlişkin Kanun Teklifi’nin 2’nci maddesi
ile 193 sayılı Kanun’a eklenen geçici 90’ıncı maddesinin altıncı fıkrasının
aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu  Kamil Okyay Sındır Lale
Karabıyık
 İstanbul  İzmir  Bursa
 Emine Gülizar Emecan Cavit Arı Abdüllatif
Şener
 İstanbul Antalya Konya
 Bülent Kuşoğlu 
 Ankara 
MADDE 2- 193 sayılı Kanun’a aşağıdaki geçici madde
eklenmiştir.
GEÇİCİ MADDE 90-
“Gelir veya kurumlar vergisi mükelleflerince sahip olunan
ve Türkiye'de bulunan ancak kanuni defter kayıtlarında yer almayan para, altın,
döviz, menkul kıymet ve diğer sermaye piyasası araçları ile taşınmazlar,
31/12/2019 tarihine kadar vergi dairelerine beyan edilir. Beyan edilen söz
konusu varlıklar, 31/12/2019 tarihine kadar; dönem kazancının tespitinde
dikkate alınmaksızın kanuni defterlere kaydedilebilir. Bu takdirde, söz konusu
varlıklar vergiye tabi kazancın ve kurumlar için dağıtılabilir kazancın tespitinde
dikkate alınmaksızın işletmeden çekilebilir. Bu fıkra kapsamında beyan edilen
taşınmazların ayni sermaye olarak konulmak suretiyle işletme kayıtlarına
alınması halinde, sermaye artırım kararının beyan tarihi itibarıyla alınmış
olması ve söz konusu kararın beyan tarihini izleyen onuncu ayın sonuna kadar
ticaret siciline tescil edilmesi kaydıyla, bu maddeden faydalanılabilir. Vergi
dairelerine beyan edilen varlıkların değeri üzerinden yüzde 5 oranında vergi
tarh edilir ve bu vergi, tarhiyatın yapıldığı ayı izleyen ayın sonuna kadar
ödenir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ BEKİR KUVVET ERİM (Aydın) –
Katılamıyoruz Sayın Başkan. 
BAŞKAN – Önerge üzerinde söz isteyen İstanbul
Milletvekilimiz Sayın Mehmet Bekaroğlu. (CHP sıralarından alkışlar)
Süreniz beş dakika Sayın Bekaroğlu.
MEHMET BEKAROĞLU (İstanbul) – Sayın Başkan, değerli
milletvekili arkadaşlarım; hepinizi saygıyla selamlıyorum.
Önce dün, Tunceli Ovacık’ta 2 küçük çocuk -Ayaz 8 yaşında,
Nupelda 4 yaşında- döşenen patlayıcıların infilak etmesi sonucunda hayatlarını
kaybettiler. 
Değerli arkadaşlarım, daha evvel söyledim, bir kere daha
söyleyeceğim, kızanlar oluyor: Bu işlerin olmasında, çocukların, gençlerin
ölmesinde Türkiye Büyük Millet Meclisinin yani bizlerin görevini tam olarak
yapmamasının da bir payı var, bunu buradan ifade etmek istiyorum. (AK PARTİ
sıralarından gürültüler)
METİN GÜNDOĞDU (Ordu) – Ne alakası var? PKK’ya laf
söyleyemiyorsun, geliyorsun Genel Kurula laf söylüyorsun ya, ayıp ya!
BAŞKAN – Değerli arkadaşlar... Değerli arkadaşlar, sessiz
olalım.
MEHMET BEKAROĞLU (Devamla) – Değerli arkadaşlarım...
METİN GÜNDOĞDU (Ordu) – Mayını döşeyenden bahsetsene sen
ya!
BAŞKAN – Değerli arkadaşlar... Değerli arkadaşlar, lütfen
sataşmayın.
Sayın Bekaroğlu, siz Genel Kurula hitap edin.
MEHMET BEKAROĞLU (Devamla) – Değerli arkadaşlarım,
görüşülmekte olan...
METİN GÜNDOĞDU (Ordu) – Meclisi suçluyor ya!
BAŞKAN – Değerli arkadaşlar, lütfen... Konuşmak isteyen söz
alır.
MEHMET BEKAROĞLU (Devamla) – Ya sen de konuşmak istiyorsan
kalk konuş, söyleyecek bir sözün varsa söyle.
BAŞKAN – Sayın Bekaroğlu, siz buyurun.
METİN GÜNDOĞDU (Ordu) – Ne konuşacağım, kendi kendine konuş
orada.
BAŞKAN – Sayın Bekaroğlu... Değerli arkadaşlarım...
MEHMET BEKAROĞLU (Devamla) – Siyaset görevini yapmadığından
dolayı yıllardır bu ülkede insanlar ölüyor. Bunu buradan haykırıyorum.
METİN GÜNDOĞDU (Ordu) – Neyi haykırıyorsun?
MEHMET BEKAROĞLU (Devamla) – Siyasetçinin, siyasetçilerin,
Türkiye Büyük Millet Meclisinin, hepimizin burada katkısı var. (CHP
sıralarından alkışlar) Yıllardan beri terörü sömürdük, o nedenle insanlar,
çocuklar ölüyor. 
BAŞKAN – Sayın Bekaroğlu, Genel Kurula hitap edin.
MEHMET BEKAROĞLU (Devamla) – Ne var bunda arkadaşlar, niye
buna kızıyorsunuz? (AK PARTİ sıralarından gürültüler)
BAŞKAN – Değerli arkadaşlar, karşılıklı olmasın lütfen.
Konuşmak isteyenlere söz veriyoruz, rica ediyorum.
MEHMET BEKAROĞLU (Devamla) – Varlık barışıyla ilgili
konuşacağım değerli arkadaşlarım.
8’inci kere varlık barışı çıkarıyoruz. Ne demek varlık
barışı? Yurt dışında bulunan bazı paraların -bazı paralar derken kayıtta
olmayan paraların- Türkiye’ye getirilmesi ve kayıt altına alınmasını öngören
bir düzenleme; “varlık barışı” filan deniliyor buna. 
Değerli arkadaşlarım, bütün ülkeler bunu yaptılar.
Özellikle vergi sebebiyle kendi ülkelerini terk etmiş, vergi cennetlerine
gitmiş paraları kriz dönemlerinde kendi ülkelerine getirmek istemişler, OECD de
bununla ilgili öneride bulunmuş ve “2017 sonuna kadar şu çerçevede yasalar
çıkarılabilir.” denmiş. İspanya’dan İtalya’ya kadar Avrupa ülkelerinde herkes
çıkarmış ama bir kere değerli arkadaşlar, 8’inci kere varlık barışı yasası
çıkarıyoruz, düzenleme yapıyoruz. Bu tabii, ciddi bir krizin ifadesinden başka
bir şey değil.
Değerli arkadaşlarım, bu para yurt dışında bulunuyor,
kaynağını bilmiyoruz. Biliyorsunuz, bu paralarda herhangi bir vergi incelemesi
yapılmayacak eğer beyanda bulunur ve yüzde 1’i öderse. Hele hele bundan önceki
varlık barışında şöyle bir teklifle gelmiştiniz: Bir önceki düzenlemede, herhangi
bir adli soruşturma da yapılmayacak yani kara para da olsa uyuşturucudan da
gelse, silah kaçakçılığından da gelse yapılmayacak denilmişti. Mecliste kıyamet
koptu ve bu cümleleri geri çektiler değerli arkadaşlarım. Bu, olacak bir şey
değil ve ne oluyor, ne kadar para geliyor? 
Bakın, ben, daha önce Sayın Bakana -yani Maliye Bakanı Naci
Ağbal iken- sordum: Varlık barışı uygulaması kapsamında Türkiye’ye yurt
dışından gelen kaynak ne kadar, ne kadar para geldi? Sadece bir sefer yapılan,
2008’deki düzenlemeyle ilgili bilgiler mevcut internet sitelerinde ya da
Bakanlığın kayıtlarında, başka hiçbir kayıt yok. “Bu kaynakların ne kadarı
para, altın, döviz, menkul kıymet ve diğer sermaye piyasası araçlarından
oluşuyor?” diye sorduk, cevap vermiyorlar. Ne geliyor, nasıl geliyor? 
Bakın, daha haziran ayının sonunda süresi bitti,
Cumhurbaşkanı altı ay uzatmıştı, bir öncekinin haziran ayının sonunda süresi
bitti, şimdi tekrar çıkarıyoruz. Yine Cumhurbaşkanına altı ay uzatma hakkı
veriyoruz, daha sonra yine çıkaracağız. Ne oluyor değerli arkadaşlarım? 
Bir soru daha sordum ve işin önemli noktası burada. “Bu
kaynakların ne kadarı getirenler tarafından ne kadar süre içinde yurt dışına
çıkarılmıştır?” diye sordum değerli arkadaşlarım. Bu, çok önemli bir sorudur.
Eğer gelen kaynaklar yurt dışında kalıyorsa… Hadi diyelim ki gerçekten
dışarıdaki para ülkeye getiriliyor. Hangi insan getirir böyle ekonomik
sıkıntıların bulunduğu bir ortamda; Türkiye’de işte güvenle, hukukla ilgili
problemlerin olduğu bir ortamda kim ne kadar getirir tartışılabilir ama
getirilebilir. Peki, bir ay sonra, on beş gün sonra geri götürüyorsa kesinlikle
ve kesinlikle kara para aklama amacıyla getirilmiştir. 
(Mikrofon otomatik cihaz tarafından kapatıldı) 
MEHMET BEKAROĞLU (Devamla) - Bir yarım dakika daha…
BAŞKAN – Buyurun, devam edin. 
MEHMET BEKAROĞLU (Devamla) – Komisyon görüşmelerinde daha
önceki varlık barışlarında sürekli olarak “Bu konuyla ilgili bir kısıtlama
getirmeyi düşünmüyor musunuz?” diye sorduk. Yani gelen para şu kadar sürede
yurt dışına çıkamaz diye bir şey getirmediler değerli arkadaşlarım. Dolayısıyla
bu, gerçekten Türkiye’nin güvenilirliğini… Bakın, ciddi sorunlar var değerli
arkadaşlarım. Türkiye’nin en temel problemi, tasarruf yok; Türkiye’de para yok,
para. Değerli arkadaşlar, daha önce yüzde 3,5-4’le almış olduğumuz borcu şu
anda yüzde 8’le borç alarak çeviriyoruz. Para bulmamız gerekiyor. Bu paranın
gelmesi için de güvenilir olmak gerekiyor. Güvenilir olmak için de bu tip
işlerin olmaması lazım arkadaşlar. Kızıyoruz, “Uluslararası kredi
derecelendirme kuruluşları bize haksızlık yapıyor, şunlar düşman, dışarıdan…”
filan. Hayır değerli arkadaşlar, biz bize düşmanlık yapıyoruz. Sürekli, bu
düzenlemelerle biz bize düşmanlık yapıyoruz. Bundan vazgeçelim. Umarım bu
düzenleme son düzenleme olur.
Saygılarımla. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
2’nci maddeyi oylarınıza sunuyorum: Kabul edenler… Kabul
etmeyenler… 2’nci madde kabul edilmiştir. 
Sayın Yıldız, bir talebiniz olmuştu.
Buyurun.
IV.- AÇIKLAMALAR (Devam)
56.- Ankara Milletvekili Zeynep Yıldız’ın, ABD’de
düzenlenen Uluslararası İHA ve Otonom Uçuş Yarışması’nda Yıldız Teknik
Üniversitesinin Lagâri ekibinin dünya 3’üncüsü, Avrupa Fizik Olimpiyatları’nda
Türk Fizik Olimpiyat Takımı’nın Avrupa 1’incisi olduğuna ve 50’nci Uluslararası
Fizik Olimpiyatı’nda madalya kazanıldığına ilişkin açıklaması
ZEYNEP YILDIZ (Ankara) – Sayın Başkan, söz verme
nezaketiniz için öncelikle teşekkür ediyorum. 
Parlamentonun en genç üyelerinden birisi olarak ben bugün
biraz gençlerin başarılarından bahsetmek istiyorum. 
Amerika’da düzenlenen Uluslararası İHA ve Otonom Uçuş
Yarışması’nda Yıldız Teknik Üniversitesinin ismini Lagâri Hasan Çelebi’den alan
ekibi Lagâri dünya 3’üncüsü oldu. Avrupa Fizik Olimpiyatları’nda Türk Fizik
Olimpiyat Takımı Avrupa 1’incisi oldu. 50’nci Uluslararası Fizik Olimpiyatı’nda
gençlerimiz 1 altın, 2 gümüş, 2 bronz madalyayla üst düzey bir başarıya imza
attılar. Bu başarıyı kökleştirerek sürdürmek ve sistematik hâle getirmek,
dahası tam bağımsız üretim için Gençlik ve Spor Bakanlığımız ile Sanayi ve
Teknoloji Bakanlığımızın destekleriyle gençlik merkezleri bünyesinde inovasyon
atölyeleri kuruluyor. Ankara’da da Keçiören’deki ilk atölye bugün itibarıyla
eğitime başladı. Ben bundan duyduğum mutluluğu sizlerle paylaşmak istedim.
Erbakan Hoca’nın ağır sanayi hamlesinin günümüzdeki iz düşümü olan millî
teknoloji hamlesinin yetiştirdiği gençler ülkemizin ümidi olmaya inşallah devam
edecekler. 
Genel Kurulu saygıyla selamlıyorum. 
BAŞKAN – Biz de gençlerimizi kutluyoruz. 
Sayın Ünsal…
57.- Ankara Milletvekili Servet Ünsal’ın, dünya iklimindeki
değişikliklere ilişkin açıklaması
SERVET ÜNSAL (Ankara) – Teşekkürler Sayın Başkan.
Değerli milletvekilleri, CHP’nin grup önerisi Türkiye iklim
politikalarına ek olarak dünya iklimindeki değişikliklerle ilgili konuşacağım.
Sanırım ve dilerim ki 2035’te hepiniz hayatta olup benim bu sözlerimi
hatırlarsınız. 
Dünya tarihinde birçok felaket yaşanıyor. Bu seferki
felaket ne gökyüzünden ne de yerin içinden, bizzat insanın neden olduğu çevre
kirlenmesi ve küresel ısınmadan geliyor. 1950’li yıllarda denizlere dökülen
zehirli kimyasal maddelerin miktarı 1 milyon ton iken bugün 650 milyon tona
yükseldi. Dünyadaki ısı düzenlemesini tuttuğu karbondioksitle sağlayan
resiflerin yüzde 30’u bu kimyasal maddelerden dolayı öldü. Atmosfer ısınıyor,
kutuplardaki ve dağlardaki buzlar eriyor, 2 milyar insanın yaşadığı kıyılar
tehdit altında çünkü suların 1 metre yükselmesi bekleniyor. 2035 yılında
Hindistan, Pakistan ve Bangladeş’i besleyen nehirler Ganj ve İndus Nehirleri
kuruyacak. En az 1,5 milyar insanın zorunlu göç edeceği söyleniyor. 2035
yılından sonra, yaşayan 9 milyar insandan 7 milyarı topun ağzında
değerlendiriliyor. 
(Mikrofon otomatik cihaz tarafından kapatıldı)
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün, vefat
eden 21’inci Dönem Adıyaman, 22’nci Dönem Mersin ve 23’üncü Dönem Adana
Milletvekilliği yapan Dengir Mir Mehmet Fırat’a Allah’tan rahmet dilediğine
ilişkin konuşması
BAŞKAN – Değerli milletvekilleri, daha önceki dönemlerde AK
PARTİ’de, daha sonra Halkların Demokratik Partisinde milletvekilliği görevini
sürdüren Sayın Dengir Mir Mehmet Fırat’ı geçtiğimiz günlerde kaybettik. Amansız
bir hastalığa yakalanmıştı. Vefatından sonra ben de ailesini ziyaret ederek
başsağlığı dileklerimi ilettim. Bu vesileyle Dengir Mir Mehmet Fırat’a
Allah’tan rahmet diliyorum, ailesine, tanıyanlarına, sevenlerine başsağlığı
dileklerimi buradan iletiyorum. 
Değerli milletvekilleri, birleşime on dakika ara veriyorum.

Kapanma
Saati: 22.10
ÜÇÜNCÜ OTURUM
Açılma Saati: 22.29
BAŞKAN: Başkan Vekili Levent GÖK 
KÂTİP ÜYELER: Bayram
ÖZÇELİK (Burdur), İsmail OK (Balıkesir) 
----- 0 -----
BAŞKAN – Türkiye Büyük Millet Meclisinin 103’üncü
Birleşiminin Üçüncü Oturumunu açıyorum.
102 sıra sayılı Kanun Teklifi’nin görüşmelerine devam
ediyoruz.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Komisyon yerinde. 
Sayın milletvekilleri, 3’üncü madde üzerinde üç önerge
vardır. Bu önergenin ikisi aynı mahiyettedir. Önergeleri aykırılık sırasına
göre okutuyorum:
Türkiye
Büyük Millet Meclisi Başkanlığına
Görüşülmekte olan 102 sıra sayılı
Kanun Teklifi’nin 3’üncü maddesinin kanun teklifi metninden çıkarılmasını arz
ve teklif ederiz.
 Hüda Kaya Erol Katırcıoğlu Züleyha
Gülüm
 İstanbul İstanbul İstanbul
 Erdal Aydemir Abdullah Koç Murat
Çepni
 Bingöl Ağrı İzmir
BAŞKAN – Komisyon önergelere katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) – Katılmıyoruz
Sayın Başkanım.
BAŞKAN - Önerge üzerine söz isteyen Ağrı Milletvekilimiz
Sayın Abdullah Koç. (HDP sıralarından alkışlar) 
ABDULLAH KOÇ (Ağrı) – Sayın Başkan, değerli
milletvekilleri; şimdi, yine bir torba yasa ve içerisinde vergi kanununda değişiklik
içeren bir kanun teklifi…
Değerli milletvekilleri, bu kanun teklifi işçiye, emekliye,
köylüye, öğrenciye, kadınlara, gençlere ve toplumun tamamına yük getiren bir
kanun teklifi. 
Değerli arkadaşlar, yine, kriz yaşayan Türkiye ekonomisine
canlılık getirmek amacıyla verilen bir kanun teklifi. 
Bu kanun teklifi, Anayasa’nın 73’üncü maddesine göre
Meclise ait olan vergi çıkarma yetkisinin de ne yazık ki Türkiye Büyük Millet
Meclisinden alınmak istendiği bir kanun teklifi. Burada Meclisin yetkileri yine
Meclisin elinden alınmakta ve bu yetkiler gasbedilmektedir. Başka bir deyimle
Anayasa’ya aykırı bir kanun teklifi, bu teklif. Bu teklifin tek amacının, tek
adam rejimini biraz daha güçlendirmeye ilişkin olduğunu da belirtmek isteriz. 
Değerli arkadaşlar, özellikle bu vergiyle ilgili,
değiştirilmek istenen yasayla ilgili Sayın Fikret Başkaya’nın bir düşüncesini
sizinle paylaşmak isterim: “Vergi demek, tüketimden kısmak; vergi demek, daha
az gıda almak, daha az giyim almak, daha az peynir almak, daha az kitap almak,
daha az tiyatroya gitmek demektir." der. Fikret Başkaya yine “Siz hiç
vergi için tüketimden kısan bir kapitalisti veya bir milyarderi, bir milyoneri
gördünüz mü?” der. Değerli arkadaşlar “Varlıklı sınıflar vergi vermezler ama
toplanan vergileri de yağmalarlar.” der yine Fikret Başkaya. 
Değerli arkadaşlar, halkın bu mevcut olan Hükûmetin
politikalarıyla hangi aşamaya geldiğini birkaç örnekle belirtmek istiyorum.
Kredi kartı borcu 2019 yılının ilk yarısında 106 milyar Türk lirası, halkın
bankalara olan borcu 593 milyar TL, tüketici kredisi borçları 507 milyar TL.
Halkın bankalara olan kredi ve kredi kartı borcu 76 kat artmış durumda. Yoksul
halkın ocağına âdeta ateş düşürülmüş durumdadır. İcraya düşmeyen kimse kalmadı,
kredi kartı borcunu ödemeyen kişilerin sayısı milyonları aşmış durumda. İşte,
burada bu Hükûmet, bu teklifle yeni bir rant kapısını açmak ve yeni yeni
ocaklara ateş düşürmek amacıyla bu kanunu getirmektedir ne yazık ki.
Değerli arkadaşlar, borç altına sokulan halkın yararına
hiçbir şekilde, maalesef, bu Mecliste yeni bir düzenleme getirilmiyor. Bu
halkın çıkarlarına ters düşmesine rağmen, varlıklı olan birkaç tane şirketin
ısmarlama niteliğinde olan istekleri doğrultusunda kanun teklifleri bu Meclise
getirilmek istenmektedir ne yazık ki. Biz, bu kürsüde defalarca dile getirdik,
asla ve asla bu halkın taleplerine uygun bir kanun teklifiyle ilgili bir
düşünce belirtmiyoruz burada ne yazık ki. Muhalefetin bütün çağrıları, bütün
muhalefeti ve bütün itirazları ne yazık ki komisyonlardan itibaren hiçbir
şekilde vücut bulmuyor. 
Değerli arkadaşlar, ülkenin tamamı borçlu; doğmamış ve ismi
konulmamış çocuklar borçlu, halkın yüzde 80’inden fazlası borçlu, belediyeler
borçlu, kurumlar borçlu, üreticiler borçlu, çiftçi borçlu, emekçi borçlu,
öğrenci borçlu, kadınlar borçlu yani kısacası ülkenin yüzde 90’ına yakını
borçlu. Bu nedenle biz, bu kanun teklifinin bu halk yararına derhâl geri
çekilmesini, halka hiçbir şey getirmeyecek ve halka hiçbir şekilde yararı
olmayacak bu kanun teklifinden derhâl vazgeçilmesini talep ediyoruz. 
Genel Kurulu saygıyla selamlıyorum. 
Teşekkür ediyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Şimdi okutacağım iki önerge aynı mahiyettedir, önergeleri
okutup birlikte işleme alacağım.
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 3’üncü
maddesinin 1’inci fıkrasındaki “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederiz. 
 Ayhan Erel Hayrettin Nuhoğlu Yavuz
Ağıralioğlu
 Aksaray İstanbul İstanbul
 İsmail Koncuk Muhammet Naci Cinisli Bedri
Yaşar
 Adana Erzurum Samsun

Aynı mahiyetteki diğer önergenin imza sahipleri: 
 Mehmet Bekaroğlu Lale Karabıyık Kamil
Okyay Sındır
 İstanbul Bursa İzmir
 Cavit Arı Abdüllatif Şener Emine
Gülizar Emecan
 Antalya Konya İstanbul
 Bülent Kuşoğlu
 Ankara
BAŞKAN – Komisyon aynı mahiyetteki önergelere katılıyor mu?

PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Başkanım. 
BAŞKAN – Önerge üzerine söz isteyen Samsun Milletvekilimiz
Sayın Bedri Yaşar. (İYİ PARTİ sıralarından alkışlar) 
Süreniz beş dakika Sayın Yaşar. 
BEDRİ YAŞAR (Samsun) – Sayın Başkan, değerli
milletvekilleri; yüce heyetinizi saygıyla selamlıyorum. 
Gelir Vergisi Kanunu ile Bazı Kanunlarda Değişiklik
Yapılması Hakkında Kanun Teklifi’nin 3’üncü maddesi üzerine vermiş olduğumuz
değişiklik önergesi hakkında İYİ PARTİ adına söz almış bulunuyorum. 
Bu torba yasada işçi, memur, emekli, esnaf ve dar gelirli
vatandaşlarımıza yönelik bir çalışma maalesef yoktur. Teklifte, esnaf ve
sanatkâr kesiminin sıfır faizli can suyu konusundaki talepleri yer
almamaktadır; yine bu kesimin bir sicil affı, perakende yasası konusundaki
talepleri de yer almamaktadır. Burada Hükûmetten kepenk kapatmak üzere olan
esnaflarımız için bir müjde bekliyoruz. Özellikle son dönemde, en fazla,
Milletvekili olduğum Samsun’daki esnaflar maalesef faaliyetlerine son verdi.
Aslında toplumda her yönde işaretler olmasına rağmen, ne esnafın ne emeklinin
ne çiftçinin sesini Hükûmetimiz maalesef duymuyor. Polislerin, öğretmenlerin,
hemşirelerin, din görevlilerinin ve diğer idarecilerin 3600 ek gösterge
konusunda Hükûmetten talepleri hâlâ devam ediyor. Emeklilikte yaşa takılan
vatandaşlarımızın da kendileriyle ilgili düzenleme yapılması konusunda
Hükûmetten talepleri devam ediyor. 
Aynı şekilde, biz bugün büyük şirketlerin borçlarını
yapılandırmaktan bahsederken kredi kartını ödeyemeyen milyonlarca
vatandaşımızın sorunlarına yönelik maalesef herhangi bir çalışmamız veya bir
teklifimiz yok. Kredi kartı borcundan dolayı intihar, eşlerin ayrılmaları
haberleri gün olmasın ki basına yansımasın ama bununla ilgili hâlâ bir
çalışmamız yok. Buradan da Hükûmete, bununla ilgili, özellikle kredi kartları
borçlarının yapılandırılmasına yönelik her türlü teklifi desteklemeye hazır
olduğumuzu buradan ifade ediyorum. 
Değerli milletvekilleri, görüşmekte olduğumuz teklifin
3’üncü maddesinde Türkiye Cumhuriyet Merkez Bankasının görev ve yetkilerinde
bazı değişikliklere gidilmektedir. Bu düzenleme, tam da Sayın Cumhurbaşkanının
kararnameyle Türkiye Cumhuriyet Merkez Bankası Başkanı Murat Çetinkaya’yı
görevden alması ve sonrasında başlayan kurumla ilgili bağımsızlık
tartışmalarının yaşandığı bir ortamda gelmiştir. Teklifin bu maddesinde bir
para politikası aracı olan zorunlu karşılıkların daha etkin bir şekilde
kullanılması amaçlanmaktadır. Burada, bankaların ve Türkiye Cumhuriyet Merkez
Bankasınca uygun görülen mali kuruluşların bilanço içi ve bilanço dışı uygun
görülen kalemlerde meydana gelen değişikliklerin sık sık farklılık gösteren
piyasa koşullarına göre zorunlu karşılığa tabi tutulması konusunda düzenlemeye
gidilmelidir. Türkiye Cumhuriyet Merkez Bankası, bu düzenlemeyle bankaların ve
bankaca uygun görülecek diğer mali kuruluşların bilanço içi ve bilanço dışı
uygun görülen kalemlerini esas alacak zorunlu karşılıklar ve umumi
disponibiliteyle ilgili usul ve esasları belirleyecektir. Ayrıca, bankaların
talepleri gerçek zamanlı ve anlık karşılanacak, bu taleplerin karşılanması için
bankaca kurum ve kuruluşların bilgi işlem sistemlerine erişim sistemi
kurulacaktır.
Sayın Başkan, değerli milletvekilleri; bankaların bugün
kullandıkları opsiyon, “swap” gibi türev işlemleri bilanço dışı varlıklardır
ama bu işlemlerden ettikleri kârlar bilanço içinde yer almaktadır. Düzenleme,
bankaların Merkez Bankasında tuttukları zorunlu karşılıklar için aktiflerinde
yer alan krediler ile türev araçların da hesaba katılmasını zorunlu görmektedir
fakat bunun nasıl ve hangi yöntemle, hangi formüle bağlı kalınarak yapılacağı
düzenlemeden anlaşılamamıştır. Bilanço içi ve bilanço dışı kalemler üzerinde
tesis ettirilecek zorunlu karşılıklarla tam olarak hangi ekonomik amaca ulaşılmak
istendiği net bir şekilde anlaşılamamıştır. Buradan para politikası
uygulamalarında türev ürünler üzerinde sıkılaştırma veya gevşemeyle finansal
istikrar mı, yoksa çalışmayan kredi piyasasının canlandırılması mı hedefleniyor
belli değildir.
Değerli arkadaşlar, piyasaya para sürmediğimiz sürece,
piyasada paranın işlem görmediği sürece rahatlamanın olması beklenmemelidir.
Bugün piyasada 1 lira bile para dönmemektedir; onu bırakın, esnafın birbirine
güveni kalmamıştır yani bugün bir esnaf, arkadaşını arayıp da “10 bin lira
gönder, 20 bin lira gönder, yarın çekimiz var.” dese bulabileceği dostu, esnaf
arkadaşı bugün maalesef yok. Bunun altını bir daha çizerek söylüyorum, bugün
piyasada kullandığımız TL’ye bile güven kalmadı. 
(Mikrofon otomatik cihaz tarafından kapatıldı) 
BEDRİ YAŞAR (Devamla) – Toparlıyorum Başkanım.
BAŞKAN – Tamamlayın Sayın Yaşar.
BEDRİ YAŞAR (Devamla) – Bugün dolar mevduat hesaplarının TL
mevduat hesaplarından çok daha fazla olduğunu hepimiz görüyoruz. 
Değerli arkadaşlar, kapanmak yerine ekonominin açılması
lazım. Benim bu maddeden anladığım şu: Siz hâlâ piyasayı bu gerekçelerle
sıkılaştırıyorsunuz, dolayısıyla piyasaya kesinkes para sunulması lazım. 
Devamında, bugün hep özel sektörden bahsediyoruz ama
hepiniz de biliyorsunuz ki belediyelerin bugün çok ciddi sıkıntıları var.
Bunların da hepsi borçlarını çevirmekten âciz durumdalar. Hepsinin gözünün
içine baktığı bir tane kuruluş var, o da İller Bankası. O da diyor ki “Benim
kaynaklarım bitti, varsa size teminat mektubu vereyim, gidin özel bankalardan
özel şartlarda kullanabildiğiniz kredileri kullanın.” 
Ben buradan bir öneride de bulunmak istiyorum: İller
Bankası güçlü bir kuruluş. O da uluslararası arenada diğer kurum ve kuruluşlar
gibi hiç olmazsa borçlanabilsin, kredi arayışına girebilsin; aracılarla,
komisyoncularla maliyetlerini yükseltmesin. Bugün İller Bankası, Türkiye’de en
yüksek oranda krediyi kullanan kuruluşların başında geliyor. 
(Mikrofon otomatik cihaz tarafından kapatıldı) 
BEDRİ YAŞAR (Devamla) – Toparlıyorum Başkanım. 
BAŞKAN – Toparlayalım.
BEDRİ YAŞAR (Devamla) – Sadece İller Bankası değil, bizim
KİT’lerimizde de farklı bir yapı yok. Onlar da bugün özel bankalardan çok
yüksek rakamlarla borçlanıyorlar. 
Önerimiz şu: İller Bankası uluslararası arenada diğer
bankalar gibi hiç olmazsa şube açabilsin, finansal piyasalarda borçlanabilsin;
daha uygun şartlarda borçlandığı oranda bu rakamı da belediyelerimize
yansıtacaktır, bizim de yatırımlarımız uygun şartlara dönüşmüş olacaktır. Bunu
da buradan öneri olarak sunuyoruz. İller Bankasına bu konuda her türlü katkıyı
sağlayacağımızı, böyle bir yasa gelirse grup olarak destekleyeceğimizi de
buradan ifade ediyor, yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN – Önerge üzerinde söz isteyen Bursa Milletvekilimiz
Sayın Lale Karabıyık. (CHP sıralarından alkışlar) 
Süreniz beş dakika Sayın Karabıyık.
LALE KARABIYIK (Bursa) – Sayın Başkan, değerli
milletvekilleri; kanun teklifinin 3’üncü maddesiyle ilgili görüşlerimi ifade
etmek üzere söz almış bulunmaktayım. Yüce Meclisi saygıyla selamlıyorum.
Aslında 3’üncü maddeyi takip eden diğer birkaç madde de
yine bu konuyla ilgili yani Hükûmetin bütçe açığını Merkez Bankası üzerinden
kurtarma ya da yamama operasyonuyla ilgili. 
Şimdi, bu noktaya nasıl gelindi, hep beraber ona bir
bakalım. Değerli vekiller, bu yıl iktidarın bütçe açığı hedefi 80,6 milyar
liraydı ve gayrisafi yurt içi hasılanın da yüzde 1,8’ine tekabül ediyordu. Oysa
beş aylık gerçekleşme 66,5 milyar olmuştu zaten, bugün yeni bir veri açıklandı
ve bütçe açığı yılın ilk altı ayında 78,6 milyara ulaştı. Yani Hükûmetin yıllık
hedefine aslında yedi ayda ulaşılmış oldu. 
Şimdi “Açıklar neden arttı?” derseniz, iki sebebi var temel
olarak: Bir, faiz giderleri arttı, faiz giderleri yüzde 50 arttı üstelik; iki,
faiz dışı harcamalar da arttı, onlar da yüzde 30 arttı. Faiz dışı harcamaların
artmasının temel sebebi zaten seçim maliyetleri, seçim önemli bir yük getirdi.
Hemen belirtmek isterim ki İstanbul seçimlerinin ikinci defa tekrarlanması da
bu yükte en büyük paya sahip. 
Yine, değerli vekiller, bildiğimiz gibi, Merkez Bankasının
yüzde 55 hissedarı Hazine. Dolayısıyla Hazine, Merkez Bankası kârından da pay
alıyor. Nisan ayında da kâr payı alacaktı ancak acze düşmüş ekonomi yönetimi,
bütçe açıklarını kapatmak için daha önce bu parayı almak zorunda kaldı; daha az
borçlanmak, daha düşük faizden borçlanabilmek için 33 milyarı nisan ayını
beklemeden ocak ayında aldı. 
Peki, sorun çözüldü mü? Hayır, sorun maalesef çözülmedi, bu
da yeterli olmadı. Tekrar ekonomi yönetimi yana yakıla yeni bir yöntem icat
etti. O da şu: İşte, bu torba yasayla getirilen üç ayrı uygulama olacak. Ne
yapılacak? Birincisi, Merkez Bankası ihtiyat akçesinin oranını düşürecek.
Bildiğimiz gibi, kârdan yüzde 20 ayrılıyordu artık yüzde 10 ayrılacak ki
dağıtılacak kâr kısmı, dolayısıyla Hazineye kalacak kısım biraz daha fazla
olsun. Ama unutmayalım ki yedek akçe, Merkez Bankasının kefen parasıdır. Buna
ihtiyaç duymak da ekonomi yönetiminin başarısızlığının ifadesidir. 
İkinci olarak ne yapılacak bu torba yasada? Yeni
düzenlemeyle Merkez Bankası Kanunu’nun 60’ncı maddesinde bir değişiklik
yapılıyor ve bankanın son yıl kârından ayrılan yedek akçe hariç, o yıla kadar
birikmiş olan yedek akçeleri de her yıl kâra aktarılacak deniyor. İlk planda
zaten 40 milyar lira aktarılıyor ve böylece 1,8 olarak tahmin edilen gayrisafi
yurt içi hasıla içerisindeki pay da 1’e indirilmek isteniyor ki yani biraz daha
bütçe açığı rakamı hoş görünsün, makyajlanmış olsun. Ancak burada kamunun da
zararının olduğunu unutmamak gerekiyor. 
Ayrıca, üçüncü olarak ne yapıyor? Merkez Bankasının diğer
bankalardan ve mali kuruluşlardan zorunlu karşılık isteyebileceği kalemler de
genişletiliyor, böylece daha çok karşılık ayrılacak, daha çok karşılık
devredilecek. Peki, nedir bunun uygulaması? Mevcut uygulamada değerli vekiller,
pasif kalemler için zorunlu karşılık ayrılıyordu ama şimdi aktif kalemler için
de ayrılacak ki bunların içerisinde türev ürünler var. Değerli izleyenler,
değerli vekiller; aslında ben bir finansçıyım, bunlar da çok teknik konular ama
bu kadar teknik konuya girmeye de gerek yok diye düşünüyorum. Kısaca olay şu,
özetlemek gerekirse: Başarısız ekonomi yönetimi yana yakıla kaynak arayışı
içerisinde ve sineğin yağını çıkartmaya çalışıyor. 
Dördüncü olarak da, zaten bu maddede ifade edildiği gibi,
gerçek zamanlı ve anlık bilgi alabilmek için Merkez Bankası, bankaların bilgi
işlem sistemlerine erişebilecek bir sistem kurmak istiyor. 
Plan ve Bütçe Komisyonundaki görüşmeler sırasında gördük ki
hiçbir maddede tarafların görüşü alınmamış. Yine gördük ki türev piyasalara
etkileri ya da Basel Kriterlerine, Basel III-IV’e uyumu üzerinde de bir çalışma
yapılmamış. 
Peki, değerli vekiller, bu geçici ve artık Merkez
Bankasının kefen parasına kadar uzanan pansuman çözümler nereye kadar devam
edecek? Ne oldu, hani Cumhurbaşkanlığı hükûmet sistemi geçecek ve ekonomi
uçacaktı? Lütfen, birileri, siz de inceleyiniz ki her şey kötü…
(Mikrofon otomatik cihaz tarafından kapatıldı)
LALE KARABIYIK (Devamla) - Biraz süre isteyebilir miyim?
BAŞKAN – Buyurun.
LALE KARABIYIK (Devamla) - Teşekkür ederim Sayın Başkan.
Bakın, başkanlık sisteminin ardından ekonomiye baktığınız
zaman son on yedi yılda veriler kötü, son beş yılda veriler kötü ama son beş
yılın, özellikle de Cumhurbaşkanlığı hükûmet sistemine geçildikten bugüne kadar
olan süre içerisinde bütün veriler olumsuz. Bir tek cari açıkta küçülme var, o
da zaten daralmadan kaynaklanıyor, yatırımların azalmasından kaynaklanıyor. Onu
da siz aslında başarı olarak kabul ediyorsunuz ama öyle değil. 
Değerli vekiller, tüm bu reform ve teşviklere rağmen -ki on
yedi yıl içerisinde iktidar 15 tane istihdam paketi yaptı, 5 tane de ekonomi ve
reform paketi yaptı- çalışanların ve emeklilerin sürekli alım güçleri düşüyor,
yaşam kalitesi azalıyor; ekonomide ciddi bir daralma yaşanıyor, işsizlik her
gün artıyor; üretim durma noktasında, sanayi öyle; yatırımlar erteleniyor,
piyasalarda para dönmüyor, karşılıksız çek ve protestolu senetlerde patlama
yaşanıyor, dış ticaret açığı da az önce ifade ettiğim gibi olumlu bir küçülme
içerisinde maalesef değil. 
Bu gerçekleri de gözler önüne sermek istedim. Teşekkür
ediyorum. (CHP sıralarından alkışlar) 
BAŞKAN – Teşekkür ediyorum Sayın Karabıyık.
Aynı mahiyetteki önergeleri oylarınıza sunuyorum: Kabul
edenler... Kabul etmeyenler... Önergeler kabul edilmemiştir. 
3’üncü maddeyi oylarınıza sunuyorum: Kabul edenler... Kabul
etmeyenler... 3’üncü madde kabul edilmiştir. 
4’üncü madde üzerinde iki önerge vardır, önergeleri
aykırılık sırasına göre okutup işleme alacağım. 
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 4’üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Mehmet Bekaroğlu Lale Karabıyık Kamil
Okyay Sındır
 İstanbul Bursa İzmir
 Cavit Arı Abdüllatif Şener Emine
Gülizar Emecan
 Antalya Konya İstanbul
 Bülent Kuşoğlu
 Ankara
MADDE 4- 1211 sayılı Kanunun 40 ıncı maddesinin (II)
numaralı fıkrasında bulunan birinci paragrafı aşağıdaki şekilde değiştirilmiş
ve ikinci paragrafında yer alan "taahhütlerine karşı” ifadesi madde
metninden çıkarılmıştır.
"Bankalar ve elektronik ödeme araçlarını çıkaran
kuruluşlar dahil olmak üzere Bankaca uygun görülecek diğer mali kuruluşlar,
Banka nezdinde açılacak hesaplarda bilanço içi veya bilanço dışı uygun görülen
kalemlerini esas alarak, nakden zorunlu karşılık tesis ederler. Zorunlu
karşılığa tabi bilanço içi veya bilanço dışı uygun görülen kalemlerin kapsamı,
zorunlu karşılıkların oranı, tesis süresi ve tesis edilen karşılıklara
gerektiğinde ödenecek faiz oranı, mevduat veya katılım fonlarından olağanüstü
çekilişler ve birleşme, devir ve bölünme hallerinde yapılacak işlemler de dahil
olmak üzere uygulamaya yönelik her türlü usul ve esaslar Bankaca belirlenir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Başkanım.
BAŞKAN – Önerge üzerinde söz isteyen Antalya
Milletvekilimiz Sayın Cavit Arı. (CHP sıralarından alkışlar)
Süreniz beş dakika Sayın Arı.
CAVİT ARI (Antalya) - Sayın Başkanım, değerli
milletvekilleri; öncelikle hepinizi saygıyla sevgiyle selamlıyorum.
Görüşülmekte olan torba yasaya baktığımızda, bugün
ülkemizde ekonomik anlamda ciddi bir sıkıntının olduğunu açıkça görebilmekteyiz.
Getirilmeye çalışılan düzenlemelerin hemen hemen hepsinin bu ekonomik
sıkıntılardan kaynaklandığı ortadadır. Gerek Merkez Bankasında yapılmaya
çalışılan düzenlemeler gerek yurt dışında yaşayan ve Türkiye’deki sosyal
güvenlik çatısı altında bulunup buradan da yararlanmak isteyen vatandaşlarımıza
getirilmeye çalışılan külfetler gerekse gümrükle ilgili yapılan değişiklikler,
yurt dışına çıkış harçlarına yapılan artırımlar; bunların hepsine tek tek
baktığımızda bugün ciddi bir ekonomik sıkıntının varlığını görebiliyoruz.
Şimdi, bu ekonomik sıkıntı var olmakla beraber, iktidar,
sanki bu ekonomik sıkıntının hiçbir şekilde kendi yönetiminden kaynaklandığını
kabul etmez bir yaklaşım içerisinde yani ülkede bulunan ekonomik sıkıntının
nedenlerini yurt dışında meydana gelen değişik gelişmelere veya ülke içerisinde
yaşanan farklı nedenlere bağlayarak ekonomideki kötü yönetimin sanki
kendileriyle hiçbir bağı yokmuş gibi göstermeye çalışmakta. 
Değerli arkadaşlar, bugün “varlık barışı” adı altında
şirketlere birtakım kolaylıklar ve avantajlar sağlamaya çalışmaktasınız. Evet,
biz de eğer sıkışıklığı varsa bu sıkışıklığının giderilmesi noktasında
şirketlere destek verilmesi gerektiğini söyleyebiliriz, biz de destekliyoruz bu
anlamda ancak bu şirketlerin kimler olduğu, nelerin bu kapsama dâhil olduğu
konusunda tam bir açıklık yok. 
Bugün ülkemizde milyonların da yine gözünün kulağının
Mecliste olduğunu unutmayın çünkü vatandaşlarımız bahsettiğim bu ekonomik
nedenlerden dolayı şu an borçlarını ödeyemez durumda, yine kredi kartlarını
ödeyemiyor; SGK borçları, maliye borçları ödenememekte. Vatandaşımız
şirketlerin kurtarılmasını değil, sıkışık vatandaşlarımızın da derdine çare
bulunmasını beklemekte. Bu anlamda, eğer şirketlerin borçlarına kolaylık
sağlanıyorsa vatandaşımızın da yaşadığı sıkıntılara kolaylıklar sağlanmalı ve
yine birtakım yapılandırmalarla vatandaşımız da desteklenmeli diyorum. 
Değerli arkadaşlar, bugün, ülkemizde tarım ciddi sıkıntı
içerisinde, tarımda yaşanan sıkıntılar çiftçimizi mağdur etmiş durumda. Sezon
içerisinde, biliyorsunuz, ürünler biraz para etmeye başlamıştı. Hemen seçim
öncesinde “tanzim satış” adı altında bir uygulama başlatılarak tam çiftçimizin
para kazanacağı bir dönemde, sizler tanzim satışla esasen kamu zararına yol
açacak uygulamalar başlattınız. Şimdi de çiftçimiz üretti, mevsim nedeniyle çok
fazla ürün olduğu için de ürünler neredeyse maliyetin çok çok altında. Şimdi,
ben sizlerden şunu beklerdim: O ürünler birazcık pahalı olduğu dönemlerde nasıl
tanzim satışlar düzenlenmişse bugün de benzer bir yöntemle çiftçilerimizin
desteklenmesi sağlanabilirdi. 
İşte, bu gelinen noktada, şimdi Merkez Bankası Kanunu’nda
yapılan birtakım düzenlemelerle bankalardan bugüne kadar istenilmemiş
karşılıklar beklenilmekte ve istenilmekte. Bankalarımızın neredeyse hemen hemen
çoğunluğu yabancılar tarafından alınmış banka durumunda. 
(Mikrofon otomatik cihaz tarafından kapatıldı)
BAŞKAN – Toparlayalım. 
CAVİT ARI (Devamla) – Toparlıyorum Başkanım. 
Bu tip uygulamaların nasıl bir karşılık bulacağı üzerinde hiçbir
değerlendirme ve hesaplama yapılmadan bir değişikliğe girişildiği açıkça
ortadadır.
Ben getirilmeye çalışılan değişikliklerin ekonomik
sıkıntıları gölgelemeye yetmeyeceğini ifade ediyorum.
Hepinize saygılar ve sevgiler sunuyorum. Çok teşekkür
ediyorum. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 4’üncü
maddesinin birinci fıkrasındaki “yer alan” ibaresinin “bulunan” ibaresiyle
değiştirilmesini arz ve teklif ederiz. 
 İsmail Koncuk Ayhan Erel  Hasan
Subaşı
 Adana Aksaray Antalya
 Behiç Çelik Muhammet Naci Cinisli 
 Mersin Erzurum
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkan. 
BAŞKAN – Önerge üzerinde söz isteyen Erzurum
Milletvekilimiz Sayın Muhammet Naci Cinisli. (İYİ PARTİ sıralarından alkışlar) 
Süreniz beş dakika Sayın Cinisli. 
MUHAMMET NACİ CİNİSLİ (Erzurum) – Sayın Başkan, değerli
milletvekilleri; yüce Meclisimizi saygıyla selamlıyorum. 
Üzerinde söz aldığım 4’üncü madde teklifin 3'üncü
maddesiyle ilişkilidir. Bu iki maddeyle bankaların Merkez Bankasına
ayıracakları zorunlu karşılıklarının değiştirilmesi düzenleniyor. Bu sayede
bankalara sermaye anlamında bir kolaylık getirilerek piyasaya ek kredi imkânı
sağlanmasının amaçlandığı ifade ediliyor. Hâlihazırdaki uygulamada bankalar
bilançolarının pasifinde yer alan topladıkları mevduat, kullandıkları krediler
gibi kalemler için zorunlu karşılık ayırmak zorunda bulunuyorlar. Görüştüğümüz
düzenlemedeyse Merkez Bankası bankalardan bilanço içi ve bilanço dışı tüm
kalemleri için zorunlu karşılık ayırmalarını talep edebilecek. Yani Merkez
Bankası bankalardan aktif kalemleri için de zorunlu karşılık ayırmalarını
isteyecek. Örneğin, bankaların hâlihazırda kullandıkları opsiyon, swap, futures
gibi türev işlemler bilanço dışında tutuluyor. Ama bu işlemlerden ettikleri
kârlar bilanço içinde gösteriliyor. Düzenleme yasalaştığında bu türdeki türev
işlemler için karşılık istenecek. Düzenlemeden anlaşılan, bankaların Merkez
Bankasında tuttuğu zorunlu karşılıklar için aktiflerinde yer alan krediler ile
türev araçların da hesaba katılacağı şeklinde. Ancak bunun hangi yönteme,
formüle bağlı kalınarak yapılacağı maalesef düzenlenmemiş. Ayrıca zorunlu
karşılıklarla tam olarak hangi ekonomik amaca ulaşılmak istendiğinin de ne gerekçede
ne de Komisyon görüşmelerinde net olarak ifadesi yok. 
Değerli milletvekilleri, görüştüğümüz maddeye konu olan
zorunlu karşılıklar aslında bir para politikası aracıdır. Özellikle 2008
krizinden sonra zorunlu karşılık düzenlemesinin temel amacını bankacılılık
sisteminin likidite yönetiminde sağlıklı sürdürülebilirliği temin etmek
oluşturuyordu. Örneğin, bankalar ortalama mevduat süresi otuz dört-otuz beş gün
olmasına rağmen beş yıllık, on yıllık krediler vermekteydiler. Dolayısıyla beş
yılda, on yılda bankacılık sisteminin başına ne tür bir sorun geleceğini
önceden kestirmek mümkün olmadığı için zorunlu karşılık oranları tekrar Merkez
Bankasının gündemine alınmış ve aktif bir araç olarak kullanılması için
düzenlemeler yapılmış. Fakat görüşmekte olduğumuz Merkez Bankasının bankalardan
bilanço içi ve bilanço dışı tüm kalemleri için zorunlu karşılık ayırmalarının
talep edilmesini sağlayan bu düzenleme, sektör ve firma bazında bundan belki
kırk elli yıl önce uygulanan selektif kredi politikası benzeri bir uygulamayı
hatırlatıyor. Bu türde politikalar günümüz dünya finansal sisteminin terk
ettiği uygulamalar.
Esas itibarıyla, kredi vermekten imtina eden yabancı
sermayeli bankacılık sisteminin ve iktidarın keyfî yatırımlarının yükü son
yıllarda kamu bankaları üzerine binmiş durumda. Kamu bankalarının görev
zararlarının hangi seviyeye ulaştığı konusunda elimizde yeterli veri
bulunmuyor. Bundan dört yıl önce toplam kredilerin içinde özel bankaların payı
daha büyükken bugün kamu bankalarının payı ağırlıklı bulunuyor. Kamuoyunda yer
alan iddialar, Hükûmetin kamu bankalarına faiz oranları üzerinde baskı yaptığı
şeklinde. Tüm bunların ardından yapılan bu düzenlemenin özel bankalar üzerinde
de bir baskı unsuru olarak uygulanacağı şüphesini doğuruyor.
Konu üzerindeki dünya örneklerine bakıldığında bu tür
uygulamaların Çin, İsrail, Brezilya gibi ülkelerde uygulandığı görülüyor. Ancak
Çin ve İsrail’de bugün modern dünyanın uyguladığı ve ülkemizin de takip ettiği
piyasa ekonomisi uygulamaları kullanılmıyor. Çok yanlış iki örneği kendimize
model aldığımız anlaşılıyor. Ülkemiz Merkez Bankasının kendi uyguladığı
politikalar dışında ekonomik altyapısı bambaşka ülke örnekleri üzerinden
hareket ederek araçlar geliştirmesi çelişki yaratıyor. Bu yönde uygulamalar,
Merkez Bankasının esas sermayesi olan güven konusundaki sorunu artırmaktan
başka bir anlam ifade etmez. 
Maddenin ikinci fıkrasında yer alan bilgi paylaşımı konusu
da güven hususunda çekinceler doğuruyor. Merkez Bankamız, uluslararası finansal
sisteme entegre bir biçimde faaliyet yürüten bir kuruluş. Uluslararası piyasa
oyuncularının kişisel bilgileri bahsinde soru işaretleri oluşturacak bu tür
düzenlemelerin iyi yönetişim ve güçlü iletişim esaslarına uygun bir
koordinasyon sonucu yapılması gerekir. Bugün dünyada Merkez Bankasının en
önemli politika aracı piyasayla kurduğu iletişimdir. Piyasada oluşabilecek
endişeleri giderecek iletişim kanallarını oluşturmak, iyi yönetişimin olmazsa
olmaz koşuludur. Geçmişte Türkiye’de ve dünyada başarılı olan uygulamaların
klasik politika araçlarının yanında güçlü iletişim kanallarını da kullanmış
olduğu ortadadır. Ekonomimizin her geçen gün daraldığı, ülkemizin 2008 küresel
krizinden bu yana ilk defa iki yılı küçülerek tamamlayacağı anlaşılan günümüz
koşulları tüm makro göstergelerde kendisini hissettiriyor. 
Bozulan ekonomik tablonun yansımaları ve sonuçları
memleketim Erzurum’da da çok net okunabiliyor. 
(Mikrofon otomatik cihaz tarafından kapatıldı) 
BAŞKAN – Toparlayalım lütfen.
MUHAMMET NACİ CİNİSLİ (Devamla) – Erzurum’da gençlerimiz
işsiz, uzun bir zamandır yatırım yok. 1950-1960 arası yapılan Tortum
Hidroelektrik Santrali, şeker fabrikası, kombina, Atatürk Üniversitesi ve 1960
sonrası açılan Aşkale Çimento hariç Erzurum’a istihdam yaratacak bir çivi
çakılmış değildir. Bugün de Erzurum’un nakit parası, maalesef belediye
şirketleri, İstanbul merkezli marketler ve sosyalleşme bakımından insanımızın
hoşuna gitse de alışveriş merkezlerindeki İstanbul merkezli firmalar tarafından
her gün piyasadan emiliyor. Para Erzurum’da kalmıyor, Erzurum’da gelir
çarpanını artıramıyoruz, işsizliği önleyemiyoruz, göç devam ediyor. Erzurum’a
yazık ediliyor. Erzurum sahipsiz değildir.
Sözlerime son verirken, söz konusu düzenlemenin krediye
dayalı bir büyüme modelinde ısrar edilmesinin bir aracı olarak kullanılabileceğini,
bankaların bazı aktifleri nedeniyle baskılarla karşılaşabileceğini ifade eder,
saygılar sunarım. (İYİ PARTİ sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.
4’üncü maddeyi oylarınıza sunuyorum: Kabul edenler... Kabul
etmeyenler... 4’üncü madde kabul edilmiştir.
5’inci madde üzerinde iki önerge bulunmaktadır, önergeleri
aykırılık sırasına göre okutup işleme alıyorum. 
Türkiye Büyük Millet
Meclisi Başkanlığına
Görüşülmekte olan teklifin 5’inci maddesinin teklif
metninden çıkarılmasını arz ve teklif ederiz.
 Bülent Kuşoğlu Mehmet Akif Hamzaçebi Mehmet
Bekaroğlu
 Ankara  İstanbul İstanbul
 Abdüllatif Şener Burhanettin Bulut Ali
Haydar Hakverdi
 Konya Adana Ankara
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım. 
BAŞKAN – Önerge üzerinde söz isteyen İstanbul
Milletvekilimiz Sayın Akif Hamzaçebi. 
Buyurun. (CHP sıralarından alkışlar) 
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; sözlerime başlarken Genel Kurulu saygıyla selamlıyorum. 
Merkez Bankası ihtiyat akçelerinin bütçeye aktarılmasıyla
ilgili maddelerden 5’inci madde üzerinde görüşlerimi ifade edeceğim. 
Değerli arkadaşlar, Türkiye’nin bir süredir yaşamakta
olduğu güven sorunu, yaşadığımız siyasal istikrarsızlığın, ekonomik
istikrarsızlığın temelinde yer alıyor. Güven yoksa siyasal istikrar da yoktur,
ekonomik istikrar da yoktur. Siyasal istikrar, ekonomik istikrar, güven, bunlar
daima birbirini karşılıklı olarak besleyen, destekleyen kurumlardır. Güven, her
şeyin başıdır. 
AK PARTİ’nin iktidar olduğu 2002 sonundan bugünlere kadar
ya da yaşadığımız bu son krize kadar Türkiye ekonomisinin yapısı, işleyişi,
büyüme performansı tamamen yurt dışından gelen kaynağa dayanmıştı. Yurt
dışından kaynak giriyorsa ekonomimiz büyüyordu, yurt dışından kaynak girmiyorsa
ekonomimiz büyümüyordu, küçülüyordu, daralıyordu, krizlere giriyordu. Elbette
dünyada yaşanan krizlerin de Türkiye ekonomisine katkısı ayrıca vardır, bu ayrı
bir konu ama kendi krizlerimizin ana nedeni budur ve şu anda yaşamakta
olduğumuz kriz Türkiye’nin kendi iç dinamiklerinden kaynaklanan krizdir, kendi
krizimizdir. 
Türkiye’nin yıllık dış borç ödemesi yaklaşık 180 milyar
dolar civarındadır. Buna cari açığı eklediğimizde aşağı yukarı 235-240 milyar
dolarlık yıllık finansman ihtiyacı ortaya çıkar. Evet “Kriz döneminde şimdi
cari açık vermiyoruz, çok az veriyoruz, hatta son ay artı 150 milyon lira fazla
verdik.” gibi şeyler söyleyebiliriz ama bu, çok kilolu bir insanın açlıktan
kilo vermesine benzer. Çok kilolu, “Aa, ne güzel, fit olmuşsun!” Ya, adam yemek
yiyemiyor, kilo vermiş, bu ona benziyor. Normal dönemlerde Türkiye’nin böyle
bir finansman ihtiyacı var. Kaynak yok, kaynak gelmiyor, bu döviz krizini
yarattı. Döviz krizi şimdi ekonomik krize dönüştü, reel sektörün krizine
gidiyor. Üretim yok, yatırım yok, ihracatımız son derece sınırlı imkânlarla
gerçekleşiyor.
Değerli arkadaşlar, bu krizi aşmanın yolu Merkez Bankası
kaynaklarına başvurmak değildir. Daha evvel bir yasa çıktı, Merkez Bankasının
her yıl Hazineye nisan ayında aktarmakta olduğu kâr, bu yıl bir yasayla öne
çekilmek suretiyle daha erken aktarıldı, ocak ayında Hazineye aktarıldı. Bütçe
açığı o zaman 33 milyar lira daha az gösterildi. Ne zamana kadar? Nisan ayına
kadar. Sonra yine gerçek ortaya çıktı. Nisanda aktarılması gereken kâr
olmayınca o ay gerçek rakam ortaya çıktı. Şimdi, kaynak yok, para yok, tabiri
caizse deniz bitti, ne lazım? Merkez Bankasının ihtiyat akçelerine başvuralım.
Son Merkez Bankası Başkanı atamasıyla birlikte Merkez Bankasının bağımsızlığı
tamamen yok oldu, tamamen. Tavsiyem oyunu kendi kuralları içerisinde
oynamaktır. Bunu ciddi olarak söylüyorum, Merkez Bankasını Hükûmete bağlı bir
birim olarak yasalarda tarif edebilirsiniz. Fiilen öyle -Hükûmet yok, pardon-
Sayın Cumhurbaşkanına bağlı, bunu hukuki bir temele oturtabilirsiniz. Ama bir
yandan piyasa ekonomisinde olacaksınız, bir yandan neoliberal politikaları
uygulayacaksınız bütün her şeyiyle, sonra bir kenarından Merkez Bankasına
müdahale edeceksiniz. Bu sizi çıkmaza götürür, ilk olarak söyleyeceğim budur. 
İkinci olarak maddeyle ilgili şunu söylemek istiyorum.
Maddeniz yanlış, kendi mantığı içerisinde yanlış. Bu kürsüye çıktığımda hep
şunu söylerim, önce kendi görüşümü size aktarırım ama madem bir şey
yapıyorsunuz bari doğru yapın. Yanlışlık şurada, Türk Ticaret Kanunu’nun
519’uncu maddesi var, yeni Türk Ticaret Kanunu. Bu, eski, 6762 sayılı Türk
Ticaret Kanunu’nun 466’ncı maddesiyle aynı hükmü taşıyor. İki kanunun da hükmü
şudur: “Her yıl safi kârın yirmide biri esas sermayenin beşte birini buluncaya
kadar umumi yedek akçe olarak ayrılır.” Eski kanun hükmü. 
(Mikrofon otomatik cihaz tarafından kapatıldı) 
BAŞKAN – Sayın Hamzaçebi, devam edin lütfen.
MEHMET AKİF HAMZAÇEBİ (Devamla) – Yeni Türk Ticaret Kanunu
bunu yeni kelimelerle tarif ediyor: “Yıllık kârın yüzde beşi, ödenmiş
sermayenin yüzde yirmisine ulaşıncaya kadar genel kanuni yedek akçeye ayrılır.”
Aynı hüküm. Yani kârdan önce yedek akçe ayrılır, sonra ne yapacaksanız
yaparsınız; ister Hazineye aktarırsınız, ister çalışanlara ikramiye verirsiniz.
Ne yapıyorsunuz bu maddede? Bu yedek akçeyi kaldırıyorsunuz. “Bu yedek akçe”
derken Merkez Bankası Kanunu’nun 60’ıncı maddesine göre her yıl kârın yüzde
20’si ihtiyat akçesine ayrılır, sermayeyle bir bağı yok, sermayenin şu kadarına
ulaşıncaya kadar diye bir şey demiyor, yüzde 20. Bu ayrıldıktan sonra hisse
senetlerinin nominal değeri üzerinden yüzde 6 oranında ilk kâr payı olarak hissedarlara
dağıtılır. Kim hissedarlar? Yüzde 55 Hazine, yüzde 45 özel kişiler, şirketler. 
(Mikrofon otomatik cihaz tarafından kapatıldı) 
BAŞKAN – Devam edin Sayın Hamzaçebi.
MEHMET AKİF HAMZAÇEBİ (Devamla) – Niye bu 1. tertip yedek
akçeyi ayırmaktan vazgeçerek Hazine dışındaki, sermayeye yüzde 45 oranında
sahip olan bu özel şirketlere daha fazla kâr aktarılmasının yolunu açıyorsunuz?
Yanlış arkadaşlar. Diyeceksiniz ki: “Efendim, fevkalade yedek akçeyi kaldırdık
biz diğer hükümle, onu normal yedek akçeye dönüştürdük.” Hayır, “fevkalade”
kelimesini sonraki fıkralardan kaldırmakla o yedek akçe olmuyor. Çünkü önce kâr
payı ayırıyorsunuz yüzde 6 oranında hissedarlara, sonra diyorsunuz ki.
“Çalışanlara bir pay verelim, sonra da yüzde 10 oranında yedek akçe ayıralım.”
Bunun adı ne 1. tertip yedek akçedir, ne fevkalade yedek akçedir, ne 2. tertip
yedek akçedir; bir yedek akçe, o kadar. Yanlış. Bu B grubu hissedarlara -ki
kârın yüzde 45’i oranında hisseye sahiptir- durup dururken fazla para
aktaracaksınız. Nedir bunun tutarı? 6 milyar liralık bir rakam görüyorum orada
son yıl yedek akçesi olarak. 
(Mikrofon otomatik cihaz tarafından kapatıldı) 
MEHMET AKİF HAMZAÇEBİ (Devamla) – Sayın Başkan, izninizle
toparlıyorum. 
BAŞKAN – Tamamlayın, buyurun. 
MEHMET AKİF HAMZAÇEBİ (Devamla) – 6 milyar liralık bir
rakam görüyorum orada. Nedir bu 6 milyarın yüzde 45’i? Çarpın onu yüzde 6’yla,
aşağı yukarı işte 300 milyon lira, 270 milyon lira civarında bir parayı,
Hazinenin kaynağını durup dururken o şirketlere aktarıyorsunuz. Nedir bunun
adı? “Efendim, Merkez Bankası kaynaklarına başvuruyoruz, bunu Hazineye
aktarıyoruz.” Bir de Hazine buna el koyuyor. Diğer kısmını söylüyorum. Ya,
bırakın, Merkez Bankası, genel kurul toplasın da öyle Hazineye aktarsın. Hayır,
doğrudan Hazineye aktarılır. Birikmiş yedek akçeler için hüküm koymuşsunuz.
Hazine el koyar buna. 
Arkadaşlar, bu, zorbalık. Bırakın, bari Merkez Bankası
genel kurulunu toplasın, olağanüstü genel kurul yapsın, bu birikmiş yedek
akçeyi Hazineye aktarsın. Bu aceleniz niye? 
Teşekkür ederim. 
Saygılar sunuyorum. (CHP sıralarından alkışlar) 
BAŞKAN – Sayın Muş, 60’a göre bir söz talebiniz var. 
Buyurun. 
IV.- AÇIKLAMALAR (Devam)
58.- İstanbul Milletvekili Mehmet Muş’un, İstanbul
Milletvekili Mehmet Akif Hamzaçebi’nin 102 sıra sayılı Kanun Teklifi’nin 5’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, tek cümleyle, burada
Merkez Bankasının kendi kanununda diğer kâr dağıtımlarıyla alakalı bu
bahsedilen yüzde 45’in üst limiti 3 bin TL’dir, 3 bin TL’den fazla Merkez
Bankası onlara herhangi bir kâr dağıtımı yapamaz. Bu, kanunla sabittir.
Dolayısıyla 3 bin liranın üzerinde herhangi bir şeyi vermek söz konusu
değildir. Bu kaynakların tamamı Hazineye gidecektir. 
Teşekkür ediyorum. 
BAŞKAN – Peki. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 5’inci
maddesinin 1’inci fıkrasındaki “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederiz. 
 Yavuz Ağıralioğlu Durmuş Yılmaz Hasan
Subaşı
 İstanbul Ankara Antalya
 Behiç Çelik Mehmet Metanet Çulhaoğlu
 Mersin Adana
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) -
Katılmıyoruz Başkanım.
BAŞKAN – Önerge üzerinde söz isteyen Ankara Milletvekilimiz
Sayın Durmuş Yılmaz. (İYİ PARTİ sıralarından alkışlar)
Süreniz beş dakika Sayın Yılmaz.
DURMUŞ YILMAZ (Ankara) – Değerli Başkanım, usulen uygun mu
bilmiyorum. Şu anda 5’inci madde üzerinde söz aldım, 6’ncı madde için de aynı
şeyleri söyleyeceğim. Dolayısıyla tekrar etmemek için iki madde için
kullanacağım hakkımı kullanabilir miyim? Yani öyle bir usul var mı?
CEMAL ENGİNYURT (Ordu) – Olmaz, öyle bir usul yok.
BAŞKAN – Öyle bir usulümüz yok.
DURMUŞ YILMAZ (Devamla) – Peki, tamam.
Şimdi efendim, kanunun geneli üzerinde görüşmeler
yapılırken Milliyetçi Hareket Partisinden konuşmacı sayın milletvekili
arkadaşımız Mustafa Kalaycı Bey dedi ki: “Bu düzenlemede bir yanlışlık yok. Ne
var bunda, niye gocunuyorsunuz? Merkez Bankası bu parayı Hazineye versin.
Hazine niye gitsin yüksek faizle borçlansın? Bu, memleketimiz için daha iyi
değil mi?” Şimdi gocunmuyorum ancak üzerime aldım çünkü bunun bir cevabının
verilmesi gerektiğini düşünüyorum. “Merkez Bankası bu parayı Hazineye verse de
harcasa bunun kötü tarafı nedir?” deniliyor. Elbette bunun kötü bir tarafı yok,
sonuçta gidip Ali’den, Veli’den, Hasan’dan, Hüseyin’den borç alıp onlara faiz
ödeyeceğine devletin bir kurumu var Merkez Bankası, oradan alsın ve harcasın deniliyor.
Fakat biz bu işlerin bedelini geçmişte ödedik ve oralardan bir ders çıkarmış
olmamız lazım. 2001 krizinde Milliyetçi Hareket Partisinin de içinde bulunduğu
bir koalisyon bizi içine girdiğimiz bu krizden çıkaracak önemli kararlar aldı,
önemli kanunlar yaptı. Bunlardan birisi de Türkiye Cumhuriyet Merkez Bankası
Kanunu. O kanunda yapılan düzenleme -2001 krizi öncesi, 1990’lı yıllarda
yapılan hataların sonucu olarak tekrar etmesin diye- Merkez Bankasının birincil
piyasada Hazineyi fonlamasını yasakladı. Bu böyle bir şey. Siz böyle bir güzel
iş yaptınız ama şu anda bu güzel işinizin tam tersi bir iş yapıyorsunuz. 
İkincisi: AKP adına, Adalet ve Kalkınma Partisi adına
konuşan ve Komisyonda teklifi savunan arkadaşımız Mustafa Bey dedi ki: “Bunda
da bir yanlışlık yok, merkez bankaları kârlarını hazineye devrederler, dünyada
bütün böyle. Dünyada anonim şirket statüsünde olan bankalar var, merkez
bankaları var, sermayesinin yüzde 100’ü hazineye ait olan bankalar var.
Dolayısıyla anonim şirket statüsünde de olanlar, sermayesinin yüzde 100’ü
devlete, hazineye ait olanlar da kârlarını devlete devrederler, bunda da bir
problem yok yani buna karşı çıkıp da devlet bu fonu almasın diye bir şey söz
konusu değil. Bir de işlem yasaldır.” İşlemin yasal olmadığını söyleyen de yok,
ben şahsen böyle bir şey demedim, işlem yasal fakat işlem ekonomik değil.
Geçmişte yasal olmakla birlikte ülkeyi krize sokan ve millî gelirin üçte 1’i
kadar maliyete sebep olan kısa vadeli avans uygulaması vardı. Bu, böyle, buna
benzer bir şey. Size düşen görev, ekonominin sıhhati ve sağlığı için böyle bir
hakkınızdan gönüllü olarak feragat etmeniz, doğrusu budur. Ama almak
istiyorsanız ki alacaksınız, mesele yok. Alacaksınız ama bunun bir ekonomik
sonucu var, buna da katlanacaksınız. 
ÖZKAN YALIM (Uşak) – Millet katlanıyor, millet!
DURMUŞ YILMAZ (Devamla) – Sayın Komisyon Başkanı, dediniz
ki: “Merkez Bankası şu anda zaten ekside, aşağı yukarı 100 milyar TL likidite
eksikliği var, dolayısıyla bu parayı kullanırsa 40 milyar buradan gelecek, 60
milyar zaten ekside kalacak.” Ben soruyorum: Merkez Bankası para politikası
uygulaması olarak önce niçin ekside, niye likidite açığı var? Bunu kim yarattı,
niçin yarattı, neden yarattı? 
CEMAL ENGİNYURT (Ordu) – Cevap bekliyor. 
DURMUŞ YILMAZ (Devamla) – Evet, kim yarattı, niye yarattı
bunu? 
ERKAN AKÇAY (Manisa) – Genel Kurula hitap edin. 
BAŞKAN – Sayın Yılmaz, Genel Kurula dönelim. Yalnız,
konuşmanız duyulmaz oraya döndüğünüz zaman.
DURMUŞ YILMAZ (Devamla) – Hayır, dolayısıyla oraya sorduğum
soruyu buraya da soruyorum: Evet, likidite açığı var, bu likidite açığı…
Beyefendi söyledi, Sayın Milletvekili, Komisyon Başkanı söyledi: “100 milyar
TL, bu da zaten onlardan, bankacılık sisteminden alınmış bir şey, dolayısıyla
40 milyar onlara vermekle ne kaybedeceğiz? Bu açık zaten 60’ta kalmaya devam
edecek.”
Soru şu: Merkez Bankası para politikası uygularken niçin
likidite açığı yarattı? Kim yarattı, niçin yarattı ve ekonomik sonucu nedir,
neyi hedefledi? Şunu biliyorsunuz: “Sıkı para politikası” diye bir şey var, “gerçek
para politikası” diye bir şey var, bir de “enflasyon hedefi” diye bir şey var.
Hükûmet Merkez Bankasıyla birlikte oturdu, yüzde 5’lik bir enflasyon hedefi
koydu. Topluma dedi ki: “Ey sanayici, iş adamı, sendikacı, öğretmen, memur,
hemşire; ben ekonomiyi öyle yöneteceğim ki senenin sonunda paranın kaybedeceği
değer…” 
(Mikrofon otomatik cihaz tarafından kapatıldı) 
BAŞKAN – Devam edin, tamamlayın Sayın Yılmaz.
DURMUŞ YILMAZ (Devamla) – Efendim? Lütfen biraz izin verin,
şunu konuşayım.
ERKAN AKÇAY (Manisa) – Sayın Başkan, usul var.
BAŞKAN – Buyurun, ben bir dakika ekledim zaten size.
DURMUŞ YILMAZ (Devamla) – “Yüzde 5.” yapacağım dedi, siz de
buna güvendiniz. Onu yapabilmek için, işte, talebi öyle ayarlıyor ki bu yüzde 5
hedefe götürmek için parayı ya sıkıyor ya gevşetiyor. Enflasyon hedefine
ulaşabilmek için Merkez Bankası bu açığı kendisi yarattı, sıkı para politikası
bu. 
Şimdi, Merkez Bankası Başkan Yardımcısı Komisyonda dedi ki:
“Efendim, bu zaten sistemden gelen bir para.” Doğru. Merkez Bankasının kârı
karşı tarafın zararı, ekonomik birimlerin… Zorla oradan alınan bir para bu. Bu,
ekonominin iyi yönetilmediğinin bir göstergesi. Yani, biz sonucu tartışıyoruz.
Asıl sebep şu: Niye bu kadar kâr etti Merkez Bankası? Sorulması gereken soru
bu. Çünkü, enflasyon yüksek olduğu için “Parasal genişleme olmasın, enflasyon
aşağı çekilsin.” denildi ve Merkez Bankası parayı kıstı. Kısmasaydı ne
olacaktı? Parayı, likiditeyi alan dövize koşacaktı; döviz 7 lira olmayacaktı da
8 lira olacaktı, 10 lira olacaktı. Onun için kıstı bunu.
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Yılmaz. 
DURMUŞ YILMAZ (Devamla) - Kalan kısmını bir sonraki maddede
söyleyeceğim. 
BAŞKAN – Tabii, tabii. Siz devam edin.
DURMUŞ YILMAZ (Devamla) – Dolayısıyla, cevap verilmesi
gereken soru şu: Bu bir para basmadır, tekrar ediyorum, bu bir para bas-ma-dır.
Ve likiditeyi artırır ve bunun sonucu, mevcut talep koşullarına göre
enflasyonisttir, bundan hiç şüphe olmasın. Bunun bedelini toplum olarak
ödeyeceğiz ve öderiz, hiç sıkıntınız olmasın. 
Kalanına devam edeceğim. (İYİ PARTİ, CHP ve HDP
sıralarından alkışlar)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
5’inci maddeyi oylarınıza sunuyorum: Kabul edenler... Kabul
etmeyenler... 5’inci madde kabul edilmiştir.
Sayın Tutdere, Sayın Fırat’la ilgili bir başsağlığı
dileğiniz olacaktı, hemşehriniz olarak onu iletir misiniz lütfen.
Buyurun.
IV.- AÇIKLAMALAR (Devam)
59.- Adıyaman Milletvekili Abdurrahman Tutdere’nin, vefat
eden 21’inci Dönem Adıyaman, 22’nci Dönem Mersin ve 23’üncü Dönem Adana
Milletvekilliği yapan Dengir Mir Mehmet Fırat’a Allah’tan rahmet dilediğin
ilişkin açıklaması
ABDURRAHMAN TUTDERE (Adıyaman) – Teşekkür ederim Sayın
Başkanım.
Çatısı altında bulunduğumuz yüce Mecliste uzunca bir süre
görev yapan Adıyaman’ımızın yetiştirdiği kıymetli siyasetçi Dengir Mir Mehmet
Fırat, geçtiğimiz günlerde yaşamını yitirdi. Merhuma Allah’tan rahmet, acılı
ailesine ve tüm sevenlerine başsağlığı ve sabır diliyorum.
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Sayın milletvekilleri, 6’ncı madde üzerine ikisi
aynı mahiyette olmak üzere üç önerge vardır. İlk okutacağım iki önerge aynı
mahiyettedir, önergeleri okutup birlikte işleme alıyorum:
Türkiye
Büyük Millet Meclisi Başkanlığına
Görüşülmekte olan 102 sıra sayılı
Kanun Teklifi’nin 6’ncı maddesinin kanun teklifi metninden çıkarılmasını arz ve
teklif ederiz.
 Hüda Kaya Erol Katırcıoğlu Züleyha
Gülüm
 İstanbul İstanbul İstanbul
 Erdal Aydemir Murat Çepni
 Bingöl İzmir

Aynı mahiyetteki diğer önerge sahipleri:
 Mehmet Bekaroğlu  Kamil Okyay Sındır Lale
Karabıyık
 İstanbul İzmir Bursa
 Cavit Arı Abdüllatif Şener Selin
Sayek Böke
 Antalya Konya İzmir
 Emine Gülizar Emecan Bülent Kuşoğlu
 İstanbul Ankara
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Başkanım.
BAŞKAN – Önergeler üzerine söz isteyen İstanbul Milletvekilimiz
Sayın Erol Katırcıoğlu. (HDP sıralarından alkışlar)
Süreniz beş dakika Sayın Katırcıoğlu. 
EROL KATIRCIOĞLU (İstanbul) – Teşekkür ederim Sayın Başkan.
Sayın vekiller, hepinizi saygıyla selamlıyorum. Yani konu
esas itibarıyla oldukça teknik bir konu ve benden önce konuşanlar da esasında
önemli noktalarına değinmiş oldular. Dolayısıyla, ben de biraz onların
üzerinden birkaç şey söylemek istiyorum fakat onların değinmediği, belki de
değinilmesi gereken ilk noktadan başlayalım. Merkez Bankasıyla bu kadar oynamak
diyeyim yanlış bir tutum. Yani şöyle ifade edeyim size: Dünyadaki düzen merkez
bankalarının bağımsız olmasını gerektiriyor. Bu şu demek… Bunun arkasındaki
fikri de biliyorsunuz, neoliberal iktisat politikalarının temel argümanlarından
biri bu, deniyor ki: “Siyasetçi para arzına dokunmasın, dolayısıyla faizlere
etki etmesin.” Biliyorsunuz, makroekonomide iki tane politika aracı var:
Bunlardan biri, para politikası; diğeri, maliye politikası. Maliye politikası,
vergi politikası daha uzun süre etki üreten, uzun süreye ihtiyaç duyan bir
politika aracı fakat para politikası öyle değil. Para politikasıyla para arzını
artırarak, azaltarak faizleri etkilemeniz mümkün ve dolayısıyla da ekonomideki
yatırım, tasarruf, tüketim vesaire gibi değişkenlere doğrudan etki etmeniz
mümkün. Fakat, Amerika’da o tarihlerde, 1980 öncesinde yapılan gözlemlerde,
iktisat teorisinde deniyordu ki: “Siyaseti merkez bankasından yani para
politikalarından uzak tutalım, bulaşmasınlar.” Bu, bir anlamda model oldu ve bu
model bütün dünyaya yaygınlaştı ve biz de bu modeli benimsedik biliyorsunuz.
Neoliberal iktisat politikaları denilen bu model, merkez bankasının
bağımsızlığını gerektiriyor fakat tabii ki bu, tartışılabilir bir şey yani
merkez bankalarının tümüyle bağımsız olması konusu yeniden tartışılabilir
birçok şey gibi. Yani bugün itibarıyla bakarsanız, serbest piyasa ekonomisinin
de eskiden olduğu kadar etkin olmadığına, sorunları çözmediğine dair genel
kanaat giderek yaygınlaşıyor. Dolayısıyla da serbest piyasa ekonomisinin yanı sıra
iradi kararlarla yani devletin, hükûmetlerin iktisada, ekonomiye karışmasıyla
da bileşen yeni modeller üretmek mümkün ama bunlar şu anda bizim konumuz değil.
Şu anda bizim konumuz olan şey, bir krizdeyiz, yürütme bunu kabul etmiyor,
birtakım garip ifadelerin arkasına sığınıyor fakat bütün yaptığı da... Yani
-yaptığından kastettiğim- bize, Plan ve Bütçe Komisyonuna gelen yasalar, esas
itibarıyla Hükûmetin yaptığı yanlışların doğrudan doğruya bizi bir krize
getirmiş olduğunu gösteriyor. Bunlardan en önemlisi de Merkez Bankası
meselesiyle ilgili Sayın Cumhurbaşkanının iddiası ve tutumudur. Yani bu tutum
öyle bir hâle gelmiştir ki gördüğünüz gibi ihtiyacımız olan yani Türkiye
ekonomisinin faaliyet göstermesi için gereken parayı bulmakta zorlanıyoruz ve
bütçemiz demin Komisyonda da söylediğim gibi tükenmiş durumda. Şimdi
dolayısıyla da bir kaynak bulmak gerekiyor ve kaynak da -benden önceki
konuşmacıların da söylediği gibi- şu an itibarıyla aşağı yukarı 46 milyar Türk
lirası yedek akçe birikmiş durumda Merkez Bankasında. Bunun 40 milyar lirasının
bu kanunla Hazineye ve dolayısıyla bütçeye kaydırılması isteniyor, bekleniyor.
Evet, yani çok zorda olan bir Hükûmet böyle bir adım atabilir fakat burada en
azından bizim tatmin olmadığımız konu: Bu parasal genişleme midir? Bize göre
parasal genişlemedir, Durmuş Bey’in söylediği gibi. Peki, bu parasal genişleme
içinde bulunduğumuz yüzde 15’lik, yüzde 20’ye giden enflasyona nasıl etki
edecektir? Bununla ilgili olarak biz Plan Bütçede tatmin edici bir cevap
alamadık. Merkez Bankası Başkan Yardımcısı olarak gelmiş olan arkadaşa
sorduğumuzda bize aynen şöyle söyledi: “Zaten likidite açığımız var 100 milyar
lira. Dolayısıyla da buradan çıkacak olan 40-50 milyar lira esasında piyasayı
rahatlatır ve enflasyonist bir etki üretmez.” Ama o da çok emin değildi çünkü
eğer merak edip de bakarsanız tutanaklara, görürsünüz: “Etkisi olmayabilir.”
dedi. Ama olabilir de, bunu bilmiyoruz ve bunu bilmediğimiz gibi…
(Mikrofon otomatik cihaz tarafından kapatıldı) 
EROL KATIRCIOĞLU (Devamla) – Sayın Başkan, bir dakika daha.
BAŞKAN – Devam ediyor süreniz, devam edin. 
EROL KATIRCIOĞLU (Devamla) – Tamam, peki. 
Dolayısıyla bizim de kanaatimiz odur ki evet yani gerekçesi
makul gibi gözüküyor, yüzde 20 Ticaret Kanunu’ndaki yedek akçe oranı değil dolayısıyla
yüzde 10’a indirmemizin bir uyum sorununu çözmesi vesaire vesaire olabilir ama
açıkçası işin gelip dayandığı yer “Bir parasal genişleme midir, değil midir?”
sorusudur. Bize göre bir parasal genişlemedir, dolayısıyla da bunun enflasyonla
bağlantılı olarak düşünülmesi lazımdır. Benim görebildiğim kadarıyla,
söylediğim gibi, Merkez Bankası Başkan Yardımcısının da bize verdiği
açıklamalar bizi tatmin etmedi. Dolayısıyla da arkadaşlar, konuşmamın başında
söylediğimden giderek şunu söyleyeyim: Merkez Bankasıyla bu kadar oynamak iyi
bir şey değildir, en azından… Dünyaya meydan okuyabilirsiniz ama hani meydan
okuyacak imkânlarınız varsa diyeyim. Sürem bitti. 
Hepinize saygılar sunuyorum. 
İyi akşamlar. (HDP sıralarından alkışlar)
BAŞKAN – Önerge üzerinde söz isteyen İzmir Milletvekilimiz
Sayın Selin Sayek Böke. (CHP sıralarından alkışlar)
Süreniz beş dakika Sayın Böke. 
SELİN SAYEK BÖKE (İzmir) – Sayın Başkan, değerli
milletvekilleri; yüce Meclisi saygıyla selamlıyorum. 
Maalesef yine ve yeniden bir torba yasayla karşı
karşıyayız. Bu seferki içinde ağır bir telaşı da barındırıyor, sadece torba
değil anlaşılan. Esasında işleri bu derece karıştıran, bir kriz çıkartan ve
krize telaşla çare üretme yükümlülüğünü ortaya çıkartan anlayışın ta kendisi
torba yasalarda cisimleşiyor. Yani her şeyi torbaya büzüştürelim, yok sayıp
devam edelim anlayışı, hiçbir şeyin yok sayılamayacağı, derin krizlerin
derinleşerek devam ettiği bir gerçeği karşımıza çıkartıyor. Dolayısıyla, bu
torba yasa açık bir kriz torba yasasıdır. Şimdi, o zaman sorulması gereken en
temel soru, teknik soruların da ötesinde: Peki, ne bizi bu krize sürükledi de
telaşla, aceleyle hadi, hemen diyerek bir torba yasa çıkarma ihtiyacı doğdu?
Doğrusu, bu krizin ne kadar ağır olduğunu, esasında bu torba yasaya belki
ihtiyacı da bugün yayınlanan iki temel veri gösterdi. Verilerden bir tanesi,
son bir yıl içerisinde 1 milyon 116 bin, 1 milyon 116 bin kişinin daha işsiz
kaldığını gösterdi. Ağır bir kriz var. Milyonlarca insandan bahsediyoruz
işsizliğin ağırlığı altında çökmüş olan. İkinci bir veri, 2019’un ilk altı
ayında bütçe açığının 78 milyar liraya ulaştığını gösterdi. Bu, çok ağır ve acı
bir tabloyu karşımıza koyuyor. Ağır ve acı çünkü 2019 yılının on iki ayı için
öngörülmüş olan bütçe açığının neredeyse hepsini altı ay içerisinde
tüketmişsiniz, bitmiş; hakikaten deniz bitmiş. Üstelik, geçen seneyle
karşılaştırıldığında geçen senenin on iki ayından bile daha büyük bir bütçe
açığı bu senenin altı ayında verilmiş. Verilmiş de halkın üzerine yüklenmiş
olan ağır kriz mi çözülmüş, halk mı rahatlatılmış, emekçiler mi rahatlatılmış,
Türkiye ekonomisi mi kurtarılmış? Hayır. Bilakis, telaşla kurtarılmaya
çalışılan şey, iktidarın kendi geleceği, Türkiye ekonomisi falan değil.
Şimdi şu gerçeğin altını çizelim: Bu bütçe açığını ortaya
çıkarmış olan duble seçim tercihiydi. Dolayısıyla bu düzen devam ettiği sürece,
ekonomide krizi doğurmuş olan anlayış sürdüğü sürece bizim sürekli burada böyle
kriz torba yasaları görüşeceğimiz aylar bekliyor bizi. Şimdi bunun bir kriz
doğurmaya devam edecek yasa teklifi olduğu ve bir pansumanın ötesine
geçmeyeceği neredeyse her yerden gözüküyor. “Nerede görüyorsunuz?” derseniz,
mesela, bugün yaşıyor olduğumuz krizi çıkarmış olan en temel unsur olarak
verimli, üretken, üretime dönük yatırımlar yapılmamış olması, bunun yerine
varsa yoksa yandaş zenginleştirilen rantçı projelerin tercih edilmiş olması
geliyor. O zaman soruyorum size: Bu torba yasa bundan sonra rantçı projelere
değil, üretken, verimli, ülkenin ihtiyaç duyduğu üretim projelerine kaynak
aktarılmasını sağlıyor mu? Yanıt verelim, sağlamıyor. Dolayısıyla krizi
çıkarmış olan neyse onu devam ettirmeyi “Bugüne pansuman olalım. Hele bir
tatile çıkalım, dönünce bakarız.” diyen anlayışınızı torbanın içine büzüştürüp
bize sunmuşsunuz.
Mesela, bir şeye daha bakalım: Bugün ortaya çıkmış olan bu
açık nereden kaynaklandı? Demin de altını çizdim, duble seçim yapılmış
olmasından, halkın iradesinin yok sayılmış olmasından, demokrasinin bir YSK
darbesiyle sandığı da tekmeleyerek yok edilebilmesinden, toplumsal barışı yok
sayarak seçimleri yok saymayı artık bir reflekse dönüştürmüş olan
antidemokratik anlayıştan kaynaklandı. O zaman soruyorum size: Bu torba yasa,
tam da bugünkü krizi çıkarmış olan bu antidemokratik anlayışa, bu hukuksuzluğa,
toplumsal barışı yok sayan, ötekileştiren siyasete çözüm olacak mı? Olmayacak.
Bilakis, torbaların içine sıkışmış, birbirini dinlemeyen, ortak akıl üretme
kaygısı duymayan bir anlayışın devamıyla krizi derinleştirmeyi vaat eden bir
torba yasayla karşı karşıyayız. 
Bir şeye daha bakalım. Bu bütçe açığında ağır bir faiz
harcaması var, artan bir faiz harcamasıyla karşı karşıyayız. Bunun kaynağı
faizlerin artıyor olması. Faizleri artıran şey ise Türkiye ekonomisine duyulan
güvenin tamamen yok edilmiş olması ve Türkiye ekonomisine dair risk algısının
çok artmış olması. Soruyorum size: Bu torba yasa yıkılmış olan güveni inşa
edecek mi?
(Mikrofon otomatik cihaz tarafından kapatıldı) 
BAŞKAN – Devam edelim Sayın Böke, toparlayalım.
SELİN SAYEK BÖKE (Devamla) – Teşekkür ederim. 
Bu torba yasa risk algısını düzeltecek mi? Yıkılmış güveni
yeniden tesis edebilecek mi? Bunu yapacaksa ihtiyat akçesine el uzatarak güven
inşa edilebilir mi? Kötü günler için kenara konmuş parayı, günün kötü gün
olduğunu kabul etmeden “Ben bunu alır, yoluma yürürüm” diyen bir anlayışla
güven inşa edilebilir mi? Bir kez daha varlık barışı yaparak yine ve yeniden
güven inşa edilebilir mi? Etki analizi yapılmadan, kimi kurtaracağı belli
olmayan vergi artışlarıyla güven inşa edilebilir mi? Esasında bunun yanıtını şu
Meclisin içerisindeki bütün milletvekilleri biliyor. İnşa edilemez. Bu torba
yasa krizi çözmez, çözmek bir yana krizi derinleştirmeye devam eder. 
Yılın başında acil ihtiyaç oldu, döndünüz Merkez Bankasının
kârını genel kurulu beklemeden ocak ayında hazineye aktarıverdiniz. Bu esasında
bir alışkanlık oluşturdu. “Ne zaman ki başımız sıkışırsa, canım, döneriz Merkez
Bankasından parayı alırız.” diyeceğiniz bir anlayışın ilk adımı oldu.
(Mikrofon otomatik cihaz tarafından kapatıldı) 
BAŞKAN – Toparlayalım Sayın Böke.
SELİN SAYEK BÖKE (Devamla) – Yani parasallaşmaya giden yani
mali disiplini yok eden yani Türkiye’de makroekonomik istikrar için ihtiyaç
duyulan bütün çerçeveyi yok eden bir anlayışı şimdi bu torba yasada bir kez
daha ortaya koyuyorsunuz. Bundan sonra başınız sıkıştığında, Hazinenin paraya
ihtiyacı olduğunda esasında verilecek yanıtı herkes biliyor. İhtiyaç oldu,
döndüm kârına el koyuverdim. E, ihtiyaç oldu, döndüm ihtiyat akçesine de el
koyuverdim. Ne var canım, şimdi de bir yasa geçiririm bundan sonra parayı bas
emrini Merkez Bankasına veririm demenin ilk adımlarını atıyorsunuz bugün ve bu
atılacak adımlar Türkiye’ye, Türk lirasının değer kaybettiği, doların başını
alıp yürüdüğü, faizlerin arttığı, enflasyon altında hep birlikte ezildiğimiz
bir karanlığı dayatacak. 
Krizi kurduğunuz düzenle çıkardınız, şimdi krize çare diye
getirdiğiniz torba yasayla krizi derinleştiriyorsunuz. Ama mutlaka çok yakında
halk bu gidişata “Dur.” diyecek.
Hepinizi saygıyla selamlıyorum. (CHP sıralarından alkışlar)

BAŞKAN – Aynı mahiyetteki önergeleri oylarınıza sunuyorum:
Kabul edenler… Kabul etmeyenler… Önergeler kabul edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 6’ncı
maddesinin 1’inci fıkrasındaki “eklenmiştir” ibaresinin “ilave edilmiştir”
ibaresiyle değiştirilmesini arz ve teklif ederiz.
 Yavuz Ağıralioğlu Mehmet Metanet Çulhaoğlu Orhan
Çakırlar
 İstanbul Adana Edirne

 Hasan Subaşı Durmuş Yılmaz
 Antalya Ankara
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım.
BAŞKAN – Önerge üzerinde söz isteyen, Ankara
Milletvekilimiz Sayın Durmuş Yılmaz. (İYİ PARTİ sıralarından alkışlar)
DURMUŞ YILMAZ (Ankara) – Evet, kaldığım yerden devam
ediyorum.
Ortada bir hurafe var, bu hurafe bir kere ortadan kalkmalı.
Bu hurafe, bu işin para basma olmadığı şeklinde. Bu tam bir para basmadır, hiç
lâmı cimi yok. Merkez Bankası bilançosunda bu para pasifte duruyor “yedek akçe”
diye. Onun üstünde bir kalem var, orada Hazinenin hesabı var. Bu kanun
yürürlüğe girdikten sonra bu yedek akçe kaleminde duran alınacak bir üst kaleme
girecek. Orada durduğu sürece bir değişiklik yok fakat Türkiye Cumhuriyeti
Hazinesi kendi hesabına gelen bu parayla ertesi gün EFT’yle demir yolu yapan
müteahhide borç ödeyecek, memura maaş ödeyecek, ilaç parası ödeyecek, okula
kırtasiye parası ödeyecek. Bunu alan insanlar ne yapacaklar? Onların da
borçları var. Bunu alan müteahhit, belki kendisine tedarikte bulunan başka bir
müşterisinin ondan olan alacağını ödeyecek, o da bunu alacak sonuçta bankasına
götürecek, bankasında bir mevduat oluşacak, o mevduata istinaden banka kaydî
para yaratacak, belki kredi genişlemesi olacak, kredi genişlemesinden sonra
toplam talep artacak. Ne kadar artacak onu bilmiyoruz. Şunun için bilmiyoruz,
çünkü şu anda Türkiye ekonomisinde talep çökmüş vaziyette. Eğer canlı bir talep
olsa bunun büyük bir kısmı belli bir çarpanla enflasyona yansır. Şu anda
yansıması az olur fakat bu sonucu değiştirmez. Bu parasal genişlemedir, bu
hurafenin ortadan kaldırılması lazım. 
Erol Hocam, bu iş sana göre, bana göre değil; bu bilimsel
bir merkez bankacılıktır, bana göre para basmadır, sana göre para basmadır
değildir. Bu para basmadır, bunu bilin. Ve bu para basmanın… Burada olan husus
da şu…
ABDULLAH GÜLER (İstanbul) – Değildir. 
DURMUŞ YILMAZ (Devamla) – Bu para basmadır. Hazinenin
hesabına girdikten sonra, Hazine bunu ödedikten sonra ne yapacak? 
BAŞKAN – Sayın Yılmaz…
HASAN ÇİLEZ (Amasya) – Emisyon hacmi genişliyor mu? 
ABDULLAH GÜLER (İstanbul) – Para basmanın şekli… 
DURMUŞ YILMAZ (Devamla) – Efendim? 
BAŞKAN – Sayın Yılmaz, kürsüden uzaklaşınca sesiniz
duyulmuyor. 
ABDULLAH GÜLER (İstanbul) – Para basmanın şekli…
DURMUŞ YILMAZ (Devamla) – Para basmanın şekli nasıl? Senin
Merkez Bankasında hesabın var, hesabına muhasebe kaydı olarak 10 milyon yazdım.

BAŞKAN – Sayın Yılmaz, kürsüye döner misiniz. 
DURMUŞ YILMAZ (Devamla) – O, para basmadır. Bastın parayı,
gişeden çıkan kâğıt para değil bu. 
BAŞKAN – Sayın Yılmaz, kürsüden konuşun, konuşmalarınızın
çoğu duyulmuyor öyle konuşunca. 
DURMUŞ YILMAZ (Devamla) – Kâğıt para değil bu, evet. 
Dolayısıyla, burada üzerinde durulması gereken konu, bu
açık niçin oluşturuldu? Açık şunun için oluşturuldu: Enflasyon vardı, enflasyon
kurun üzerine baskı yaptı, kur aldı başını gidiyordu, bu tekrar enflasyona
gelecekti. Dolayısıyla eline Türk lirası geçen gidip döviz almasın diye Merkez
Bankası parasal sıkılaşmaya gitti, faiz oranını artırdı, paranın maliyetini
artırdı, piyasaya az para verdi ve dolayısıyla da bir açık oluştu. Şimdi
bununla bu açığın bir kısmı kapansa da kapanmasa da bu iş para basmadır. 
Benim önerim şu: Bu memlekete hizmet etmek istiyorsanız,
hayırlı bir iş yapmak istiyorsanız, lütfen, bu para sizin hakkınız, bu orada
duruyor ama feragat edin, bu parayı almayın. Yukarıya sermayenin içine yazın
veyahut da tarihî hatıra olarak orada dursun ama Merkez Bankasının yedek akçeye
bile ihtiyacı yok. Merkez Bankası zarar etse bile… Sermayesi de olmayabilir
çünkü Merkez Bankasının para basma yetkisi var. Basar parayı zararını oraya
koyar, hiç problem değil. 
Peki “Bu nereden çıktı?” derseniz. 1930 yılında Merkez
Bankası kurulduğunda dünyada altın standart sistemi var, altın standarda göre
para basıyorsun. Merkez Bankasının o günün koşullarında kasasında karşılığında
para basacak altını yok vesairesi, uzatmayayım, oradan çıktı bu ama bugün
itibarıyla bir yeni merkez bankası kursanız sıfır sermayeyle merkez bankası
kurabilirsiniz. Mesele budur ve bundan ibarettir. 
Para basmak demek şu: Merkez Bankasının bilançosunda
veyahut da kayıtlarında kimin hesabı varsa Merkez Bankası oraya, alacağına tek
bir kalemle 250 bin yazdığı zaman Merkez Bankası o parayı basmıştır. Bu kaydi
paradır. APİ’de yapılan işlem bu. Bir de Merkez Bankasının günlük işlerimizi
görmek için toplam para hacminin dar bir kısmı olan banknot kısmı var, emisyon
kısmı var. O da 140-150 milyar. Onun da 10 milyarı zaten şey değil, bankaların
kasasında duruyor dönüyor. Sadece o değil para basma, muhasebe kaydı olarak
sizin adınızın geçtiği yere bir alacak yazdığım an Merkez Bankası parayı
basmıştır. Olay budur.
Teşekkür ediyorum. (İYİ PARTİ, CHP ve HDP sıralarından
alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
6’ncı maddeyi oylarınıza sunuyorum: Kabul edenler... Kabul
etmeyenler... 6’ncı madde kabul edilmiştir. 
Sayın Hamzaçebi, bir söz talebiniz var, buyurun.
IV.- AÇIKLAMALAR (Devam)
60.- İstanbul Milletvekili Mehmet Akif Hamzaçebi’nin, 102
sıra sayılı Kanun Teklifi’nde yapılan düzenlemeyle Merkez Bankası Kanunu’nun
kanuni yedek akçe düzenlemesinin ortadan kaldırıldığına ilişkin açıklaması
MEHMET AKİF HAMZAÇEBİ (İstanbul) – Teşekkür ederim Sayın
Başkan.
5’inci maddeyle ilgili önerge üzerinde konuşurken şu
değerlendirmeyi yapmıştım: Gerek Türk Ticaret Kanunu’nda gerekse ona paralel
olarak düzenlenmiş olan Merkez Bankası Kanunu’nun 60’ıncı maddesinde kârdan
önce yedek akçeler ayrılır, daha doğrusu, önce kanuni yedek akçe ayrılır. Türk
Ticaret Kanunu’ndaki ismi bunun “birinci tertip yedek akçe”dir. Bu yedek akçe
ayrılmadan başka hiçbir işlem yapamazsınız. Ticaret hukukunun genel kuralı
budur, Merkez Bankası da bunu takip etmiştir bugüne kadar. Yapılan düzenlemeyle
Merkez Bankası Kanunu’nun kanuni yedek akçe düzenlemesi ortadan kaldırılıyor,
fevkalade yedek akçedeki “fevkalade” kavramı kaldırılmak suretiyle o kanuni
yedek akçeye dönüştürülmüş gibi bir düzenleme yapılıyor.
(Mikrofon otomatik cihaz tarafından kapatıldı)
BAŞKAN – Tamamlayın lütfen.
MEHMET AKİF HAMZAÇEBİ (İstanbul) – Ancak bunun kanuni yedek
akçe olabilmesi için kârdan önce bu yedek akçenin ayrılması lazım. Konuşmamda
bu aykırılığa özellikle dikkat ettim. Bir düzenleme yapılıyorsa Türk Ticaret
Kanunu paralelinde, Merkez Bankası Kanunu’nun bugüne kadar yürürlükte olan
60’ıncı maddesindeki ilke paralelinde bir düzenleme yapılması lazım. Tercih
olarak fevkalade yedek akçeyi kaldırabilirsiniz, kanuni yedek akçeyi yüzde 10’a
indirebilirsiniz ama kârdan önce bu yüzde 10’u ayırmak gerekir. Bunun rakamı,
efendim, kâr dağıtımında o kadar değil, daha sembolik bir rakamdır işin ikinci
kısmıdır, ayrıntı kısmıdır. 3 bin liradır ya da daha fazladır, yüksektir; bu,
işin ayrıntısıdır. 
Burada son olarak şunu da ifade edeyim: Bu düzenlemeyle
aslında eskiden Merkez Bankasının Hazineye açmış olduğu kısa vadeli avans…
(Mikrofon otomatik cihaz tarafından kapatıldı)
BAŞKAN – Tamamlayın son cümlenizi Sayın Hamzaçebi, buyurun.
MEHMET AKİF HAMZAÇEBİ (İstanbul) – 2001 yılı öncesinde
Merkez Bankası Hazineye her yıl genel bütçe ödeneklerinin yüzde 15’i tutarında
kısa vadeli avans açardı. 2001’deki bankacılık reformu sırasında bu kaldırıldı,
enflasyonun nedeniydi çünkü bu. Bu ihtiyat akçesinin bütçeye aktarılması,
birikmiş olanlara da Hazinenin el koyması eski para basma dönemine denk
düşüyor, ona dönüş anlamına gelir arkadaşlar. O yüzde 15’lik avansı Merkez
Bankası para basarak veriyordu Hazineye, şimdi bunu da para basarak Hazineye
ödeyecek. Bu tamamen eski günlere dönmektir. Gelin, bundan vazgeçin diyeceğim
dinlemeyeceksiniz ama ben bir kez daha görevimi yapmış olayım. 
Teşekkür ederim. 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Sayın Başkanım, bir açıklama yapmak istiyorum. 
BAŞKAN – Bir saniye efendim.
Sayın Kalaycı, buyurun. 
61.- Konya Milletvekili Mustafa Kalaycı’nın, Ankara
Milletvekili Durmuş Yılmaz’ın 102 sıra sayılı Kanun Teklifi’nin 6’ncı
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MUSTAFA KALAYCI (Konya) – Teşekkür ediyorum Sayın Başkanım.

Durmuş Yılmaz Hocam ismimden de bahsederek ve hiddetli bir
şekilde “Para basılacak.” diye biraz da bana cevap verdi diye alındım. 
Şimdi, önce şunu ifade etmek istiyorum: Merkez Bankası
sadece bu yıl değil, kanunu gereği öteden beri, kâr hissesinin dışında,
dağıtımdan sonra kalan kârının tamamını Hazineye aktarmaktadır. Buna kendisinin
Başkanlık yaptığı dönem dâhil. 
Peki, kârdan ne ayrılıyor ona bakalım önce; kurumlar
vergisi, arkasından birinci yedek akçe, arkasından temettü, personele temettü
ve olağanüstü yedek akçe ayrılıyor mevcut durumda. 
Şimdi, elimde hem 2017’nin hem de bu kanuni düzenleme
olmaksızın 2018’in kâr dağıtımına ilişkin Merkez Bankasının tabloları var.
(Mikrofon otomatik cihaz tarafından kapatıldı) 
BAŞKAN – Siz de tamamlayın lütfen. 
MUSTAFA KALAYCI (Konya) – 2017 yılında kârı 21 milyar.
Bundan 3 milyar -kaba olarak alıyorum rakamları- kurumlar vergisi için karşılık
ayırmış; vergi karşılığı sonrası kâr 18 milyar. Dağıtımlara bakıyoruz; 6 milyar
adi ve fevkalade ihtiyat akçesi, hissedarlara ise sadece 3 bin lira, personele
temettü miktarı sadece 19 milyon lira. Toplamda Hazineye yaptığı aktarım, 3
milyarı kurumlar vergisi olmak üzere, 12,3 milyar lira. 
Bu kanuni düzenleme yapılmasaydı ne olacaktı 2018 yılı
kârı? Kâr yüksek 2018 yılında, 66 milyar lira. Bundan 10 milyar lira kurumlar
vergisi tahakkuk etmiş. 
(Mikrofon otomatik cihaz tarafından kapatıldı)
BAŞKAN – Siz de toparlayın Sayın Kalaycı.
MUSTAFA KALAYCI (Konya) – Diğer dağıtımlara baktığımız
zaman, 18 milyar adi ve fevkalade ihtiyat akçesi ayrılıyor, hissedarlara ise
yine 3 bin lira, personele temettü 20 milyon lira. Bu duruma göre, 10 milyarı
vergi olmak üzere 37,5 milyar lira Hazineye aktarılacak tutar çıkıyor. 
Şimdi, bunları yıllardır aktarırken Merkez Bankası para mı
basıyor? Hayır. Kurumlar vergisini öderken para mı basıyor? Hayır. Elbette ki
bu hisseyi önce Hazineye olan borçlara aktarıyor muhasebe gereği, oradan da
Hazineden talimat geldikçe gerekli ödemeleri yapıyor. Zaten bilançoyla ilgili,
muhasebe bilgisi olan arkadaşlarımız da bilir, pasifte yer alan bir kaynağın
karşılığı aktifte mutlaka vardır; bu, bilançonun tekliği ilkesidir. Bununla
ilgili bir para basma ihtiyacı kesinlikle söz konusu değildir. 
BAŞKAN – Peki, teşekkür ederim. 
Sayın Yılmaz, siz de yerinizden lütfen açıklamanızda
bulunun. 
Değerli milletvekilleri, bu kanunun önemli maddelerini
görüşüyoruz. Doğal olarak, Meclisimizde ayrıntılı görüşülmesinde sayısız yarar
görüyorum. O nedenle, çok da değerli konuşmacılar görüşlerini bildiriyorlar.
Türkiye’de çok değişik alanlarda uzmanlıklarıyla görev yapmış arkadaşlarımızın
fikirlerinin bilinmesinde iktidarın da muhalefetin de sayısız yararı olduğunu
düşünüyorum. 
Buyurun Sayın Yılmaz. 
Daha sonra da Komisyona söz vereceğim. 
62.- Ankara Milletvekili Durmuş Yılmaz’ın, Konya
Milletvekili Mustafa Kalaycı’nın yaptığı açıklamasındaki bazı ifadelerine
ilişkin açıklaması
DURMUŞ YILMAZ (Ankara) – Sayın Vekilim, sizin söylediğiniz
ile benim söylediğimin arasında çok büyük bir fark yok. Birinci kısmı yüzde yüz
doğru. Ve siz burada yoktunuz galiba, Mustafa Savaş Bey yaptığı konuşmada
değişik dünya ülkeleri merkez bankalarından kârların yüzde kaçının Hazineye
gittiğini söyledi. Ben ona dedim ki: Bütün merkez bankalarının kârları üç aşağı
beş yukarı Hazineye gidiyor, başka bir yere de gitmesi zaten mümkün değil;
ister anonim şirket statüsünde birden fazla ortağı olsun, isterse devlet
bankası olsun, tamamı devlete ait olsun. Dolayısıyla sizin biraz önce
söylediğiniz gerek benim dönemimde gerekse de 1930’dan, 1931’den bu tarafa
Merkez Bankasının kâr dağıtımı zaten böyle. Sonuçta bu Hazineye gider ve
Hazinenindir. Ancak şunu söyleyeyim: Merkez Bankasının gerek bugün vereceği 30,
40 her neyse gerekse daha önce verdiği 33, 37 Merkez Bankası gişesinden
herhangi bir…
(Mikrofon otomatik cihaz tarafından kapatıldı) 
BAŞKAN – Toparlayın Sayın Yılmaz.
DURMUŞ YILMAZ (Ankara) – …hesap sahibinin hesabına
yazıldığı an bu para basmadır. O kadar, fazla bir şey söylemeyeceğim. 
BAŞKAN – Teşekkür ederim.
ERKAN AKÇAY (Manisa) – Sayın Başkan, inat da bir murattır. 
BAŞKAN – Sayın Komisyonun bir açıklama talebi var, buyurun.

63.- Giresun Milletvekili Plan ve Bütçe Komisyonu Sözcüsü
Cemal Öztürk’ün, Merkez Bankasının kâr etmek gibi bir görevinin olmadığına
ilişkin açıklaması
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Sayın Başkanım, tartışmayı uzatmak istemiyorum. Sayın Mustafa Kalaycı gerekli
cevabı verdi. Bir cümleyle şu kadarını ifade edeyim: Merkez Bankasının kâr
etmek gibi bir görevi yoktur ama 2018 bilançosunda biraz önce aktarıldığı gibi
66 milyar 874 milyon kâr etmiştir. Merkez Bankasının kâr etmesinin ne demek
olduğunu eski Merkez Bankası Başkanımız zaten iyi bilir. Merkez Bankasının kârı
demek piyasadan likidite çekmek demektir. Yani bunu bütün iktisatçılar, bütün
bankacılar bilir. 
O bakımdan, ben konuyu uzatmak istemiyorum gecenin bu
vaktinde. Bana hitaben soru sorduğu için cevap veriyorum. Sayın Kalaycı da
ifade etti ki Durmuş Yılmaz Bey de ona katıldılar ama Merkez Bankasının görevi
kâr etmek değildir. 
Teşekkür ediyorum. 
BAŞKAN – Katkılarınız için tüm konuşmacılara teşekkür
ederim. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Değerli milletvekilleri; 7’nci madde üzerinde
önerge bulunmamaktadır. 
7'nci maddeyi oylarınıza sunuyorum: Kabul edenler… Kabul
etmeyenler… 7'nci madde kabul edilmiştir. 
8'inci madde üzerinde iki önerge vardır, önergeleri
aykırılık sırasına göre okutup işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 8’inci
maddesinin kanun teklifi metninden çıkarılmasını arz ve teklif ederiz.
 Hüda Kaya Erol Katırcıoğlu Züleyha
Gülüm
 İstanbul İstanbul İstanbul
 Erdal Aydemir Murat Çepni
 Bingöl İzmir
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ BEKİR KUVVET ERİM (Aydın) –
Katılmıyoruz Sayın Başkan.
BAŞKAN – Önerge üzerinde söz isteyen, İstanbul
Milletvekilimiz Sayın Züleyha Gülüm. (HDP sıralarından alkışlar)
ZÜLEYHA GÜLÜM (İstanbul) – Öncelikle, 8’nci maddedeki
değişiklik üzerinde konuşmak istiyorum. Maddede, “Türkiye’de işçi ve devlet
memuru olarak çalışmış kişilerden ölenlerin hak sahiplerine ilişkin yurt
dışında çalıştıkları dönemleri borçlanmak istediklerinde 4/B’li olarak
borçlanacaktır.” hükmü getiriliyor. Emekli Sandığı ya da SGK’ya başvuru sistemi
bu yöntemle kaldırılıyor. Bunun anlamı, emekli olmak isteyenlerin çok daha
düşük ücretlerle emekli maaşı almaları olacak. 
9’uncu maddeye baktığımızda ise ödenmesi gereken prim
oranlarının değiştirildiğini görüyoruz. Yüzde 32’den yüzde 45’e çıkarılıyor
prim oranları. Yurt içi borçlanmayla farklı bir uygulama getirilerek aslında
yurt içinde çalışanlar ile yurt dışında çalışanlar arasında bir ayrımcılık
uygulanıyor. Bu oranın neye göre belirlendiğinin yine her zaman olduğu gibi
açıklanma ihtiyacı hissedilmemiş. Aynı maddenin devamında, Türkiye’de
sigortalılığının bulunmaması hâlinde borçlanma işleminin süresinin borçlanma
başvuru tarihinden geriye doğru götürülmesi düzenlenmiş. Bu da Türkiye’deki
emeklilik yasal düzenlemeleri dikkate alındığında hak kaybına yol açacak bir
düzenleme olarak önümüzde duruyor. Çünkü bildiğimiz gibi, Türkiye’deki
emeklilik düzenlemesinde hangi tarihte işe başladığınıza göre emeklilik yaşı ve
prim gün sayınız değişmekte. Dolayısıyla eğer yurt içinde çalışması yoksa yurt
dışındaki çalışması hesaba katılmadığı için son başvuru tarihi yani günümüz
itibarıyla başvuru yapıldığında çok daha düşük ücretlerle, çok daha düşük
maaşlarla emekli olma durumu yaşanıyor. Bu da bir başka hak kaybı.
Şimdi, Türkiye’de, şu önümüze getirilen yasal düzenlemeye
baktığımızda, sermayeden yana, zenginden yana, işçiler ve emekçiler aleyhine
bir dizi düzenlemenin önümüzde durduğunu görüyoruz. On yedi yıllık bir AKP
iktidarından bahsediyoruz, bu döneme ilişkin de uygulanan neoliberal
politikalardan bahsediyoruz. Zaten neoliberal politikaların özünün yoksula,
emekçiye, çalışana, kadınlara, gençlere yönelik bir politika değil; tam
tersine, sermayenin parasına daha çok para katan bir uygulama politikası
olduğunu çok iyi biliyoruz. Ama aynı zamanda, iktidarın yayılmacı, savaş
yanlısı dış politikasının; rantçı, talancı politikalarının bu ülkeyi çok derin
bir krize sürüklediğini de hepimiz görüyoruz. Her ne kadar bu ülkede “Ekonomik
kriz var.” diye “tweet” atanı “dış güçlerin maşası” “terörist” diye gözaltına
almış olsanız da bu gerçeğin üstü artık örtülemez bir hâlde önümüzde duruyor. O
nedenledir ki ekonomik krizi çözmek için yeniden dönüyorsunuz, yoksullara,
emekçilere, çalışanlara, kadınlara, gençlere bunun yükünü yıkmaya
çalışıyorsunuz. Sermayenin borçlarını üstlenip teşvik primleri verirken
çalışanların haklarını gasbetmeye çalışıyorsunuz. “Zam yok.” diyorsunuz ama
insanlar markete, pazara gittiğinde torbalarını doldurmadan geri geliyorlar;
farkında mısınız, bilmiyoruz. İşsizlikten, borca batıklıktan insanlar bu ülkede
intihara sürükleniyor; görüyor musunuz ya da görüyorsunuz da görmek mi
istemiyorsunuz? Bütün üretim alanlarını, tarımı, hayvancılığı yok ettiniz,
doğayı talan ettiniz, şimdi sıra emekçilerin emeklilik haklarına mı geldi?
Zaten bu ülkede emekliliği mezarda emekliliğe çevirmediniz mi? Yeri geldiğinde
şunu söylüyorsunuz: “Avrupa standartlarında burası çünkü Avrupa’da da bu yaşta
emekli olunuyor.” Peki, oradaki yaşam koşullarının, çalışma koşullarının farkında
mısınız? Oradaki işçiler ile Türkiye’deki işçilerin aynı koşullarda çalıştığı,
aynı maaşı aldığı, aynı yaşam standartlarına sahip olduğu gibi bir iddianız mı
var yoksa? 
Emeklilik haklarını daha da zorlaştırmak yerine emeklilik
koşullarını kolaylaştırın. Emeklilikte yaşı ve primi düşürün. Bu ülkede
sermayeye, yandaşlarınıza alan açmayı terk edin; bu ülkenin gerçek sahipleri
olan işçilere, emekçilere, kadınlara, yoksullara, gençlere alan açın. Birçok
üniversite açılıyor, özel üniversiteler kuruluyor ama gençlik iş alanları
bulamıyor kendine. İşsizlikten, ailesine bağımlı hâlde yaşamaktan bıkmış,
bunalmış gençlerimizin bu ülkede sayısı kaç, farkında mısınız? Özel üniversite
açmak, oralarda paralı eğitime zorlamak bir sonuç üretmiyor. Öncelikle
gençlerin iş sorununu çözmek zorundasınız. Ama siz buna kafa yormak yerine
sermayeye, yandaşlarınıza daha fazla para aktarmanın derdindesiniz. Bu yasal
düzenlemenin de aslında bütün olarak önümüze koyduğu şey bu. Bir an önce
bunlardan vazgeçin, bu halkı, bu ülkeyi yok etmeye çalışmaktan vazgeçin, yoksa
kendiniz yok olacaksınız. (HDP sıralarından alkışlar) 
BAŞKAN – Buyurun Sayın Muş. 
MEHMET MUŞ (İstanbul) – Sayın Başkan, değerli
milletvekilleri; bizim partimizin de, hükûmetimizin de dış politikası
yayılmacı, savaş yanlısı bir politika değil; hem bölgesinde istikrarı ve barışı
tesis eden, huzuru tesis eden hem de komşularıyla ilişkilerinin en üst seviyede
olduğu bir dış politika anlayışıdır. Bunun kayıtlara geçmesini arzu etmekteyiz.

Teşekkür ederim.
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılmasına İlişkin Kanun Teklifi’nin 8’inci
maddesinde yer alan “kanununun” ibaresinin “Kanunda yer alan” şeklinde
değiştirilmesini arz ve teklif ederiz.
Saygılarımızla.
 Mehmet Bekaroğlu Kamil Okyay Sındır Emine
Gülizar Emecan
 İstanbul İzmir İstanbul
 Lale Karabıyık Cavit Arı Abdüllatif
Şener
 Bursa Antalya Konya
 Bülent Kuşoğlu
 Ankara
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım.
BAŞKAN – Önerge üzerinde söz isteyen, Bursa Milletvekilimiz
Sayın Lale Karabıyık. (CHP sıralarından alkışlar) 
Süreniz beş dakikadır Sayın Karabıyık. 
LALE KARABIYIK (Bursa) – Sayın Başkan, değerli
milletvekilleri; bu önergeyle ilgili, bu maddeyle ilgili önce çok kısa bir
bilgilendirme yapmak isterim. 
Şu anda yurt dışı borçlanmasındaki mevcut durum şu:
Öncelikle, yurt dışı borçlanma tutarı asgari ücretin brüt tutarının yüzde 32’si
kadar yani günlük en az 27 lira 29 kuruşa geliyor. En fazla tutar da bunun 7,5
katı olabiliyor yani 204 liraya geliyor. İkinci olarak, şu anda, mevcut durumda
yurt dışı borçlanması için Türkiye’de en son hangi statüde çalışması varsa
vatandaşın -yani SGK, BAĞ-KUR veya Emekli Sandığı- o statüden sayılabiliyor.
Üçüncü olarak da SGK’ye tabi hiçbir statüde çalışması yoksa BAĞ-KUR’lu yani 4/B’li
olarak sayılıyor. 
Yine, mevcut hâliyle, 30 ülkeyle uluslararası sosyal
güvenlik anlaşmamız var. Bu ülkelerde vatandaşın bir çalışması varsa ya da
kadınların çalışması olmasa dahi çocuk dünyaya getirmişlerse bu süreler
Türkiye’de ilk SGK başlangıcı sayılıyor; mevcut durum bu. 
Şimdi, torba yasayla ne yapılmak isteniyor? Öncelikle
günlük 27 lira 29 kuruş olan tutar yani en az limit 45 liraya çıkartılacak ki
bu, kabaca yüzde 40 zam anlamına geliyor. 2019 yılının ikinci döneminde
uygulanacak olan yeniden değerleme oranı zaten 8,84 ama buna rağmen bir yüzde
40 artış olmuş olması çok büyük bir zam anlamını taşıyor ve eleştiri alıyor. 
Dördüncü olarak torba yasayla yapılmak istenen durum da şu:
Yurt dışı borçlanması son statüde -SGK ya da SSK, BAĞ-KUR, Emekli Sandığı-
hangisi ise borçlanmalar o statüde sayılırken şimdi sadece 4/B yani BAĞ-KUR
statüsünden sayılacak, diğerlerinden sayılmayacak. Bu çok önemli bir fark
yaratıyor sayın vekiller. BAĞ-KUR’dan emekli olmak için vatandaşlar sadece
yüzde 40 zamlı prim ödemeyecekler, BAĞ-KUR’dan emeklilik için daha fazla prim
gün sayısı gerektiğinden aynı zamanda daha fazla prim gün sayısı ödemek zorunda
kalacaklar. Bir örnek verelim: Mevcut yasal düzenlemeye göre yurt dışı
borçlanması yaparak 3600 prim günüyle 4/A statüsünden emekli olunabilirken
şimdi 5400 prim günüyle 4/B statüsünden emekli olmak zorunda kalacak ki bu bir
hak kaybı oluşturacak.
Yurt dışı borçlanması için anlaşmalı olduğumuz ülkelerde
yaşayan vatandaşlarımız, yurt dışında ilk işe başlama tarihlerini Türkiye’den
işe başlama tarihi olarak saydırıp daha kolay emekli olabiliyorken şimdi yurt
dışı borçlanma primi ödediği tarihten geriye doğru ödediği prim gün sayısı
kadar SGK başlamasını geriye çekecek. Bu durumda hem yüzde 40 daha fazla zamlı
prim ödeyecek hem daha fazla gün sayısı prim ödeyecek hem de daha geç yaşta
emekli olmak durumunda kalacak. Uluslararası anlaşmalar bizim kanunlarımızın
üstündedir, bu durumda SGK’ye idari davalar açılabilir belki diye de düşünmek
gerekiyor. 
Bu konuda da parantez içinde belirtmek isterim ki bu torba
yasaya bu maddeyi zaten belli zaruretlerden getirmiş olduğunuz çok açık yani az
önce de ifade ettiğim gibi, sineğin yağını çıkartmaya çalışıyorsunuz. Ama bir
şey daha hatırlatmak istiyorum: Hâlen yurt dışı borçlanma hakkı bekleyen
Bulgaristan’dan göç etmiş vatandaşlarımız var ve böyle bir kanun bekliyorlar;
bunu hatırlatmak isterim, bu birincisi.
İkincisi: Hâlen ülkemizde -mesela benim bölgem Bursa’da da
çok var- hem vatandaşlık hem de çalışma hakkı bekleyen Ahıska Türkleri de var,
onları da parantez içerisinde belirtmek istiyorum.
Değerli vekiller, hâlen daha çözülmeyen çok sorun varken...
Mesela ne var? Hâlen EYT’liler var, hâlen iş bulamadığımız çok sayıda kadın,
genç var ama bunlara çözüm üretmek yerine biz hâlâ yamaları bulmak, birtakım
sıkıntıları oradan buradan birtakım karşılıklar ayırarak, birtakım devirler
yaparak çözmeye çalışıyoruz. Bunların doğru bir yöntem olmadığını ben ve
arkadaşlarım ifade etmeye çalıştık. Bunlar ne zaman bize çözüm üretme konusunda
bir ders olacak, bunu ben bilmiyorum ama dikkatlerinize sunmak istiyorum.
Teşekkür ediyorum, sağ olun. (CHP sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.
8’inci maddeyi oylarınıza sunuyorum: Kabul edenler... Kabul
etmeyenler... 8’inci madde kabul edilmiştir.
9’uncu maddeye geçeceğiz. 
9’uncu maddeden önce, Sayın Tanal, bir söz talebiniz var. 
Buyurun. 
IV.- AÇIKLAMALAR (Devam)
64.- İstanbul Milletvekili Mahmut Tanal’ın, 102 sıra sayılı
Kanun Teklifi’nin 9’uncu maddesinde yapılan düzenlemenin Anayasa’ya aykırı
olduğuna ilişkin açıklaması
MAHMUT TANAL (İstanbul) - Teşekkür ederim. 
Sayın Başkan, değerli milletvekilleri; bu 9’uncu maddeyle,
yurt içerisinde bulunan vatandaşlarımızın borçlanması ile yurt dışında bulunan
vatandaşlarımızın borçlanması hâlinde ödenmesi gereken prim oranları farklı
olduğu için bu düzenleme Anayasa’mızın 10’uncu maddesine aykırıdır, bir. 
İkincisi: Aynı madde yani aynı teklif yine Anayasa’mızın
2’nci maddesindeki “Türkiye Cumhuriyeti devleti, sosyal bir hukuk devletidir.”
ilkesine de aykırılık teşkil ettiğinden dolayı, Kanunlar ve Kararlar
Başkanlığının bu konuda, bu maddenin Anayasa’ya uygun olduğuna ilişkin eğer
görüşü yoksa bunun görüşülmemesi gerekir. Anayasa’ya aykırılık giderilmeden
Genel Kurulda bu teklifin görüşülmesi Anayasa’ya aykırılık teşkil etmektedir. 
Teşekkür ederim. 
Saygılarımı sunarım. 
BAŞKAN – Teşekkür ederim Sayın Tanal. 
V.- OTURUM BAŞKANLARININ KONUŞMALARI (Devam)
3.-  Oturum Başkanı TBMM Başkan Vekili Levent Gök'ün, kanun
teklifinin Genel Kurulda görüşülmesi sırasında teklifin belli bir maddesinin
Anayasaya aykırı olduğu gerekçesiyle reddini isteyen önergeler verilebileceğine
ilişkin konuşması
BAŞKAN – Değerli milletvekilleri, tabii, İç Tüzük’ümüzün
84’üncü maddesine göre, Anayasa’ya aykırı olduğu gerekçesiyle bir kanun
maddesinin reddine ilişkin bir önerge vermek mümkündür. Bu önerge ilgili
partiler tarafından verilebilir ve diğer önergelerden önce görüşülerek oylanır.

VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – 9’uncu madde üzerinde sadece bir önerge
bulunmaktadır, onu okutup işleme alacağım. 
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 9’uncu
maddesinin aşağıdaki şekilde değiştirilmesini arz ve teklif ederiz. 
Saygılarımızla.
 Mehmet Bekaroğlu Kamil Okyay Sındır Lale
Karabıyık
 İstanbul İzmir Bursa
 Cavit Arı Abdüllatif Şener Süleyman
Girgin
 Antalya Konya Muğla
 Emine Gülizar Emecan Bülent Kuşoğlu
 İstanbul Ankara
MADDE 9 – 3201 sayılı Kanunun 4 üncü maddesinin birinci
fıkrasında bulunan “%32’sidir.” ifadesi “%45’idir.” şeklinde değiştirilmiş ve
fıkranın üçüncü cümlesi yürürlükten kaldırılmıştır. 
BAŞKAN – Teşekkür ederim. 
9’uncu maddedeki önergemiz bu Sayın Tanal. Dolayısıyla
usulüne uygun bir Anayasa’ya aykırılık önergesi verilse herhangi bir parti
tarafından, onu okutup işleme alır ve diğer önergelerden önce oylatma imkânımız
olurdu. 
Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) -
Katılmıyoruz Sayın Başkan.
BAŞKAN – Önerge üzerinde söz isteyen, Muğla Milletvekilimiz
Sayın Süleyman Girgin. 
Buyurun Sayın Girgin. (CHP sıralarından alkışlar)
SÜLEYMAN GİRGİN (Muğla) – Sayın Başkan, değerli
milletvekilleri; hepinizi saygıyla selamlıyorum.
“Yatağan barikatının arkası vatandır.” dedik, geldiğimiz
noktada ne kadar haklı olduğumuzu gördük. Sata sata satacak başka bir şey
bulamayan siyasi iktidar “Nereden para bulurum?”un derdine düşmüş ve karganın
ağzındaki peynire dahi göz dikmiştir. Gelinen noktanın özeti şudur: Tulumbada
su bitti, kefen parasına göz dikildi. Hazinenin kara gün parasına zorbalıkla el
konuldu. Sadece ihtiyat akçesine yani milletin kefen parasına el koymak değil,
aynı zamanda imar affı, varlık barışı gibi devletin kaynak sıkıntısını aşmak
için başvurduğu yollar maalesef devlete olan güveni zedelemektedir. Paran varsa
her kural esnetilir; paran varsa FETÖ’cü dahi olsan FETÖ borsalarında adın
listeden çıkartılır, aklanırsın; paran varsa ormanı yakar otel ruhsatı alırsın,
Pina Yarımadası’nda olduğu gibi. Devletin kendi koyduğu kurallardan vazgeçip
“Verin parasını ben görmezden geleyim ya da suç olma kapsamından çıkartayım.”
demesi içine düşülen açmazın bir göstergesidir. Bundan böyle kim imar
kurallarını dikkate alır? Kim kazandığı paranın kaynağını ispatlama lüzumu
hisseder? 
Bu torba yasa bir taraftan milletin kefen parasına el
koyarken diğer taraftan büyük ölçekli firmaların borçlarını yapılandırmakta ve
bankaların sorunlu kredilerini bilanço kapsamı dışında bırakma hakkı
vermektedir. Kimin parasıyla? Milletin parasıyla. Zorbalıkla milletin kefen
parasını bütçeye dâhil et, sonra da yandaşa aktar. El insaf! Hangi şirketleri
kurtaracaksınız, bunu mutlaka açıklayın, milletimiz de öğrensin. 
Pekâlâ getirdiğiniz yasada, işleri kesat giden, sattığı
malı yerine koyamayan küçük esnafı kurtaracak bir madde var mı? Yok. Bankaya
borcunu ödeyemediği için evine icra gelen çiftçiyi kurtaran madde var mı? Yok.
Kredi kartı borcunu, tüketici kredisini ödeyemeyip intihar etme noktasına
gelmiş vatandaşı kurtarmak için bir madde var mı? Yok. Gasbedilmiş hakkını
isteyen, emeklilikte yaşa takılanlar için bir madde var mı? Yok. 3600 ek
gösterge bekleyenler için bir madde var mı? Yok. Kanun hükmünde kararnameyle
belediye kadrosuna geçip 2020 yılına kadar zam alamayan taşeron işçileri için
bir madde var mı? Yok. Yandaşlara ve sermayeye gelince “sana sevdanın yolları”,
işçiye, küçük esnafa, garibana gelince “bana kurşunlar”, öyle mi? (CHP sıralarından
alkışlar) 
Bu uygulamalarla devletin itibarı yok ediliyor. Bir ülkenin
itibarı, 1.150 odalı saraylarla değil, tarladaki ekili ürünüyle ölçülür,
fabrikada dönen çarklarıyla ölçülür, üretim araçlarıyla ölçülür, üretim gücüyle
ölçülür, emeklisinin gülen yüzüyle ölçülür, vatandaşının alım gücüyle ölçülür,
kadına verdiği değerle ölçülür. Öyle bir hâle getirdiniz ki ülkeyi, Almanya’ya
iltica başvurusu yapanların sayısı bu yılın ilk yarısında 2018’e göre artış
gösterdi. Türkiye, Almanya’ya iltica başvurusu alınan ülkeler arasında Suriye,
Irak, Nijerya ve Afganistan’dan sonra 5’inci sırada. Ah, ah! Şimdi sizin
sloganınızla sormak lazım: Hayaller nerede, gerçekler nerede, Türkiye nereden
nerelere geldi. 
Değerli milletvekilleri, yasanın 9’uncu maddesiyle ne
yapılmak istenmektedir? Yurt dışı harçlarının 15 liradan 50 liraya çıkarılması
ve gurbetçinin, amiyane tabirle, yolunacak kaz olarak görülmesi devletin ne
hâle düşürüldüğünün göstergesidir. Yurt dışı borçlanması yapanların
çoğunluğunun en son sigortalılığı işçiliktendir. Düzenlemeyle, vatandaşlarımız,
BAĞ-KUR kapsamına alınmakta, daha uzun süre borçlanmak durumunda kalmakta ve
emekli aylıkları daha geç yaşlarda başlamaktadır. Örnek vermek gerekirse:
Sigorta girişi 8 Eylül 1999 öncesi olan yurttaşlarımız emeklilik için eksik
primlerini erkek ise 9000 güne, kadın ise 7200 güne tamamlamak zorunda
kalacaktır. Diğer yandan, yurt dışı borçlanması yapan yurttaşlarımız için
borçlanma tutarı günlük kazancın yüzde 32’sidir; yani, 2019 yılında yurt dışı
borçlanması yapan bir yurttaşımız asgari tutar üzerinden borçlanma yaparsa,
borçlanma yapacağı tutar her ay için 818 liradır.
(Mikrofon otomatik cihaz tarafından kapatıldı) 
SÜLEYMAN GİRGİN (Devamla) – Rica ediyorum Başkanım…
BAŞKAN – Tamamlayın Sayın Girgin.
SÜLEYMAN GİRGİN (Devamla) – Kanun teklifiyle bu oran yüzde
45’e çıkartılmıştır; yani, bu yasa geçerse her ay 818 lira değil, 1.151 lira
ödeyecektir. 
Türkiye Cumhuriyeti mevcut durumda bu yurttaşlar arasında
gerek doğum borçlanmasında gerek askerlik borçlanmasında “Türkiye’de yaşayan”
veyahut da “yurt dışında yaşayan” diye bir ayrım yapmamaktadır. Bu kanun
teklifi yasalaştığı takdirde, ülkemizde ikamet eden yurttaşlarımız ile
gurbetçilerimiz arasında Anayasa’ya aykırı bir ayrıma gidilecek, Anayasa dışı,
mantık dışı, izan dışı bir ayrıma gidilmiş olacaktır. Bu düzenleme gurbetçiyi,
amiyane tabiriyle, yolunacak kaz olarak görmektedir; bu düzenlemeyle
gurbetçilerimiz için “Nasıl olsa gurbetçilerin parası vardır.” denilerek böyle
bir anlayışa kurban edilmek istenmektedir. 
(Mikrofon otomatik cihaz tarafından kapatıldı) 
BAŞKAN – Tamamlayın, selamlayın Sayın Girgin.
SÜLEYMAN GİRGİN (Devamla) – Teşekkürler.
Bu kanun teklifi, gurbetçiye “Daha uzun süre borçlan, daha
çok öde ama daha az emekli aylığı al.” demektedir; bu, hakkaniyetli değildir.
Değerli milletvekilleri, “Bitmez.” denen deniz bitmiştir.
“Her yorulmuşun malını bir dinlenmiş yer.” misali on yedi yıldır, cumhuriyet
dönemi boyunca zorluklarla yapılan yatırımları sata sata ekonomi
politikalarınızı bir şekilde finanse ettiniz ama artık deniz bitti,
gidiyorsunuz, artık yolun sonu göründü. Ama bu millet sizi sattıklarınızla,
savurduklarınızla, şatafat ve gösterişinizle, yandaş medyanızla, yandaş
müteahhitlerinizle, yasaklarınızla, yarattığınız yoksulluklarla ve arkanızda
bıraktığınız binlerce mağdurla anacak.
Hepinizi saygıyla selamlıyorum. (CHP ve İYİ PARTİ
sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.
9’uncu maddeyi oylarınıza sunuyorum: Kabul edenler... Kabul
etmeyenler... 9’uncu madde kabul edilmiştir. 
10’uncu madde üzerinde bir önerge bulunmaktadır, önergeyi
okutup işleme alıyorum.
Türkiye
Büyük Millet Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 10’uncu
maddesinin teklif metninden çıkarılmasını arz ve teklif ederiz.
 Mehmet Metanet Çulhaoğlu Behiç Çelik Ahmet
Kamil Erozan
 Adana Mersin Bursa
 Hasan Subaşı Orhan Çakırlar
 Antalya Edirne
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım.
BAŞKAN – Önerge üzerinde söz isteyen, Bursa Milletvekilimiz
Sayın Ahmet Kamil Erozan. (İYİ PARTİ sıralarından alkışlar)
Süreniz beş dakika Sayın Erozan. 
AHMET KAMİL EROZAN (Bursa) – Sayın Başkan, değerli
milletvekilleri; sadece bu 10’uncu madde değil, bu yasanın tümü Türkiye
ekonomisinin iflas ettiğinin ifşasıdır ama ben oraya kadar –Sayın Durmuş Yılmaz
gibi- ayrıntıya girmeyeceğim, daha yurt dışı odaklı konuşacağım.
Ne yapmıştır iktidar? Vatandaşın cebine el atmıştır. İlk
önce sağ cebine attığı el boş çıkmıştır; sonra sol cebine atmıştır, sadece boş
değil, aynı zamanda delik çıkmıştır. Bunun sonucunda sıra yurt içindeki değil,
yurt dışındaki vatandaşın cebine gelmiştir. Şimdi, prim ödeme oranını yüzde
32’den yüzde 45’e çıkarıyoruz. Bunun hesabı var, gizli saklı değil. Bu yüzde
32’lik primin yüzde 12’si genel sağlık sigortasına gidiyor; yüzde 20’si
malullük, yaşlılık ve ölüm sigortasına gidiyor; geriye kalan yüzde 13 nereye
gidiyor? Yüzde 13 sizin yurt dışındaki vatandaşın cebinden kestiğiniz vergidir
maalesef. Şimdi, dolayısıyla, biraz evvel Sayın Paylan dedi ki: “Yurt dışındaki
vatandaşlar başlarına gelecek olanın, bunun farkında mı?” Biz farkında olduğunu
biliyoruz. Sadece bilmiyoruz, yurt dışındaki vatandaşlarımız bu yasanın altına
imza atan bütün milletvekillerini mimlemiş vaziyette yani siz gidip yurt
dışında oy dahi talep edemeyecek bir durumdasınız bugün. Sonucu ne olacak, ben size
söyleyeyim; sadece yurt dışında oy kaybetmeyeceksiniz, o yurt dışındaki
seçmenin yurt içindeki odakları, amcası, dayısı, eniştesi sizin kendi seçim
bölgelerinizde de bunun faturasını size çıkaracaktır. 
Sayın Kuşoğlu biraz evvel “Şehir hastanelerindeki durum
nedir, bilmiyoruz." dedi. Biz biraz biliyoruz. Her ne kadar iktidar “Biz
herhangi bir garanti vermedik.” diyorsa da biz kozmik odaya girdik ve Bursa
Şehir Hastanesinde durum nedir diye araştırdık, bulduk dosyayı rafta.
Bursa’daki garanti 9 bin hastadır günde, Bursa’da 9 bin hasta garantisi
verdiniz. Onunla da yetinmediniz, üzerine bir gelir garantisi verdiniz. Gelir
garantisinin miktarını söylemeyeceğim, söylersem kaynağım belli olabilir çünkü;
dolayısıyla onu da bir yerde tutuyoruz, günün birinde başka bir şekilde ifşa
etmek ihtiyacını duyabiliriz.
Sayın Durmuş Yılmaz’ın izinden gideceğim, Merkez Bankası
konusuna değindi, Merkez Bankasının Başkanı konusuna. Biz onun da nasıl
atandığını bulduk. Bir akşam Sayın Cumhurbaşkanı damat beyi çağırıyor, diyor ki:
“Bu Merkez Bankası Başkanıyla başım dertte benim. Bu adam çetin bir kaya
çıktı." Damat diyor ki: “Bundan nasıl kurtulalım efendim?” “Vallahi, sen
bana başka birini bulacaksın." diyor. 
SELAMİ ALTINOK (Erzurum) – Yanında mıydın?
AHMET KAMİL EROZAN (Devamla) – Bunun üzerine damat bey şunu
soruyor: “Nasıl biri olsun?” diyor.
SELAMİ ALTINOK (Erzurum) – Sen ne geziyordun orada?
AHMET KAMİL EROZAN (Devamla) – “Uysal biri olsun."
diyor. “Peki efendim." diyor, ertesi sabah getiriyor teklifi. Çok uysal
biri geldi. 
SELAMİ ALTINOK (Erzurum) – Uyduruyorsun be kardeşim,
uyduruyorsun! Ayıp ya!Uyduruyorsun be kardeşim! ne kadar genel tavırları
itibarıyla hep suçu u yapmakla kendi ayağına kurşunu sıktı. Ne demek istiyor
AHMET KAMİL EROZAN (Devamla) – Ancak iktidar bunu yapmakla
kendi ayağına kurşunu sıktı. Ne demek istiyorum “Kendi ayağına kurşunu sıktı.”
diyerek? Bugüne kadar genel tavırları itibarıyla hep suçu Merkez Bankasının
Başkanına yüklemekteydiler, bundan sonra artık o bahane de ortadan kalktı çünkü
o uysal kişi, iktidarın her söylediğini yapacak durumda. Dolayısıyla kimse
artık Merkez Bankası Başkanını günah keçisi hâline getiremeyecek.
İzin verirseniz, geriye kalan bir dakika on dört saniyeyi
de bir dış politika konusuna değinerek bitireyim. Biliyorsunuz, biz bir Doğu
Türkistan meselesinden bahsediyoruz, başka partiler de bahsediyor. Uygurlardan
bahsediyoruz, soydaşlarımızdan bahsediyoruz ama iktidar bundan bahsedemiyor.
Geçen hafta İnsan Hakları Komitesine üye 22 ülke bir
çağrıda bulundu. 22 ülkenin imzası var, Türkiye Cumhuriyeti büyükelçisinin
imzası yok. Çünkü büyükelçi “Ben bunun altına imza atabilir miyim?” diye sordu
“Atma.” denildi. Hâlbuki normalde olması gereken, büyükelçinin onun altına imza
atıp atmama sorusunu sormaması lazım; büyükelçinin o çağrının önderliğini
yapmış ve ilk imzayı atmış olması lazım. Dolayısıyla içinde bulunduğumuz bu
koşullarda sadece biraz evvel ekonominin iflasından bahsetmedim, maalesef, dış
politikamız da iflas etmiş vaziyette. Allah hepimize sabır versin diyelim. 
Saygılar sunarım. (İYİ PARTİ ve CHP sıralarından alkışlar) 
BAŞKAN – Sayın Muş, buyurun. 
IV.- AÇIKLAMALAR (Devam)
65.- İstanbul Milletvekili Mehmet Muş’un, Bursa
Milletvekili Ahmet Kamil Erozan’ın 102 sıra sayılı Kanun Teklifi’nin 10’uncu
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET MUŞ (İstanbul) – Sayın Başkan, değerli
milletvekilleri; siyasette hiciv vardır, hiciv yapılır fakat küçük görmek,
küçümsemek, aşağılamak yoktur. Dolayısıyla hatibin üslubunu, hitabını Genel
Kurulun takdirine bırakıyorum, milletimizin takdirine bırakıyorum. Söyleyecek
çok sözümüz olur fakat cevap verme gereği de duymuyoruz. 
Teşekkür ederim. 
VIII.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 75 Milletvekilinin
Gelir Vergisi Kanunu ile Bazı Kanunlarda Değişiklik Yapılması Hakkında Kanun
Teklifi (2/2019) ile Plan ve Bütçe Komisyonu Raporu (S. Sayısı: 102) (Devam)
BAŞKAN – Peki. Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
10’uncu maddeyi oylarınıza sunuyorum: Kabul edenler… Kabul
etmeyenler… 10’uncu madde kabul edilmiştir. 
11’inci madde üzerinde herhangi bir önerge bulunmamaktadır.

11’inci maddeyi oylarınıza sunuyorum: Kabul edenler… Kabul
etmeyenler… 11’inci madde kabul edilmiştir. 
12’nci madde üzerinde önerge bulunmamaktadır. 
12’nci maddeyi oylarınıza sunuyorum: Kabul edenler… Kabul
etmeyenler… 12’nci madde kabul edilmiştir. 
13’üncü madde üzerinde önerge bulunmamaktadır. 
13’üncü maddeyi oylarınıza sunuyorum: Kabul edenler… Kabul
etmeyenler… 13’üncü madde kabul edilmiştir. 
14’üncü madde üzerinde bir önerge bulunmaktadır, okutup
işleme alıyorum. 
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 14’üncü
maddesinde yer alan “eklenmiştir” ibaresinin “ilave edilmiştir” ibaresiyle
değiştirilmesini arz ve teklif ederiz. 
 Hüseyin Örs Yasin Öztürk  Dursun
Ataş 
 Trabzon Denizli  Kayseri

 Mehmet Metanet Çulhaoğlu  Hasan Subaşı  İsmail
Tatlıoğlu 
 Adana  Antalya  Bursa
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkanım. 
BAŞKAN – Önerge üzerinde söz isteyen, Trabzon
Milletvekilimiz Sayın Hüseyin Örs. (İYİ PARTİ sıralarından alkışlar) 
Süreniz beş dakika Sayın Örs.
HÜSEYİN ÖRS (Trabzon) - Sayın Başkan, çok değerli
milletvekilleri; Gelir Vergisi Kanunu ile Bazı Kanunlarda Değişiklik Yapılması
Hakkında Kanun Teklifi’nin 14’üncü maddesi üzerinde konuşmak üzere İYİ PARTİ
Grubu adına söz aldım. Hepinizi en derin saygılarımla selamlıyorum. 
Değerli milletvekilleri, 18 ayrı kanunda değişiklik içeren
35 maddelik, ekonomik anlamda düzenleme ve değişiklik öngören bu torba kanun
teklifi her ne kadar kabul edilmese de ülkemizde yaşanan ekonomik krizin
izlerini taşımaktadır. Teklif bu hâliyle Hazineye para bulma temellidir; amaç,
Hazinenin nakit açığını kapatmaktır. 
Değerli milletvekilleri, torba kanun teklifinin 14’üncü
maddesiyle Gümrük Kanunu’na geçici madde eklenmesi öngörülmektedir. Geçici
maddeye göre, mevcut bir soruşturma kapsamında bulunan veya el konularak
mülkiyetinin kamuya geçirilmesi kararı verilen kara ulaşım araçlarının sahiplerine
31 Aralık 2019 tarihine kadar ilgili gümrük idaresine başvurarak taşıtın ilk
satın alımı sırasında ödenmesi gereken özel tüketim vergisinin yüzde 25’ini
ödedikleri takdirde el koyma kararı kaldırılarak araç iade edilebilecek. Bunun
yanında, araç sahiplerinden, aracın gümrükte muhafazasına ilişkin masraflar
tahsil edilecek. Bu arada, gümrükçe henüz kaçak olduğu tespit edilmemiş bulunan
araç sahipleri de doğrudan kendileri beyanda bulundukları takdirde yüzde 25
yerine yüzde 15 oranında vergi ödeyerek araçlarına el konulmasını
önleyebilecek. 
Geçtiğimiz yıllarda da bu sorunun giderilmesine yönelik bir
düzenleme yapılmıştı. 2017 yılında yapılan benzer bir düzenlemeyle sahiplerine
teslim edilen araç sayısı da 3.194 olmuştu. Yeni düzenleme geçmiştekinin bir
tekrarı niteliğindedir. Bu noktada diyeceğim şudur ki: Görülüyor ki bu tür
düzenlemeler kalıcı çözüm getirmiyor, her seferinde “Bir defaya mahsus…”
diyerek farklı farklı isimlerle getirilen aflar, yaptırımların caydırıcılığını
ortadan kaldırıyor.
Değerli milletvekilleri, konuşmamın bu bölümünde de seçim
bölgem Trabzon’da ve komşu illerimizde yaşayan vatandaşlarımızın sürmekte olan
bir mağduriyetini tekrar gündeme getirmek istiyorum. İnşallah, bu konuyla
ilgili yapacağım son konuşma olur bu. Problem şudur, gündeme getirmek istediğim
konu şudur: Trabzon’a geliş gidiş uçak seferlerinin pahalılığını hem bu yüce
Meclisin kürsüsünde dile getirmiştim hem de ilgili Sayın Bakanımıza soru
önergesi olarak vermiştim.
Değerli arkadaşlar, bu sıkıntı büyüktür. Hatta, bölge
insanımızın, Trabzon’da, Rize’de, Artvin’de yaşayan vatandaşlarımızın son
günlerde en büyük sıkıntılarından biri budur ve bu sıkıntı kanayan bir yarayken
bugün kangren hâline gelmiştir. Turistik seyahatten, yaylaları gezmekten
vazgeçtik -Allah gecinden versin- Trabzon’da cenazesi olan bir hemşehrim
İstanbul'dan cenazeye gelecek ya, bilet ya yok ya da 809 TL; bir daha
söylüyorum, bilet ya yok ya da 809 TL. Yani bu adam Almanya’ya gitmiyor,
Hollanda’ya gitmiyor, İngiltere’ye gitmiyor; ya, bu adam Trabzon’a gelecek.
Bakın, size birkaç örnek vermek istiyorum. Önümde notlarım
var, hemen şuradan söyleyeyim; erkenden başlayayım, sona doğru gideyim
isterseniz. 
METİN GÜNDOĞDU (Ordu) – Hocam, Ordu’ya gelsinler. 
HÜSEYİN ÖRS (Devamla) – 19 Temmuz cuma günü İstanbul'dan
Trabzon’a gidecek vatandaşlarımız için saat 10.00’da 809 lira, 12.20’de 340
lira, 13.20’de 809, 15.15’te 809, 809, 809. Ne zaman? Bugün ben baktım, en son
baktım, bu cuma gününün biletleri. Hemen söyleyeyim. Bir gün sonra, cumartesi
günü Trabzon’a gidecek olan vatandaşımız sabah 5.35’te gitmek istese saygıdeğer
vekillerim, 809 lira, 809 lira, 809 lira. Aynı şekilde, yine bakacak olursak,
pazar gününe, biraz daha geç vakit bu -bugünkü bilet fiyatlarını söylüyorum-
yine hepsi 809, 809, 809, 809. Diyelim ki cuma günü vatandaşımız Trabzon’a
gitti de “Ya, pazar günü de tatil günüdür, İstanbul’a döneyim.” desin…
Çok özür diliyorum.
(Mikrofon otomatik cihaz tarafından kapatıldı) 
BAŞKAN – Tamamlayın lütfen.
HÜSEYİN ÖRS (Devamla) – …Trabzon’dan İstanbul’a 21 Temmuz
pazar günü geleceği zaman da yine 809 lira verecektir. Ya, asgari ücretin 2.020
lira olduğu bir memlekette -yine Allah gecinden versin- bir cenazesine
Trabzon’a gidecek olan bir vatandaş 809 lira gidiş ücreti verecek, 809 lira da
geliş ücreti verecek, 1.618 liraya gidip gelecek. 
Onun için, ben burada iktidar partisindeki arkadaşlarıma da
sesleniyorum, oradaki Trabzonlu milletvekili arkadaşlarıma da sesleniyorum:
Gelin, Trabzon’un bu problemini çözelim. Bunun çözümü, Türk Hava Yollarının
sefer sayısını artırmasıdır, Türk Hava Yollarının daha yüksek yolcu taşıma
kapasitesine sahip uçakları bu hatta çalıştırmasıdır. Bu sorun sadece
Trabzon’un sorunu da değildir, Rize’nin de sorunudur, Artvin’in de sorunudur,
Gümüşhane’nin de sorunudur. 
Ordu’ya da geliriz, misafir ederseniz Ordu’ya gelirim,
oradan da Trabzon’a geçerim. 
Genel Kurulu saygılarımla selamlıyorum. (İYİ PARTİ ve CHP
sıralarından alkışlar) 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
14’üncü maddeyi oylarınıza sunuyorum: Kabul edenler… Kabul
etmeyenler… 14’üncü madde kabul edilmiştir.
15’inci madde üzerinde bir önerge vardır, okutup işleme
alıyorum. 
Türkiye
Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 15’inci
maddesinin kanun teklifi metninden çıkarılmasını arz ve teklif ederiz.
 Murat Çepni  Züleyha Gülüm  Erol
Katırcıoğlu
 İzmir İstanbul İstanbul
 Erdal Aydemir Hüda Kaya
 Bingöl İstanbul
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz.
BAŞKAN – Önerge üzerine söz isteyen, İzmir Milletvekilimiz
Sayın Murat Çepni. (HDP sıralarından alkışlar)
Süremiz beş dakika Sayın Çepni. 
MURAT ÇEPNİ (İzmir) – Teşekkürler Başkan.
AKP döneminde en fazla tartışma yaratan konulardan biri
enerji politikaları oldu. Enerjide dışa bağımlılığı bitireceğiz diyerek ülke
betona gömüldü, hidroelektrik santraller, termik santraller, Ege Bölgesi’nde
jeotermal ve rüzgâr enerji santralleri ekolojik dengeyi katletti, insanları ise
kanser etti. Memleketin tarım alanları, dereleri, yaylaları, yaşam alanları bir
avuç saray şirketine peşkeş çekildi. 
“Ülkeyi bir şirket gibi yöneteceğiz.” diyerek ve bunu
marifet sayan iktidar, bir taraftan talan ederken bir taraftan da sözüm ona çare
arıyor, yasa çıkarıyor şimdi olduğu gibi. 
Halkın şiddetle, sarayın aparatı olmuş hukuk
mekanizmalarıyla susturulması, kandırılmasına karşı, “Kral çıplak.” diye ses
yükselten ekolojistler, demokratlar, sosyalistler cadı avına maruz kalıyorlar. 
Enerji sorununda temel soru, “Kimin için enerji?”
sorusudur. Düşünün, iki bin beş yüz yıllık insanlık tarihi mirası olan
Hasankeyf’i, elli yıllık bir barajın suları altında bırakan bir siyasi akılla
karşı karşıyayız, iki bin beş yüz yıllık bir insanlık mirası… İki bin beş yüz
yıllık insanlık mirası, bir santral suyunun altında bırakılıyor ve bunun adı da
“ihtiyaç” oluyor. 
Şimdi, bunu yapanlar kuşkusuz insanlık tarihine karşı bir
suç işliyorlar ve mutlaka ve mutlaka bunun hesabını verecekler. Fakat tahribat
öylesine büyük ki telafisi neredeyse mümkün değil. 
Enerji ve Tabii Kaynaklar Bakanlığı Enerji Eylem Planı’nda
“2023’te Türkiye kurulu gücünün yüzde 49’unu yenilenebilir enerji kaynakları
oluşturacak." denmişti. Durmuş saat bile günde 2 defa doğruyu gösterir diyerek
“Acaba?” dediğimizde o anda karşımıza yeni oyunlar çıkıyor. Bakanlık rüzgâr ve
güneş enerjisi için hedeflerini geri çekiyor. Kaldı ki yenilenebilir enerji
denen projeler de tam tersine sadece sözdedir. Örneğin jeotermal santraller
yenilenebilir enerji diye bilinir, ancak gelin görün ki bırakın yenilenebilir
olmasını, kirliliğin kaynağı hâline gelmiş durumda. Çünkü, örneğin deşarj
sistemi pahalı olduğu için zehirli sular akarsulara, doğaya salınmaktadır.
Aydın bu açıdan ölüme terk edilmiş bir kenttir. 
Yine RES’ler yerleşim yerlerinin yakınına, kuş göç
yollarına fazla sayıda kurulduğu için yenilenebilir statüsünden
uzaklaşmışlardır. Maksat kâr olduğunda, yandaş şirketleri palazlandırmak olunca
sonuç kaçınılmaz olarak budur. 
Yenilenebilir enerji kaynakları arasında biyokütle ve
biyokütleden elde edilen gazlar da sayılmakta. Biyokütle ve biyogaz
santralleri, doğada çürüyerek yok olacak biyolojik atıkların yakılarak enerji
üretmekte kullanılan bir santral türü. Her türlü bitki ve hayvan artıkları ve
atıklarından biyogaz üretilebiliyor. Biyogaz yakıldığında enerji veren gaz
metandır. Doğal gazda metan oranı yüzde 85 iken biyogazda yüzde 70, yüzde 80
oranında gerçekleşiyor. Metan, küresel ısınmayı artıran, sera etkisi yaratan en
etkili gaz. Sera etkisi karbondiokside göre 28 kat daha fazla. 
Ortada büyük bir kandırmaca var. Lastik yakılarak elde
edilen enerji yenilenebilir enerji olamaz, kaldı ki denetimsizlik ayrıca yeni
ekolojik yıkımları getirecektir. Yapılması gereken, şişirilmiş enerji arzı
politikalarından vazgeçilmesidir. “Ne yapalım, ihtiyaç var.” denilerek halk ve
doğa ölüme razı edilmeye çalışılmaktadır. Oysa ihtiyaç olan, bir avuç şirketin
yürütmesine dönüşen iktidardan kurtulma mücadelesini yükseltmektir. 
Teşekkür ediyorum. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
15’inci maddeyi oylarınıza sunuyorum: Kabul edenler...
Kabul etmeyenler... 15’inci madde kabul edilmiştir. 
16’ncı madde üzerinde bir önerge vardır, okutup işleme
alıyorum.
Türkiye Büyük Millet
Meclisi Başkanlığına
Görüşülmekte olan 102 sıra sayılı Gelir Vergisi Kanunu ile
Bazı Kanunlarda Değişiklik Yapılması Hakkında Kanun Teklifi’nin 16’ncı maddesinde
geçen “addolunur” ibaresinin “olarak kabul edilir” şeklinde değiştirilmesini
arz ve teklif ederiz.
Saygılarımızla.
 Selin Sayek Böke Emine Gülizar Emecan  Bülent
Kuşoğlu
 İzmir İstanbul  Ankara
 Lale Karabıyık Cavit Arı Abdüllatif
Şener
 Bursa Antalya Konya
 Mehmet Bekaroğlu  Kamil Okyay Sındır
 İstanbul İzmir
 
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz Sayın Başkan.
BAŞKAN – Önerge üzerinde söz isteyen İzmir Milletvekilimiz
Sayın Selin Sayek Böke. (CHP sıralarından alkışlar) 
Süreniz beş dakikadır Sayın Böke. 
SELİN SAYEK BÖKE (İzmir) – Sayın Başkan, değerli
milletvekilleri; bir kez daha yüce Meclisi saygıyla selamlıyorum.
Her madde birbirinden önemli ama o öneme dair bir duygu da
burada nedense hissedilmiyor. Madde 16 ve 17 de ülkede ağır bir reel sektör
krizi olduğuna dair bir itiraf esasında. Bu krizin ödenemeyen borçlar yoluyla
banka bilançolarına etki ettiği madde 16’da itiraf edilirken reel sektör
krizinin bir yeniden yapılandırma ihtiyacı doğuracak kadar derin olduğu da
17’nci maddede itiraf ediliyor. Dolayısıyla bir reel sektör krizi olduğu kadar
bankacılık sektörünün de bir krizin kapısında durduğu bu iki maddeyle ortaya
konmuş. Dolayısıyla iki madde birlikte değerlendirilmeli.
O zaman şu tespitin altını kuvvetle çizelim: Ağır bir kriz
hâli var. Üstelik bu kriz geçmiş krizlere de hiç benzemiyor. Geçmiş krizlerde
birkaç bankayı yeniden yapılandırmak, kamuya dair bu değerlendirmeyi yapmak
yeterliyken bu sefer Türkiye’de kılcal damarlara kadar hissedilen bütün
KOBİ’lerin, bütün üreticilerin bu ağır krizi derinden hissettiği dolayısıyla
çok yaygın yeniden yapılandırma ihtiyacının çok belirgin ve çok boyutlu olduğu
için de çözülmesi zor bir krizle karşı karşıya olduğumuz açık. Yani bu tartışma
esasında salt bir teknik tartışma olmanın ötesinde Türkiye ekonomisinin
geneline dair kılcal damarlarında kriz çıkartacak kadar neyin yanlış
yapıldığının tespit edilmesi zorunluluğunu karşımıza koyuyor. Dolayısıyla ilk
yapmamız gereken iş, her şeyden önce niye bir kredi kriziyle karşı karşıya olduğumuzu
tespit etmek olmalı. Şimdi, “Ne oldu?” yanıtını “Dışarıdan geldi, başkaları
yaptı, bizden kaynaklanmadı.” diyerek başkalarını suçlamak üzere kurgularla
tartışırsak krize çare üretemeyiz. Dünyada bizim kontrol edemeyeceğimiz şeyler
sürekli olacak zaten. Konjonktür değişecek, uluslararası gündem değişecek,
beklemediğimiz şeyler olacak ama bize düşen, özellikle de iktidara düşen bu
beklenmedik olaylar karşısında ekonomiyi güçlü kılacak adımları atmak olmalı. O
zaman bu krizin nereden kaynaklandığını başkalarında sorumluluk aramadan
kendimize bakarak ortaya koymamız gerekiyor. 
Birincisi, bugüne kadar krediye dayalı ve kredi büyümesiyle
ancak ayakta durabilen bir ekonomik düzen kuruldu. Üstelik de bu düzen
içerisinde krediyi alan şirketlerin doğru, üretken, bir daha krediye ihtiyaç
duymayacak şekilde gelir elde edecekleri alanlara yönlenmeleri için kamu yol
gösterici bir rol üstlenmedi, onun yerine hep rantı işaret eden bir yöntem
tercih edildi. Ne yaptı kamu? Rantı göstermek için Kamu İhale Kanunu’nu değiştirdi.
Bunu yaparken işi bilene değil, yandaş gözükene rantçı ihaleleri vermeyi tercih
etti. Dolayısıyla bilgi temelli bir “know-how” ekonomisi kurmak yerine kimi
tanıdığının önemli olduğu bir “know-who” ekonomisi kurulmuş oldu. Bu yapı
değişmediği sürece yarın biz yine burada bir kredi krizinden bahsediyor oluruz,
üstelik bu seferkinden daha da derin olur ve yeniden yapılandırma ihtiyacını
tartışıyor oluruz. O zaman esas tartışmamız gereken şey “Krediye bağımlı
kurulmuş bu düzeni değiştirecek miyiz?” olmalı. Yani bugün bu düzenlemeyi
yaparız, birkaç şirkete belki nefes veririz ama maalesef Türkiye ekonomisini
kurtarmamız mümkün olmaz. Bir ay sonra, iki ay sonra, beş ay sonra, on ay sonra
yeniden ve yeniden burada aynı şeyleri tartışıyor oluruz. Yani “Değişecek mi?”
sorusunun yanıtı, korkarım ki bu torba yasaya bakınca değişmeyecek, hatta durum
kötüleşecek. 
Ranta dayalı bu düzen Kamu İhale Kanunu yaklaşık ayda
ortalama 1 kez değiştirilerek kuruldu. Değişmeyeceğinin işareti tam da burada
yatıyor. Şimdi, artık Kamu İhale Kanunu’nu değiştirmekten vazgeçtiniz, Kamu
İhale Kanunu’na tabi olmayacak fonlar kurarak işi yürütmeye devam ediyorsunuz.
Varlık Fonu, Kamu İhale Kanunu’na tabi değil; Turizm Ajansı, adı ajans ama fon,
bu da kamu denetimine ve Kamu İhale Kanunu’na tabi değil. Bu anlayış
değişmediği sürece krizden krize koşmaya devam ederiz. 
Bu krizin ikinci sebebi: Kurallı işleyen bir ekonomik düzen
tamamen yıkılmış vaziyette. Keyfî bir düzen kondu onun yerine. Parlamenter
demokrasiyi yıktığınız günden bu yana, kredi krizi ve reel sektör krizi
ağırlaşarak devam ediyor. Parlamenter demokrasi iyileştirilerek ve düzeltilerek
Türkiye gerçeğine dönüştürülmediği her gün bu kriz derinleşmeye devam edecek. 
(Mikrofon otomatik cihaz tarafından kapatıldı) 
SELİN SAYEK BÖKE (Devamla) – Sayın Başkanım, bitirmek
üzereyim ama biraz süre rica edeceğim. 
BAŞKAN – Tamamlayalım. 
SELİN SAYEK BÖKE (Devamla) – Üçüncü sebep: Evet,
uluslararası konjonktür değişti, gerçekten bugün içinde bulunduğumuz koşullar
beş yıl önce içinde bulunduğumuz koşullardan farklı ama 2019 yılında koşulların
bu olacağını 2013 yılında Amerikan Merkez Bankası dünya âleme duyurmuştu;
gözünüzü kapattınız, kulağınızı “Bir şeyler olacak, hazırlanalım.”
diyenlerimize tamamen kapattınız ve sonra döndünüz “Biz oyuna bu şekilde devam
edeceğiz.” dediniz ancak bu kadar devam edilebiliyor, artık sınırına gelindi. 
Evet, uluslararası konjonktür değişti ama beklenmedik bir
şey değildi, biliyorduk; sizin yüzünüzden hazırlanmadık. Hazırlanmadığımız için
de krizi kılcal damarlarımıza kadar hissediyoruz, tam da değiştirmemiz gereken
anlayış bu. Başka yerde sorumlu arayarak değil, konjonktürü bahane ederek
değil, onun değişeceğini bilerek ama kendi gücünün farkında olan hazırlıkları
yapan bir anlayışa ihtiyacımız var. Dolayısıyla, mesele birkaç şirketin yeniden
yapılandırılması falan değil. Mesele, bizim ne yapacağımız meselesi. 
İzninizle, bir sonraki…
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Böke. 
SELİN SAYEK BÖKE (Devamla) – Evet, son kez tamamlamak
üzere… 
Teknik bir mesele değil ama teknik değerlendirirsek de şu
gerçekle karşılaşıyoruz: Diyelim ki bu düzenlemede önerildiği gibi şirketlerin
borçlarını yeniden yapılandırdık ve diyelim ki borçların değerine dokunmadık,
bir varsayım yapıyorum. Borçlar olduğu gibi yeniden yapılandırıldı, ileride
ödemek üzere şirketlere bir fırsat tanındı. Şimdi varsayım yapmadığım bir
gerçeği ortaya koyuyorum, düzen de değişmedi, bu krizi çıkarmış olan koşullar
neyse orada olduğu gibi duruyorlar. Günü geldiğinde o şirketler bu yeniden
yapılandırılmış borçları ödeyebilecekler mi? Ne değişecek? Hiçbir şey. 
Peki, başka bir varsayım yapalım. Diyelim ki yeniden
yapılandırma yaptık, yaparken de şu teknik detayda belki de uzlaştık ve dendi
ki birtakım kesintiler olsun, bankalar borçların bir kısmını üstlensinler. O
zaman da soru şu: Bankalar bunun için kaynak yaratabilecekler mi, çare
olabilecek miyiz? Reel sektör krizini yakan top gibi halk, bankalar ve
şirketler arasında atıp durursak sonucun ne olacağını biliyoruz. O yakan top
halkın elini yakmaya devam eder. 
(Mikrofon otomatik cihaz tarafından kapatıldı)
BAŞKAN – Selamlayalım. 
SELİN SAYEK BÖKE (Devamla) – O zaman şunu önererek
bitireyim: Bir yapılandırma yapılacaksa ne olması gerektiği belli. Önce
parlamenter demokrasiyi kuracağız, bu sırada halkı bu borçtan kurtaracak bir
yeniden yapılandırma işine girişeceğiz. Yoksulu, emekçiyi ve işçiyi
koruyacağız. Yapmayacaksanız siz bırakın, biz yapmaya hazırız. 
Tekrar teşekkür ediyorum. (CHP sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
16’ncı maddeyi oylarınıza sunuyorum: Kabul edenler… Kabul
etmeyenler… 16’ncı madde kabul edilmiştir. 
17’nci madde üzerinde bir önerge bulunmaktadır, okutup
işleme alıyorum. 
Türkiye Büyük Millet Meclisi Başkanlığına
Görüşülmekte olan 102 sıra sayılı Kanun Teklifi’nin 17’nci
maddesinin kanun teklifi metninden çıkarılmasını arz ve teklif ederiz. 
 Hüda Kaya Ali Kenanoğlu  Erol
Katırcıoğlu 
 İstanbul İstanbul İstanbul
 Züleyha Gülüm Murat Çepni Erdal
Aydemir
 İstanbul İzmir Bingöl

BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ CEMAL ÖZTÜRK (Giresun) –
Katılmıyoruz. 
BAŞKAN – Önerge üzerinde söz isteyen, İstanbul
Milletvekilimiz Sayın Ali Kenanoğlu. (HDP sıralarından alkışlar)
Süreniz beş dakika Sayın Kenanoğlu. 
ALİ KENANOĞLU (İstanbul) – Sayın Başkan, değerli
milletvekilleri; Genel Kurulu saygıyla selamlıyorum. 
Bu maddeyle, Türkiye'deki şirketlerin yaklaşık olarak 400
milyar tutarındaki kredi borcu yeni düzenlemeyle yapılandırılmaktadır. Bu
borçların tahsil edilememesi sebebiyle ve içerisinde bulunduğumuz ekonomik
krizin bankalara ve şirketlere olan etkisini hafifletmek amacıyla yeni bir
düzenlemeye gidilmektedir. Bu düzenlemeyle, bir yandan borçlu şirketlerin kredi
yapılandırmalarıyla doğacak vergi kaynaklı maliyetlerin azaltılması
hedeflenmekte, bir yandan da kapitalizmin güncel formunda değerin yaratılacağı
yönü belirleyen finansal sermayenin geleceği güvence altına alınmak
istenmektedir. Denebilir ki: Sermayenin hegemonik biçimi olan finansal
sermayenin yararına göre diğer sermaye biçimlerinin hizalanması
amaçlanmaktadır.
Sermayenin değer yaratım ihtiyaçları doğrultusunda sürekli
biçimlendirilen ve sonrasında sermayenin lehine düzenlemelere giden, toplumsal
alanı da bu şekilde yeniden yapılandıran devlet kapitalizminin neoliberal
niteliğinin bir başka icraatıyla karşı karşıya olduğumuz ortadadır. İçerisinde
bulunduğumuz kriz sürecinde finansal sermayenin geleceğini kurtarmak, doyumsuz
akışını ve değer üretimini sürdürülebilir kılmak için görüldüğü üzere yeni
kararlar alınmaktadır. 
TÜİK tarafından açıklanan raporlarda görüldüğü gibi
işsizlik oranı yüzde 14’e yaklaşmışken, insanlar açlık sınırında yaşıyorken,
borcunu ödeyememekten hayatına kıyanların arasına her geçen gün yeni insanlar
ekleniyorken iktidar, patronların geleceğini kurtarmanın derdine düşmüştür,
kapitalizmin içerisine düştüğü çıkmazlardan kurtulması için çareler aramaktadır
fakat bu çareler, krizin müsebbibi olan sermayedense, yoksullara yansıttığı
vergi yükü ve maaşların düşmesiyle krizin faturasını yoksullara çıkartmaktan
öteye gitmemektedir. 
İktidarın tüm bunlardan hareketle bu yanıyla iki misyona
sahip olduğunu söyleyebiliriz: Birincisi, sermayenin kendisine sağladığı
meşruiyetle birlikte kendisiyle kurduğu entegrasyon sonucunda sürekli olarak
patronların hayatını kurtarmak.
İkincisi, yoksulları vergiye boğarak sermayenin kendi
krizinin faturasının kefaretini borç yoluyla yoksullara ödetmek ve tasdik
ettiği borçlar yoluyla da yoksulların geleceğini denetim altında tutmak yani
modern kölelik. 
Devleti temsil eden kurumların, en tepe kurumdan en
alttakine, sermayenin kontrolsüz akışına teknik anlamda bir destekleyici,
düzenleyici olmaktan öte bir rolü olmadığı gerçeğiyle karşı karşıyayız.
Dolayısıyla iktidarın da Türkiye halklarının genelinin yararı adına kararların
altına imza attığını söylemek lafügüzaf olacaktır. Üzerinde görüşme
yürüttüğümüz kanun teklifi düşünüldüğünde bu durum teyit edilmektedir. Bu
maddeyle, sermayenin taşeronluğuna soyunan Parlamento, sermayenin emirlerini
yerine getiren teknik bir merci olmaktan öte bir şey teşkil etmemektedir.
Devlet veya şu anda iktidarda bulunanlar tarafsız bir pozisyonda olmanın
aksine, tarihsel, toplumsal bağlamda içerisinde bulunduğumuz kriz sürecinde
kendi varoluşuna uygun bir vaziyette, güç ilişkilerine uygun bir vaziyette
hareket etmektedir; kapitalizmin krizinin yönetimini icra etmektedir; değer
temellük etmekte zora düşen, krizle yüz yüze gelen sermayenin imdadına yetişip
krizin telafisinin sağlanabileceği zemini ortaya çıkarmaya çabalamaktadır.
Devlet, toplumsal refah yalanı bir tarafa, bu yanıyla sermayenin ihtiyacına
cevap aradığı bir çağrı merkezi karakteri taşır hâldedir. Suriye’de içerisine
girilen savaş da esasen bu durumun farklı bir iz düşümünü teşkil etmektedir.
Bir yandan değer yaratım krizi içerisine girilen ulusal ve uluslararası
sermayeye sömürmek, değer elde etmek için yeni alanlar yaratırken, öte yandan
da ulusal düzeyde savaş tamtamları çalarak Türkiye halkları nezdinde bu savaşın
esas gerekçelerini hasıraltı etmek amaçlanmaktadır.
Bununla birlikte, yoksulların ahlakını üretmek adına da
devlet var gücüyle çalışmaktadır. İktidar, medyadan STK’lerine, okullarından
kurumlarına kadar vergi yoluyla krizin faturasının yansıtıldığı yoksulları
ehlileştirmeye, üzerlerinde denetim sağlamaya çalışmaktadır. Yoksulların
yaşamlarının her hücresine sızarak kapitalizmin kriziyle bir hesaplaşma
içerisine girmelerine engel olmak amacıyla onların geleceğini, davranışlarını
öngörülebilir bir hâle getirmeye çalışmaktadır. Bu kanun teklifinin bu maddesi
devlet kapitalizminin… 
(Mikrofon otomatik cihaz tarafından kapatıldı) 
BAŞKAN – Tamamlayalım Sayın Kenanoğlu.
ALİ KENANOĞLU (Devamla) – …karakterini örnekleyen bir
mahiyete sahiptir. İktidar, patronların krizde boğulmaması amacıyla patronlara
can simidi sağlayan bir çeşit sponsor rolüne bürünmüştür.
Teşekkür ederim. (HDP sıralarından alkışlar) 
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir. 
17’nci maddeyi oylarınıza sunuyorum: Kabul edenler... Kabul
etmeyenler... 17’nci madde kabul edilmiştir.
Değerli milletvekilleri, bu şekilde, birinci bölümde yer
alan maddelerin oylamaları tamamlanmıştır. 
Aldığımız karar gereğince gündemimizdeki konular
tamamlanmıştır. 
Alınan karar gereğince kanun teklifleri ile komisyonlardan
gelen diğer işleri sırasıyla görüşmek için 17 Temmuz 2019 Çarşamba günü saat
14.00’te toplanmak üzere birleşimi kapatıyorum. 
Kapanma Saati: 00.57




(x) 102 S. Sayılı Basmayazı tutanağa
eklidir.




