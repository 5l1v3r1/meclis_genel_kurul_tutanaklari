



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 95’inci
Birleşim
 31
Mayıs 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Kayseri Milletvekili Mustafa Elitaş ile İstanbul Milletvekili
Mehmet Muş’a grup başkan vekilliği görevlerinde ve önceki grup başkan vekilleri
Giresun Milletvekili Nurettin Canikli ile Tokat Milletvekili Coşkun Çakır’a
yeni görevlerinde başarılar dilediğine ilişkin konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Artvin Milletvekili Uğur Bayraktutan’ın, Artvin
ilinin sorunlarına ilişkin gündem dışı konuşması
2.- Konya Milletvekili Hacı Ahmet Özdemir’in,
İstanbul’un fethinin 563’üncü yıl dönümüne ilişkin gündem dışı konuşması
3.- Adıyaman Milletvekili Behçet Yıldırım’ın, Adıyaman
ilinin sorunlarına ilişkin gündem dışı konuşması

VI.- AÇIKLAMALAR
1.- Osmaniye Milletvekili Mücahit Durmuşoğlu’nun, İstanbul’un
fethinin 563’üncü yıl dönümüne ilişkin açıklaması
2.- Hatay Milletvekili Serkan Topal’ın, 22/5/2016
tarihinde Hatay’ın Samandağ ilçesi Çevlik sahili açıklarında bir ihbar üzerine
Sahil Güvenlik ekiplerinin inceleme yaptığı sırada meydana gelen patlamada 1
askerin şehit olduğuna, 1 balıkçının yaralandığına ve bu olayın aydınlatılması
için gerekli çalışmaların hızlandırılmasını talep ettiğine ilişkin açıklaması
3.- İstanbul Milletvekili Mahmut Tanal’ın, Mimarlar
Odası ile Kültür ve Turizm Bakanlığı arasında kırk dokuz yıllığına imzalanan
protokolün tek taraflı feshedilmesinin hukuksuz olduğuna ilişkin açıklaması
4.- Mersin Milletvekili Baki Şimşek’in, Mersin’in
Tarsus, Erdemli ve Silifke ilçelerinde yoğun dolu yağışı nedeniyle üzüm bağlarının
zarar gördüğüne ve bu bölgedeki çiftçilerin çoğunun tapu sorunları nedeniyle
tarım sigortalarının olmadığına ilişkin açıklaması
5.- İstanbul Milletvekili Sibel Özdemir’in, Kültür ve
Turizm Bakanlığının Mimarlar Odasına karşı açtığı dava sonuçlanmadan tahliyenin
polis zoruyla gerçekleştirilmesinin kabul edilemez olduğuna ilişkin açıklaması
6.- Bursa Milletvekili Nurhayat Altaca Kayışoğlu’nun,
Gezi direnişçilerini ve şehitlerini saygıyla andığına ve iktidarın insanların
tercihlerine aykırı olarak her alanda baskılarını sürdürmeye devam ettiğine
ilişkin açıklaması
7.- Manisa Milletvekili Tur Yıldız Biçer’in, haziran
direnişinin, üç yıl önce gerici, baskıcı ve karanlık güçlere karşı memleketine
sahip çıkmak isteyenlerin sesi, sözü ve siyaseti olduğuna ilişkin açıklaması
8.- Malatya Milletvekili Veli Ağbaba’nın, Malatya’da
yaşanan don ve dolu afeti nedeniyle kayısı üreticilerinin zor durumda olduğuna
ilişkin açıklaması
9.- Kocaeli Milletvekili Fatma Kaplan Hürriyet’in,
PKK’yla mücadele sırasında vücutlarında kalıcı hasarlar oluşan binlerce Mehmetçik’in
madalyaları ve gazilik unvanlarının ne zaman verileceğini öğrenmek istediğine
ilişkin açıklaması
10.- Mersin Milletvekili Aytuğ Atıcı’nın,
Cumhurbaşkanının bir vakfın kuruluş yıl dönümünde sarf ettiği bazı ifadelerine
ilişkin açıklaması
11.- Edirne Milletvekili Okan Gaytancıoğlu’nun, toprak
analizi desteğinin kaldırılmasını kınadığına ilişkin açıklaması
12.- Adana Milletvekili İbrahim Özdiş’in, tarımsal
sulamaya ait elektrik borcu bulunan çiftçilere destek ödemesi yapılmamasının
gerekçesini öğrenmek istediğine ilişkin açıklaması
13.- Sivas Milletvekili Ali Akyıldız’ın, yol bakımı
gerekçesiyle Sivas-Divriği arasında yolcu ve yük taşımacılığı yapan posta treni
seferlerinin iptal edilmesiyle yaşanan mağduriyetlerin giderilmesi için nasıl
bir çözüm düşünüldüğünü öğrenmek istediğine ilişkin açıklaması
14.- İstanbul Milletvekili Selina Doğan’ın, Kültür ve
Turizm Bakanlığıyla imzalanan protokol uyarınca kırk dokuz yıllığına Mimarlar
Odasına kiralanan binanın zorla ve hukuka aykırı olarak tahliye edilmek
istenmesine ilişkin açıklaması
15.- İstanbul Milletvekili Hurşit Yıldırım’ın, Gezi’nin
yıl dönümü girişimlerinin millî iradeye karşı potansiyel darbeyi canlı tutma
amacı olduğuna ve asla kabul edilmemesi gerektiğine ilişkin açıklaması
16.- Manisa Milletvekili Erkan Akçay’ın, yargı
erklerini temsil eden başkanların siyasi organizasyonlarda şakşakçılık
yapmaktan vazgeçmelerini tavsiye ettiklerine ve 29 Mayısta İstanbul’da “Fetih
Şöleni” adı altında yapılan açık hava toplantısında Türk Bayraklarının yerlere
atılıp çiğnenmesini kınadığına ilişkin açıklaması
17.- Diyarbakır Milletvekili İdris Baluken’in, Gezi
direnişinin 3’üncü yıl dönümüne, iki gece önce Şırnak’ın Roboski köyünde ikinci
Roboski katliamı girişiminin olduğuna ve 2 gencin hayatını kaybettiğine,
Roboski’de kaybettiği birinci derece yakınlarının taziye ziyaretine gitmek
isteyen Şırnak Milletvekili Ferhat Encu’nun büyük bir engellemeyle karşı
karşıya kaldığına ve Halkların Demokratik Partisi olarak dün Silopi’de meydana
gelen saldırıyı kınadıklarına ilişkin açıklaması
18.- Manisa Milletvekili Özgür Özel’in, Gezi
olaylarının 3’üncü yıl dönümüne, UNESCO Uluslararası Tiyatro Enstitüsü
tarafından Hırvatistan’da düzenlenen Tiyatro Festivali’ne katılan ve hiçbir
resmî etkinlikte yer almayan yetkililer hakkında Hükûmetin nasıl bir önlem ve
soruşturma başlattığını öğrenmek istediğine ilişkin açıklaması
19.- Amasya Milletvekili Mehmet Naci Bostancı’nın, Gezi
hareketine temel dinamiğini kazandıran ve onu yönlendirenlerin yasa dışı
örgütler olduğuna, demokratik protestoların bir hak olduğuna ama darbe
girişimlerinin meşru ve mazur görülemeyeceğine ve Manisa Milletvekili Erkan
Akçay’ın yaptığı açıklamasındaki bazı ifadelerine ilişkin açıklaması

VII.- BAŞKANLIĞIN GENEL KURULA
SUNUŞLARI
A) Meclis Araştırması Önergeleri
1.- Erzurum Milletvekili Kamil Aydın ve 19
milletvekilinin, tüketim mallarının kaçak ve sahte üretimi konusunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/214)
2.- İstanbul Milletvekili Filiz Kerestecioğlu Demir ve
23 milletvekilinin, Türkiye'de hasta tutuklu ve hükümlülerin koşullarının
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/215)
3.- Şanlıurfa Milletvekili Osman Baydemir ve 23
milletvekilinin, Suriye uyruklu 6 kişinin El-Nusra örgütüne teslim edilmesiyle
ilgili işlemlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/216)
B) Tezkereler
1.- Türkiye Büyük Millet Meclisi Başkanlığının,
Belçika'nın başkenti Brüksel'de 30-31 Mayıs 2016 tarihinde Avrupa Parlamentosu
Katılım Öncesi Eylem Biriminin AB genişleme ülkelerine yönelik parlamentolar
arası konferanslar programı çerçevesinde düzenlenecek olan "AB'ye Katılım
Sürecinde Siyasi Grupların, Partilerin ve Hükûmetlerin Birbirleri ile
Etkileşimleri" başlıklı seminere katılım sağlanmasına ilişkin tezkeresi
(3/795)

VIII.- YAZILI SORULAR VE CEVAPLARI
1.- İstanbul
Milletvekili Mustafa Sezgin Tanrıkulu'nun, 2015-2016 yılları arasında
gerçekleşen temsil ve ağırlama harcamalarına ilişkin sorusu ve Millî Savunma
Bakanı İsmet Yılmaz’ın cevabı (7/5251)
31 Mayıs 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Mustafa AÇIKGÖZ (Nevşehir), Zihni AÇBA (Sakarya)
-----0-----
BAŞKAN
– Türkiye Büyük Millet Meclisinin 95'inci Birleşimini açıyorum.
III.- YOKLAMA
BAŞKAN
- Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını ve salondan ayrılmamalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yetersayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Kayseri Milletvekili Mustafa Elitaş ile İstanbul Milletvekili
Mehmet Muş’a grup başkan vekilliği görevlerinde ve önceki grup başkan vekilleri
Giresun Milletvekili Nurettin Canikli ile Tokat Milletvekili Coşkun Çakır’a
yeni görevlerinde başarılar dilediğine ilişkin konuşması
BAŞKAN
- Adalet ve Kalkınma Partisi Grubunda grup başkan vekilliği görevlerine
başlayan Sayın Mustafa Elitaş ve Sayın Mehmet Muş’a başarılar diliyorum. 
Önceki
grup başkan vekilleri Sayın Nurettin Canikli ve Sayın Coşkun Çakır’a da yeni
görevlerinde başarılar diliyorum. (AK PARTİ sıralarından alkışlar) 
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, Artvin’in sorunları hakkında söz isteyen Artvin Milletvekili Uğur
Bayraktutan’a aittir.
Buyurunuz
Sayın Bayraktutan. (CHP sıralarından alkışlar) 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Artvin Milletvekili Uğur Bayraktutan’ın, Artvin
ilinin sorunlarına ilişkin gündem dışı konuşması
UĞUR
BAYRAKTUTAN (Artvin) – Sayın Başkan, çok değerli milletvekilleri; Artvin’in
sorunları hakkında söz aldım. Yüce heyetinizi ve bizi televizyonları başında izleyen
yurttaşlarımızı saygıyla selamlıyorum.
Artvin
kuzeydoğuda bir cennet. Geldiniz mi, gördünüz mü bilmiyorum ama doğası, denizi,
yeşilin harmanlanmış olduğu bir kent. Şair çok güzel ifade ediyor -sizin
sıralarınızda- Artvin’in eski Valisi Cengiz Aydoğdu’nun güzel bir sözü var,
diyor ki: “Artvin göğe komşu topraklar.” Artvinli olmayan biri Artvin’i bu
kadar güzel bir şekilde tarif ediyor.
Bunun
dışında, şair diyor ki: “Artvin yağız bir delikanlıdır.” Dağlarına
yaslandığınız zaman, ovalarında hırçınlığını gördüğünüz zaman, o yağmurunu,
sisini, bulutlarını gördüğünüz zaman bir kentin ne kadar güzel olduğunu
görürsünüz.
Bu
kentin sorunları var değerli milletvekilleri, bunları beş dakika içinde
anlatmaya çalışacağım. Bunlardan bir tanesi, geçen burada yapmış olduğum
konuşmada da söyledim, dünyanın en büyük Atatürk heykeli Artvin’de değerli
milletvekilleri. 22 metre yüksekliğinde, gerçekten muhteşem bir Atatürk heykeli
var. Bu Atatürk heykeli bir noter ağabeyimiz tarafından yapıldı. Ne yazık ki
enerji kenti olan, barajlarla övünmüş olduğumuz bu kent, bu Atatürk heykelini
ışıklandıramıyor değerli milletvekilleri. Atatürk heykelinin altında bir ibare
var “Ata’m senin izindeyiz.” diye. Bu cumhuriyet kenti Artvin’e gelen her
yurttaş onu görüyor, Gazi Mustafa Kemal Atatürk’ün ışığı altında aydınlanıyor
ama ne yazık ki biz, bu kentin, dünyanın en büyük Atatürk heykelini
ışıklandıramıyoruz. Sayın Bakana sordum ne kadar elektrik parası harcadık diye.
On üç ayda 1.300 lira harcamışlar. Yani bir evin aydınlatılmasıyla, koskocaman
bir heykeli ayda 100 liraya aydınlatıyorlar, bunu bir kere daha ifade etmek
istedim.
Değerli
dostlar, Artvin’e yapılan en önemli yatırımlardan bir tanesi -bir anlamda da
Hükûmete teşekkür ediyorum- Artvin Cankurtaran Tüneli. Bakın, Cankurtaran Tüneli’nin
ihalesinin yapılmış olduğu tarihte, temelinin atıldığı tarihte, 29 Ekim 2010’da
ben partimizin il başkanıydım. Şimdiki Sayın Başbakan, Ulaştırma Bakanı geldi,
Borçka’daki temel atma töreninde dediler ki: “Bu tünel ne kadar zamana teslim
edilecek?” “Bu, dokuz yüz on güne teslim edilir.” diye yüklenici firma ifade
etti. Gelinen noktada pazarlık yapıldı ve bunun iki yıl iki aya teslim
edileceğine ilişkin yapımcı firmadan taahhütte bulunuldu. Arkadaşlar, aradan
altı yılı aşkın süre geçti, yedi yıl oldu, Artvin’de Cankurtaran Tüneli ne
yazık ki yapılmadı. Artvinliler bekliyorlar, “Cankurtaran Tüneli ne zaman
faaliyete geçecek?” diye. O pazarlığı gayet iyi hatırlıyorum. Sayın Başbakana
buradan sesleniyorum: Yaptığınız bütün ihalelerde yüklenici firmaların temsilcilerini
çağırdığınız zaman pazarlık yapıyorsanız, eğer bunlar Artvin’deki gibiyse vay
ülkenin hâline! Bunu bir kere daha ifade etmek istiyorum.
Önemli
bir yer daha var, havaalanımız, Artvin-Rize Havaalanı, bakın. Şimdi Osman Bey
gülüyor, ona söyledim ben. Artvin-Rize Havaalanı çok önemli. Değerli
milletvekilleri, bakın, Giresun ile Ordu’da bir havaalanı yapıldı -hayırlı
uğurlu olsun, teşekkür ediyoruz- iki ilin arasına yapıldı, kilometre olarak iki
ilin arasında tam orta noktaya geldi. Ama ne yazık ki Artvin-Rize Havaalanı’nın
şu andaki öngörülen yeri Artvin’den 130 kilometre, Rize’den 30 kilometre. Rize
ile Trabzon arasındaki havaalanının uzaklığı 74 kilometre. Şimdi, bu nasıl
Rize-Artvin Havaalanı oluyor? Bunu bize bir anlatın. Rize milletvekilleri çıksınlar,
desinler ki… Ya, bu niye Rize-Artvin Havaalanı oluyor değerli milletvekilleri?
Tamam, ben onu saygıyla karşılarım, Rize’de havaalanı yapın ama bizi
karıştırmayın. Havaalanının yapılması gereken yer, Rize ile Artvin’in
ortasında, Fındıklı ile Arhavi arasındaki bir bölgedir. Şimdi, efendim, “Orası
uçakların inmesi için uygun değildir.” diye ilginç bir çözüm konuluyor önümüze,
bunu kabul etmemiz mümkün değildir. Benim bir önerim var: Eğer bu konuda bir
sorun varsa gelin havaalanını Güneysu’ya yapın, herkes rahatlasın değerli
milletvekilleri. O nedenle, Rize-Artvin Havaalanı’yla alakalı bu
çekincelerimizi ortaya koymak istiyoruz.
Artvin’in
sorunları ortaya konulurken Cerattepe konuşulmadan olmaz. Bakın, Cerattepe’de
iki aydır herkes suspus vaziyette. Bilirkişi, raporunu vermiyor. Bilirkişiye
müdahale edildiğini biliyoruz değerli milletvekilleri. Yargıya müdahale
edildiği gibi bilirkişiye de müdahale ediliyor. Üç aya yakındır Cerattepe
bilirkişisi raporları vermiyor. Rize İdare Mahkemesindeki hâkimleri değiştirdiniz,
Rize İdare Mahkemesinin Başkanını değiştirdiniz, bizim lehimize olan mahkeme
kararlarına rağmen bir de şimdi diyorsunuz ki: “Efendim, buradan çıkacak olan
kararı tanıyın.” Bakın, buradan, Türkiye Büyük Millet Meclisinden, Gazi
Meclisten bütün Türkiye'ye sesleniyorum: Eğer buradan bir ters karar çıkarsa,
daha önceki mahkeme kararlarına rağmen eğer ters bir karar çıkarsa, hani
Cumhurbaşkanı Anayasa Mahkemesi kararlarını tanımıyordu ya,
biz de Rize İdare Mahkemesinin kararını tanımayacağız arkadaşlar, açık açık,
bütün Artvinliler adına buradan ifade ediyorum. (CHP sıralarından alkışlar) 
Buradan
Cerattepe’ye de sözüm var. Ne olursa olsun sana sahip çıkmak bizim vicdan
borcumuzdur, namus borcumuzdur, şeref borcumuzdur. Eğer sana sahip çıkamazsak
-daha önce de ifade ettim- suyun cenazemizi yıkasın, toprağın mezarımız olsun,
ağaçların tabutumuz olsun Cerattepe; sana sahip çıkacağız, buradan namus, şeref
sözü veriyoruz.
Sözlerimi
bir Artvin sözüyle nihayetlendiriyorum. Diyorum ki:
“Dağ
dağ olurum, deniz deniz. 
Gönül
gönül olurum, yürek yürek.
Sınır
boylarında bayrak, Kurtuluş Savaşı'nda mavzer.
Ben
özgürlüğüm, ben bağımsızlık, 
Ben
Kaçkar Dağı’yım, ben deli horon. 
Günü
geldiğinde, atabarı değil,
Atatürk
olurum Kocatepe'de. 
Ben
Artvin'im dostlar, bensiz olmaz.”
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Bayraktutan.
OSMAN
AŞKIN BAK (Rize) – Sayın Başkanım, zabıtlara geçmesi için söylüyorum.
BAŞKAN
– Sayın Bak…
OSMAN
AŞKIN BAK (Rize) – Konuşmacı “Rize milletvekilleri gelsin, cevap versin.” dedi.
Bu açıklamayı yapmak istiyorum.
BAŞKAN
– Teşekkür ederim Sayın Bak. 
OSMAN
AŞKIN BAK (Rize) – Efendim, zabıtlara geçmesi için söylüyorum: Yapılan
fizibilite çalışmalarında en uygun yer orası bulunmuştur. 
BAŞKAN
– Gündem dışı ikinci söz, İstanbul’un fethinin 563’üncü yıl dönümü olması
münasebetiyle söz isteyen Konya Milletvekili Hacı Ahmet Özdemir’e aittir. 
Buyurunuz
Sayın Özdemir. (AK PARTİ sıralarından alkışlar) 
2.- Konya Milletvekili Hacı Ahmet Özdemir’in, İstanbul’un
fethinin 563’üncü yıl dönümüne ilişkin gündem dışı konuşması
HACI
AHMET ÖZDEMİR (Konya) – Sayın Başkan, kıymetli milletvekilleri ve bizleri
televizyonları başında izleyen değerli halkımız; hepinizi saygıyla
selamlıyorum. İstanbul’un fethiyle ilgili söz almış bulunuyorum.
Tabii,
İstanbul 20 Cemaziyelevvel 857’de yani 29 Mayıs 1453’te fethedilmiş bir güzel
kenttir, bir dünya kentidir ve Fatih İstanbul’u fethetmekle köhne bir çağı
kapatarak yeni bir çağı açmıştır.
Hiçbir
başarı tesadüfi değildir. Sosyal olaylar yahut tarihî vakalar tek bir sebebe
indirgenemez. Dolayısıyla bu başarının ardında birçok insanın emeği vardır, bir
milletin yüzyıllar, binyıllar süren geleneği vardır, anlayışı vardır, düşüncesi
vardır. Ve İstanbul fethedilmiştir. İstanbul’un fethi “fetih” olarak
tanımlanır, işgal değildir, istila hiç değildir; kuru kuruya bir cihangirlik
iddiası ve toprak kazanma, bir şehri elde etme iddiası değildir. Eğer tek bir
cümleyle tanımlamak icap ederse insan ile İslam arasındaki engelleri ortadan
kaldırma ameliyesinden ve bu işlemden başka bir şey olarak tanımlamak çok
yanlıştır. 
İstanbul’un
fethinde, kadim bir tarihin izleri ve cihan devleti düşüncesi vardır. Onun
için, İstanbul’un fethi Göktürkler demektir, Büyük Bulgar Hanlığı demektir,
Karahanlılar demektir, Gazneliler demektir ve Selçuklular demektir ve elbette
Osmanlı demektir. Onun için, fethin arkasında Şeyh Edebali vardır, Molla Gürani
vardır, Molla Fenari vardır, Sinan Paşa vardır ve Akşemsettin vardır.
Dolayısıyla, fethi bir kimseye mal etmek doğru olmadığı gibi Fatih’in hakkını
yemek de doğru değildir çünkü fethi gerçekleştiren isim de Fatih Sultan
Muhammed Han’dır ve bütün bunların ötesinde kim vardır diye soracak olursanız,
Hazreti Muhammed vardır. Zira, Hazreti Peygamber, ashabıyla beraber, açlıktan
karnına taş bağladığı bir dönemde, hendeği kazarken hendekte çıkan kayayı
parçalamak üzere bizatihi indiğinde, balyozu kaldırıp o kayaya vurduğunda o
ortam içerisinde İstanbul’un fethini müjdelemiştir. Aslında, eğer tabiri
caizse, Hazreti Peygamber, o balyozu hendek kazılırken karşısına çıkan kayaya
değil, İstanbul Surlarına indirmiştir. Dolayısıyla, Hazreti Peygamber’in de bu
fetihte, ideali ortaya koyma adına, çok önemli bir payı vardır. 
Fakat
üzücü bir noktaya geleceğiz. Sosyal medya üzerinden kendilerine aydın diyen ve
aslında aydınlanmamış olan; sosyal medya üzerinden kendilerine sanatçı diyen
ama sanatla uzaktan yakından alakası olmadığını sözleriyle âdeta bütün bir
topluma haykıran insanlara buradan herhâlde bir cevap vermek lazım. Güya İstanbul
fethedilmemiş, işgal edilmiş, istila edilmiş; aydın bir zümreye karşı, büyük
bir medeniyete karşı barbar bir kavim mücadele etmiş ve medenilerin elinden
İstanbul’u bu barbarlar almış. Bu tip ifadelerin biz sosyal medyada yer
almasından ziyadesiyle üzgünüz ve bu sözleri olduğu gibi onlara iade ediyoruz. 
Şunu
da ifade ederek sözlerimi devam ettirmek istiyorum: Bu mantıkla hareket
ederseniz, siz, Kurtuluş Savaşı’nı da yine medenilere karşı verilmiş bir
mücadele olarak tanımlamış olursunuz. Zira Kurtuluş Savaşı’nı yapanlar
emperyalistlerin elinden ülkesini kurtarmak isteyen insanlardı, işgalden,
istiladan ülkesini kurtarmak isteyen insanlardı. Eğer siz İstanbul’un alınışını
barbarların medeni bir toplumdan bir kenti kurtarması olarak veya alması olarak
değerlendiriyorsanız; hazır bu medeni millet gelmiş, sizin ülkenizi işgal
etmiş, o hâlde bu medenilere karşı niye savaştınız? 
Mandacılık
anlayışının tezahürü olan bu sosyal medya açıklamalarını şiddetle kınıyorum,
hepinize saygılar sunuyorum, İstanbul’un fethini tekrar kutluyorum. (AK PARTİ
sıralarından alkışlar) 
BAŞKAN
– Teşekkür ederim Sayın Özdemir.
Gündem
dışı üçüncü söz, Adıyaman’ın sorunları hakkında söz isteyen Adıyaman
Milletvekili Behçet Yıldırım’a aittir.
Buyurunuz
Sayın Yıldırım. (HDP sıralarından alkışlar) 
3.- Adıyaman Milletvekili Behçet Yıldırım’ın, Adıyaman
ilinin sorunlarına ilişkin gündem dışı konuşması
BEHÇET
YILDIRIM (Adıyaman) – Sayın Başkan, değerli milletvekili arkadaşlarım; bugün
Adıyaman'ın sorunlarını dile getirmek üzere söz almış bulunmaktayım. Genel
kurulu ve bizleri ekran başında izleyen herkesi saygılarımla selamlıyorum.
Adıyaman'ın
dünya kadar sorunu var. Bunların başında işsizlik gelir. Adıyaman ırgat şehri
olarak anılır, bunun için istatistiksel çalışma yapmaya gerek yoktur, kahve ve
çay ocaklarının doluluk oranına bakmak yeterlidir. Bu işsizlikten dolayı
halkımız yurdun dört bir yanına mevsimlik işçi olarak çalışmaya gitmektedir.
Yazın il ve ilçelerimiz âdeta boşalmaktadır. Bu göçebe hayatı insanların
hayatını son derece olumsuz etkilemekte, çocukların eğitimi aksamakta, yollarda
her yıl onlarca kişi trafik kazalarında can vermekte, gittikleri yerlerde ırkçı
ve faşist baskılara maruz kalmaktadır. 
Adıyaman’daki
bu işsizlik tarım politikalarının iyileştirilmesi, adil bir teşvik sistemiyle
büyük ölçüde çözülebilir ama teşvik sistemi iyileştirileceği yerde
kötüleşmiştir. 2012 yılında dönemin AKP Hükûmeti tarafından çıkarılan yeni
teşvik yasası, Türkiye’nin başka bölgeleri için çok şey ifade ederken Adıyaman
için âdeta bir hayal kırıklığı ve yıkım olmuştur. Bilindiği gibi teşvik
yasaları bölgeler arası ekonomik eşitsizliği, dengesizliği ve geri kalmışlığı
ortadan kaldırmak için çıkarılmaktadır. 2012 tarihli yeni teşvik yasasıyla
teşvikten faydalanma gelişmişlik düzeyine göre sıralanırken Adıyaman ili daha
önceki teşvik yasasında kendiyle eş değer düzeyde bulunan Şanlıurfa,
Diyarbakır, Siirt, Batman, Mardin gibi bölge illerinden daha gelişmiş görülerek
bu gruptaki illerden çıkarılmış, bir üst bölge olan beşinci bölge kapsamına
alınmıştır. Bunun anlamı şu: Adıyaman üreticisinin, sanayicisinin daha önceki
teşvik yasasıyla faydalandığı teşvikler alınmış, üretici mağdur bırakılmıştır. 
Bu
gülünç ve akıldan yoksun olarak hazırlanan yasa kapsamında çarpıcı bir örnek
vermek istiyorum. Adıyaman'a komşu olan, sulanabilir tarımsal alanları ve
sermayesi Adıyaman'dan katbekat güçlü olan Şanlıurfa altıncı bölgededir. Bir
işveren Şanlıurfa'da bir işçi için 40 TL SGK primi öderken Adıyaman'da bir işçi
için 400 TL ödemek zorundadır, dolayısıyla Adıyaman'daki yatırımlar bile
Şanlıurfa'ya kaymaktadır. 
Yine, bu teşvik yasasıyla geliştirilmesi düşünülen
hiçbir sektörde ilerleme sağlanamamış, aksine bir gerileme mevcuttur.
Madencilik kapsamında mermer ocakları açılmış, bu mermer ocaklarıyla
Adıyaman’ın doğası katledilmiştir. İlimizde birçok dağ harabeye çevrilmiş,
mermer ocakları civarında bulunan köylerin su kaynakları kurumuş, tarım
arazileri ise büyük oranda zarar görmüştür. Kısacası, bu mermer ocakları
yıkımdan başka hiçbir şey getirmemiştir. Üstelik çıkarılan mermerler de değişik
illere işlenmek üzere sevk edilmektedir. Ağır tonajlı araçlar yolları köstebek
yuvası hâline getirmiştir. Adıyaman Türkiye'nin en kötü kara yolu ağına
sahiptir. Yine, dağ köylerinde büyük maliyetlerle güvenlik barajları yaparak insanları
yerinden yurdundan göç ettirmeye çalışanlar, ilimize fayda yerine zarar
getirmektedir. Alternatif enerjilerden, güneş, rüzgâr enerjilerinden
faydalanılmalıdır. İlimizde daha çok hububat ürünleri yetiştirilmektedir,
alternatif ürünlere yönelim desteklenmeli ve teşvik edilmelidir. Tütün kotası
uygulaması yeniden gözden geçirilmelidir. 
AKP, ova köylerinin, tarımsal arazilerin sulanmasına
ilişkin maliyetsiz bir projeyi bile hayata geçirememiştir. Yanı başımızdaki
Atatürk Barajı’ndan -ki bu Atatürk Barajı bir ilçemizi ve onlarca köyümüzü
sular altında bırakmış, âdeta haritadan silmiştir- yararlanamamaktayız. Atatürk
Barajı sahasındaki arazi sulama projeleri, Bebek 1, Bebek 2 Projeleri bir an
önce hayata geçirilmelidir. Çok az maliyeti olan bu projeler hayata
geçirilinceye kadar kendi imkânlarıyla sulu tarıma geçen çiftçilerimizin
elektrik enerjisinden ucuza yararlanması sağlanmalıdır. Sulu tarıma geçiş,
Adıyaman çevresinin kaderini değiştirecek, işsizliği ortadan kaldıracak en
önemli yatırım olacaktır. 
Ülkemiz ve dünya kültür mirası içinde belli bir önemi
haiz olan Nemrut Dağı’ndan ve güzergâhı üzerindeki diğer tarihî ve kültürel
mirastan yeterince yararlanamamaktayız. İnanç turizmi Adıyaman'da
geliştirilmeli. Yılın on iki ayı turist çekebilecek potansiyele sahibiz ama
maalesef yararlanamamaktayız. Nedeni, yollarımızın çok kötü olması, hava
ulaşımının yetersiz ve pahalı olması gibi nedenlerdir. Geçenlerde Adıyaman'da
Turizm Haftası kutlandı. Bir tek işletmecinin ve turistin olmaması hepimizi
derin derin düşündürmelidir. 
Tabii, turizmin son iki üç yılda gerilemesinin en
önemli sebeplerinin başında Adıyaman'ımızın adının IŞİD ile anılıyor olmasıdır.
Çocukları kandırılan mağdur ailelerin… Adıyaman kamuoyu ve bizlerin bütün
uyarılarına rağmen faaliyetlerine ve örgütlenmelerine açıkça göz yumulan
çeteler, buradan örgütlenerek canlı bomba olarak Diyarbakır'da, Suruç'ta,
Ankara'da ve İstanbul'da kendilerini patlatarak yüzlerce masum insanın ölümüne
sebebiyet vermişlerdir. Bunun sonucunda tarihsel ve kültürel anlamda marka olan
Adıyaman kenti imajını yitirerek IŞİD ile anılır hâle gelmiştir. Bundan zarar
gören Adıyaman kenti ve Adıyaman halkı olmuştur. Bu durumun sorumluları AKP
iktidarı ve onların yereldeki bürokratik ve siyasi temsilcileridir.
Yine,
TÜİK sonuçlarına göre yaşam standartları açısından 81 il içinde 78’inci
sıradayız; eğitimde ise 64’üncü sıradayız.
Adıyaman
sağ iktidarlara, en çok da AKP'ye çok şey vermiştir ama hiçbir şekilde karşılık
almamıştır, Adıyaman AKP den alacaklıdır.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yıldırım.
Üç
milletvekilinin beşer dakika süreyle yaptığı gündem dışı konuşmalar sona
ermiştir.
Şimdi, elektronik sisteme girerek söz talep eden sayın
milletvekillerinden, talep sırasını gözeterek 15 kişiye sırayla söz vereceğim. 
Söz
verme işlemini başlatıyorum. 
Sayın
Durmuşoğlu…
VI.- AÇIKLAMALAR
1.- Osmaniye Milletvekili Mücahit Durmuşoğlu’nun,
İstanbul’un fethinin 563’üncü yıl dönümüne ilişkin açıklaması
MÜCAHİT
DURMUŞOĞLU (Osmaniye) – Cumhurbaşkanımız Sayın Recep Tayyip Erdoğan’ın
himayelerinde bu yıl 563’üncü yıl dönümünü coşku ve gururla kutladığımız
İstanbul’un fethi, askerî bir başarının çok ötesinde siyasi, ekonomik, sosyal
ve kültürel sonuçlarıyla dünya tarihinin en büyük zaferlerinden birisidir.
İstanbul’un fethinin ardından şanlı ecdadımız tüm dünyaya İslam medeniyetinin
ne olduğunu göstermiştir. Bugün de savaş nedeniyle ülkemize sığınmak zorunda
kalan Suriyeli kardeşlerimize ev sahipliği yapan ülkemiz, tüm dünyaya âdeta
insanlık dersi vermektedir. Fatih Sultan Mehmet Han’ın kararlılığı, zekâsı ve
azmi bizden sonraki nesillere de örnek olmaya devam edecektir. İnanıyorum ki
ülkemiz, İstanbul’un fethinin 600’üncü yılına dek dünyanın yeniden en büyük
gücü olacaktır. 
Bu
duygu ve düşüncelerle, sanatçı sıfatının arkasına saklanarak ecdadımıza hakaret
etmeye kalkan cahilleri esefle kınıyor, Fatih Sultan Mehmet Han ve şanlı
ordusuyla birlikte, Malazgirt’ten Plevne’ye, Çanakkale’den Kutülamare’ye, Büyük
Taarruz’dan Kore’ye, Kıbrıs’tan terörle mücadeleye kadar bu millet için canını
feda eden tüm şehitlerimizi bir kez daha rahmetle, hürmetle yâd ediyorum. 
BAŞKAN
– Sayın Topal…
2.- Hatay Milletvekili Serkan Topal’ın, 22/5/2016
tarihinde Hatay’ın Samandağ ilçesi Çevlik sahili açıklarında bir ihbar üzerine
Sahil Güvenlik ekiplerinin inceleme yaptığı sırada meydana gelen patlamada 1
askerin şehit olduğuna, 1 balıkçının yaralandığına ve bu olayın aydınlatılması
için gerekli çalışmaların hızlandırılmasını talep ettiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Sayın
Hükûmet yetkilileri, 22 Mayıs 2016 tarihinde, Hatay ilimizin Samandağ ilçesi
Çevlik Sahili açıklarında, bir balıkçının bir botta 2 kişinin hareketsiz
yattığı ihbarı üzerine olay yerine Sahil Güvenlik ekipleri sevk edilmiş. Sahil
Güvenlik ekiplerinin “can salı” adı verilen botta inceleme yaptığı sırada
meydana gelen patlamada 1 askerimiz şehit olmuş ve 1 balıkçı vatandaşımız da
yaralanmıştır. Şehidimize Allah’tan rahmet diliyorum. 
Söz
konusu patlamanın bir bomba düzeneğinden kaynaklandığı söylense de olay henüz
tam olarak aydınlatılabilmiş değildir. Bu olayın hangi kişi, kişiler ya da
örgütler tarafından gerçekleştirildiğinin bir an önce aydınlatılması için
gerekli çalışmaların hızlandırılmasını talep ediyorum. Halkımız endişeli,
halkımız kaygılı; bu kaygıyı ve endişeyi giderecek çalışmaların bir an önce
yakından takip edilmesini talep ediyorum. 
Teşekkür
ediyorum. 
BAŞKAN
– Sayın Tanal…
3.- İstanbul Milletvekili Mahmut Tanal’ın, Mimarlar
Odası ile Kültür ve Turizm Bakanlığı arasında kırk dokuz yıllığına imzalanan
protokolün tek taraflı feshedilmesinin hukuksuz olduğuna ilişkin açıklaması
MAHMUT
TANAL (İstanbul) – Teşekkür ediyorum Sayın Başkan. 
Değerli
milletvekilleri, Mimarlar Odası ile Kültür ve Turizm Bakanlığı arasında kırk
dokuz yıllık protokol imzalandı. Bu protokolle kiralanan yer Yıldız Sarayı Dış
Karakol binası ancak Dış Karakol binası hukuksuz bir şekilde… Tabii, burada,
odanın demokratik hak ve özgürlükler çerçevesinde görevini ifa etmesi nedeniyle,
Kültür ve Turizm Bakanlığı bu sözleşmeyi bu sebepten dolayı tek taraflı olarak
feshetmiş durumda. Bu sözleşmenin feshi hukuka aykırı. Bununla ilgili idare
mahkemesinde iptal davası açıldığı hâlde, Sayın Bakanlık İstanbul Valiliğine,
belediye ve emniyete talimat vererek hukuka aykırı bir vaziyette burayı tahliye
etmeye çalışmıştır. Direnen oda yetkilileri gözaltına alınmıştır. Oda
yetkililerinin derhâl gözaltından serbest bırakılmasını ve yapılan bu tahliye
işleminin de durdurulmasını, sözleşmeye uyulmasını talep ediyoruz. 
Teşekkür
ederim, saygılarımı sunarım. 
BAŞKAN
– Sayın Şimşek…
4.- Mersin Milletvekili Baki Şimşek’in, Mersin’in
Tarsus, Erdemli ve Silifke ilçelerinde yoğun dolu yağışı nedeniyle üzüm
bağlarının zarar gördüğüne ve bu bölgedeki çiftçilerin çoğunun tapu sorunları
nedeniyle tarım sigortalarının olmadığına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Mersin’in
Tarsus, Erdemli ve Silifke bölgelerinde yoğun dolu yağışı yaşanmıştır ve bu
doğal afetten dolayı Türkiye’de özellikle sofralık üzümün üçte 1’ini üreten
Tarsus’taki üzüm bağları büyük zarar görmüştür. 
Sayın
Tarım Bakanından bu bölgenin acilen afet bölgesi ilan edilmesini, tarım kredi
ve zirai kredi borçlarının ertelenmesini, ramazan ayından önce Sosyal Yardımlaşmadan
bölgedeki çiftçilere nakdî yardım yapılmasını, Suma Fabrikasının bir an önce
açılıp taban fiyatın açıklanmasını talep ediyoruz. Yoksa, bölgedeki çiftçi
gerçekten zor durumdadır; yıllık başka bir ürünleri yoktur, sadece üzüm
yetiştiriciliğiyle uğraşmaktadırlar ve zarar yüzde 80 civarındadır. 
Ayrıca,
bu bölgedeki çiftçilerin çoğunluğunun tarım sigortası da yoktur çünkü tapu
sorunları vardır. Tarım sigortası olmayanlarla ilgili de ilçe tarım
müdürlüklerinin yerinde tespit yaparak çiftçilere yine yardımcı olmalarını
bekliyor, saygılar sunuyorum.
BAŞKAN
– Sayın Özdemir…
5.- İstanbul Milletvekili Sibel Özdemir’in, Kültür ve
Turizm Bakanlığının Mimarlar Odasına karşı açtığı dava sonuçlanmadan tahliyenin
polis zoruyla gerçekleştirilmesinin kabul edilemez olduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Doğa
ve toplum yararına verdiği mücadeleyle tanınan Mimarlar Odasına karşı, doğa ve
çevre katliamcılarının yanında yer alanlar ile Hükûmetin ortak operasyonuna
şahit oluyoruz. 
İstanbul
Mimarlar Odası şubesinin kırk dokuz yıllığına kiraladığı binadan tahliye
emrinin hukuksuz olduğunu savunan ve yaşanan hukuksuzluğa karşı koyan 16 oda
yöneticisi bugün gözaltına alındı. Binanın oda tarafından tahliye edilmesi
istemiyle Kültür ve Turizm Bakanlığı tarafından açılmış bir dava bulunuyor.
Ancak, bu dava henüz sonuçlanmamıştır. 
Bugün,
Gezi’nin yıl dönümünde, Mimarlar Odasına Hükûmet destekli gerçekleştirilen
operasyon sonrasında yapılan gözaltılar ve hukuki süreç sona ermeden, kısa bir
süre içinde tahliyenin polis zoruyla gerçekleştirilmesi asla kabul edilemez. 
Hükûmet
destekli bu operasyonu kınıyor, Mimarlar Odasının yanında olduğumuzu
paylaşıyorum.
BAŞKAN – Sayın Altaca Kayışoğlu…
6.- Bursa Milletvekili Nurhayat Altaca Kayışoğlu’nun,
Gezi direnişçilerini ve şehitlerini saygıyla andığına ve iktidarın insanların
tercihlerine aykırı olarak her alanda baskılarını sürdürmeye devam ettiğine
ilişkin açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Ben de öncelikle, üç yıl önce bugünlerde, hayat
tarzlarına, özgürlüklerine, doğaya, insana sahip çıkan, baskılara ve
diktatörlüğe karşı mücadelenin simgesi olan Gezi direnişçilerini ve şehitlerini
saygıyla anıyorum.
Bugünlerde iktidar, yine insanların tercihlerine aykırı
olarak her alanda baskılarını sürdürmeye devam etmektedir. Örneğin, Bursa’nın
Karacabey ilçesinde Şehit Bahadır Tayfur İlkokulu, her görüşten velinin
günlerdir karşı çıkmasına, eylem yapmasına rağmen, imam-hatip ortaokuluna
dönüştürülmeye çalışılmaktadır.
Yine, İznik ilçesinde ilkokul öğrencilerine, din
özgürlüğüne aykırı olarak anket yaptırılmakta ve “Çocuklarınız Kur'an kursuna
gitti mi?”, “İmam-hatipte okumasını ister misiniz?” gibi sorularla baskı altına
alınmaya çalışılmaktadır. İktidarın, artık bu baskılara son vermesini talep
ediyoruz.
Teşekkürler.
BAŞKAN – Sayın Yıldız Biçer…
7.- Manisa Milletvekili Tur Yıldız Biçer’in, haziran
direnişinin, üç yıl önce gerici, baskıcı ve karanlık güçlere karşı memleketine
sahip çıkmak isteyenlerin sesi, sözü ve siyaseti olduğuna ilişkin açıklaması
TUR YILDIZ BİÇER (Manisa) - Haziran direnişini
selamlıyorum. Haziran direnişi, üç yıl önce, gerici, baskıcı ve karanlık
güçlere karşı memleketine sahip çıkmak isteyenlerin sesi, sözü ve siyaseti
oldu. 
Haziran direnişi, yağma, talan ve hırsızlıkla kurulan
bu gerici düzeni yıkıp sokaklarda buluşma talebiydi. 
Haziran direnişi, Cerattepe’de, laiklik mücadelesinde
ve çocuk istismarına karşı isyanda memleketin dört bir yanında devam ediyor.
“Bir andı; geldi ve geçti.” diyenlere inat, “Memleketi zalimlere ve zorbalara
bırakmayacağız.” diyenler her geçen gün çoğalıyor. 
Üç yıl sonra bugün, Birleşik Haziran direnişinin
izindeki yolumuz, “özgürlük” diye haykıranların ve haziranda kaybettiğimiz
güzel çocukların yoludur.
Teşekkür ederim.
BAŞKAN – Sayın Ağbaba…
8.- Malatya Milletvekili Veli Ağbaba’nın, Malatya’da
yaşanan don ve dolu afeti nedeniyle kayısı üreticilerinin zor durumda olduğuna
ilişkin açıklaması
VELİ
AĞBABA (Malatya) – Sayın Başkan, Malatya’da son bir haftadan beri yağan dolu,
Malatya merkeze bağlı Şişman, Kuluşağı, Hakverdi, Karatepe, Çolaklı, Bulgurlu,
Çiftlik, Beydağı, Kapıkaya, Karaköy ve Battalgazi’nin önemli bir kısmında,
Orduzu’da ve Yazıhan’a bağlı Sinanlı, Dedekargın, Balaban, Eğribük, Tecirli,
Bahçelievler Mahallelerinde etkili olmuştur ve maalesef, dondan sonra kalan
kayısıları da yok etmiştir. 24 Mayısta başlayan bu dolu olayı, Malatya’daki,
geçtiğimiz dönemdeki dondan sonraki kayısıları da yok etti. Ayrıca, maalesef
buradaki üreticilerin birçoğu TARSİM’den ürünlerini sigorta ettirebilmiş
değiller TARSİM’deki ücretlerin yüksekliği nedeniyle ve TARSİM maalesef
ramazandan önce zararları tespit ederek ödeme yapmaya çalışıyor. Bunların da
çok az miktarda tespit edildiğini söylüyorlar. Malatya’daki kayısı üreticileri
maalesef hem geçtiğimiz 17 Mart ve 21 Nisandaki don ve son geçtiğimiz haftaki
doludan dolayı çok zor durumda. 
(Mikrofon
otomatik cihaz tarafından kapatıldı) 
BAŞKAN
– Sayın Kaplan Hürriyet…
9.- Kocaeli Milletvekili Fatma Kaplan Hürriyet’in,
PKK’yla mücadele sırasında vücutlarında kalıcı hasarlar oluşan binlerce
Mehmetçik’in madalyaları ve gazilik unvanlarının ne zaman verileceğini öğrenmek
istediğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Vatani
hizmetlerini yerine getirirken, çıkılan operasyonlar sırasında terör
örgütleriyle girilen çatışmalarda yaralanan ve devleti tarafından unutulan,
bilindiği hâlde görmezden gelinen vatan evlatlarımız var. Kimisinin parmakları
eksik, kimisi vücudunda şarapnel parçalarıyla hayat mücadelesi veriyor.
Çatışmada şehit düşen arkadaşının yasını tutan, kalbinde terörist mermisiyle
yaşamaya çalışan vatan evlatlarımıza, bırakın gazilik maaşını, gazilik onurları
bile verilmemektedir. PKK’yla mücadele sırasında vücutlarında kalıcı hasarlar
oluşan binlerce kahraman gazi Mehmetçik’imize hak ettikleri madalyalar ve
gazilik unvanının ne zaman verileceğini buradan sormak istiyoruz. 
BAŞKAN
– Sayın Atıcı…
10.- Mersin Milletvekili Aytuğ Atıcı’nın,
Cumhurbaşkanının bir vakfın kuruluş yıl dönümünde sarf ettiği bazı ifadelerine
ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Cumhurbaşkanlığı
koltuğunda oturan şahıs, bir vakfın kuruluş yıl dönümünde “Nüfus
planlamasıymış, doğum kontrolüymüş, hiçbir Müslüman aile böyle bir anlayışın
içinde olamaz.” diyerek yine ayrımcı ve toplumu, özellikle de kadınları
yaralayıcı sözler sarf etmiştir. Kadın milletvekilleri dâhil aile planlaması
yapan bütün kadınlar ve erkekler Müslüman değil midir? Devletin başı olma
iddiasında bulunan kişinin topluma böyle bir travma yaşatmaya hakkı yoktur.
Cumhurbaşkanının asli görevi Türkiye Cumhuriyeti’ni ve Türk milletinin
birliğini temsil etmektir. Cumhurbaşkanı milletin yatak odasına karışmaktan
derhâl vazgeçmeli ve işinin başına dönmelidir. 
Teşekkür
ederim.
BAŞKAN
– Sayın Gaytancıoğlu…
11.- Edirne Milletvekili Okan Gaytancıoğlu’nun, toprak
analizi desteğinin kaldırılmasını kınadığına ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Tarım
Bakanlığının sitesinde toprak analizi için şunlar yazıyor: “En doğru gübre
kullanımı toprak veya yaprak analizine dayalı gübre kullanımıdır. Toprak veya
yaprak analizlerinin sonucu analiz yapan laboratuvarca kullanılması gereken
gübre cinsi ve kullanım miktarı tavsiyesinde bulunulur. Ayrıca, yaptırmış
olduğunuz toprak analizini Bakanlığımızca yetkilendirilmiş laboratuvarlarda
yaptırmanız ve Çiftçi Kayıt Sistemi’ne kayıtlı olmanız hâlinde toprak analizi
destekleme ödemesinden faydalanabilirsiniz.” Tarım Bakanlığının sitesinde
toprak analizinin ne derece önemli olduğu yazmasına rağmen dekara 2,5 lira
olarak ödenen bu destek kaldırılmıştır. Bilinçli gübre kullanımını teşvik eden,
çiftçinin istediği şekilde değil de ürünün ve toprağın istediğine göre gübre
kullanımını teşvik eden toprak analizi desteğinin kaldırılmasını buradan
kınıyorum.
BAŞKAN
– Sayın Özdiş…
12.- Adana Milletvekili İbrahim Özdiş’in, tarımsal
sulamaya ait elektrik borcu bulunan çiftçilere destek ödemesi yapılmamasının
gerekçesini öğrenmek istediğine ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Sayın Faruk Çelik’e: Geçtiğimiz haftalarda yürürlüğe giren kararname ile
elektrik şirketleri sizin tarafınızdan haciz memurluğuna soyundurulmuştur.
Özetle söyleyecek olursam, tarımsal sulamaya ait elektrik borcu bulunan
çiftçilere destek ödemesi yapılmayacaktır. Bu skandal kararın gerekçesi nedir?
Zaten binbir zorlukla boğuşan çiftçilerimize destek olmak yerine neden köstek
oluyorsunuz? Ayrıca, tarımsal sulamada kullanılan elektriğin tarife fiyatı neredeyse
hane fiyatlarıyla aynı, bu fiyatlarda indirim yapmayacak mısınız? Üretici neden
normal hane halkı fiyatı ödemek zorunda bırakılıyor?
Teşekkür
ediyorum Sayın Başkan.
BAŞKAN
– Sayın Akyıldız…
13.- Sivas Milletvekili Ali Akyıldız’ın, yol bakımı
gerekçesiyle Sivas-Divriği arasında yolcu ve yük taşımacılığı yapan posta treni
seferlerinin iptal edilmesiyle yaşanan mağduriyetlerin giderilmesi için nasıl
bir çözüm düşünüldüğünü öğrenmek istediğine ilişkin açıklaması
ALİ
AKYILDIZ (Sivas) – Teşekkür ediyorum Sayın Başkanım.
Sorum
Sayın Ulaştırma, Denizcilik ve Haberleşme Bakanına: Sayın Bakanım,
Sivas-Divriği arasında yıllardır yolcu ve yük taşımacılığı yapan posta treninin
yol bakımı gerekçesiyle seferleri iptal edilmiştir. Divriği, Kangal ve Ulaş
ilçelerinin birçok köyünde genellikle ve bazı köylerde de zorunlulukla posta
treni kullanan hemşehrilerimiz çok büyük sıkıntı yaşamaktadırlar. Sivas-Divriği
arasında çalışan raybüs de bu köylerde durmadığı için bu köylerde yaşayan ve
mağduriyet yaşayan hemşehrilerimizin bu mağduriyetlerinin giderilmesi için
nasıl bir çözüm düşünüyorsunuz?
Teşekkür
ediyor, saygılar sunuyorum. 
BAŞKAN
– Sayın Selina Doğan, buyurunuz.
14.- İstanbul Milletvekili Selina Doğan’ın, Kültür ve
Turizm Bakanlığıyla imzalanan protokol uyarınca kırk dokuz yıllığına Mimarlar
Odasına kiralanan binanın zorla ve hukuka aykırı olarak tahliye edilmek
istenmesine ilişkin açıklaması
SELİNA
DOĞAN (İstanbul) – Sayın Başkan, teşekkür ederim.
Konunun yakıcılığı ve hâlâ mağdurların İstanbul Emniyet
Müdürlüğünde gözaltında olması itibarıyla bir kere daha tekrar etmek istiyoruz.
Kültür ve Turizm Bakanlığıyla imzalanan protokol uyarınca kırk dokuz yıllığına
Mimarlar Odası İstanbul Büyükkent Şubesi’ne tahsis edilen Yıldız Sarayı Dış
Karakol Binası tahliyesi için bu sabah saat on sıralarında İstanbul Valiliğinin
emriyle İstanbul Büyükşehir Belediye Başkanlığı yetkilileri ve Beşiktaş Emniyet
Müdürlüğü yetkilileri, zorla ve hukuka aykırı olarak, odaya tahsis edilen
binaya girmek istemişlerdir. Hukuka aykırı tahliye işleminin iptali için dava
açılmıştır, ayrıca bu işlemi gerçekleştirenler hakkında da suç duyurusunda
bulunulacaktır. Tam da Gezi direnişinin 3’üncü yılında yapılan bu işlem en
hafif tabiriyle manidar, ayrıca kötü niyetli ve hukuka aykırıdır. Gözaltına
alınan arkadaşlarımızın bir an önce serbest bırakılması için gereğinin
yapılmasını talep ediyoruz.
Teşekkür
ederim.
BAŞKAN
– Sayın Hurşit Yıldırım.
15.- İstanbul Milletvekili Hurşit Yıldırım’ın, Gezi’nin
yıl dönümü girişimlerinin millî iradeye karşı potansiyel darbeyi canlı tutma
amacı olduğuna ve asla kabul edilmemesi gerektiğine ilişkin açıklaması
HURŞİT
YILDIRIM (İstanbul) – Sayın Başkan, teşekkür ediyorum.
Türkiye
Cumhuriyetinin ekonomik göstergelerinin en iyi döneminde ilerleyişimizi
durdurmak isteyenlerin senaryosudur Gezi kalkışması. Hiç kimse Gezi
kalkışmasını masum bir protesto olarak gösteremez. Gezi kalkışmasında
şehirlerimiz talan edilmiş, şehir mobilyaları yakılıp yıkılmış, emniyet
kuvvetlerimize ve kamu binalarına saldırılmıştır. Bir kısmı masum, kandırılmış
geçlerimiz ise de, bir kısmı provokatör ve bir kısmı da milletimizin millî
iradesine saldıranlardır. Şu an Paris yanarken sessiz kalan CNN, BBC gibi
muhabirlerin sanki Türkiye’de bir savaş varmış gibi savaş kasketlerini
giyinerek canlı yayınlar yapmalarını ve bu noktadaki algı operasyonunu unutmuş
değiliz. Ülkenin karışmasını, kargaşayı, İstanbul’un en önemli merkezinin terör
örgütleri tarafından işgal edilmeye çalışılmasını normal bir protesto eylemi
gibi görmek ve “Oh olsun!” demek iyi niyetli bir yaklaşım değildir. Gezi’nin
yıldönümü girişimleri, millî iradeye karşı potansiyel darbeyi canlı tutma
amacıdır ve asla kabul edilmemelidir.
BAŞKAN
– Teşekkür ederim Sayın Yıldırım.
Şimdi,
söz talep eden sayın grup başkan vekillerine söz vereceğim.
İlk
söz Sayın Erkan Akçay’ın.
Buyurun
Sayın Akçay.
16.- Manisa Milletvekili Erkan Akçay’ın, yargı
erklerini temsil eden başkanların siyasi organizasyonlarda şakşakçılık yapmaktan
vazgeçmelerini tavsiye ettiklerine ve 29 Mayısta İstanbul’da “Fetih Şöleni” adı
altında yapılan açık hava toplantısında Türk Bayraklarının yerlere atılıp
çiğnenmesini kınadığına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Geçtiğimiz günlerde Sayın Cumhurbaşkanının Rize’deki
bir seyahatine ve toplantılarına yüksek yargı organlarının başkanları da
katılmışlardır. Burada çay toplama seansları yapıldığı gibi, aynı zamanda bu
yüksek yargı organı başkanları Sayın Cumhurbaşkanının yaptığı siyasi
konuşmaları da alkışlamışlardır. Kör gözün parmağına misali Hükûmet Sözcüsü
Sayın Numan Kurtulmuş da geçtiğimiz gün yaptığı konuşmada “Yargı kurum ve
kuruluşları son olarak Türkiye Cumhuriyeti devletinin en üst makamı olan
Cumhurbaşkanlığı makamına bağlıdır.” demiştir. Bu sözler siyaseten şuursuzluk
hâli olduğu gibi hukuken de çok yanlıştır. Cumhurbaşkanlarının görev ve
yetkileri 104 ve 105’inci maddelerde sayılmıştır. Ancak Sayın Cumhurbaşkanı,
herkesin malumu ve kendinin de itiraf ettiği üzere, tarafsızlığını yitirmiş,
açıkça particilik yapmaktadır. Yani, siyaset yapmanın ötesinde particilik
yapmaktadır ve bu görüntüler de yasama, yargı, yürütme erklerini
siyasallaştırma görüntüleridir. Oysa Anayasa’mıza göre, madde 138, 139, 140,
154, 155, 160’ıncı maddeleri dikkate aldığımızda, yargı bağımsızdır. Bu, yargı
bağımsızlığını açıkça haleldar duruma getiren bir görüntüdür. Bilhassa, yargı
erklerini temsil eden bu başkanların siyasi organizasyonlarda şakşakçılık
yapmaktan vazgeçmelerini biz tavsiye ediyoruz. 
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Akçay.
Buyurunuz.
ERKAN
AKÇAY (Manisa) – Bir diğer önemli husus, 29 Mayısta İstanbul’da “Fetih Şöleni”
adı altında Sayın Cumhurbaşkanı, Türkiye Büyük Millet Meclisi Başkanı ve Sayın
Başbakanın katılımıyla bir şölen ve açık hava toplantısı yapılmıştır. Bu siyasi
toplantı da fetih şöleninden ziyade bir siyasi şova dönüştürülmüş ve şölen
sonrası da Türk bayrakları çöpe atılmış, mitinge katılanlar tarafından çiğnenmiş
ve yere serilip üzerine oturulmuştur. O alan o hâliyle bırakılmıştır ve çok
sayıda fotoğraf bu konuda basında yer almıştır. Bilahare, Milliyetçi Hareket
Partisi Fatih ilçe teşkilatı mensupları bir organizasyonla bu bayrakları
toplamışlardır. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Bayrağımıza yapılan bu saygısızlığı şiddetle kınıyorum ve
bundan böyle bu tür çirkin görüntülere meydan vermemelerini özellikle tavsiye
ediyoruz. Bu, ilk defa olan bir durum değil, AKP’nin düzenlediği pek çok
mitingde maalesef bayraklarımız yerlere atılmış ve ayaklar altında
çiğnenmiştir. 
Kınıyorum,
telin ediyorum. 
Teşekkür
ederim. 
BAŞKAN
- Teşekkür ederim Sayın Akçay. 
Sayın
Baluken…
17.- Diyarbakır Milletvekili İdris Baluken’in, Gezi
direnişinin 3’üncü yıl dönümüne, iki gece önce Şırnak’ın Roboski köyünde ikinci
Roboski katliamı girişiminin olduğuna ve 2 gencin hayatını kaybettiğine,
Roboski’de kaybettiği birinci derece yakınlarının taziye ziyaretine gitmek
isteyen Şırnak Milletvekili Ferhat Encu’nun büyük bir engellemeyle karşı
karşıya kaldığına ve Halkların Demokratik Partisi olarak dün Silopi’de meydana
gelen saldırıyı kınadıklarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Değerli
milletvekilleri, bundan tam üç yıl önce Türkiye tarihinin en değerli
direnişlerinden biri olan Gezi direnişi Gezi Parkı’nda başlamıştır. AKP’nin
otoriter, baskıcı, antidemokratik uygulamalarına karşı; emeğe karşı sermayeyi,
rantı önceleyen politikalarına karşı; kadınlara, gençlere, toplumun bütün
kesimlerine yönelen bütün zalimane politikalarına karşı milyonlar Gezi’de
başlayan bu onur ve haysiyet direnişini sahiplenmişlerdi. 
Bizler,
Gezi direnişinin bir tarihsel kesit içerisinde olmuş, bitmiş ve anılması
gereken bir direniş mücadelesi olduğuna inanmıyoruz, devam eden bir onurlu
direniş süreci olduğunu ve bugün de saray ve AKP iktidarının bütün baskıcı
uygulamalarına karşı milyonlar tarafından hâlen sahiplenilerek devam
ettirildiğini düşünüyoruz. 
Bu
yönüyle, Gezi direnişini Halkların Demokratik Partisi olarak tekrar selamlıyor,
Gezi direnişinde özgürlük ve demokrasi adına şehit düşen Mehmet Ayvalıtaş,
Abdullah Cömert, Ethem Sarısülük, Medeni Yıldırım, Ali İsmail Korkmaz, Ahmet
Atakan, Berkin Elvan ve Hasan Ferit Gedik’i buradan saygı ve minnetle anıyoruz.

Sayın Başkan, iki gece önce Şırnak’ın Roboski köyünde
ikinci Roboski katliamı girişimi oldu ve bu ikinci katliam girişiminde de
maalesef Roboskili 2 gencimizi kaybettik. 2 gencimizin tıpkı birinci Roboski
katliamındaki hafızayı tazeleyecek şekilde aynı yerde katledilmesini manidar
bir çözümsüzlük ve savaş mesajı olarak değerlendirdiğimizi ve bu zihniyeti
kınadığımızı ifade etmek istiyoruz.
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum Sayın Baluken.
İDRİS BALUKEN (Diyarbakır) – Diğer taraftan, Şırnak
Vekilimiz Ferhat Encu, Roboski’de kaybettiği birinci derece yakınlarının taziye
ziyaretine gitmek üzere iki gündür büyük bir engellemeyle karşı karşıya
kalıyor. İçişleri Bakanı, Meclis Başkanı ve Kamu Güvenliği Müsteşarlığı
nezdinde yaptığımız bütün girişimlere rağmen bir milletvekili birinci derece
yakınının taziyesine gidemeyecek bir durumla karşı karşıyadır, bunu da Genel
Kurulun ve kamuoyunun bilgisine sunmak istiyorum.
Dün Silopi’de yaşanan bir patlamada 4 sivil yurttaşımız
yaşamını yitirmiş, 30’a yakın yurttaşımız yaralanmıştır. Şunu belirtmek isteriz
ki, savaşın en büyük mağduru ve mazlumu her zaman siviller olmuştur. Sivil
kayıplarıyla sonuçlanan bütün saldırıları bugüne kadar ayrımsız, en net bir
şekilde ilkesel olarak kınayan Halkların Demokratik Partisi olarak dün
Silopi’de meydana gelen bu saldırıyı da kınadığımızı ifade etmek istiyorum.
(Mikrofon otomatik cihaz tarafından kapatıldı)
İDRİS BALUKEN (Diyarbakır) – Yaşamını yitiren bütün
yurttaşlarımıza Allah’tan rahmet, Silopi halkına ve tüm ailelerimize baş
sağlığı dileklerimi iletmek istiyorum.
BAŞKAN – Teşekkür ederim Sayın Baluken.
Sayın Özel…
18.- Manisa Milletvekili Özgür Özel’in, Gezi
olaylarının 3’üncü yıl dönümüne, UNESCO Uluslararası Tiyatro Enstitüsü
tarafından Hırvatistan’da düzenlenen Tiyatro Festivali’ne katılan ve hiçbir
resmî etkinlikte yer almayan yetkililer hakkında Hükûmetin nasıl bir önlem ve
soruşturma başlattığını öğrenmek istediğine ilişkin açıklaması
ÖZGÜR ÖZEL (Manisa) – Sayın Başkan, çok teşekkür ederim

Bugün
Gezi’nin 3’üncü yıl dönümü. Gerek hafta boyunca grup önerilerimizle gerek kürsü
kullanan arkadaşlarımızın bu konuda toplumun en önemli sivil direnişlerinden
bir tanesinin, Adalet ve Kalkınma Partisinin doğaya, çevreye karşı duyarsız ve
her şeyi ranta döndürme hedefiyle yaptığı projeleri ve buna karşı çıkanlara
karşı kullandığı önce nefret söylemi sonra şiddet ve kadını ve herkesi
ötekileştiren bir dile karşı başlatılmış olan onurlu bir halk direnişinin yıl
dönümündeyiz. Bu yıl dönümünde bir gönderme yapıyor Adalet ve Kalkınma Partisi
ve onun emrindeki bürokrasi. Gezi direnişinin önemli bileşenlerinden bir tanesi
olan Mimarlar Odasına kırk dokuz yıllığına kiralanmış protokole bağlanmış olan
Yıldız Sarayı dış karakol binasının boşaltılması için dün akşam saatlerinde
gelen bir tebligat, boşaltma için süre istenmesi, milletvekillerimizin devreye
girmesi, sürenin verilmesi, hatta belli bir miktar eşya kamyona yüklenip
giderken 4 TOMA’yla başlatılan kuşatma Gezi’nin yıl dönümünde Adalet ve
Kalkınma Partisi tarafından bir rövanş, bir göz korkutma ve baskıyı hâlâ daha
herkesin iliklerinde, kemiklerinde hissetmesi için yapılan bir uygulamadır; bu
uygulamayı kınıyoruz. Yapılan gözaltıların, özellikle Mücella Yapıcı ve Mimarlar
Odası Başkanı Eyüp Muhcu, yine hem Emek Sineması direnişinin hem Validebağ
Korusu’nun hem Soma davasının gönüllü ve yılmaz avukatlarından Can Atalay’a
yapılan hukuksuz gözaltının bir an önce sona erdirilmesi gerektiğinin altını
çiziyoruz. 
Sayın
Başkan, bu olaylar ve bugün yaşananlar Türkiye’yi, gerçekten, dünya kamuoyunda
da zor durumda bırakıyor. Ancak yüce Meclisin bilgisine sunmak istediğim…
(Mikrofon
otomatik cihaz tarafından kapatıldı) 
BAŞKAN
- Mikrofonunuzu açıyorum Sayın Özel.
ÖZGÜR
ÖZEL (Manisa) - Bu olaylar Türkiye’yi yurt içinde, özellikle uluslararası
arenada çok zor durumda bırakıyor. 
Sayın
Başkan, yeni Türkiye'nin yeni kültür insanlarının Türkiye’yi düşürdükleri
durumu yüce Meclisin dikkatine sunmak isterim: Geçtiğimiz günlerde UNESCO
Uluslararası Tiyatro Enstitüsü tarafından Hırvatistan’da bir Tiyatro Festivali
düzenlendi. Bu festivale gidenler UNESCO’nun bütçesinden misafir edildiler.
Yeni Türkiye'nin Devlet Tiyatroları yeni Genel Müdür Vekili Nejat Birecik ve
İstanbul Devlet Tiyatroları Müdürü Zafer Kayaokay oraya katıldılar. Masrafları
karşılandı ancak UNESCO tarafından Türkiye’ye bir mektup yollandı. Mektupta
Türkiye adına katılan bu iki ismin hiçbir organizasyona katılmadığını, Zagreb’e
turistik gezi yapmak üzere geldiklerini, bununla ilgili dil bilmedikleri için
tercüman ve mihmandar talep ettiklerini, hiçbir resmî etkinlikte yer
almadıklarını ve UNESCO’nun parasını, Türkiye'nin itibarını
değersizleştirdiklerini…
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - …söyleyerek Türkiye’ye şikâyet edilmişlerdir. Adalet ve
Kalkınma Partisinden ve Hükûmetten bu konuda nasıl bir tedbir, önlem ve
soruşturma başlatıldığının yüce Meclise bilgi olarak sunulmasını arz ediyoruz. 
BAŞKAN
– Teşekkür ederim Sayın Özel. 
Sayın
Bostancı…
19.- Amasya Milletvekili Mehmet Naci Bostancı’nın, Gezi
hareketine temel dinamiğini kazandıran ve onu yönlendirenlerin yasa dışı
örgütler olduğuna, demokratik protestoların bir hak olduğuna ama darbe
girişimlerinin meşru ve mazur görülemeyeceğine ve Manisa Milletvekili Erkan
Akçay’ın yaptığı açıklamasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, teşekkürler. 
Bir
darbe girişimi olan Gezi olaylarının üzerinden üç yıl geçti. Esasen, Türkiye’de
meşru, halk tarafından seçilmiş iktidarlara yönelik bu tür gayrimeşru
girişimlerin yenisi değildir, ilki de değildir, inşallah sonu olur. Esasen,
sadece Türkiye’de yaşanan bir hadise de değildir. Bizim gibi demokrasisini
geliştirmekte olan ülkelerde halkın desteklediği iktidarları, kendi işlerine
gelmediği için, bu tür “protest hareketler” adı altında devirme girişimleri
başka ülkelerde de yaşanıyor. Mesele şu: Birileri bir protest hareket olarak
“ağaç sevgisi”, “çevre sevgisi” diyerek yola çıkmış olabilir, bunların içinde
böyle birileri olabilir ama Gezi hareketine temel dinamiğini kazandıran ve onu
yönlendiren yasa dışı örgütlerdir, bunu da halkımız gayet açık bir şekilde
görmüştür. 
Türkiye’de
iktidarların değişmesinin yegâne yolu vardır, o da seçimlerdir. Buna da halk
karar verir. Sokakta 3 kişiyi toparlayarak iktidarı değiştirebileceğini
zannedenler avuçlarını yalarlar, geçmişte yaladılar, bundan sonra da yalamaya
devam edecekler. 
İnsanlık
tarihi sokaktan parlamentoya doğru evrilmiştir. Parlamento, iktidar
mücadelelerini medenileştiren, ehlileştiren, böyle bir ortam içerisinde
sürdürülmesini sağlayan mekânlardır. Türkiye’de, maalesef, gerici bir tavırla
Parlamentodan tekrar sokağa göz kırpıldığını görüyoruz. Bunu uygun bulmuyoruz.
Her kim bu memlekette iktidar olmak istiyor ise halka gidecek, meşru yollarla
uğraşacak, sandıktan çıkacak ve öyle iktidar olacak. “Ben sokakta 3 kişiyi
toparladım, ağaç dedim, çevre dedim, yasa dışı örgütlerle de kol kola girdim,
buradan da bir siyaset mühendisliği çıkarırım.” tarzındaki yaklaşımları
ayıplıyorum ve kınıyorum, bunlar doğru değil. 
Sonuçta,
bu ülkede bütün meselelerin konuşulacağı, tartışılacağı…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Bostancı. 
MEHMET
NACİ BOSTANCI (Amasya) – …problemlerin çözüleceği, her kimin eteğinde ne tür
bir taş var ise bunu dökeceği yer Parlamentodur. Hele hele Parlamentoda grubu
bulunan partilerin böylesine protest hareketleri aşmış, kanlı olaylara
dönüşmüş, bir darbe girişimi mahiyetini almış hareketlere ilgi göstermesini
gerçekten demokrasi ve özgürlükler adına anlamakta çok şaşırıyorum, böyle bir
yere koyamıyorum. Üstelik, o dönemde -hatırlarsınız- sürekli sokağa birtakım
çağrılar vardı. Düşünmek lazım, bu memlekette herkes sokağa çıksa ne olur?
Allah’tan aklı başında olan insanlar sokağa çıkmadı, maceraperestlerin de kısa
zamanda sokaklardan geri çevrildiğini gördük. Demokratik protestolar bir haktır
ama darbe girişimleri hiçbir biçimde kendisini meşruiyetin adresi olarak gören
hiçbir siyaset tarafından da kabul edilemez, meşru görülemez, mazur görülemez.
Öte
taraftan, Sayın Cumhurbaşkanı bir parti başkanı değildir, Türkiye Cumhuriyetini
temsil eden bir kişiliktir.
(Mikrofon
otomatik cihaz tarafından kapatıldı) 
OKTAY
VURAL (İzmir) – Kendisi “Partiliyim.” diyor. 
MEHMET
NACİ BOSTANCI (Amasya) – Rize’de adaleti temsil eden onların başkanlarıyla
birlikte bir sosyal etkinlikte bulunmasını yargı bağımsızlığına karşı bir
girişim olarak görmek yanlıştır, talihsizliktir.
Teşekkürler.
BAŞKAN
– Teşekkür ederim Sayın Bostancı.
Gündeme
geçiyoruz.
ÖZGÜR
ÖZEL (Manisa) – Sayın Başkanım, Sayın Bostancı konuşmasında bizim Gezi
direnişiyle, haziran direnişiyle ilgili yaptığımız değerlendirmelerin üzerine
birtakım ifadeler kullandı. Bu konuda kürsüde arkadaşlarımız grup önerimiz sırasında
konuşacaklar. Ancak, Sayın Bostancı’nın o günlerde, bu olayın başlangıç
sürecinde oradaki ağaçların, doğanın katledilmemesi, yerine bir kışla adı
altında AVM’nin yapılmaması için ortaya çıkan sivil inisiyatifin kurduğu
çadırlara doğrudan bir Adalet ve Kalkınma Partili tarafından yönetilen İstanbul
Büyükşehir Belediyesi tarafından içinde insanlar yatarken çadırların
yakıldığını, bunun ispatlandığını, bunun üzerine oradaki direnişin farklı bir
boyut kazandığını, toplumun orada ortak vicdanının harekete geçtiğini ve bu
direnme kültürünün AKP’nin faşist yönetimleri aratmayacak, orantısız ve devlet
eliyle sivil ve savunmasız vatandaşa karşı güç kullanmasına karşı çığ gibi
büyüttüğünü örtmeye çalışan tavrını ve 8 tane şehit, 30’dan fazla uzvunu
kaybetmiş, organını kaybetmiş kişi varken “3-5 kişi”, “avuç yalamak” gibi
ifadelerin bugün bu Meclisin içinde bulunduğu ortama ve orada hayatını
kaybedenlerin ve uzvunu kaybedenlerin hatıralarına, şahsiyetlerine yapılmış
ağır bir saldırı olarak görüyor, kendisini kınıyorum. (CHP sıralarından
alkışlar)
BAŞKAN
– Teşekkür ederim Sayın Özel.
Tutanaklara
geçmiştir.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Tutanaklara geçsin.
Ben
de Özgür Bey’i kınıyorum, madem kınama faslını açıyoruz. 
Bir
kere bu Gezi olayının bir darbe girişimi olduğunu cümle âlem biliyor, sandıkta
da bu açığa çıkmıştır. 
MAHMUT
TANAL (İstanbul) – Darbeyi Cumhurbaşkanı yaptı Hükûmete, niye ses çıkarmadın
ya? 4 Mayısta yaptı işte Cumhurbaşkanı darbeyi.
MEHMET
NACİ BOSTANCI (Amasya) – Halkın ne dediği ortada. 
Şimdi,
bahsettiği olay -sabah vakti çadırlara girilmesi- o bir provokasyondur, mutlak
surette ona ilişkin provokasyondur.
ÖZGÜR
ÖZEL (Manisa) – Büyükşehrin zabıtaları yaptı mı, yapmadı mı, onu söyle.
MEHMET
NACİ BOSTANCI (Amasya) – İktidarların görevi… Siyasi iktidar olsun belediye
başkanı olsun elbette halkla temas kuracak, insanlarla görüşecek ve o çerçevede
götürecek. O olay karanlık bir olaydır. Ama mesele ağaçtı, çadırdı meselesi
değil. Bunu zaten Gezi’ye katılanların kendisi de söylüyor, herhâlde Özgür Bey
bunları atlıyor. 
Öte
taraftan, AK PARTİ’yi böyle faşizmi telmih eden bir ifadeyle değerlendirmesini
çok yanlış buluyorum.
ÖZGÜR
ÖZEL (Manisa) – Hafif kaldığını ben de kabul ediyorum.
MEHMET
NACİ BOSTANCI (Amasya) – Halkımız faşizme geçit vermez; bugün vermez, yarın
vermez, hiçbir zaman vermedi. 
BAŞKAN
– Teşekkür ederim Sayın Bostancı.
MEHMET
NACİ BOSTANCI (Amasya) – Yarın da faşistler burada iktidara gelemeyecek. AK
PARTİ, halkın iradesini temsil eden demokratik bir iktidardır. (AK PARTİ
sıralarından alkışlar)
BAŞKAN
– Teşekkür ederim. 
Sizin
sözleriniz de tutanaklara geçmiştir Sayın Bostancı.
MEHMET
NACİ BOSTANCI (Amasya) – Yani, saygı meselesi, AK PARTİ’ye karşı saygı halka
saygıdır, halka.
OKTAY
VURAL (İzmir) – Naci Bey, şu bayrakların ayaklar altına alınmasına da iki laf
söyleseniz de…
BAŞKAN
– Teşekkür ederim Sayın Bostancı.
ÖZGÜR ÖZEL (Manisa) – Sayın Başkanım, iyi niyetinizi
suistimal etme niyetinde değilim. Ancak, Sayın Bostancı’nın kullandığı
ifadeler, İstanbul Büyükşehir Belediyesinin zabıta memurlarının bu çadırları
yakmasıyla başlayan olayı provokasyon olarak nitelendirmesi yerli yerindedir.
Sizin emir komuta zinciriniz içinde provoke edilmiş ve bir sivil direniş… Hem
de bütün dünyanın, bütün Türkiye’nin takdirini kazanmış barışçıl bir sivil
direnişin bir çatışma ortamına çekilmesi için AKP ve bürokratları tarafından
yapılmış bir provokasyondur. Biraz önce “faşizme doğru evrilen” ifadesine
yaptığı itirazda, evet, maksadımın çok altında, hafif kalan bir tanımlama
olduğu ve tam olarak bunun bir faşizm olarak nitelendirilmesi gerektiği
konusunda da kendisine hak veriyorum.
Teşekkür ediyorum.
BAŞKAN – Teşekkür ederim Sayın Özel. (CHP sıralarından
alkışlar) 
MEHMET NACİ BOSTANCI (Amasya) – Ben de tam olarak
reddediyorum bu ifadeyi halk adına, halk adına!
BAŞKAN – Peki, teşekkür ederim Sayın Bostancı. (AK
PARTİ sıralarından alkışlar) 
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Erzurum Milletvekili Kamil Aydın ve 19
milletvekilinin, tüketim mallarının kaçak ve sahte üretimi konusunun
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/214)
Türkiye Büyük
Millet Meclisi Başkanlığına
Her
türlü tüketim mallarının kaçak ve sahte üretimi ve bunların tüketimi sonucu
meydana gelen sağlık sorunları ve ölümlerin araştırılarak alınması gereken
önlemlerin belirlenmesi amacıyla aşağıda belirtilen gerekçelerle Anayasa’mızın
98'inci, Türkiye Büyük Millet Meclisi İçtüzüğü’nün 104'üncü ve 105'inci
maddeleri gereğince Meclis araştırması açılmasını arz ve teklif ederiz.
1) Kamil Aydın (Erzurum)
2) Saffet Sancaklı (Kocaeli)
3) Mehmet Günal (Antalya)
4) Erkan Haberal (Ankara)
5) Deniz Depboylu (Aydın)
6) İsmail Faruk Aksu (İstanbul)
7) İsmail Ok (Balıkesir)
8) Mustafa Mit (Ankara)
9) Baki Şimşek (Mersin)
10) Ruhi Ersoy (Osmaniye)
11) Fahrettin Oğuz Tor (Kahramanmaraş)
12) Mehmet Parsak (Afyonkarahisar)
13) Ümit Özdağ (Gaziantep)
14) Yusuf Halaçoğlu (Kayseri)
15) Nuri Okutan (Isparta)
16) Mustafa Kalaycı (Konya)
17) İzzet Ulvi Yönter (İstanbul)
18) Edip Semih Yalçın (İstanbul)
19) Mehmet Erdoğan (Muğla)
20) Zühal Topcu (Ankara)
Gerekçe:
Son
yıllarda hemen her gün sahte gıdalar, merdiven altı üretimler, kaçak gıda
imalatı görüntüleri basına yansımaktadır. Artık, toplumun gıda tüketimine
güveni kalmamıştır. Kaçak kesilen et, at, eşek eti, sahte bal, peynir, sucuk,
salam, ekmek ve benzeri birçok gıdaya yapılan katkı malzemelerinin insan
sağlığı üzerinde ciddi etkileri olduğu ve hatta bilim otoriteleri tarafından bu
tür gıdaların öldürücü olduğu belirtilmektedir.
Güvenlik
güçlerimizin önemli operasyonlara imza atmasına rağmen son dönemde yaşanan
ölümcül olaylar sorunun öneminin hayati boyutta devam ettiğini göstermektedir.
Gözü dönmüş sahtekârların para uğruna sattıkları sahte içkiler, sahte üretilmiş
gıdalar, kaçak et ürünleri ve benzeri ürünler vatandaşlarımızın hayatını
kaybetmesine ya da kalıcı sağlık sorunları yaşamasına neden olmaktadır.
Sahte,
kaçak ve taklit mallar aynı zamanda ülke ekonomisi ve insan sağlığına ciddi
zararlar vermektedir. Genel hijyen kurallarına uyulmaması ve kanserojen
maddelerin kullanımı insan sağlığını ciddi şekilde tehdit etmektedir. Bu durum
kamu sağlığını doğrudan etkilemektedir. Sahte mal mağduru olan şirketlerin
emekleri suistimal edilmekte ve dürüst çalışan şirketlerin haksız rekabet
nedeniyle motivasyonları bozulmaktadır. Sahte mal ve taklit ürünler ile kayıt
dışılık ciddi anlamda artmakta, vergi kayıpları oluşmakta ve ülke imajı
uluslararası boyutta olumsuz etkilenmekte, bu durum markalaşmaya önem veren
şirketlerin sermaye girişlerini azaltmaktadır.
Bütün
bu sahte ve kaçak tüketim malları insanlar tarafından üretilmektedir. Başka
ülkelerde de benzeri sorunlar yaşanmaktadır ancak o ülkelerde yasalar bağlayıcı
olduğu ve denetim ciddi yapıldığı için kayıt dışılığa izin verilmemektedir.
Ülkemizde genelde çıkarılan söz konusu kanunların yerinde uygulanmaması ve
denetimlerin yetersiz olması, ayrıca işlerimiz çoğunlukla ahbap çavuş
ilişkisiyle yürütüldüğünden maalesef sağlıklı denetim yapılamamaktadır.
Yukarıda
belirtilen nedenlerle son zamanlarda İstanbul ve İzmir başta olmak üzere,
birçok ilimizde görülen kaçak ve sahte tüketim maddeleri üretimi ve ölüm
olaylarının araştırılarak alınması gereken tedbirlerin tespit edilmesi amacı
ile bir Meclis araştırması açılması gerekli görülmektedir.
2.- İstanbul Milletvekili Filiz Kerestecioğlu Demir ve
23 milletvekilinin, Türkiye'de hasta tutuklu ve hükümlülerin koşullarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/215)
Türkiye Büyük Millet Meclisi
Başkanlığına
Türkiye'de hasta tutuklu ve hükümlülerin koşullarının
araştırılması ve tahliye şartlarının uluslararası standartlarla uyumlu hâle
getirilmesi için yapılabilecek değişikliklerin belirlenmesi amacıyla
Anayasa'nın 98’inci ve Türkiye Büyük Millet Meclisi İçtüzüğü'nün 104’üncü ve
105’inci maddeleri gereğince Meclis araştırması açılmasını saygılarımızla
teklif ederiz.
1) Filiz Kerestecioğlu Demir  (İstanbul)
2) Pervin Buldan  (İstanbul)
3) Meral Danış Beştaş  (Adana)
4) Behçet Yıldırım  (Adıyaman)
5) Berdan Öztürk  (Ağrı)
6) Dirayet Taşdemir  (Ağrı)
7) Sırrı Süreyya Önder  (Ankara)
8) Ayşe Acar Başaran  (Batman)
9) Mehmet Ali Aslan  (Batman)
10) Saadet Becerekli  (Batman)
11) Hişyar Özsoy  (Bingöl)
12) Mizgin Irgat  (Bitlis)
13) Altan Tan   (Diyarbakır)
14) Çağlar Demirel  (Diyarbakır)
15) Feleknas Uca  (Diyarbakır)
16) İmam Taşçıer  (Diyarbakır)
17) Nimetullah Erdoğmuş  (Diyarbakır)
18) Nursel Aydoğan  (Diyarbakır)
19) Sibel Yiğitalp  (Diyarbakır)
20) Ziya Pir  (Diyarbakır)
21) Mahmut Toğrul  (Gaziantep)
22) Abdullah Zeydan  (Hakkâri)
23) Mehmet Emin Adıyaman  (Iğdır)
24) Erdal Ataş  (İstanbul)
Gerekçe:
Birleşmiş
Milletler "Kişi ve Özgürlükleri Siyasal Haklar Uluslararası
Sözleşmesi", "Avrupa cezalandırma kuralları" gibi uluslararası
sözleşmeler, tutuklu ve hükümlülerin insan onuruna yakışır muamele görmelerini
güvence altına almaktadır. Oysa İnsan Hakları Derneği, Türkiye İnsan Hakları
Vakfı gibi dernekler ile pek çok uluslararası sivil toplum örgütü, Türkiye'de
özellikle hasta tutuklu ve hükümlülere yönelik muamelenin söz konusu
standartlarla uyuşmadığının Avrupa İnsan Hakları Bildirgesi'nin "yaşama
hakkı" ve "işkenceden korunma hakkının" ihlal edildiğinin ve
kötü muamele ile işkencenin hapishanelerde normalleştiğinin altını çizmektedir.
Avrupa İnsan Hakları Mahkemesi (AİHM), Türkiye'yi cezaevlerindeki insani
olmayan koşullarla ilgili birçok davada kınamış ve mahkûm etmiştir. Ancak hâlen
sağlık koşulları sebebiyle tahliye edilmesi gereken pek çok mahpus
cezaevlerinde tutulmaya devam etmektedir.
Bugün
itibarıyla İnsan Hakları Derneğinin verilerine göre, cezaevlerinde 300'ü ağır,
toplam 757 hasta mahpus bulunmaktadır.
2013
yılı Ocak ayında Ceza ve Güvenlik Tedbirlerinin İnfazı Hakkında Kanun’da
yapılan değişiklikle birlikte, hasta mahpusların cezalarının infazının
ertelenmesi için “toplum güvenliği için tehlikeli olmama koşulu” getirilmiştir,
sağlık nedenleriyle infazın ertelenmesi kararı ise Adli Tıp Kurumuna
bırakılmıştır. Söz konusu değişiklikler ve Adli Tıp Kurumu ile cumhuriyet başsavcılıklarının
verdikleri siyasi kararlar neticesinde siyasi mahkûmların cezalarının
ertelenmesi daha da güçleşmiştir. 
İnsan
Hakları Derneğinin 2014 yılı Aralık ayında yayımladığı rapora göre, hasta
mahpuslar arasında pek çok kanser hastası bulunuyor. Tecrit şartlarında
bağışıklık sistemlerinin zayıflaması kansere yakalanma riskinin artmasına ve
kanserin hızlı seyir göstermesine sebep oluyor. İşkence ve kötü muamele ile
sağlıksız cezaevi koşulları, kötü beslenme, yeterince spor yapamama ve stres,
yine cezaevlerinde solunum sıkıntıları, bağışıklık problemleri, kanser, kalp
krizi, kalp yetmezliği gibi önemli kimi hastalıklara yol açıyor. Durumları ağır
olan ve hapishane revirinde tedavi olanağı olmayan mahpusların hastaneye sevk
talepleri çoğunlukla reddediliyor ya da kabul edilen talepler fiziki koşullar
gerekçe gösterilerek erteleniyor. Sevk edildikleri hastaneye ters kelepçeyle
götürülüyorlar ve tedavileri kelepçeyle yapılıyor. Tutuklu ve hükümlüler,
sağlıklarına kavuşmaları için gerekli tedaviden mahrum bırakılıyorlar ve ancak
ölüm sınırına geldiklerinde cezaları erteleniyor. 
Örneğin,
Antalya L Tipi Kapalı Cezaevinde bulunan, Öğrenci Gençlik Sendikası (GENÇ-SEN)
üyesi Hüseyin Yıldırım'a mikrobik nedenlerden kaynaklandığı söylenen kısmi felç
teşhisi konduğu ve kısmi felcin gün geçtikçe ilerlediği bilgisi tarafımıza
ulaştı. Üstelik, cezaevinin fiziki şartları gerekçe gösterilerek tek kişilik
koğuşta tecrit altında tutulan Yıldırım'ın başvurusu kabul edilmesine rağmen,
cezaevi, hastaneye sevk işlemlerini halen başlatmadı.
Benzer
biçimde, Van M Tipi Cezaevinde 19 hasta tutuklu ve hükümlünün aynı koğuşa
konulduğu, sözlü taciz, hakaret ve baskı uygulandığı, sosyal etkinliklerden
menedildikleri ve sürekli hücre cezası uygulandığı tarafımıza iletildi.
Bilindiği üzere, 19 Aralık, F tipi cezaevlerinin tecrit
koşullarını protesto eden 30 mahpusun katledilmesi anısına "Cezaevlerinde
İnsan Hakları İçin Mücadele ve Dayanışma Günü" olarak anılır. Maalesef,
mahpuslar, bugün, hâlen aynı uygulamalara karşı mücadele etmek durumundadırlar.
Türkiye'de uzun tutukluluk başlı başına bir cezalandırma hâlini almıştır.
Mahkûm olan kişi ise zaten bir cezayı çekmektedir ve cezaevi koşulları onun
için ikinci bir ceza hâline getirilmemelidir. Hasta tutuklu ve hükümlülerin
durumu politik eğilimlerden bağımsız, her siyasi partinin birlikte hareket etmesini gerektiren insani
bir meseledir. Hasta hakları, cezaevinde olanlar için daha da özenle
uygulanması ve Avrupa Konseyinin tavsiye kararıyla da yasal düzenlemelerle
güvenceye alınması gereken haklardır.
Bu
sebeplerle, Türkiye'de hasta tutuklu ve hükümlülerin koşullarının araştırılması
ve tahliye şartlarının uluslararası standartlarla uyumlu hâle getirilmesi için
yapılabilecek değişikliklerin belirlenmesi amacıyla, Meclis araştırması
açılması elzemdir.
3.- Şanlıurfa Milletvekili Osman Baydemir ve 23
milletvekilinin, Suriye uyruklu 6 kişinin El-Nusra örgütüne teslim edilmesiyle
ilgili işlemlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/216)
Türkiye Büyük Millet Meclisi Başkanlığına
25
Temmuz 2015 tarihinde, Türkiye'de çeşitli hastanelerde tedavi olmuş 6 Suriye
uyruklu yaralı, EĞİTİM-SEN’in genel merkezinde bulunan misafirhanede gözaltına
alınıp Ankara Cumhuriyet Başsavcılığı tarafından beyanları alındıktan sonra,
suç unsuru bulunmadığı gerekçesiyle serbest bırakılmışlardır. Fakat sonrasında,
bu 6 yaralı, İçişleri Bakanlığına bağlı ilgili birimce, Suriye'de terör
faaliyeti yürüten El Nusra örgütüne teslim edilmişlerdir.
IŞİD
saldırıları sonrası ağır bir şekilde yaralanan, tedavi amaçlı Türkiye'ye
sığınan bahsi geçen 6 sığınmacı, Cumhuriyet Başsavcılığı tarafından serbest
bırakılmalarına rağmen, ulusal ve uluslararası sözleşmelere aykırı bir şekilde
savaş suçu niteliğinde iade uygulamasına maruz kalmışlardır. Hukuka ve ahlaka
aykırı bu işlemin tüm boyutlarıyla açığa çıkarılması ve yaralıların akıbetiyle
ilgili kamuoyuna gerekli bilgilendirmenin yapılması maksadıyla Anayasa'nın
98'inci, Meclis İçtüzüğü’nün 104'üncü ve 105'inci maddeleri gereğince Meclis
araştırması açılması için gereğini arz ve talep ederiz. 22/12/2015
1) Osman
Baydemir  (Şanlıurfa)
2) Pervin Buldan
 (İstanbul)
3) Meral Danış
Beştaş  (Adana)
4) Behçet
Yıldırım  (Adıyaman)
5) Berdan Öztürk
 (Ağrı)
6) Dirayet Taşdemir
 (Ağrı)
7) Sırrı Süreyya
Önder  (Ankara)
8) Ayşe Acar
Başaran  (Batman)
9) Mehmet Ali
Aslan  (Batman)
10) Saadet
Becerekli  (Batman)
11) Hişyar Özsoy
 (Bingöl)
12) Mizgin Irgat
 (Bitlis)
13) Altan Tan  (Diyarbakır)
14) Çağlar
Demirel  (Diyarbakır)
15) Feleknas Uca
 (Diyarbakır)
16) İmam Taşçıer
 (Diyarbakır)
17) Nimetullah
Erdoğmuş  (Diyarbakır)
18) Nursel
Aydoğan  (Diyarbakır)
19) Sibel
Yiğitalp  (Diyarbakır)
20) Ziya Pir  (Diyarbakır)
21) Mahmut
Toğrul  (Gaziantep)
22) Abdullah Zeydan
 (Hakkâri)
23) Mehmet Emin
Adıyaman  (Iğdır)
24) Erdal Ataş  (İstanbul)
Gerekçe:
25
Temmuz 2015 tarihinde Ankara EĞİTİM-SEN misafirhanesine hukuksuz bir polis
baskını gerçekleştirilmiş ve bu baskın esnasında, tedavileri için Ankara'da
bulunan 6 Suriye vatandaşı gözaltına alınmışlardır. Ahmet Şerko, Ömer Qadir,
Reber Seyho, Ehmed Helum, Cemal Ehmed ve Beşir Mihemed, Ankara Terörle Mücadele
Şube Müdürlüğü tarafından 26 Temmuz 2015'te sorgulanmış, sonrasında
gönderildikleri Ankara Cumhuriyet Başsavcılığı tarafından 2015/107840 no'lu
soruşturma çerçevesinde beyanları alınıp serbest bırakılmışlardır.
6
Suriye vatandaşının, cumhuriyet başsavcılığınca serbest bırakılmalarından sonra
hukuka ve ahlaka aykırı bir işlemle, Cilvegözü Sınır Kapısı’ndan, Türkiye'nin
terör örgütü listesinde yer alan, dünya kamuoyunda El Kaide'nin bir uzantısı
olarak bilinen El Nusra cephesine teslim edildikleri bilgisi kamuoyuna
yansımıştır. Bu bilgiler, grup başkanvekilimizce İçişleri Bakanlığı
Müsteşarlığı aranarak sözlü olarak da teyit edilmiştir. Türkiye'ye sığınan 6
yaralının Cilvegözü Sınır Kapısı’ndan El Nusra'ya tesliminden sonra akıbetleri
ise bilinmemektedir.
Şu
an için akıbeti bilinmeyen bu yaralılar, kolluk ve cumhuriyet başsavcılığındaki
beyanlarında da belirttikleri üzere, Türkiye'ye sınır kapılarından ve resmî
izinle geçiş yapmışlardır. AFAD tarafından verilen yabancı tanıtma belgesine
sahip olan yaralılar, resmî kimlikleri kullanarak Türkiye'deki Suriye sınırına
yakın çeşitli hastanelerde tedavi edildiklerini, tedavilerinin devamı için
sonrasında Ankara'ya geldiklerini ve EĞİTİM-SEN misafirhanesine yerleştiklerini
beyan etmişlerdir. Aynı beyanlarında, Kobani'de IŞİD'in sivillere karşı olan
saldırılarında yaralandıklarını ve tedavileri için Türkiye'ye geçmeyi bir çare olarak
gördüklerini de ifade etmişlerdir.
Şunu
belirtmek gerekir ki Türkiye'de sınır dışı etme kararı uygulanırken sınır dışı
etmeye yönelik temel iç hukuk düzenlemelerinin yanı sıra, başta Avrupa İnsan
Hakları Sözleşmesi’nin ek protokolleri ve bunların uygulayıcısı olan Avrupa
İnsan Hakları Mahkemesinin kararlarının dikkate alınması mecburiyeti vardır.
Yani bir başka deyişle, AİHS'ye taraf devletler, sınır dışı edilecek kişinin
gönderileceği ülkede ölüm cezası, işkence ve insanlık dışı muamele gibi durumlarla
karşılaşmamasını güvence altına almakla yükümlüdür. 1951 Birleşmiş Milletler
Cenevre Sözleşmesi’nin 33’üncü maddesi de aynı noktaya değinmekte ve non-refoulement
yasağına göre mültecinin veya sığınmacının ırkı, dini, vatandaşlığı, sosyal bir
gruba aidiyeti veya siyasi düşünceleri sebebiyle hayat ve hürriyetinin tehdit
edileceği ülkelere geri gönderilmemesini ve iade edilmemesini düzenlemektedir.
Bu
minvalde, kendi rızalarıyla Türkiye'ye resmî yollarla gelen, kayıtlarını resmî
bir kurumunda yapan bu 6 yaralının tedaviye ihtiyaç duydukları bir durumda
savaş koşullarının çok ciddi boyutlarda yaşandığı, hayatlarını tehlikede
olacağı açık olan bir bölgeye iadeleri açıkça suç teşkil etmektedir. Kaldı ki
iade işlemlerinin bilinçli olarak Nusaybin, Ceylanpınar, Suruç sınır
kapılarından değil de Cilvegözü’nden yapılması ve yaralıların kendilerine
düşmanlık besleyen, çatışmanın tarafı olan El Nusra terör örgütüne teslim
edilmeleri, ulusal hukukun, uluslararası hukukun, insan hakları hukukunun
gereklerinin ihlal edildiğini açıkça göstermektedir.
Bir
taraftan mültecilere verdiği desteği ifade eden Türkiye'nin diğer taraftan
ülkelerinden göç etmek zorunda kalan ve yaralı olarak Türkiye'ye sığınan, bunu
resmî yollarla yapan kişilere karşı takındığı tavır çelişkili olduğu kadar
ulusal ve uluslararası hukuk normlarına da tamamen aykırıdır. Bu minvalde,
yukarıda ayrıntılarını verdiğimiz bu vahim olayın ivedi bir şekilde açıklığa
kavuşturulması ve hangi hukuksal normlara dayandırılarak hangi gerekçelerle ve
hangi şartlarda sınır dışı etme işleminin yapıldığının araştırılması ve açığa
kavuşturulması, bu tür hukuk ihlallerinin tekrar etmesinin önlenmesi için
Meclis araştırması açılmasını zaruri bulmaktayız.
BAŞKAN
– Bilgilerinize sunulmuştur.
Önergeler,
gündemdeki yerlerini alacak ve Meclis araştırması açılıp açılmaması konusundaki
ön görüşmeler, sırası geldiğinde yapılacaktır.
BAŞKAN
– Sayın milletvekilleri, Sivas Milletvekili Mehmet Habib Soluk ile Tokat
Milletvekili Yusuf Beyazıt’ın Plan ve Bütçe Komisyonu üyeliğinden istifasına
ilişkin yazılar, 31 Mayıs 2016 tarihinde Başkanlığımıza ulaşmıştır.
Bilgilerinize
sunulmuştur.
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım.
B) Tezkereler
1.- Türkiye Büyük Millet Meclisi Başkanlığının, Belçika'nın
başkenti Brüksel'de 30-31 Mayıs 2016 tarihinde Avrupa Parlamentosu Katılım
Öncesi Eylem Biriminin AB genişleme ülkelerine yönelik parlamentolar arası
konferanslar programı çerçevesinde düzenlenecek olan "AB'ye Katılım
Sürecinde Siyasi Grupların, Partilerin ve Hükûmetlerin Birbirleri ile
Etkileşimleri" başlıklı seminere katılım sağlanmasına ilişkin tezkeresi
(3/795)
Türkiye Büyük Millet Meclisi Genel Kuruluna
Belçika'nın
başkenti Brüksel'de 30-31 Mayıs 2016 tarihinde Avrupa Parlamentosu Katılım Öncesi
Eylem Biriminin AB genişleme ülkelerine yönelik parlamentolar arası
konferanslar programı çerçevesinde "AB'ye Katılım Sürecinde Siyasi
Grupların, Partilerin ve Hükûmetlerin Birbirleri ile Etkileşimleri"
başlıklı seminer düzenlenecektir.
Söz
konusu seminerlere katılım sağlanması hususu, 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun'un 9'uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) - Yoklama talebimiz olacak efendim, oylama öncesinde.
BAŞKAN
- Tezkereyi oylamadan önce bir yoklama talebi vardır, şimdi bu talebi
gerçekleştireceğim. 
Önce,
talepte bulunan sayın milletvekillerini ismen tespit edeceğim: Sayın Özel,
Sayın Kaplan Hürriyet, Sayın Gürer, Sayın Tanal, Sayın Bozkurt, Sayın Elif
Doğan Türkmen, Sayın Arık, Sayın Akkuş İlgezdi, Sayın Sarıhan, Sayın Yalım,
Sayın Tamaylıgil, Sayın Karabıyık, Sayın Akkaya, Sayın Yüksel, Sayın Öztrak,
Sayın Özkan, Sayın Berberoğlu, Sayın Bekaroğlu, Sayın Bakır, Sayın Tuncer. 
Evet,
yoklama işlemini başlatıyorum.
Yoklama
için iki dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 16.13
İKİNCİ OTURUM
Açılma Saati: 16.24
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Mustafa AÇIKGÖZ (Nevşehir), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 95’inci Birleşiminin
İkinci Oturumunu açıyorum. 
III.- YOKLAMA
BAŞKAN
- Başkanlık tezkeresinin oylanmasından önce istem üzerine yapılan yoklamada
toplantı yeter sayısı bulunamamıştı. 
Şimdi,
yoklama işlemini tekrarlayacağım. 
Yoklama
için iki dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı olmadığından birleşimi kapatıyorum. 
Alınan
karar gereğince, kanun tasarı ve teklifleri ile komisyonlardan gelen diğer
işleri sırasıyla görüşmek için, 1 Haziran 2016 Çarşamba günü saat 14.00’te
toplanmak üzere birleşimi kapatıyorum. 
Kapanma Saati: 16.28



