



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 135’inci
Birleşim
 4
Eylül 2014 Perşembe (Olağanüstü)

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMA
IV.- HÜKÛMET PROGRAMI
1.-  Başbakan Ahmet Davutoğlu
tarafından kurulan Bakanlar Kurulu Programı'nın görüşülmesi
V.- SATAŞMALARA İLİŞKİN KONUŞMALAR
1.-  İstanbul Milletvekili Mehmet Akif Hamzaçebi'nin,
Amasya Milletvekili Mehmet Naci Bostancı’nın Bakanlar Kurulu Programı üzerinde
AK PARTİ Grubu adına yaptığı konuşması sırasında CHP Grubuna sataşması
nedeniyle konuşması
2.-  Kayseri Milletvekili Yusuf Halaçoğlu'nun, Amasya
Milletvekili Mehmet Naci Bostancı’nın Bakanlar Kurulu Programı üzerinde AK
PARTİ Grubu adına yaptığı konuşması sırasında MHP Grubuna sataşması nedeniyle konuşması
3.-  Amasya Milletvekili Mehmet Naci Bostancı'nın,
İstanbul Milletvekili Mehmet Akif Hamzaçebi’nin sataşma nedeniyle yaptığı
konuşması sırasında şahsına sataşması nedeniyle konuşması
4.-  İstanbul Milletvekili Mehmet Akif Hamzaçebi'nin,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
5.-  İstanbul Milletvekili Mehmet Akif Hamzaçebi'nin,
Kayseri Milletvekili Mustafa Elitaş’ın Bakanlar Kurulu Programı üzerinde AK
PARTİ Grubu adına yaptığı konuşması sırasında Cumhuriyet Halk Partisine
sataşması nedeniyle konuşması
6.-  İstanbul Milletvekili Mehmet Akif Hamzaçebi'nin,
Başbakan Yardımcısı Bülent Arınç’ın Bakanlar Kurulu Programı üzerinde Hükûmet
adına yaptığı konuşması sırasında Cumhuriyet Halk Partisine sataşması nedeniyle
konuşması
7.-  Kayseri Milletvekili Yusuf Halaçoğlu'nun, Başbakan
Yardımcısı Bülent Arınç’ın Bakanlar Kurulu Programı üzerinde Hükûmet adına
yaptığı konuşması sırasında Milliyetçi Hareket Partisine sataşması nedeniyle
konuşması
8.-  Kocaeli Milletvekili Hurşit Güneş'in, Başbakan
Yardımcısı Bülent Arınç’ın Bakanlar Kurulu Programı üzerinde Hükûmet adına
yaptığı konuşması sırasında şahsına sataşması nedeniyle konuşması
9.-  Tunceli Milletvekili Kamer Genç'in, Başbakan
Yardımcısı Bülent Arınç’ın Bakanlar Kurulu Programı üzerinde Hükûmet adına
yaptığı konuşması sırasında şahsına sataşması nedeniyle konuşması
VI.- AÇIKLAMALAR
1.-  Iğdır Milletvekili Pervin Buldan'ın, Amasya
Milletvekili Mehmet Naci Bostancı’nın Bakanlar Kurulu Programı üzerinde AK
PARTİ Grubu adına yaptığı konuşmasındaki bazı ifadelerine ilişkin açıklaması
2.-  Kayseri Milletvekili Mustafa Elitaş'ın, İstanbul
Milletvekili Mehmet Akif Hamzaçebi’nin sataşma nedeniyle yaptığı konuşmasındaki
bazı ifadelerine ilişkin açıklaması
3.-  Kayseri Milletvekili Yusuf Halaçoğlu'nun, Kayseri
Milletvekili Mustafa Elitaş’ın yaptığı açıklamasındaki bazı ifadelerine ilişkin
açıklaması
4.-  İstanbul Milletvekili Mehmet Akif Hamzaçebi'nin,
Kayseri Milletvekili Mustafa Elitaş’ın yaptığı açıklamasındaki bazı ifadelerine
ilişkin açıklaması
5.-  Iğdır Milletvekili Pervin Buldan'ın, Kayseri
Milletvekili Mustafa Elitaş’ın yaptığı açıklamasındaki bazı ifadelerine ilişkin
açıklaması
VII.- YAZILI SORULAR VE CEVAPLARI 
1.- Ankara Milletvekili Özcan Yeniçeri'nin, 2002-2014
yılları arasında Bakanlık tarafından satılan veya kiralanan sosyal tesislere
ilişkin sorusu ve Sağlık Bakanı Mehmet Müezzinoğlu'nun cevabı (7/45265)
2.- Kütahya Milletvekili Alim Işık'ın, Bakanlıkta görev
yapan sivil savunma uzmanlarının lojman tahsis taleplerine ilişkin sorusu ve
Sağlık Bakanı Mehmet Müezzinoğlu'nun cevabı (7/47148)
3.- Kütahya Milletvekili Alim Işık'ın, vergi
denetçileri tarafından kesilen cezalarla ilgili iddialara ilişkin sorusu ve
Maliye Bakanı Mehmet Şimşek’in cevabı (7/48438)
4.- İstanbul Milletvekili Erdoğan Toprak'ın, Bakanlığın
Hazine arazileri ile ilgili aldığı imar yetkisine ilişkin sorusu ve Maliye
Bakanı Mehmet Şimşek’in cevabı (7/48795)
5.- Ardahan Milletvekili Ensar Öğüt'ün, büyük şirketler
ile ilgili başlatılan denetimlere ilişkin sorusu ve Maliye Bakanı Mehmet
Şimşek’in cevabı (7/49340)
4 Eylül 2014 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), İsmail KAŞDEMİR
(Çanakkale)
-----0-----
BAŞKAN – Türkiye Büyük Millet
Meclisinin 135’inci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız.
Beş dakika süre veriyorum. 
(Elektronik cihazla yoklama yapıldı) 
BAŞKAN – Sayın milletvekilleri,
toplantı yeter sayısı vardır, gündeme geçiyoruz.
IV.-
HÜKÛMET PROGRAMI
1.-  Başbakan Ahmet Davutoğlu tarafından kurulan Bakanlar
Kurulu Programı'nın görüşülmesi
Gündemin “Özel Gündemde Yer Alacak
İşler” kısmında bulunan, Başbakan Sayın Ahmet Davutoğlu tarafından kurulan
Bakanlar Kurulu Programı üzerindeki görüşmelere başlıyoruz.
Görüşmelerde İç Tüzük’ün 72’nci
maddesine göre siyasi parti gruplarına, Hükûmete ve şahısları adına iki üyeye
söz verilecektir. 
Genel Kurulun 1/9/2014 tarihli 134’üncü
Birleşiminde alınan karar gereğince Hükûmet ve siyasi parti grupları adına
yapılacak konuşmalarda süre kırk dakikadır. Bu süre en fazla iki konuşmacı
tarafından kullanılabilecektir. Kişisel konuşmalarda ise süre on dakikadır.
Program üzerinde söz alan sayın
üyelerin adlarını sırasıyla okuyorum: 
Gruplar adına: 
Halkların Demokratik Partisi Grubu
adına Pervin Buldan, Iğdır Milletvekili; Ertuğrul Kürkcü, Mersin Milletvekili. 
Milliyetçi Hareket Partisi Grubu adına
Yusuf Halaçoğlu, Kayseri Milletvekili. 
Cumhuriyet Halk Partisi Grubu adına
Hurşit Güneş, Kocaeli Milletvekili. 
Adalet ve Kalkınma Partisi Grubu adına
Mehmet Naci Bostancı, Amasya Milletvekili; Mustafa Elitaş, Kayseri
Milletvekili. 
Şahısları adına:
Kamer Genç, Tunceli Milletvekili ve
Yılmaz Tunç, Bartın Milletvekili. 
Hükûmet adına Bülent Arınç, Başbakan
Yardımcısı.
Şimdi, Hükûmet Programı üzerinde ilk
söz, Halkların Demokratik Partisi Grubu adına Pervin Buldan, Iğdır
Milletvekili... 
Lütfen sayın bakanlar, sayın
milletvekilleri… 
Buyurun Sayın Buldan. (HDP sıralarından
alkışlar) 
HDP GRUBU ADINA PERVİN BULDAN (Iğdır) –
Sayın Başkan, değerli milletvekilleri; 62’nci Hükûmet Programı hakkında
grubumuzun görüşlerini ifade etmek üzere söz almış bulunmaktayım. Bu vesileyle
hepinizi saygıyla selamlıyorum. 
Hükûmet programı olarak Parlamentoya
sunulan bu çalışma, bir program olmanın ötesinde, AKP’nin faaliyetlerini içeren
ve 2015 seçimlerini hedefleyen bir icraat raporu olarak durmaktadır. 
Türkiye halklarının demokrasi,
özgürlük, adalet ve eşitlik talepleri dikkate alındığında, bu programın ileri
bir çizgiyi temsil etmediği görülecektir. Öncelikli olarak şunu net belirtmemiz
gerekir ki programda köklü bir demokratik değişim ve dönüşüm hedefi yer
almamaktadır. Var olan mevcut sistemi kısmi restorasyonlarla sürdürme amaç ve
hedefi söz konusudur. 
Değerli milletvekilleri, kim ne derse
desin, Türkiye’de demokrasinin ve özgürlüklerin alanı son derece sınırlıdır.
İktidarın otoriterleşen uygulamaları her geçen gün artmakta, ayrımcı ve
ötekileştirici politikalarla toplum âdeta kamplaştırılmaktadır. Kimlikler,
kültürler, inançlar, mezhepler, kadınlar, gençler, aydınlar, emekçiler…
İDRİS BALUKEN (Bingöl) – Sayın Başkan,
konuşmayı dinleyemiyoruz. 
BAŞKAN - Sayın Buldan, bir saniye. 
Sayın milletvekilleri, sayın bakanlarla
görüşmeleri dışarıda yapın lütfen. 
Sayın Buldan, yeniden başlatıyorum.
İDRİS BALUKEN (Bingöl) – Yani, sayın
hatibe saygının gereği, artık bir sükûneti sağlamanız lazım.
BAŞKAN – Buyurun Sayın Buldan. 
PERVİN BULDAN (Devamla) – Teşekkür ederim
Sayın Başkan. 
…gazeteciler, çevreciler ve insan
hakları savunucuları üzerindeki baskılar rahatsız edici boyuttadır. Türkiye’de
hiçbir kimlik ve inanç yeterince özgür değildir. En küçük muhalif bir hareket
bile devletin en orantısız şiddetiyle karşı karşıyadır. Halkın siyasete
katılımı ve Parlamentoda demokratik temsiliyeti engellerle karşı karşıyadır.
Seçimler asla demokratik bir yarış içerisinde geçmemektedir. Parlamento özgür
değildir. Tüm yasalar AKP’nin çoğunlukçu dayatmasıyla geçmekte, muhalefetin
önerileri hiçbir şekilde dikkate alınmamaktadır. Adalet, bu ülkede neredeyse
mumla aranır hâle gelmiştir. Türkiye giderek hukuk devleti ilkesinden
uzaklaşarak otoriter bir kanun devletine dönüşmektedir. İşsizlik, yolsuzluk,
yoksulluk, emeğin sömürüsü, doğanın tahribatı, kadın cinayetleri, çocuklara
yönelik her türlü şiddet alabildiğine artmaktadır. Geleceğinden umutsuz
üniversiteli gençler, atanamayan öğretmenler çığ gibi büyümektedir. Bir ülkede
eğer eşitlik hukuku yoksa, adalet yaralıysa, ülke yönetimi şeffaf ve
denetlenebilir değilse, o ülkede güvenle bakılan bir gelecekten söz
edilebilinir mi? 
Değerli milletvekilleri, şu an Türkiye
hâlen darbe döneminin Anayasa’sı ve yasalarıyla, kurumlarıyla yönetilmektedir.
Toplumsal sözleşme niteliğinde demokratik bir anayasa yapmadan yeni Türkiye’yi nasıl inşa edeceksiniz? Yüzde 10’luk
seçim barajı, TMK, TCK gibi antidemokratik, otoriter yasalar kaldırılmadan
demokratik siyasetin, katılımın ve özgürlüklerin önünü nasıl açacaksınız?
Halklara, kimliklere dayatılan tekçiliği ortadan kaldırmadan, çoğulcu bir
sistemi inşa etmeden özgür ve eşitçe bir arada yaşam koşullarını nasıl
yaratacaksınız? 
Hükûmet Programı’nda, hak ve özgürlüklerin AKP iktidarının
teminatı altında olduğu ifade edilmektedir. İşte, asıl yanlış da burada
yatmaktadır. Çağdaş demokrasilerde demokratik hak ve özgürlüklerin teminatı
iktidar olabilir mi? Özgürlükler bir iktidarın değil, anayasa ve yasaların
güvencesi altında olmak zorundadır. Siz bunu sağlamadan yeni bir Türkiye’yi
asla yaratamazsınız. 
Son on iki yılda iş cinayetlerinde katledilen işçilerle,
Soma’yla, polis kurşunuyla öldürülen çocuklarla, Roboski’yle, kadın
cinayetleriyle, yolsuzluklarla, yoksullukla, işsizlikle, emeğin sömürüsüyle
yüzleşmeyen bir Hükûmet yeniyi inşa edebilir mi, yeniyi temsil edebilir mi? 
Bütün bu gerçekler ışığında bakıldığında, ülkeyi tozpembe
gösteren, sanki hiçbir sorun yokmuş gibi yansıtan, Türkiye gerçekliğinden uzak
bir Hükûmet Programı’yla ne yazık ki karşı karşıyayız. Program bu yönüyle bir
heyecan yaratmadığı gibi umutsuzluğu da artırmaktadır. Görüldüğü kadarıyla
Hükûmetin hedefi de mevcut sisteme fazla dokunmadan kendi iktidar hedefleri
doğrultusunda bazı değişiklikleri gerçekleştirmektir, yoksa köklü bir reform
iradesi ve niyeti görülmemektedir. Daha açık bir ifadeyle, Hükûmet Programı’nda
bahsedilen yeni Türkiye’nin inşası eğer bu sınırlı adımlarla yapılacaksa ortaya
çıkacak yapının sağlamlığı da malzemesi çalınan inşaattan farkı olmayacaktır.
Ne yazık ki bu inşanın malzemesi eksiktir. 
Programdaki “Yeni Türkiye” söylemine bakıldığında, aslında
bir hedef saptırmasının yapıldığı da açıkça görülecektir. Şöyle ki ülkemizin
bugünkü temel ihtiyacı, mevcut sistemi aşacak demokratik bir Türkiye hedefini
gerçekleştirebilmektir. Mevcut antidemokratik sistemi allayıp pullamak ne demokrasi
açığını kapatacak ne de Türkiye'nin ihtiyaçlarını karşılayacaktır.
Unutulmamalıdır ki eğer sağlam bir demokrasiniz, kalıcı bir iç barışınız ve
güçlü bir demokratik anayasal sisteminiz yoksa sorunlar karşısında çaresizlik
içerisinde kıvranmanız kaçınılmazdır. O yüzden, bu program Türkiye halklarının
talebi olan demokratik Türkiye hedefinden oldukça uzaktır. Demokratik
Türkiye'nin inşası, öyle iktidarın temsil ettiği çizgiyle değil, radikal bir
demokrasi anlayışıyla ve halkların ortak mücadelesiyle gerçekleşebilir. Radikal
demokraside demokratik cumhuriyet vardır, ortak vatan vardır, demokratik ulus
vardır, demokratik bir anayasa vardır. Bu ilkeler etrafında birleşmeyen hiçbir
hedef Türkiye'yi ileriye taşımaz, demokrasinin önünü açmaz.
Değerli milletvekilleri, olması gereken
demokratik Türkiye, demokrasisi, hukuku ve tüm bunlara bağlı olarak ekonomisi
eşit gelir dağılımıyla gelişen bir Türkiye olmalıdır. Bu koşulların oluşmasında
en önemli aşama radikal demokrasiyi inşa edeceğimiz bir sistemin oluşmasıdır.
Seçim barajının kaldırılmasından ademimerkeziyetçiliği esas alan özerk yerel
yönetimlerin oluşumuna; örgütlenme ve düşünce özgürlüğünün sağlanmasından sivil
toplumun gelişimine; yolsuzluklarla, yoksullukla mücadeleden hakikatlerle
yüzleşme ve derin devletle hesaplaşmaya varıncaya kadar köklü bir değişim ve
dönüşüm esas hedef olmalıdır. Bunlar gerçekleştirilmeden demokrasi derinleşmez,
ülke ve halklarımız özgürleşemez. Programda bu ana hedefler yer almamaktadır,
sivil toplumun güçlendirilmesinden söz edilmektedir; peki, demokratik sivil
toplum yasasını çıkartmadan, sivil toplumu güvence altına almadan siz sivil
toplumu yönetime nasıl katacaksınız? Keza, farklı kimlik ve inançlara yaklaşım
da o inanç ve kimlikleri olduğu gibi kabul etme, onun hak ve özgürlüklerini
sağlama temelinde gelişmemektedir. Hükûmet, kimlik, inanç ve mezhepleri kendi
anlayışına göre tarif etmeye kalkışmaktadır. Siz farklı inançları olduğu gibi
kabul edeceksiniz, onların neyi talep etmesi gerektiğine, nasıl ibadet etmesi gerektiğine
siz karar vermeyeceksiniz. İnançlara ve kimliklere yeni inanç biçimleri
dayatmayacaksınız yoksa o kültürler zarar görür. Ama Hükûmetin yaklaşımlarına
baktığımızda tersi bir durumla karşı karşıyayız.
Değerli milletvekili arkadaşlarım,
programda, Roman yurttaşların yaşam koşullarına ilişkin iyileştirme vurgusu
yapılıyor ama uygulamada iyileştirme değil mağduriyetlere yol açılıyor.
Hükûmetin “Roman Açılımı” adını verdiği süreçte sosyal dokusu ve mekânı
korunması gereken Sulukule kentsel dönüşüm kapsamına sokulmuş ve 5 binden fazla
Roman, yerinden, yurdundan edilmiştir. Yerinden dönüşümle sosyal dokuları,
kültürleri korunması gereken Roman yurttaşlarımız, hem yaşam alanlarını hem
ekonomilerini hem de sosyal ilişki ağlarını kaybetmişlerdir. Şimdi Roman vatandaşlarımız
Hükûmetin samimiyetine nasıl güven duyacaklar? 
Keza, Alevilere yaklaşım da aynıdır.
Programda Hükûmetin bütün inanç ve mezheplere eşit mesafede yaklaştığı iddia
edilmektedir ama uygulamada eşitlik değil tam bir ayrımcılık ortaya çıkmaktadır.
Alevi toplumunun sorunlarını çözeceğini iddia eden bu Hükûmet yönetiminde, ders
kitaplarında Alevi inancı, gayriahlaki tanımlamalarla, hakaret edilerek yeni
nesillere aktarılmaya çalışılmaktadır. Alevilik inancı küçük düşürülmekte ve bu
yolla Alevi yurttaşlarımızın yaşam alanları daraltılmaktadır. Bu çarpık
zihniyetin değişmesi gerekmektedir. Hükûmetin Aleviliği, onların ibadet
biçimini Alevi toplumuna bırakması gerekmektedir. Cemevleri ibadethane olarak
yasal statüye kavuşmalı, devletin Diyanete ayırdığı paydan Aleviler ve diğer
inanç grupları da yararlanmalıdır. Ders kitaplarında Alevi halkını rencide eden
bütün ifadeler çıkartılmalıdır. Geçmişte devletin bulaştığı bütün Alevi
katliamlarıyla Hükûmet yüzleşmelidir. Bunları gerçekleştirmeden bu inanç ve kültürleri
ne yazık ki kucaklayamazsınız. 
Avrupa Birliği ile Hükûmetin
2014-2017’de ulusal bir eylem planı hayata geçireceğinden bahsedilmektedir
Türkiye'nin Avrupa Birliği sürecini desteklediğimizi daha önce de ifade
etmiştik ama Hükûmetin, evrensel insan hakları ve evrensel standartlara göre
kamu kurumlarını şekillendirememesi, yasa çalışmalarını bu kriterlere göre
yapmaması bu konu önündeki en büyük engeldir. Türkiye'nin Avrupa Yerel
Yönetimler Özerklik Şartı gibi, taraf olduğu bir şartnameye koyduğu çekinceleri
dahi kaldırmamış olması Türkiye'nin Avrupa Birliği sürecine dair güçlü
ilerlemesi önündeki en büyük engellerden biridir. Hükûmetin, bütün uluslararası
yasaları Türkiye’ye uyarlama saptamasından vazgeçip Türkiye’deki yasaları
uluslararası ve evrensel kabul edilen hak ve özgürlük normlarına doğru
değiştirmesi Avrupa Birliği sürecinin ilerleyebilmesinin temel anlayışı
olmalıdır. 
Hükûmet Programı’nda yer alan “yeni
anayasa” söylemi, AKP’nin mevcut pratiğiyle ve Anayasa Uzlaşma Komisyonuna
sunduğu önerilerle çelişmektedir. AKP, yürütme bölümü dışında, 82 Anayasası’nın
devamı niteliğinde bir anayasa önerisi sunmuştur. Özellikle, hak ve
özgürlüklerin sınırlanması hususunda 82 Anayasası’nın devletçi yönü korunmuş,
“kamu düzeni”, “genel ahlak” gibi sınırlama ibareleri muhafaza edilmiştir.
Programda belirtilen katılımcı anayasa vaadi ise AKP’nin sunmuş olduğu anayasa
taslağında yer almamaktadır. Tam aksine, tüm yetkileri elinde toplayan, katı
merkeziyetçi bir başkanlık modeli formüle edilmiştir. Anayasa Uzlaşma
Komisyonunda bizim sunduğumuz, halkın karar mekanizmalarına katılımını artırıcı
yerel yönetimlerin güçlendirilmesi, hem sivil hem de demokratik kitle
örgütlerinin tek tipleştirilmesine ve farklılıkları düşman gören anlayışa karşı
bizim önerdiğimiz anayasa ve yasa teklifleri bizzat AKP tarafından
reddedilmiştir. Ayrıca, Hükûmet Programı’ndaki yenilikçi, özgürlükçü,
demokratik anayasa söylemine rağmen AKP, anayasa taslağında kadın hakları, işçi
hakları, örgütlenme özgürlüğü, düşünce ve ifade özgürlüğü, ekoloji, kültürel
kimlik hakları, ana dilinde eğitim gibi önemli hususlarda herhangi bir
özgürlükçü yaklaşım ortaya koymamıştır. Bütün bunlar iktidarın darbe
Anayasası’nın ruhundan tümüyle uzaklaşmadığını gösteren gelişmelerdir. Eğer
Hükûmet yeni anayasa hedefliyorsa darbe Anayasası’nı tümden çöpe atmalıdır. 
Çözüm sürecinin bir hükûmet programında
olması ve siyasi muhatabını bulması, barışın toplumsal tabandaki kabulünün ve
vazgeçilmezliğinin en önemli göstergesidir. Bugüne kadar Parlamentoda bulunan
bütün partiler tarafından bu sürecin sahiplenilmemesini büyük bir eksiklik
olarak görmekteyiz. Bugün Türkiye’nin hiçbir ilinde, ilçesinde, köyünde ve
kasabasında süreçten memnun olmayan kimse yoktur. Toplumu rahatlatan bu süreç,
sadece Kürt halkı ve temsilcileri ile devlet arasında yapılan ve sadece Kürt
halkını ilgilendiren bir konu da değildir. Bu mesele, Türkiye’nin
demokratikleşmesi meselesidir. Bu nedenle de Parlamentodaki bütün partiler bu
konuya siyaset üstü bir anlayışla yaklaşmalıdır. Sayın Öcalan’la bir buçuk
yıldır sürdürülen diyalog sürecinin bundan sonraki aşamada Türkiye’nin büyük
barışına uygun olarak taraflar arası bir müzakereye dönüşmesi gerekmektedir.
Bununla birlikte müzakere koşullarının oluşturulması, tarafların farklı
toplumsal kesimlerle teması, müzakereyi izleyecek ve tıkanma noktalarında
tavsiyede bulunabilecek üçüncü bir tarafın oluşması ve görüşmeleri kayıt altına
alacak ve taraflara farklı ihtiyaçlarda destek sunabilecek bir sekretaryanın
oluşması öncelikli beklentilerimiz arasındadır. Çözüm yasasının çıkması zemini
güçlendirmiştir. Şimdi, bu zemin üzerinden süreci kalıcı hâle getirecek diğer
adımların atılması gerekmektedir. Orta Doğu’daki, özellikle sınırımızda yaşanan
gelişmeleri göz önüne aldığımızda bu sürecin kazanımlarını riske atabilecek
tehlikelerle karşı karşıya olduğumuzu da belirtmek isteriz. Bir an önce çözüm
sürecinin hızlandırılarak kalıcı barışın sağlanması, bizleri
karşılaşabileceğimiz tehlikelere karşı da koruyan en önemli faktör olacaktır.
Unutmayalım ki halkların eşitliğine dayalı birlikteliği ancak bizleri geleceğe
taşıyacaktır.
Değerli milletvekilleri, Türkiye’de
adalet sisteminin yeniden tam bir güvenle inşası herkesin ortak arzusu ve
beklentisidir. Öncelikli olarak barışa engel olan ve Türkiye’deki toplumsal
ayrışmaya yol açan antidemokratik, ayrımcı yasal düzenlemeler temel insan
hakları temelinde revize edilmeli, insan haklarına ve barışa giden yolda engel
teşkil edenler derhâl lağvedilmelidir. Nitekim, adaletin tesisindeki esas
kriter toplumsal barışın inşası olmak zorundadır. Ne yazık ki Türkiye’de yargı
sistemi barışın ve demokrasinin önünde engel olmaya devam etmektedir. Devletin
tekçi sistemi ve iktidarın statükocu yaklaşımlarına göre pozisyon alan yargı
sistemi giderek hukuktan ve adaletten uzaklaşmaktadır. İktidarın kendi
muhaliflerine karşı Demokles’in kılıcı gibi kullandığı yargı bir gün gelir,
iktidara karşı bir darbe aracına dönüşür. Hükûmet bu gerçeği görmemektedir.
Devleti ve iktidarı değil, demokrasiyi, hak ve özgürlükleri, yurttaşın
haklarını koruyan bir yargıyla ancak demokrasi ilerleyebilir. Toplumun
ekonomik, sosyal alanda topyekûn gelişimi bir hukuk devleti olmaktan geçer.
Adalete, yargı mekanizmalarına olan güven çöktüğü takdirde her alanda geri
dönüşü mümkünsüz bir durum ortaya çıkar. Bu anlamda, hükûmetlerce yapılması
gereken evrensel standartlara uygun bir yargı mekanizmasını inşa etmektir.
İnsan hak ve özgürlüklerini, savunma hakkını, yaşam hakkını esas ilke kabul
eden bir yargı, mensuplarıyla birlikte inşa edilmelidir. Yargı, iktidarın hâkim
olduğu değil, haklar ve özgürlükler ilkesiyle hareket eden bağımsız bir yargı
olmalıdır.
Değerli milletvekilleri, dünyada ve
özellikle mevcut erkek egemen sistem nedeniyle Türkiye’de ayrı bir önemi olan
kadın ve kadın sorunları 62’nci Hükûmet Programı’nda sosyal destek, sosyal
yardımlar ve yoksullukla mücadele kısmında yer almıştır. Bu bile tek başına
“yeni Türkiye” söyleminde kadın konusunda da yeni bir şeyin olmadığını, kadının
mevcut ötekileştirilme ve ezilme durumunun devam edeceğinin göstergesidir, ki
bu, Türkiye için yeni değil, sürekliliği olan bir konudur. 
Birleşmiş Milletler Cinsiyet Eşitliği
ve Kadınının Güçlendirilmesi Birimi Avrupa ve Orta Asya Bölge Ofisinin
İstanbul’da kurulmasından övgüyle bahseden ve “Önümüzdeki dönemde kadınların
karar alma mekanizmalarındaki etkinliğini artıracağız.” iddiasında olan bir
Hükûmetin, kadınların büyük mücadele sonucu elde ettikleri, yerel yönetimlerde
cinsiyet eşitliğini sağlayan ve kadının karar alma mekanizmalarındaki önemini
artıran eş başkanlık sisteminin iptali istemiyle devlet kurumları tarafından
bölge idare mahkemelerine başvuruların yapılmasına seyirci kalması büyük bir
ironinin ötesinde bu konuda samimi olmadığının en büyük göstergesidir.
Ülkenin en büyük sorunlarından biri
olan ve maalesef Hükûmetin bu konuda söylemden öteye geçemediği kadın
cinayetleri sürekli artarak devam etmektedir. 2013 yılında 228, 2014 yılının
sadece ilk sekiz ayında ise 171 kadın, erkekler tarafından katledilmiştir. Yeni
Türkiye iddiasındaki 62’nci Hükûmet Programı’nda kadına yönelik her türlü
şiddet karşısında kesin, ilkeli ve etkin politikaların somut bir şekilde yer
alması gerekmektedir. Bu yönlü ilk samimi adım, bu programda bir kadın
bakanlığının kurulması ve İstanbul Sözleşmesi’nin etkin bir şekilde
uygulanacağına dair çalışmaların yer alması gerekmektedir. 
Eşini tornavidayla 43 yerinden
yaralayan bir erkek, yargı tarafından serbest bırakıldığı gibi, televizyon
kanallarını gezip kendisinin ne kadar haklı olduğunu anlatabilmektedir.
Halkların Demokratik Partisi olarak RTÜK’e şikâyet başvurumuza rağmen hâlâ bu
yönlü bir gelişme sağlanmamış olması yeni Türkiye’nin kadınların katledilmeye
devam eden mevcut Türkiye olacağını bir kez daha göstermiştir. 
Değerli milletvekilleri, tüm bu
gerçekler karşısında Hükûmet Programı’nın Türkiye’nin temel sorunlarına kalıcı
ve köklü çözümler üretmediği açıkça görülmektedir. Bu program güven
vermemektedir. Bu nedenle destek vermeyeceğimizi belirtiyor, Genel Kurulu
saygıyla selamlıyorum. (HDP sıralarından alkışlar) 
BAŞKAN – Teşekkür ediyorum.
Halkların Demokratik Partisi Grubu
adına ikinci konuşmacı Ertuğrul Kürkcü, Mersin Milletvekili. (HDP sıralarından
alkışlar)
Buyurun Sayın Kürkcü.
HDP GRUBU ADINA ERTUĞRUL KÜRKCÜ
(Mersin) – Sayın Başkan, sevgili arkadaşlar; Halkların Demokratik Partisi adına
Hükûmet Programı karşısındaki tutumumuzu açıklamak için buradayım. 
Bugün, burada, Türkiye Büyük Millet
Meclisi Başkanlığınca, usulen, 62’nci Hükûmet Programı’nı tartışmaya davet
edilmiş olduk. “Usulen” diyorum çünkü gerçekte Türkiye Büyük Millet Meclisinin
yaptığı, Davutoğlu Hükûmetinin yasallık edinmesi için bir şekil şartının yerine
getirilmesinden daha fazla bir anlam taşımıyor. Atanmış hükûmetin Türkiye Büyük
Millet Meclisi tarafından seçilmiş bir hükûmet niteliğini kazanması için
Anayasa’nın gerektirdiği bir prosedürü yerine getiriyor olsak da hepimiz
biliyoruz, 62’nci Hükûmet AKP olağanüstü kongresinden beri artık fiilî, gerçek,
somut, siyasi iktidar merkezi değil. Siyasi iktidar merkezi, bundan böyle,
fiilen, Tayyip Erdoğan’ın Atatürk Orman Çiftliği’nde olacağı anlaşılan
Cumhurbaşkanlığı konutuna taşındı. Siyasi hakikat budur. 
Bu siyasi hakikat, bu yeni siyasi güç
dizilişi, Hükûmet Programı’nı, Sayın Davutoğlu’nun Kabinesini gerçek, fiilî ve
egemen bir iktidar odağı olarak kabul ederek tartışmamızın önünde başlı başına
bir engel. Kaldı ki önümüzdeki program belgesinin de esasen 61’inci Hükûmet
Programı’nın kes-yapıştır usulüyle güncellenmesinden ibaret olduğu hiçbirimizin
gözünden kaçmıyor. Dolayısıyla, söze ister istemez bu yeni siyasi güç
paylaşımının Türkiye’nin bugünü ve geleceği açısından ima ettikleriyle başlamak
kaçınılmaz. 
Erdoğan’ın Cumhurbaşkanı seçildiği
andan itibaren partisinden ayrılması gerekliliğine uymayışı,
Cumhurbaşkanlığının kesinleştiğine ilişkin Yüksek Seçim Kurulu ilanının Resmî
Gazete’de yayımlanmasının AKP Hükûmetine bağlı memurlarca engellenmesi,
Cumhurbaşkanının Anayasa’ya aykırı olarak AKP kongresinde Genel Başkan
sıfatıyla gövde gösterisinde bulunması türünden yasa ve Anayasa ihlalleri bir
yana, Türkiye, 10 Ağustostan bu yana, âdeta toplumu iktidara tapınma
ayinlerinin cezbesine çağıran bir törenselliğe mahkûm edildi. Sanki sadece bir
Cumhurbaşkanlığı seçiminin ötesindeyiz, sultanımızın cülus törenindeyiz, kurucu
babamızın ebedî hükümdarlığının doruğuna tırmanışına tanıklık ediyoruz, o da
nihai iktidar mevkisinden bir kulunu sadrazamlığa yükseltiyor. Bu havayı
beslemeye ve artık yeni bir dönemin başladığına dair kabulü zihinlere ve
toplumun bilinçaltına nakşetmeye yönelik bir sembolizm, debdebe ve azamet o
günden beri aldı yürüdü. Devlet iktidarı kendisini gösteri toplumunun merkezine
yerleştirdi; yandaş medyada ve kalemşörlerde çığırtkanlık, coşku, esrime ve
güya öz güven patlamaları had safhaya vardı; devir teslim günleri boyunca
Anayasa, baba yasa umursanmadan, göstere göstere “fiilî başkanlık” veya
“cumhurbaşbakanlık” rejiminin ilk temrinleri yapıldı. Ancak, oldukça yavan
kaçan ve gerçeküstülükle yüklü bu kurgunun acımasız gerçeklikler karşısında
hiçbir hükmü yok. Hâlâ rüyadan uyanmayanlar için, özellikle AKP milletvekili arkadaşlarımız
için onlara bu sert gerçekliklerin birkaçını hatırlatmak istiyorum. 
Birincisi; Tayyip Erdoğan Çankaya’ya
güçlenmiş olarak değil, güçsüz bir konumda, yıpranmış olarak, yara bere içinde,
yolsuzluk soruşturmalarının şaibesi altında ve verilmemiş hesaplarla çıktı. O,
Çankaya’ya çıkmadı, Atatürk Orman Çiftliği’ne kaçtı. 
AKP, Cumhurbaşkanlığı seçimlerinde oy
oranını da artırmadı. Yüzde 52 civarında, oy kullanan seçmenlerin yüzde 52’si
civarında oy almak Türkiye’de gerçek bir gösterge değil. Evet, hukuki ve siyasi
bir gösterge ama yüzde 75 civarındaki bir katılımda elde edilen yüzde 52 oy
aslında AKP’nin geçmiş onay konumunda yerinde saymaya devam ettiğinin çok açık
bir göstergesiydi. Mutlak rakamlarla baktığımızda ve yurt dışı oylarını
çıkarttığımızda, yerel seçimlerde ne aldıysanız oradasınız. Yani sandıktan
bakıldığında da ortada bir ilerleme, bu kükreyişleri haklı gösterecek bir halk
desteği, bir yüceliş yok. Ahmet Davutoğlu bakımından da Dışişleri Bakanlığından
Başbakanlığa terfi eden bu Başbakanımız açısından da aynı durum geçerli. O da,
hüsrana uğramış, faturaları temizlenmemiş bir dış politikanın mimarı. Temel
politik hedefleri iflasa uğramış bir Dışişleri Bakanı olarak Başbakanlık
koltuğuna geçti. Bunu Hükûmet Programı’nın, Davutoğlu’nun bizzat kendi eseri
olan Orta Doğu’daki durumun hiçbir acil ve yakıcı sorununa değinmemesinden,
bunlardan âdeta kaçmasından da apaçık görmek mümkün. 
Böyle bir hükûmet programı olabilir mi?
49 diplomatını IŞİD cellatlarına rehin vermiş bir hükûmet, bununla ilgili ne
yapacağına dair bir tek hüküm programında içermiyor. Suriye’de bizzat Türkiye
hükûmetlerinin yol açmış oldukları kaotik durum dolayısıyla ortaya çıkmış olan
büyük iç göçler, Türkiye’ye yönelmiş olan, sayıları 1,5 milyonu geçmiş olan
göçler karşısında ne yapılacağına dair hiçbir hüküm içermiyor ama Orta Doğu
hakkında âlây-ı vâlâ ile konuşuluyor. Yok kadimmiş, yok biz onların üzerinde
kültürel hâkimiyet sahibiymişiz, yok yol göstericisiymişiz, yok öncü
ülkesiymişiz… Bu öncülük iddiasından bir an önce bütün hükûmetlerimiz vazgeçse
iyi olur. Komşularımızın, Orta Doğu’daki halkların bizden öncülük möncülük
bekledikleri yok. Osmanlı İmparatorluğu’nun tahakkümünden kurtulup, birer
ulusal devlet olduklarından beri onların ulusal kimliklerinin bir parçası bu
egemenliğe karşı mücadele etmişliktir. Olmayan bir -sözüm ona- nüfuz üzerinden
buralara ilişkin kurulan hayallerin hepsi Bağdat’tan döndü, Şam’dan döndü,
Filistin’den döndü ve dönmeye devam ediyor ama bu hesaplar verilmemiş olarak
şimdi bu hesapları veremeyen bir Dışişleri Bakanı Başbakanımız olarak bizimle
burada Hükûmet Programı paylaşıyor.
Hükûmet Programı’nda “yolsuzluklarla
mücadele” adı altında çok iddialı sözler var ama nasıl oluyor da bunları
unutuyoruz? Türkiye’nin karşı karşıya kaldığı en esaslı yolsuzluk meselesiyle
bu Meclis hesaplaşamadı, dosyalar Meclisten kaçırıldı. Bu yolsuzluk şaibesi
arkada olarak sürdürülen bir Başbakanlık iddiasının bu Hükûmet Programı’yla
ilgisini kurmak, sahici bir programla karşı karşıya olduğumuzu düşünmek çok
güç. 
İşin doğrusu, nasıl bir programla karşı
karşıya olacağımız hakkında da düşünmek zorundayız. Felsefe tarihi mi
tartışacağız, akademik bir tez ile mi ilgileniyoruz, bir hükûmet programı mı
var karşımızda, yoksa jeostratejik bir analiz iddiasıyla mı yüz yüzeyiz, bir
doktrin mi var karşımızda, yoksa bir hükûmet siyaseti ve icraatından mı söz
edeceğiz? Aslında, bu takıntılı doktrinel tezlerin AKP sözcüleri, yetkili
kurulları tarafından ayıklanması yerinde olurdu çünkü neyi tartıştığımızı
bulanıklaştırmaktan başka hiçbir işe yaramıyor. Ama, madem öyle, madem Sayın
Davutoğlu topu ortaladı, kale boş, oraya bir şut çekmeden olmaz. Davutoğlu
tezlerine çok güveniyor ama ben aslında bir tarih hocası olsaydım sıfır
verirdim çünkü dünya tarihini Sayın Davutoğlu bizi de üzerine yerleştirecek
şekilde 3 evreye ayırıyor: Kadim -ne demekse, Antik Çağ herhâlde- modernite ve
küreselleşme. Bu kadar düz ve şematik bir mantık ile baktığımızda “kadim” ne?
Kadim, Türkiye açısından Osmanlı Orta Çağı. Peki, ondan önce bu Anadolu
topraklarında, bugünkü Türkiye zemininde bir hayat yok muydu, ondan önce burada
bizim mirasını tevarüs ettiğimiz bir toplumsal hayat, toplumsal tarih yok
muydu; bize miras kalan feodal, ataerkil, bürokratik bir diktatörlükten başka
bir şey değil midir, onun törenleri, onun devletperestliğinden başka bir şey
değil midir, yoksa halkların bir tarihi yok mudur? 
Sayın Davutoğlu ve Erdoğan ikilisi
esasen Osmanoğulları sülalesinden birileriymiş gibi konuşuyorlar. Oysa
biyografilerine baktığımızda görüyoruz, onlar da esasen yoksul emekçilerin
çocukları olarak bu dünyaya gelmişler ve oradan bugünkü yerlerine yükselmişler.
Osmanlı toplumunda onlara asla ve asla böyle bir yol, böyle bir imkân, böyle
bir kudret mevkisini bahşedecek hiçbir mekanizma yoktu. Onlar çobanlar olarak
dünyaya gelecek, çobanlar olarak ölecek veya çobanlar olarak tımarlı sipahiye
katılıp fütuhat savaşlarında hayatlarını kaybedeceklerdi. O yüzden, biz, hiç de
böyle bir tarih duygusuyla beraber değiliz. Biz, ama şu tarih duygusuyla
beraberiz: Ekende yok, biçende yok, yemede ortak Osmanlı. Bizim Osmanlıya
bakışımız budur. Osmanlı Devleti’nin bize miras olacak, bugünkü demokratik
arayışlarımıza, bugünkü özgürlük iddiamıza, bugünkü hayat kavrayışımıza uyacak
herhangi bir siyaset mirasını bize bıraktığını söylemek, kültürel miras
bıraktığını söylemek çok güç. Elbette sivil mimariden toplumsal geleneklere
kadar pek çok şey var, onların içine doğduk ama bu başka, devlet iktidarının
içinden ve bağrından konuşmak bambaşka bir şey. 
Öte yandan, bu program, bu dış politikayı
içe tercüme etmek ve içeriye aslında suni, yapay, hormonlu bir öz güven
aşılamak için Türkiye’yle ilgili, Anadolu’yla ilgili, olmayacak abartıları
bizim karşımıza sunuyor; müstesnayız, biriciğiz, bizden başkası yok, bizim gibi
bir yerde yaşayan yok, bize öyle fırsatlar sunulmuş ki onları ah bir Davutoğlu
Başbakanımız olsa da bir imkâna çevirse! Ama öyle mi tarih, hayat öyle mi?
Dünyaya gözümüzü açıp baktığımızda hiçbir jeostratejik hâli ve durumu olmayan
-bu manada- pek çok ülkenin çok uzun dönemler boyunca dünyaya egemen
olduklarını, kültürlerini, siyasetlerini, fikirlerini ve geleneklerini aktarma
imkânı bulduklarını görüyoruz. Dolayısıyla, mesele coğrafyanın neresinde
yaşadığınız değil, hangi kültürü ve hangi manevi mirası ve hangi bilimsel ve
kültürel gelişmeyi ifade ettiğinizle ilgilidir mesele. 
Hükûmet Programı’na baktığımız zaman
bunlarla ilgili hiçbir şey göremiyoruz. Başka ülkelere bırakın öncülük etmeyi,
onların nezdinde bir kıymet kazanabilmek bakımından bizim elimizde neler olması
gerektiğine dair bir liste bile görmüyoruz. Bilgi çağında, en temel üretim
aracının bilgi olduğu bir yerde bilginin üretimi bakımından ne kadar kaynak
ayrıldığına dair en ufak bir fikirle karşı karşıya değiliz. 
Davutoğlu’nun ve Hükûmet Programı’nın
ve tabii ki Cumhurbaşkanı Tayyip Erdoğan’ın sık sık söyledikleri, kendilerine
referans edindikleri bir kavram: Restorasyon. Bir restorasyon çağından
geçiyoruz. Öyle bir restorasyon ki bu, bu tamamlandığında her şey bizim için
mükemmel olacak! İyi de -bu restorasyon bildiğiniz gibi Fransızca bir sözcük-
bunun kaynağında ne var? Restorasyonun siyasi tarihteki anlamı Metternich Çağı
dediğimiz Napolyon sonrası Avrupa’sında Prusya, Avusturya, Britanya ve
Rusya’nın bir araya gelerek oluşturdukları kutsal ittifakın Avrupa’yı Fransız
Devrimi öncesi çığıra geri taşıma iddiasını imler bu kavram, restorasyon bu
demektir. Yani, restorasyonun siyasi anlamında bir tek iyi karşılık yoktur.
Restorasyon dediğiniz zaman gericilik çanları çalar. Restorasyon dediğiniz
zaman, olmayan bir maziye iade edilme hırsıyla kendini donatmış devletler akla
gelir. Keşke daha talihli bir kavram seçseydi. “İhya, ihya” diye diye
geldiğimiz yer burası. 
Ancak, Başbakanın ve Cumhurbaşkanının
konuşmalarına baktığımızda bu restorasyonla biraz daha başka bir şeyi ima eder
görünüyorlar ama bugün yaşadığımız tarih açısından bu da problematiktir,
sorunludur. Bir 1920 aşkı Cumhurbaşkanının söyleminde dile geliyor bugüne kadar
hiç işitmediğimiz ölçüde ve hiç işitmediğimiz ölçüde. Bu 1920 aşkını
irdelediğimiz zaman görüyoruz ki Birinci Meclisin kompozisyonunu en ideal
siyasi kompozisyon olarak görüyor, 1923’ü de istiyor, hem devlet iktidarını hem
Birinci Meclisi bir araya getirecek bir arayış, bunun peşinde giden bir siyasi
yöneliş. Hatta Başbakan -Cumhurbaşkanı şimdi Tayyip Erdoğan- eski iddialarını
da aşan bir şekilde Anıtkabir defterinde, cumhuriyetin 12’nci Başkanı olarak,
vefatının ardından Cumhurbaşkanı makamıyla cumhur arasındaki irtibatın
zayıfladığını kaydederek Mustafa Kemal dönemini de olumluyor ve böylelikle kendini
onunla eşitlediği, özdeşlediği bir tarih kurgusu içerisinden konuşmayı seçiyor.

Böyle bir altın çağ yok arkadaşlar.
Doğacı Antik Yunan Filozofu Herakleitos’un sözü kulağımıza küpe olsun “…”(x)
“Her şey akar”, “Aynı ırmakta iki kere yıkanamazsınız.” Ne 1920’ye dönüp
restore edebilirsiniz tarihi ve coğrafyayı ne 1923’e dönebilirsiniz ne de başka
bir çağa, tek parti devrine, 1946’ya, 1950’ye. Sadece ve sadece ileriye bakmak
zorundasınız. Ve zaten bizim, Hükûmet Programı’yla ayrıldığımız en temel
felsefi nokta burasıdır. Türkiye’nin geleceğini geçmişinde arayamazsınız. O
geçmiş size bir birikim, bazen bir engel, bazen bir imkân sunar ama gelecek
sadece ve sadece sizin bugünkü eylemlerinizin doğrultusu üzerindedir. Bugünkü
eylemlerinize bakalım: Türkiye, Avrupa Konseyi üyesi bir ülke olarak hâlâ
2004’te vermiş olduğu sözlerin hiçbirisini tam olarak yerine getirememiş, ne
hukuk devleti ne yeni Anayasa ne yüzde 10 barajının kaldırılması ne vicdani
reddin tanınması ne kadınların uğradıkları ayrımcılığın önlenmesi ne hâkim ve
savcıların yeni anayasal perspektif içerisinde eğitilmesi, bununla ilgili
hiçbir ödev tam olarak yerine getirilmedi, elde bir tek ombudsmanlık var. 
Bu program sunuş tarzı bizi bütün
referanslardan da kopartıyor. Neye refere edeceğiz yani ilerlemeyi, gerilemeyi;
yapılacakları, yapılmayacakları neye izafe edeceğiz, neye bağlı olarak
konuşacağız? Elimizde bir tane temel, kendimizi bağladığımız -şimdilik- bir
uluslararası ölçüt var. Avrupa Konseyi üyesi bir ülke olarak hukuk devleti,
hukukun üstünlüğü ve insan hakları üzerinden ne gelişme elde ettik ve ne
gelişme elde edebiliriz? Bunun hiçbir ölçütünün burada olmadığını görüyoruz. 
Öte
yandan, Hükûmet Programı’nın iktisadi yönleri de tam bir konfüzyon ve çatışma
içerisinde. Yatay kentlerden söz ediyor Hükûmet ama Türkiye bugün Avrupa’nın
1’inci gökdelen ülkesidir 141 gökdeleniyle. İstanbul önümüzdeki yıl 1’inci
gökdelen kenti olacaktır. Siz bu toprak rantı siyasetini güttükçe, bu
belediyecilik tarzını güttükçe şehirleri daha da dikey kılmaktan başka bir şey
yapamazsınız. Ve bu şehir politikasına karşı isyan da Hükûmet Programı’nda en
melun işlerden biri olarak pek çok kez zikrediliyor: “Gezi, Gezi’den beri,
Gezi’den sonra” ama bu Hükûmetin bütün basınçlarına rağmen Gezi için açılan
dava iddiaların hiçbirisini doğrulamadı, kanunsuz yürüyüşten başka daha ciddi
bir suçla suçlanan hiç kimse olmadı. 
Aslında
Türkiye'nin geleceği iki istikamette seyrediyor: Gezi’nin gösterdiği istikamet
ve Kürtlerin özgürlük mücadelesi. Bu iki dinamik her türlü vesayetçi, her türlü
sermayeci, her türlü kapitalist yönetimin karşısında en önemli iki imkân olarak
karşımıza çıkıyor. Halkların Demokratik Partisi bu imkânın siyasete tercümesi
olarak Adalet ve Kalkınma Partisiyle, onun iktidarıyla verebileceği bütün
demokratik meşru mücadele yollarını deneyerek bu mücadeleyi verecektir. Çözüm
ve müzakere süreci içerisinde oluyor olmamız bu mücadelenin önünde bir engel
değildir. Müzakerenin terimlerini yükseltmek, müzakerenin kalitesini yükseltmek
için, daha yüksek bir demokrasi için ve daha yüksek bir insan hakları rejimi
için mücadele etmek zorundayız. Bunun karşısındaki engel Adalet ve Kalkınma
Partisi iktidarının şimdi giderek daha pederşahileşen, daha otoriterleşen, daha
merkezîleşen ve daha Caudillocu, ebedî şefçi bir karakter kazanan rejimidir.
Bunun karşısında mücadelemizi bu aşamada bu programa “Hayır.” diyerek
veriyoruz. Hayır, hayır, hayır, programınızı kabul etmiyoruz. 
Teşekkürler.
(HDP sıralarından alkışlar) 
BAŞKAN –
Teşekkür ediyorum. 
Milliyetçi Hareket Partisi Grubu adına
söz isteyen Yusuf Halaçoğlu, Kayseri Milletvekili. 
Buyurun Sayın Halaçoğlu. (MHP
sıralarından alkışlar) 
MHP GRUBU ADINA YUSUF HALAÇOĞLU
(Kayseri) – Sayın Başkan, değerli milletvekilleri; Başbakan Sayın Davutoğlu
tarafından sunulan 62’nci Hükûmet Programı’yla ilgili olarak Milliyetçi Hareket
Partisi adına söz almış bulunuyorum. Hepinizi saygıyla selamlıyorum. 
Program, tabii olarak, bundan önceki
AKP hükûmetlerinin programlarıyla ve özellikle 61’inci Hükûmet Programı’yla
örtüşmektedir. Şurasını özellikle belirtmek isterim ki, Milliyetçi Hareket
Partisi olarak bizim en büyük dileğimiz, Hükûmetin Türkiye yararına güzel işler
yapması ve başarılı olmasıdır. Bu sebeple, yapacağımız eleştirilerin de bu
gözle değerlendirilmesini diliyorum. 
Sayın milletvekilleri, Sayın Davutoğlu
Başkanlığında kurulan Hükûmet, genelde bir vesayet hükûmeti olarak
değerlendirilmesiyle karşı karşıya bulunmaktadır. Gerek Anayasa’mızda gerekse
yasalarda bir yürütme olarak Hükûmetin ve cumhurun başı olarak Cumhurbaşkanının
görev ve yetkileri belirlenmiştir. Umarız ki uygulamalar bu gibi isnatların
doğru olmadığını ortaya koysun. Milliyetçi Hareket Partisi olarak bizim bu
konudaki muhatabımızın Hükûmet olması tabiidir. Dolayısıyla, Hükûmetin Türkiye
yararına alacağı kararlarda yanınızda olacağımız gibi, yanlış kararlarında da
karşısında olacağımızı belirtmek istiyorum. 
Bu vesileyle, Hükûmetin göreve
başladığı şu dönemlerdeki atacağı ilk adımlar kendisine güven duyulması
açısından büyük önem taşımaktadır. Aksi takdirde, on iki yıllık hükûmet
döneminde yapılan yanlışların nelere mal olduğunun bir önemi kalmayacaktır.
Unutulmasın ki bir hükûmetin adil ve hakkaniyetli bir yönetim sergileyip
sergilememesi ileriyi görüp yanlışlara düşmemesiyle doğru orantılıdır. Bugün
olduğu gibi, yapılan yanlışları düzeltmek için hukuk dışı uygulamalara
başvurmak düzeltme yerine yeni yanlışları beraberinde getirmektedir; buna
özellikle dikkat çekmek istiyorum. 
Değerli
milletvekilleri, Hükûmet bizlere temelde beş ana başlık altında bir program
sunmuştur. Bu program çerçevesinde, programın büyük kısmını kendilerinden
önceki AKP hükûmetlerinin icraatını övmeye ayırmıştır. Ancak, başaramadıkları
veya hatalı oldukları veya düzeltmeyi planladıkları bir ayrıntıya yer
verilmemiştir. Ayrıca, bir sayfada söylenenlerle diğer bir sayfada söylenenler
tezat teşkil etmektedir. Bir önceki sayfada yeni bir medeniyetin ihyasından
bahsedilirken bir sonraki sayfada kadim medeniyet değerlerimize aidiyetin
güçlendirilmesinden söz edilmektedir. Bu bakımdan, muhalefet olarak, bu gibi
konulardaki görüşlerimizi sizlerle paylaşmak istiyorum. 
62’nci Hükûmet
Programı’nda “ileri demokrasi” sloganı geniş yer tutmaktadır. Demokrasiye
“ileri” sıfatı verilmesi herhâlde dürüst ve çok dürüst gibi bir tanımlamayla
eşdeğerdir. AKP’nin ileri demokrasisi, herhâlde tek adam rejimi, yargının
siyasallaştırılması ve yürütmenin emrine verilmesi, yayın ve basın organlarının
ve mensuplarının siyasi organın baskısına maruz kalması, güvenlik güçlerinin
görevlerinin illegal silahlı örgütlere devredilmesi, Anayasa ve kanunların
çiğnenmesi ve “Ben yaptım, oldu.” mantığıdır. Adına “çözüm süreci” denilen
ancak esası İmralı süreci, toplumsal kutuplaşma ve ayrışma süreci olarak etnik
temelli açılım da “ileri demokrasi” başlığı altında yer almaktadır. Türkiye’de
AKP iktidarıyla birlikte her sorun “açılım” adı altında kutuplaştırma ve
ayrıştırma aracı olarak kullanılmıştır. Bugün tartıştığımız etnik temelli
açılım süreciyle ülkemizde hiçbir ortak değeri bulunmayan kalabalıklar
oluşturmanın nihai noktasına gelinmesi hedeflenmektedir. 
Programda demokrasi üzerinden güzel ve
etkili sözlerle kamuoyu yönlendirilmek istenmektedir. AKP zihniyeti demokrasiyi
ortak paydada buluşma aracı olarak değil, kelime oyunlarıyla yeni sorunlar
üreterek, toplumsal kamplaşmalara yeni cepheler açma aracı olarak görmektedir.
Bunun için seçtikleri yol da etnik, mezhebî, cemaat, kimlik tartışmalarıyla
kamuoyunu meşgul etmektir. Ancak, bugünkü kimlik tartışmalarında karşı karşıya
bulunulan kargaşa hâli sosyal bir ihtiyaçtan değil siyasi bir amaçtan dolayı
ortaya çıkmıştır. Unutulmamalıdır ki demokratikleşme bireyler arasında fikrî
bütünleşmeyi meydana getirdiği ya da sağlamlaştırdığı müddetçe millî devlet
anlayışı güç kazanır. Aksi takdirde parçalanma ve bölünmeyle sosyal yapının
dokusu bozulacaktır. Bu sebeple, gittikçe büyüyen demokrasi açığı ülkemizin en
önemli sorunlarından birisi hâline gelmiştir. 
Demokrasiyi sadece sözde hatırlayan,
baskıcı, dayatmacı, dışlayıcı tavırlarıyla çok sesliliği sindirmekten, hak
arayışlarını bastırmaktan kaçınmayan siyasi anlayışların ülkemize verdiği
zararlar çok fazladır. Unutulmamalıdır ki henüz bölünerek demokratikleşen bir
ülkeye tesadüf edilmemiştir. Etnik kökenlere ayrıştırarak, millî ve manevi
değerlerden koparılarak büyümüş, kalkınmış ve zenginleşmiş bir ülkeye
rastlanmamıştır. AKP’nin demokrasiden anladığı PKK’ya teslimiyettir. AKP’nin
demokrasi ve özgürlük anlayışı teröristlerin hain niyetleriyle bire bir
örtüşmektedir. Türklük silinirse, milliyetçilik çiğnenirse, millet
parçalanırsa, şehitlerimizin kanlıları, milletimizin ve vatanımızın düşmanları
kazanırsa bunun adı “ileri demokrasi” olacaktır. İleride tarihin uzun uzun
yazacağı bu talihsiz günlerde AKP iktidarlarının yaptığı, Türkiye'nin temel
değerlerine, milletimizin birliğine ve kimliğine yönelik olarak başlatılan bir
çözülme ve dağılma kampanyasıdır. Süreç bu hâliyle bir beka sorunudur. Süreç,
terörle mücadele konusunda başarısızlığını itiraf eden Hükûmetin, önce terörle
müzakere, sonra terörle mütareke ettiği bir dönemdir. Bu sözlerimi muhalefet olduğumuz
için kurduğum hamasi cümleler olarak nitelendirmeyiniz. 
Açılım süreciyle birlikte Hükûmetin
politikalarıyla terör örgütünün stratejik hedeflerinin nasıl uyuştuğu
görülmelidir. AKP, etnik temelli açılım süreci başlatarak PKK’nın stratejik
hedeflerinin önünü açmıştır. Süreç, terör örgütüne verilen tavizlerle
ilerlemiştir. Bugün ise durum, PKK’nın silahlandırılmasına ve hatta ordu
teşkiline kadar gelmiştir. 
Bütün bu gelişmeler açıkken 62’nci
Hükûmetin hazırlıksız, dar kalıplarla hazırlanmış programı, Türk milleti için
pek çok yeni sorun alanı ihtiva etmektedir. Bu program, Türk milletinin
bekasını, birliğini ve beraberliğini tehdit etmektedir. Nitekim bu sebepledir
ki açılımla ilgili çıkarılan yasada uygulayanlara sorumsuzluk getirilmiştir. 
62’nci Hükûmet Programı dış politikada
on iki yıllık AKP iktidarının yanlışlarının devam edeceğini göstermektedir.
Öyle anlaşılıyor ki 62’nci Hükûmetin dış politikası hayal tacirliği yaparak dış
politikadaki bataklığı ve hezimeti kapatmaya devam edecektir. 62’nci Hükûmet
Programı’nın “Güçlü ve saygın bir Türkiye” hedefi gerçeklerle örtüşmemektedir.
Nitekim Türkiye’nin dış politikada belli bölge ve kıtalar arasında
sıkıştırılamayacağı söylenirken, bugün, gerçek, Türkiye kendi sınırlarına
sıkıştırılmış bir hâle düşmüştür. 
Programda
“Dünyanın her tarafındaki mazlumların, mağdurların, mültecilerin ve muhtaçların
yardımına koşulması” olarak ifade edilen dış politika misyonunu gerçekleştirmek
bir yana, kendi bölgesinde bile artık kendisine danışılmayan bir ülke konumuna
düşülmüştür. AKP dış politikası ötekileştiren, millî çıkarları değil kişisel
hırs ve çıkarları esas alan, Türklüğü yok sayan bir yaklaşım içerisinde
olmuştur. Programda ifade edilen “değer odaklı dış politika”
kavramsallaştırması da içi boş bir propaganda aracından öteye gitmemektedir. 
AKP’nin on iki
yıllık dış politika muhasebesi yapıldığında Türk dış politikasının yönünün
yönsüzlüğe döndüğü görülecektir. Kavramlar ve söylemler üzerinden yürütülen AKP
dış politikası, çelişkiler ve belirsizlikler içinde âdeta gözü kapalı olarak
yol almaya çalışmaktadır. 
Bu dönemde
stratejik bir derinlik ortaya konulamamış, Türkiye'nin merkezinde bulunduğu beş
deniz havzasında dehlizler ortaya çıkmıştır. Stratejik derinlik ve sıfır
sorunla başlayan dış politika macerası değerli yalnızlığa dönüşmüştür; değerli
yalnızlık zavallı yalnızlığa doğru pupa yelken gitmektedir. 
AKP dış
politikası duruma göre şekil alan, millî çıkarlarımızı gözetmeyen istikrarsız
bir dış politikadır. Sıfır sorun politikasını uyguladığını söyleyen AKP Hükûmetinin
dış politikaları söylenenin ve amaçlananın aksi neticeler vermektedir. 
Hükûmet
Programı’nda, Türkiye'nin olaylara yön veren bir ülke olarak dış politika
tercihlerinin takip edildiği ifade edilmektedir. Bu görüşe açıkça temkinli
yaklaşmaktayız. Dış politikada çizilen bu ideal çerçeve, AKP’li geçen on iki
yılın hiçbir anında ortaya çıkmamıştır, tersi bir durumda Türkiye'nin dış
politika meseleleri millî çıkarlar doğrultusunda bir çözüm yoluna konulurdu.
Bu açıdan
bakarak şunları sormak durumundayız: Orta Doğu’da bölgesel istikrarsızlığa
sebep olan terör örgütlerini desteklemek Türkiye'nin millî çıkarı mıdır?
Irak’ın
kuzeyinde bir Kürt devletinin kurulmasına önayak olmak, bunun için her türlü
ekonomik, diplomatik, askerî desteği sunmak Türkiye'nin millî çıkarı mıdır?
Türkiye'nin
tarihî bağlarının bulunduğu coğrafyalarda barış ve güven ortamının tesis
edildiği neredeyse hiçbir ülkenin olmayışı Türkiye'nin millî çıkarı mıdır?
Müslüman ve dost
ülkelerin iç işlerine karışmak Türkiye'nin millî çıkarına mı hizmet etmektedir?
Bir devletin en önemli dış politika
misyonu egemenliğini ve vatandaşlarının güvenliğini sağlamaktır. Hükûmet
programı’nın güvenlik siyaseti yoktur. Programda Hükûmetin, PKK, Barzani ve
bölgedeki Amerikan etkinliğine karşı kartlarını açıkça ortaya koyacağı bir
açıklama yoktur. Programda Irak’ın kuzeyindeki PKK kamplarına yönelik hiçbir
ifade yoktur. Hükûmet açık bir şekilde ülkemizin güvenliğini ve çıkarlarını
sağlayamamaktadır. Açıkçası, açılım politikasının başarısızlığa uğraması
hâlinde uygulanacak bir politikası yoktur.
Türkiye’nin bugün dış politika
ekseninin ana gündemini Orta Doğu ülkeleriyle ilişkiler oluşturmaktadır. 62’nci
Hükûmet Programı’nda da Orta Doğu’ya geniş yer verildiğini görmekteyiz. Ancak
bu alanda kullanılan ifadeler şimdiye kadar savunulan ve açıklanan görüş ve
yaklaşımların bir tekrarı niteliğindedir. Oysa, daha önceki yürütülen
politikalar sonucu, Orta Doğu’da ilişkilerimizin iyi olduğu ülke neredeyse
kalmamıştır. Programda Orta Doğu ülkeleriyle bozulan ilişkilerin düzeltilmesi
için hiçbir ifade yer almamaktadır. 
Programda IŞİD krizine dair de hiçbir
ifade bulunmamaktadır. Orta Doğu’da statükonun önündeki en büyük engel olan
IŞİD terör örgütünün eylemleri Türkiye’yi doğrudan ilgilendirirken Hükûmetin bu
konuda bir programının olmaması büyük bir eksikliktir.
IŞİD terör örgütünün elinde üç aydır
rehin olan vatandaşlarımızın başına gelenlerden baştan sona Hükûmetin
sorumluluğu ve yanlışları vardır.
Hükûmet Programı’nda dış politika
çerçevesinde ele alacağım bir diğer eksiklik, Irak ve Suriye’deki
Türkmenlerdir. Yüz binlerce Türkmen göç etmek zorunda bırakılırken, binlerce
Türkmen çocuğu açlık ve susuzluktan ölmektedir. Hükûmet diğer halklara
gösterdiği ilgi ve alakayı Türkmen soydaşlarımıza, maalesef göstermemektedir.
Buna karşılık, Suriye’deki karışıklıklar sebebiyle ülkemize gelen 1,5 milyonun
üzerindeki Suriyelinin ülkenin çeşitli şehirlerinde âdeta başıboş mayın gibi
dolaşmaları için de bir çözüm söz konusu edilmemiştir.
Öte yandan, Doğu Türkistan’da Uygur
Türklerine yönelik baskı, zulüm ve soykırım girişimleri de Hükûmet Programı’nda
yer almamaktadır. Uygur Türklerine yönelik mezalim, 2009’dan beri artarak devam
etmektedir. Türk Hükûmetinin saldırıların derhâl durdurulması için vakit
geçirmeden kararlı bir tutum sergilemesi gerekirken Hükûmet Programı’nda bu
alanda hiçbir kelime bulunmamaktadır.
Yine, ayrıca, Kıbrıs konusunda da
Hükûmetin yol çizgisi bulunmamaktadır. Hatırlanacağı üzere, bir buçuk yıllık
bir aranın ardından Şubat 2014’te yeniden başlayan müzakereler, algı
mühendisleri tarafından “son şans” şeklinde kamuoyuna takdim edilmişti. Oysa
müzakerelerde asla “son şans” tabirine yer yoktur. Kaldı ki Sayın Erdoğan’ın
Başbakanlığı döneminde niçin “Kıbrıs sorununu bu yıl içinde çözmeliyiz.” gibi
bir beyanat verdiği de düşündürücüdür. Çözüm niçin illa bu sene olmalıdır ve
müzakerelere niçin başka bir şans daha verilmeyecektir? Kısacası, bu acele
nedendir? Zihinleri kurcalayan sorulardan bazıları bunlardır. 
Bilindiği üzere, son yıllarda Kıbrıs
Adası’nın ehemmiyeti, yürütülen doğal gaz sondaj faaliyetleri kapsamında biraz
daha katlanmış ve Ada bu yönüyle uluslararası güçlerin radarına girmiştir.
Özellikle Amerika Birleşik Devletleri Başkan Yardımcısı Joe Biden’ın oğlu
Hunter Biden’ın Güney Kıbrıs Rum Yönetimi’nin Limasol şehrinde merkezi bulunan
Ukrayna menşeli Burisma Holdings şirketinin yönetiminde yer alması söz konusu
gerçeği tescil etmektedir. Burisma Holdings Limited Şirketi petrol ve gaz keşfi
ve üretimi sahasında faaliyet gösteren bir şirkettir.
Kıbrıs Adası artık yalnızca geleneksel
Türk-Yunan-İngiliz üçgeninde sıkışmış bir mesele değildir. Ada’da artık ABD,
Avrupa Birliği, Rusya ve İsrail’in de hesapları vardır. Değişen güç dengelerine
paralel olarak Batı dünyası tüm kurumları ve imkânlarıyla Kıbrıs meselesine müdahil
olmanın peşindedir.
Dış politikamızda diğer bir husus Ege
adalarındaki hâkimiyet meselesidir ve maalesef Hükûmet bu konuda da sessiz
kalmış ve programında bu konuya hiç değinmemiştir. Geçmişte kırmızı çizgi olan
bu konu da AKP Hükûmeti tarafından yeşile çevrilmiş, Ege’deki egemenliği
tartışmalı adalar Yunanistan tarafından işgal edildiği hâlde Hükûmet sessiz
kalmıştır. Keza programda 2015’te 100’üncü yılı olmasına rağmen Ermenilerin ve
onlarla iş birliği içinde bulunanların Ermeni soykırımı iddialarına karşı bir
tedbir yer almamıştır.
62’nci Hükûmet Programı’nda ekonomiye
dair bütüncül bir yaklaşım bulunmamaktadır. Hükûmet, bir taraftan tasarrufları
artırma hedefini koyarken diğer taraftan yatırımların ve Türk lirası bazında
borçlanmanın artırılmasından bahsetmektedir. Hükûmet Programı’nda beş yıllık
vadede kamu kaynaklarıyla 250 milyar dolar, kamu özel iş birliğiyle yapılacak
100 milyar dolarlarla beraber 350 milyar dolar yatırım yapılacağı belirtilirken
tasarrufların nasıl artırılacağı açıklanmamıştır. 
Ekonominin yapısal sorunları on iki
yılda daha da derinleşmiştir, yapısal sorunlar çözülememiştir. Üretim
ekonomisinin hiçbir işareti yoktur. Bu ortamda bütçe de sağlıklı bir yapı
ortaya koyamamaktadır. Ekonominin hâli, pürmelalini bir cümleyle ifade edecek
olursak: Türkiye ekonomisi, ürettiğinden fazla tüketen, kazandığından fazla
harcayan, borçlanmaya ve ithalata dayanarak ekonomiyi çeviren, cari açık ve
buna bağlı dış ticaret açığı, tasarruf açığı ve sağlıksız bütçe yapısıyla
yaralı bir ekonomidir. Oysa Hükûmet, ekonomiye sürekli “iyi” diyerek
psikologların “iyi söyle iyi düşün” telkinleri gibi âdeta acıdan mutluluk
çıkarmak istemektedir.
İktidarın “Borç veren bir ülke olduk.”
söylemi bir ahir zaman hurafesi gibi aldatmacadan öte bir şey değildir. Oysa on
iki yılda Türkiye’nin borçluluğu tehlikeli şekilde artmıştır. Örneğin,
vatandaşlarımızın borçlarına bakalım: 2002’den günümüze bankalara olan nakdî
kredi borcu 22 kat artmıştır.  2002’den 2014’e hane halkı borçluluğu 55
kattan fazla artmıştır.  Özel sektörün dış borçları 6 kat
artarak 2002’de 43 milyar dolarken, 2014 birinci çeyrek itibarıyla 264,9 milyar
dolar olmuştur.
Türkiye ekonomisi borç batağına
düşmüştür. Bir de kalkıp borç vermekten bahsediyorsunuz. Hükümet,
Sultanahmet’te toplayıp Libya’da, Suriye’de dağıtan dilenci durumundadır. AKP,
vatandaşı, esnafı, çiftçiyi ne kadar çok borçlandırdığıyla övünmektedir. Esnafa
2002’de 154 milyon kredi verildiği, sizin ise “10 milyar kredi veriyoruz.” diye
övünürken borç 60 kat artmıştır. Çiftçinin borçları 530 milyon TL’den 2012
Eylül itibarıyla 40 milyar TL’ye yükselmiştir. Buna göre, çiftçi borçları
zamanınızda 75 kat artmıştır.
Keza, on iki yıllık dönemde büyüme
hedefleri hiçbir zaman tutmamıştır. On iki yıllık perspektifte büyüme
ortalaması yüzde 5’tir ve sizden önceki dönemlerden daha düşüktür. Son yıllara
baktığımızda, dünya genelinde 110 ülke Türkiye’den daha iyi bir büyüme
performansı göstermiştir.
Bu programda, ekonominin rekabetçi
ortamda serbestçe işlediğinden, fırsat eşitliğinden, imtiyaz ve ayrıcalık
tanımadığınızdan, hiç kimse için korunaklı kolay para kazanma alanı
oluşturmadığınızdan bahsediyorsunuz ama oluşturulan havuzlar, dağıtılan
rüşvetler, yandaşlara verilen ihaleler, yolsuzluk soruşturmalarını önleme
gayretleriniz, iş adamlarına vergi incelemesi baskılarınız, tehditleriniz sizi
tekzip ediyor. 1 Eylüldeki takipsizlik kararı kimleri koruduğunuzu ortaya
çıkarmıştır. 
“Devlet yönetiminde hesap verebilir bir
anlayışı hâkim kıldık.” diyorsunuz ama Sayıştay raporlarını Türkiye Büyük
Millet Meclisinden kaçırıyorsunuz ve telefonlarda “Sayıştay raporları gelirse
vay hâlimize.” diyorsunuz.
Güçlü ekonomik yapıdan bahsediyorsunuz
ama “Hukuk devleti olmadan güçlü ekonomi olmaz.” diyen ve cari açığın ve yüksek
borçluluğun tehlikelerine işaret eden kendi Ekonomi Bakanınızın sözleriyle
kendinizi tekzip ediyorsunuz. Bu, açık bir tutarsızlıktır.
Daha faiz konusunda dahi Hükûmet olarak
ortak ve uyumlu bir görüş oluşturabilmiş değilsiniz. Kiminiz Merkez Bankasını
yerden yere vururken, kiminiz Merkez Bankasına sahip çıkmaktadır.
“Özel sektörümüzü teşvik edecek ve
müteşebbislerimizin önünü açacak politikaları uygulamaya devam edeceğiz. Bunun
için, makroekonomik istikrarın sürdürülmesinin yanında, ekonominin dış
etkenlere karşı dayanıklılığını artıracak, mal ve hizmet sektörlerinde rekabet
ve verimlilik artışlarını sağlayacak, ucuz finansman kaynaklarına ulaşımı
kolaylaştıracak makro ve mikro politikalara öncelik verilecek.” diyorsunuz.
Ancak, Afyon’da mermerciler iki yıldır mermer ocağını işletip üretmek, ihraç
etmek için devletten izin bekliyor. Madencilik konusunda bütün izinler Sayın
Erdoğan’ın masasında bekliyordu.
Hangi müteşebbisin önü açılıyor? Var
olan müteşebbisler ve Türkiye’nin önde gelen dev şirketleri -örnek TÜPRAŞ-
vergi incelemesine maruz kalıyorlar. İş dünyası fişlenip ayırımcılığa tabi
tutuluyor. Hangilerinin vergi incelemeleri yoluyla baskı altına alınacağı
konusunda toplantılar yapıldığı haberleri basında yer alıyor. 
Zaten millet olarak herkes boğazına
kadar borç batağına batmışken, kredilerini ödeyemeyenlerin miktarı altı ayda
yüzde 25 artmışken, TL veya başka parayla borçlanmayı teşvik ediyorsunuz ama
diğer yandan tasarrufları artıracağınızı söylüyorsunuz.
Programda bazı hedefler veriyorsunuz
ama bu hedeflere ulaştıracak stratejileri vermiyorsunuz. Dolar bazında her yıl
yüzde 10 büyümemiz için diğer ülkelerin de yerinde sayması gerektiğini gözden
kaçırıyorsunuz.
Sayın Ali Babacan’ın 8 Temmuzdaki
konuşmasında paylaştığı verilere göre, önümüzdeki on iki ayda 210-220 milyar
dolarlık dış borç ödemesi gerekiyor, 55-65 milyar dolarlık cari açık
finansmanına ihtiyaç var. 
Son üç yıldır büyüme hızı düşmüş bir
ekonomimiz var. 2011’deki yüzde 8,8 gibi yüksek bir seviyeden, 2012’de yüzde
2,1 gibi bir rakama sert bir düşüş yaşandığını hatırlatıyorum. Hazine Müsteşarlığı,
2015 ve 2016 için yüzde 5 seviyesinde vasat bir büyüme öngörüyor. Kişi başına
düşen millî gelir ise 2010’dan beri 10 bin dolar seviyesinde seyrediyor.
Vatandaşlarımızın bankalara olan
borçları 2002’de 49 milyar liradan 2014 Haziranına kadar 1 trilyon 100 milyar
liraya ulaşmıştır. Vatandaşın bankalara borçları tam 22 kat artmıştır.
Toplam tasarruf oranı, yüzde 18,6’dan
yüzde 12,6’ya düşmüştür.
Ayrıca, on iki yıllık AKP iktidarının
ekonomi politikaları hayat pahalılığı getirmiştir. Bunun için pazarlar, bakkal
ve marketlerdeki yüksek fiyat artışlarını, çalışan ve emeklilerin alım gücünün
on iki yıl öncesine göre nasıl düştüğünü görmek yeterlidir.
On iki yıllık AKP iktidarında elektrik,
ekmek, otobüs biletleri benzin, mazot, beyaz peynir, çay, bulgur, dana eti,
doğal gaz, zeytin, yumurta, un, pirinç ve makarnaya yüzde 150’den 400’lere
varan zamlar gelmiştir. Vatandaşlarımızın bankalara olan borçları on iki yılda
22 kat artmıştır. 2002’de vatandaş her 100 Türk liralık harcanabilir gelirinin
sadece 4,7 TL’sini borç ödemeye ayırırken bu rakam 55,2 TL’ye yükselmiştir.
Erdoğan hükûmetleri döneminde ülke nüfusu yüzde 10 artmış olmasına rağmen tarım
alanları yüzde 11 küçülmüştür. 1923’ten 2002’ye kadar yetmiş üç yılda toplam
dış ticaret açığı 247 milyar dolarken bu rakam on iki yılda 687 milyar dolara
çıkmıştır. Ülkemiz 2002 yılında cari açık sıralamasında dünyada 40’ncı sırada
iken bugün dünyanın en çok cari açık veren ilk 5 ülkesi konumuna düşmüştür.
Toplam iç ve dış borçlar 257 milyardan 635 milyar TL’ye çıkmış, 2,5 kat
artmıştır. 
Bu rakamlar, AKP’nin ekonomi
politikalarının Türkiye’yi nereye getirdiğini çıplak bir şekilde ortaya
koymaktadır. Hükûmetin ekonomi hedefleri anlatılırken "Yeni Türkiye'nin
Güçlü Ekonomisi" alt başlığında kullanılan programda "62’nci Hükûmet
olarak biz, artık uluslararası bir başarı örneği hâline gelmiş bulunan ekonomi
politikalarımızı daha da geliştirerek etkili bir şekilde uygulamaya devam
edeceğiz." denilirken bu tablo görmezden gelinmektedir. Hükûmetin
ekonomide ortaya koyduğu pembe tablo tersinden okunduğunda Türkiye'de ciddi bir
ekonomik krizin ayak sesleri duyulmaktadır. Piyasada adı konmamış bir hayat
pahalılığı vardır. Geçim sıkıntısı içindeki insanlarımızı sadakayla, ambalaj ve
kolilerle avutmak mümkün değildir. İsraf edilen kaynaklar tükenmek üzeredir.
Üretim ve istihdam yaratmayan ekonomimizde cari açık daha da büyüyecektir.
Nitekim, programda devlet desteği verilen kişi sayısı 3 milyon olarak ifade
edilmiştir. Buna belediyelerden nakdî ve ayni yardım alan vatandaşlarımızı da
kattığımızda durumun vahameti daha net olarak ortaya çıkıyor. Nitekim, Samsun
Valiliğinden Sosyal Yardımlaşma Vakfı aracılığıyla 2013 yılında nakdî, gıda,
eğitim, giyim, barınma, sağlık, kömür yardımı gibi değişik adlar altında
247.213 kişiye para verildiği gösteriliyor. Yardım alan kişilerin bu yardımları
bir aile adına aldığı düşünüldüğünde ve bu sayı en az 2 ile çarpıldığında 500
bin kadar insanın yani 1 milyon 261 bin 810 nüfusa sahip Samsun’un yaklaşık
yarısının devletten bir şekilde yardım aldığı ortaya çıkıyor. Bu miktarda
vatandaşımızın muhtaç duruma düşmesi ve bunlara yardım etmekle övünerek insani
kalkınmadan söz edilmesi sizlere garip gelmiyor mu?
Netice olarak diyeceğimiz şudur:
Türkiye’nin AKP marifetiyle getirildiği uçurumdan ve hasıl olan bu vahim
tablodan ve 62’nci Hükûmetin programı’ndan yeni Türkiye çıkmayacak, olsa olsa
yenik Türkiye çıkacaktır.
AKP hükûmetlerinde son zamanlarda “IMF
borcu bitti.” diye bir terane koparılmaktadır. Oysa gerçek nedir bir bakalım:
Hazine Müsteşarlığı verilerine göre 2002 yılında 155 milyar TL olan brüt kamu
iç borç stoku 2014 yılına gelindiğinde 436 milyar TL’ye çıkmıştır. Aynı dönemde
brüt dış borç stoku ise 102 milyar liradan 199 milyar TL’ye yükselmiştir.
Toplam AB tanımlı brüt borç stoku aynı dönemde 259 milyar liradan 578 milyar
TL’ye yükselmiştir. Yine, Merkez Bankası verilerine göre, IMF borcu dâhil yurt
içi yerleşik kişilerin yabancılara kredi borcu 80 milyar 664 milyon dolar iken
bu borç 2013 yılı sonu itibarıyla 215 milyar 228 milyon dolara ulaşmıştır. 2014
yılının birinci yarısı sonu itibarıyla bu borç tutarı 219 milyar 713 milyon
dolardır.
2002 yılı ile 2014 yılı arasında Merkez
Bankası verilerine göre uluslararası yatırım pozisyonu istatistikleri
incelendiğinde daha vahim bir durum ortaya çıkmaktadır. 2002 yılında yurt içi
yerleşik kişilerin yani Türklerin yurt dışındaki varlıkları 62 milyar 270
milyon dolar iken yabancıların ülkemizdeki varlıkları 147 milyar 779 milyon
dolar idi. Yani, 85 milyar 509 milyon dolarlık açık söz konusuydu. 2014 yılı ilk
yarısı sonu itibarıyla Türklerin yurt dışındaki varlıkları 229 milyar 951
milyon dolara yükselmiştir. Yabancıların ülkemizdeki varlıkları ise 652 milyar
917 milyon dolara yükselmiştir. Yani açık tam tamına 422 milyar 962 milyon
dolardır. Yani neredeyse yabancılar ülkeyi ekonomik açıdan ele geçirmiştir.
Bunun diğer anlamı, yabancıların ülkemizden alacakları 652 milyar 917 milyon
dolardır. Şimdi bu tablo karşısında IMF borcu bitti diye sevinebilir miyiz?
Bu arada, aylık bütçe
gerçekleşmelerinin temmuz ayından itibaren açıklanmaması bütçenin âdeta
çöktüğünün işaretini vermektedir. Bunun doğru olup olmadığını çok kısa süre
içinde “özelleştirme” adı altında kamu varlıklarının satılması veya “tedbir”
adı altında ÖTV başta olmak üzere vergilerde yeni artışlar yapılması ortaya
koyacaktır.
AKP’nin yanlış ekonomi politikalarından
en büyük nasibi tarım sektörü ve çiftçilerimiz almıştır. Tarımın ve tarımsal
desteklerin millî gelir içindeki payı düşmüş, ekilen biçilen tarım alanları
azalmıştır. Mazot ve girdi fiyatları çiftçiyi üretim yapamaz, ürettiğinin
karşılığını alamaz hâle getirmiştir. Girdi fiyatları enflasyonun üzerinde
artarken ürün fiyatları enflasyonun altında kalmıştır. On iki yıl önce
çiftçilere verilen “yeşil mazot” sözü yerine getirilmemiştir. 2002’de ortalama
1 lira olan mazot bugün 4,5 liraya yükselmiştir.
Çiftçilerin kooperatiflere ve Ziraat
Bankasına borçları 530 milyon liradan 40 milyar liraya çıkmıştır.
Çiftçilerimizin borçları 80 kat artmıştır. Özel bankalara olan borçları bunun
dışındadır. Çiftçi, borç batağına batmışken 29 Ağustos 2014 tarihli Bakanlar
Kurulu kararı ile elektrik borcu bulunan çiftçilerin tarımsal desteklemeleri
elektrik borçlarına mahsup edilmesi kararı verilmiştir. İktidar, çiftçiyi
düşünmeyi bırakmış, özel elektrik şirketlerinin tahsildarlığına soyunmuştur.
 Hükûmet Programı’ndaki en trajikomik
ifadelerden birisi de “Geçtiğimiz dönemde yolsuzluklarla kararlı biçimde
mücadele edilmiştir.” ifadesidir. Oysa yolsuzluk yaftası 61’inci Hükûmetin
boynundan 62’nci Hükûmetin boynuna geçmiştir. Her ne kadar Sayın Başbakan,
programda, yolsuzluk sıralamasında Türkiye’nin Uluslararası Saydamlık Örgütünce
yayımlanan yolsuzluk algılama endeksinde 2003 yılında 133 ülke arasında 77’nci
sırada iken, 2013’te 50’nci sıraya yükseldiğini söylese de bu verinin Kasım
2013’te yani 17 ve 25 Aralık tarihlerinden önce açıklandığı gizlenmiştir. Sanırım
gerçek sıralama 2014 yılı Kasımında ortaya çıkacaktır. Ancak şurası
unutulmamalıdır ki, gerek ihale suistimalleri gerekse mahkemelerde takipsizlik
kararı verilse de Urla villaları, Ağaoğlu arazileri, TÜRGEV’e yapılan bağışlar
meselesi, medya havuzu, 17-25 Aralık yolsuzluk iddiaları yeniden gündeme
gelecektir. “Usulsüz dinlemeler” olarak nitelendirilse de gerçekleşmiş bir
durum söz konusudur ve bunun hesabının sorulması, bu iktidarın olmasa da
bunlardan sonra gelecek iktidarların vebali ve sorumluluğudur.
 İlginçtir ki, bu yolsuzluk ve
usulsüzlüklerin ortaya çıkmasından sonra iktidar, kendi göreve getirdikleri
bürokratları kendisine ihanetle suçlayarak takibat başlatmıştır. Normal ve
doğru işleyen bir devlette polisler hırsızları kovalarken AKP’nin
devriiktidarında hırsızlar polisleri kovalamaya başlamıştır.
 Suçüstü yakalanmanın korkusu ve
paniğine kapılan iktidar sahipleri maalesef yolsuzluktan darbe çıkarma kurnazlığına
sapmıştır. Hükûmete darbe yapıldığını, ne kadar saf olduklarını, ne istediler
de vermediklerini sızlanarak söylemeye başlamışlardır. Bu nedenle de AKP
iktidarı, kurumları, kuralları ve kavramları siyasi ve şahsi çıkarları
doğrultusunda dönüştürme çabasına girmiştir. On iki yıllık iktidarları
döneminde yedikleri içtikleri ayrı gitmemesine rağmen, tanıyamadıklarını ve
yanıldıklarını dile getirmişlerdir. Bu kadar geçen zamanda en yakınınızda
bulunanları tanımamışsanız, devleti yönetirken de aynı hataları işleyeceğinizi
itiraf etmiş olursunuz.
Hükûmet Programları’nda her ne kadar
“İmtiyaz ve ayrıcalık tanımadık, kolay para kazanma alanı oluşturmadık.” dense
de AKP iktidarları döneminde birden ortaya çıkan önemli bir zengin kesim vardır
ve bunların bu seviyeye nasıl geldikleri açıklanmalıdır. Ayrıca, madem ki
yolsuzluklarla mücadelede güçlü iradeden söz ediyorsunuz, öyleyse derhâl
Mecliste bekletilen yolsuzluk ve rüşvet skandallarının şüphelilerinin
dosyalarını bir an önce adaletin karşısına çıkarmanız yerinde olacaktır.
Toplumda çeşitli sarsıntılar, anlamsız
davranışlar ve pek çok alanda farklı tutumlar kendisini göstermeye
başlamıştır“Yeni Türkiye'nin yeni sosyolojisi” diye en yüksek makamlardan
dillendirilen bu kavram bir başka açıdan da şöyle okunabilir: Geçim derdiyle
mücadele eden orta sınıfı, insan fıtratına aykırı olarak yükselen TOKİ
bloklarına sıkıştırılmış yaşam alanlarını, taşeronluk sistemiyle istismar
edilen iş gücünü, musluğundan havuza bir pay akıtmayan iş adamlarının yaşama
hakkının olmadığını, gelecek kaygısından bir türlü kurtulamayan gençleri;
çocukların sokak ortasında bonzai kriziyle kıvranarak öldüğü, 16 yaşında bir
genç kızın, 22 yaşında bir başka genç kızı ödünç aldığı elbiseyi iyi
kullanmadığı için öldürdüğü, cinnet geçirip karısını ve çocuklarını katleden
babaların arttığı, kredi kartı borcunu ödeme gücü olmadığı ve itibarından olma
endişesiyle intihar eden insanların arttığı, sözde muhafazakârlığın TOKİ
blokları gibi yükseldiği hâlde içselleşmiş dindarlığın, ahlâkın, erdemin,
doğruluğun, dürüstlüğün rafa kaldırıldığı, yaklaşık bin yıllık geçmişe sahip
Van Gevaş Halime Hatun Kümbeti gibi bir kültür varlığının hemen yanına yurt
binası yapıldığı, gayrimüslim vakıflarına ait mülkler kendilerine verilirken,
İslam vakıf mülklerinin verilmeyerek birilerine rant sağlandığı, komşunun kim
olduğu değil komşu olmasının yeterli olduğu bir iklimden komşunun mezhebinin,
etnik kimliğinin sorgulandığı bir yeni Türkiye sosyolojisinin gündeme alındığı,
çıkarılan bir kanunun eksik ve yanlış görülerek bir yılda 3 kez değişikliğe
uğradığı, yine, çıkarılan kanunların yönetmeliklerle delinerek adaletsizliğin
örneklerinin verildiği, Anayasa’ya aykırı kanunlar çıkarma pişkinliği
gösterilip bundan gurur duyan bir siyasi anlayışın sergilendiği, basın
özgürlüğünden bahsedip onlarca basın mensubunun mahkûm edildiği, basın yayın
organlarının baskı altına alındığı, bizzat Başbakan tarafından uyarıldığı ve
yayın yasaklarının alenen uygulanarak yazarların işine son verildiği,
yolsuzlukların örtüldüğü, onlarca ihale yolsuzluklarının örtbas edildiği, ismi
“Türkiye” olan bir ülkede “Türk” ve “Türk Milleti” sözüne alerji duyulduğu,
bayrağın tahrik unsuru olarak görüldüğü, dağlardaki, okullardaki,
meydanlardaki, Atatürk büstlerindeki “Ne Mutlu Türk’üm Diyene!” sözlerinin
kaldırıldığı, siyasi görüşleri sebebiyle büyükşehir belediyelerinde çalışmakta
olan personeli yüzlerce kilometre mesafedeki belediyelerinize, Bütünşehir
Yasası’nın arkasına sığınıp âdeta kin kusarak görevlendirilip, günde dört beş
saatlerinin yollarda heba olmasını ve devletin, milletin parasının yollarda
tüketildiği,
Cumhuriyetin kuruluşunun sembolü olan
ve bu ülkenin kurucusuna, tarihine ve geçmişine saygısızlık edilerek Çankaya
Köşkü’ne Başbakanın oturtulmak istendiği, 
Acılar içinde kıvranan Soma’ya taziye
için gidip, vatandaşına tokat atarak, tekmelenmesine göz yumarak insani
kalkınmadan, halka tepeden bakmamaktan ve sorun çözmekten söz edildiği,
Yargıya müdahale edilerek, zülfüyâra
dokunduğu zaman birtakım isnatlarla savcıların görevden alınıp, aileleri birbirinden
ayırıp, evlerinden barklarından edilip, adaletten ve insani kalkınmadan
bahsedildiği, 
Saat altılarda yollara düşen ve 21’inci
yüzyılda hâlâ ikili eğitim öğretim gören çocukların olduğu, 
İsmi şimdi de TEOG (Temel Eğitimden
Ortaöğretime Geçiş) olarak değiştirilen sınavla ve yaptığınız yanlışlıklar
sonucu yüzlerce kilometre mesafede okullara yerleştirilen çocukların olduğu, 
Kazanılmış hakları olmasına rağmen,
sırf Hükûmete yakın olmadıkları düşüncesiyle, bulundukları okullarda dört yılı
dolduran okul müdürlerinin, müdür yardımcılarının, Millî Eğitim Bakanlığındaki
binlerce idarecinin hukuk dışı bir uygulamayla görevden alındığı,
Eğitimde “FATİH Projesi” adı altında,
her öğrenciye, altyapısı oluşturulmamasına rağmen, sırf siyasi çıkarlar uğruna
tablet bilgisayar dağıtılarak milletin milyarlarca dolarının heba edildiği, 
On iki senedir iktidardakilerin bile
sayısını hatırlamadığı sayıda, ülkemizin geleceğinin teminatı çocuklarımızın
eğitim sistemlerinin, girdikleri sınavlarının yazboz tahtasına döndürüldüğü,
Adli yılın açılış törenlerine sen-ben
davası güdülüp, küskünlük gösterilip devlet adamlarının katılmadığı,
Ülkenin isminin kısaltması olan “T.C.”
ibaresinin, o devleti yönetenleri rahatsız ederek, devletin resmî kurumlarının
isimlerinin başından kaldırıldığı, 
Son üç yılda 18 yaşını doldurmadan
evlendirilen çocuk sayısının 130 bini aştığı, 
Komşularla sıfır sorundan sorunsuz
komşunun kalmadığı, dış politika ve bunun sonucu olarak 1,5 milyon Suriyeli
mültecinin ülkemizde her an patlamaya hazır bomba gibi kontrolsüz dolaştığı,
Ülkede hemen herkesin dinlendiği,
ülkenin en mahrem bilgilerinin yabancı devletlerce dinlendiği ama sözünün
dinlenmediği,Afrika’da, ismi bilinmeyen ülkelerde büyükelçilikler açarken, en
yakın komşularında en kritik bir dönemde büyükelçiliklerin olmadığı; üç ayı
aşkın süredir teröristlerce konsolosluğu işgal edilmiş, mensupları esir
alınmış, toprağı işgal edilerek karargâh hâline getirilmiş; toprağı bulunduğu
askerî raporların ifade ettiği, güçlenen ve önü alınamaz hâle gelmeye doğru giden,
PKK paçavralarının asıldığı ama seçim dönemi bayrak aşkıyla propagandalarının
yapıldığı bir yeni sosyolojiyle mi yeni Türkiye olacaksınız, insan ve insanı
esas alan bir politika yürüteceksiniz? 
Bakınız, sizleri uyarıyorum! “Eski
Türkiye” dediğiniz Türkiye Cumhuriyeti 1923 yılında Mustafa Kemal Atatürk ve
arkadaşları tarafından kurulmuş, temelleri sağlam olarak atılmış bir ülkedir.
“Yeni Türkiye” demek Türkiye Cumhuriyeti’ni yıkmak istemekle eşdeğerdir. 
Sayın iktidar sahipleri, bu
eleştirilerimizi dikkate almanız sizin ve ülkemizin yararına olacaktır. Oturup
düşünmek hatalarınızı azaltacaktır.
(Mikrofon otomatik cihaz tarafından
kapatıldı) 
YUSUF HALAÇOĞLU
(Devamla) – Ben, tekrar, Milliyetçi Hareket Partisi adına Hükûmete, vesayet
altında olmadan hizmet etmelerini ve başarılı olmalarını temenni ediyorum. Bu
vesileyle yüce Meclisi saygıyla selamlıyorum. (MHP sıralarından alkışlar) 
BAŞKAN – Teşekkür ediyorum.
Cumhuriyet Halk Partisi Grubu adına söz
isteyen Hurşit Güneş, Kocaeli Milletvekili.
Buyurun Sayın Güneş. (CHP sıralarından
alkışlar) 
CHP GURUBU ADINA HURŞİT GÜNEŞ (Kocaeli)
– Sayın Başkan, değerli milletvekilleri; 62’nci Hükûmet Programı hakkında
Cumhuriyet Halk Partisi adına söz almış bulunuyorum, hepinizi saygıyla
selamlarım.
Öncelikle bir şeyi ifade etmek
istiyorum: Biraz önce saymaya çalıştım AKP grubundan kaç kişi bu Hükûmet
Programı’yla ilgili diye, 30 kişiyi zor buluyorlar. İnşallah, önümüzdeki dönem
seçimlere girdiklerinde halkımız da onların kendi Hükûmet Programlarına
gösterdiği ilgi kadar onların iktidarına yahut partilerine ilgi gösterir! (CHP
sıralarından alkışlar) 
Değerli arkadaşlar, öncelikle bir
konuyu öğrenmek istiyoruz: Bu Hükûmeti kim kurdu? 61’inci Hükûmetten 62’nci
Hükûmete değişen bakan sayısı 4. Ben o bakanlardan birkaç tanesinin ifadelerini
de dinledim; o birkaç tanesi de teveccühlerinden dolayı Sayın Cumhurbaşkanına
teşekkür ettiler. 
Daha önemlisi, bir olay daha oldu;
Hükûmet Programı hazırlandı, öyle duyduk, gazetelerde yazıldı -yani,
Cumhurbaşkanına teşekkür edilebilir çünkü nihayetinde Hükûmete yetkiyi o
veriyor, Anayasa öyle ama Hükûmet Programı’nın Cumhurbaşkanına gittiğini hiç
duymamıştım taslak olarak- Hükûmet Programı’nın ekonomi kısmından Başbakan
Yardımcısı Sayın Babacan’ın koyduğu metin çıkarılmış çünkü metinde “Hukuk
devleti olmadan güçlü bir ekonomi olmaz.” yazıyormuş ve “Yolsuzlukların üstüne
gidilmeli.” yazıyormuş, Cumhurbaşkanı “Bunu çıkarın.” demiş. Doğru mu yanlış
mı, bunun açıklanmasını istiyoruz. Gerçek Başbakan Davutoğlu mu, yoksa Köşk’te
diyeceğim ama başka bir saraya gitti, orada oturan Sayın Erdoğan mı bunu
öğrenmek istiyoruz. (CHP sıralarından alkışlar)
Değerli milletvekilleri, bir “yeni
Türkiye”dir gidiyor. Aslında, biz sizin “yeni Türkiye”yle ne söylediğinizi
biliyoruz. Siz “yeni Türkiye” diyerek, Tayyip Erdoğan’ın her dediğinin olduğu,
her şeyin onun tarafından tayin edildiği bir Türkiye’yi söylüyorsunuz. 
Değerli milletvekilleri, Hükûmet
Programı’nda bir anayasadan bahsediliyor, “Yeni bir anayasa yapılsın.” deniyor.
İşte Anayasa’dan 12 Eylülden kalma tüm maddeler çıkacakmış. Ya, bu Anayasa’da
12 Eylülden kalma pek bir madde kalmadı ki; tam 17 kez, 113 madde değiştirildi.
Gerçekçi olun. Sizin yeni anayasadan anladığınız nedir? Başkanlık sistemi, tek
istediğiniz o. Ya, Türkiye’de, AKP’den milletvekili olmamış bana bir anayasa
hukuku profesörü söyleyin de “Başkanlık sistemi Türkiye için uygun.” desin, bir
tane seçilmemiş anayasa hukuku profesörü. Tüm anayasa hukuku profesörleri
“Başkanlık sistemi Türkiye için uygun değil.” diyor. 
Değerli milletvekilleri, son birkaç
haftadır bir “seçilmiş Cumhurbaşkanı” muhabbeti yapılıyor, bir tezvirat. Herkes
“Seçildi, millî irade, yüzde 52 oy aldı…” Güzel. Seçilmiş milletvekilleri
yıllarla tutuklu kaldı, onların hapishanelerde kalmasını nasıl reva gördünüz?
Eğer ki Anayasa Mahkemesi müdahale edip de bu adaletsizliği ortadan
kaldırmasaydı, onlar şimdi gelip burada oturamayacaklardı. Demek ki millî irade
Cumhurbaşkanı için geçerli ama milletvekilleri için geçerli değil. Bu doğru
değil.
Değerli arkadaşlar, önemli bir noktaya
işaret etmek istiyorum Cumhuriyet Halk Partisi bakımından. Biz CHP olarak
Cumhurbaşkanının meşruiyetini sorgulamıyoruz, o makama gayet saygılıyız, burada
hiç kuşkunuz olmasın. Bizim söylediğimiz şudur: Eğer Cumhurbaşkanı hukuka
uymazsa biz Anayasa ve hukuktan yana oluruz diyoruz, bizim söylediğimiz budur.
Değerli milletvekilleri, Anayasa’da
parlamenter sistem varken siz eğer başkanlık sistemini uygulamaya kalkarsanız
bu olmaz; bu, rejimin omurgasını kaydırır. Omurgası kaymış bir rejim de ayakta
duramaz, çöker. Bu bir anlamda şuna da benzer: Futbol sahasına çıkıyorsunuz,
futbol maçı oynanacak, siz kriket oynuyorsunuz. Ya, buna tribünler de şaşırır,
hakem de şaşırır. Yanlış yerde yanlış şey oynuyorsunuz.
Değerli milletvekilleri, şimdi size bir
lideri anlatmak istiyorum; bakayım, bu lideri çıkarabilecek misiniz. Bu lider
girdiği her seçimde seçimleri büyük farkla kazanıyor, muhalefet partilerine göz
açtırmıyor. Başvekili o tayin ediyor, bakanlar kurulunu o belirliyor. Tüm sözde
vesayetleri kaldırmış, tek vasi kendisi olmuş. Her cuma ayrı bir camide
namazını kılıyor -Allah kabul etsin- çıkışta da açıklamalar yapıyor ve ülkede
bu lidere bağlı bir istihbarat örgütü var; çok güçlü, kimsenin dokunamadığı bir
istihbarat örgütü, her yerde herkesi izleyebiliyor, dinletebiliyor. Bir de
resmî haber ajansı var, devletin resmî haber ajansı. Bu, devletin resmî haber
ajansı sadece iktidar partisini veya özellikle onun liderini gösteriyor,
muhalefet partilerine pek yer ayırmıyor. Bir sürü televizyon kanalı var ama
çoğu onun ve o kanallarda sadece onun izin verdiği kişiler veya onun bakanları
boy gösterebiliyor. Biz Cumhuriyet Halk Partisi olarak bu rejime ve bu lidere
çok karşıyız.
Şimdi, sizin aklınıza muhtemelen şu
kişi geliyor, değil mi? Hayır, benim bu bahsettiğim kişi Beşar Esad. Beşar
Esad’ın ülkesinde böyle bir rejim var ve biz Beşar Esad’ın böylesi bir rejimine
karşıyız. 
Gördünüz mü resmi, bilmiyorum.
SÜLEYMAN ÇELEBİ (İstanbul) - Hayır, bir
daha göster.
HURŞİT GÜNEŞ (Devamla) – Görünmedi mi?
İDRİS ŞAHİN (Çankırı) – Kendi
arkadaşlarınız da anlamadı. 
HURŞİT GÜNEŞ (Devamla) - Göstereyim,
çok şık. Bunu biz yapmadık, bunu The Economist dergisi kapak yaptı, The
Economist dergisi kapak yaptı. 
NURETTİN DEMİR (Muğla) – Hükûmet de
görsün, Hükûmete de göster. 
HURŞİT GÜNEŞ (Devamla) - Değerli
arkadaşlar, bir “yeni Türkiye” sakızıdır çiğnenip duruyor. Gelin, ben size yeni
Türkiye ile eski Türkiye’yi bazı rakamlarla anlatmaya çalışayım.
Şimdi, Hükûmet Programı’nda bir 2023
vizyonu var. Şöyle deniliyor: “2023 yılında dünyanın 10 büyük ekonomisi arasına
gireceğiz.” Ben bir hesap yaptım, bakalım, nasıl oluyor diye; olur ya… Hükûmet
hesaplamış, bir de ekonomi profesörü hesaplasın.
Biliyorsunuz, son yıllarda, 2007’den
beri ortalama olarak Türkiye ekonomisi yüzde 3,5 büyüyor. Varsayalım 7 büyüsün,
daha fazla olsun, 8 büyüsün. Sürekli yüzde 8 büyürsek ve bizim üstümüzdeki
ekonomiler de durgunluğa girerse 2023 yılında biz dünyanın 10 büyük ekonomisine
giremiyoruz ama 16’ncılıktan 13’üncülüğe çıkıyoruz. Bakın, aldatmacanın
daniskasına bakın, Hükûmet Programı’nda ha! Bunlar sonra çıkacaklar o
televizyon kanallarına boy boy, söyleyecekler, hayal tacirliği yapacaklar. 
Değerli arkadaşlar, eski Türkiye’de,
yani siz henüz çırakken, yeni iktidara gelmişken, 2002 ile 2006 arasında
–tabii, orada muazzam bir küresel likidite bolluğunun katkısıyla- ekonomi yüzde
7,2 büyüdü ortalama. Güzel bir performans. Sonra siz usta oldunuz, ilerlettiniz
işleri. Ne olması lazım? Ekonomik büyüme daha da yüksek olacak değil mi? Hayır,
3,5’a düştü, 2007’den bugüne kadar ortalama büyüme yüzde 3,5. Ya, siz
ustalaştıkça ekonomideki performans düşüyor, ekonomi yavaşlıyor. Daha da kötü
bir şey var: Siz çırakken, yani eski Türkiye’de verilen cari açık o büyüme için
bugünkü ortalama cari açığın yarısı kadardı. Maazallah, siz ustalaştıkça işler
daha da kötü olacak gibi gözüküyor.
Değerli arkadaşlar, 2003 yılının
sonunda -yani eski Türkiye’de- Türkiye’de işsiz sayısı 2 milyon 493 bindi. O
tarihte iş aramayan, “Arasam bulamam.” diyen fakat “Tabii ki iş bulsam
çalışacağım.” diyenler yani umutsuzlar 1 milyonun altındaydı, 946 bindi. Bugün
ne biliyor musunuz? Son mayıs ayında bugünün verileri açıklandı: 2 milyon 551
bin. Daha kötüsü şu: Umutsuzlar 2,5 milyona çıktı yani 1,5 milyon insan daha
“Bu iktidar döneminde ben artık iş bulamam, boş yere aramayayım.” diyor. Sizin
eski Türkiye’de işsiz sayısı 3,4 milyondu, bugün 5 milyon. Bunları ben
uydurmadım ha, TÜİK verisi; herhangi bir sendikadan filan da almadım, TÜİK… 
Gelin, size bir başka Türkiye’den
bahsedeyim: Millî gelir arttı mı? Arttı. Bu Hükûmet başarılı mı? Böyle
bakarsanız başarılı. Bir de vatandaşın hâline bakalım. Sizin eski Türkiye’de
vatandaşın borcu, harcanabilir gelirinin yüzde 3,4’üydü. Yeni Türkiye oldu, bu
borç nereye geldi biliyor musunuz, yüzde 57’ye. Ya, siz milleti borçlu hâle
getirdiniz. Borçlu hâle getirdiğiniz için de her bir bakanınız ayrı bir rol
kesiyor Merkez Bankası faizleri indirsin diye. Ya, faizleri indirteceğinize şu
borcu küçültün, millet borçtan kurtulsun. 
Değerli milletvekilleri, eski
Türkiye’de, anımsayın, 1994 yılında bir mali kriz olmuştu. O nasıl olmuştu
hatırlıyorsunuz değil mi? Başbakan, Hazine Müsteşarına “Faiz şu olmalı.”
demişti ve mali dengeler bozulup sonunda kriz patlamıştı. Şimdi o eski
Türkiye'nin alışkanlıklarının depreştiği görülüyor. Bakın, Merkez Bankası
bağımsızlığını yitirmiş, her bir bakan ayrı bir telden çalıyor, Bremen
Mızıkacıları gibi bir Hükûmet, biri “fa” diyor, biri “la” diyor, biri “mi”
diyor, biri de akıllı, “Ben sesimi çıkarmayayım, bunların hepsi yanlış
söylüyor.” diyor. O burada yok şimdi, bu sıralarda oturmuyor, baktım burada
oturuyor mu diye. 
Değerli arkadaşlar, Sayın Başvekil
-“vekil” demem gerekiyor- Hükûmet sunumunda gelir dağılımının düzeldiğini de
söyledi, rakamlar verdi, ben rakamlara baktım.
Şimdi söyleyeyim size gerçek rakamları:
2003 yılında Türkiye’nin en yoksul yüzde 20’si millî gelirden yüzde 6 pay
alıyordu, 2006’da da aynı rakamdı üç aşağı beş yukarı, bugün de aynı. En
varlıklı yüzde 20 de millî gelirden yüzde 48 pay alıyordu, sonra 47’ye düştü
2006’da, bugün de aynı. Gelir dağılımında hiçbir düzelme olmadı, boş palavra,
değişen hiçbir şey yok.
Benim anladığım şudur: Sayın Başvekil
TÜİK yayımları, bültenleri önüne geldiğinde -o koklamayı çok seviyormuş- o
bültenleri kokluyor ama içini açıp bakmıyor, içini açıp okumuyor, o anlaşıldı
çünkü AKP Grubunda ben gördüm “Kâğıt koklamayı çok severim.” dedi, ara sıra
içini açıp okusa çok iyi olacak. (CHP sıralarından alkışlar) 
Değerli arkadaşlar, Hükûmet Programı’nda,
Onuncu Kalkınma Programı’nda, 2014 ile 2018 arası için yani beş yılda 250
milyar dolar kamu yatırımı yapılacağı söyleniyor. Ya, ayıp be! Ya, bu hayalî
bir rakam. Yani, hayalî böyle kanallar manallar yapıyorsunuz da, bu rakama bu
ekonomik konjonktürde, bu dünya konjonktüründe ulaşmanız mümkün değil, bu da
bir hayal tacirliği. 
Değerli milletvekilleri, yeni
Türkiye’nin en önemli parçalarından biri olarak çözüm süreci niteleniyor. Biz
bu sürecin ne olduğunu bilmiyoruz, hiç kimse bilmiyor, Genelkurmay Başkanı da
bilmediğini söyledi. HDP’nin Grup Başkan Vekili Pervin Buldan da geçenlerde
söyledi: “Ben, Beşir Atalay’dan randevu alabilmek için defaatle kendisini
aradım, alamadım. Biz, 30 Eylülün yol haritasını öğrenmek istiyoruz.” dedi,
onlar da bilmiyor. Şimdi, öyle anlaşılıyor ki bu çözüm sürecinde Meclis devre
dışı kalmış. Meclisin devre dışı kaldığı bir barış sürecinin de demokratik
olduğunu nitelemek, kabul etmek mümkün değildir.
Değerli milletvekilleri, Kürt sorunu
Türkiye’nin demokrasi ve insan hakları sorununun bir parçasıdır. Türkiye’de
Kürt sorunu ne sadece Kürtlerle ne de sadece devletle çözülebilir. Kürt sorunu
ancak bir büyük uzlaşmayla, halkın bütün kesimlerinin bir araya gelmesiyle
sağlanabilir, kalıcı
olarak sağlanabilir. Parlamenter sistemde onun sağlanacağı yer bu Meclistir,
çözüm süreci buraya gelmelidir. 
Değerli milletvekilleri, ana dili
Türkçe olanların ilkokul diploması olmayan oranı yüzde 9’dur, ana dili Kürtçe
olanların ilkokul diploması olmayan oranı yüzde 46’dır. Ana dili Türkçe
olanların yüzde 10’unun yüksekokul diploması vardır, ana dili Kürtçe olanların
yüzde 2’sinin yüksekokul diploması vardır. Bakınız, güneydoğudan her yaz
Ordu’ya fındık toplamaya, Adana’ya pamuk toplamaya giden yurttaşlarımızın ne
sigortası vardır ne de kalacak, içine girecek bir çatıları. Bu sefalet
sürdükçe, bu gerçekler oldukça Kürt sorunu çözülebilir mi? Silahların
bırakılmasıyla Kürt sorunu çözülmez, onunla sadece ateşkes olmuş olur. Kürt
sorununun çözülmesi için Kürt kökenli yurttaşlarımızın özgürlüğe ve adalete
kavuşması gerekir. Bu konuda da iktidarın attığı hiçbir adım yoktur. 
EKREM ÇELEBİ (Ağrı) – Daha önce
“Kürt” kelimesini ağzınıza bile almıyordunuz.
HURŞİT GÜNEŞ (Devamla) - Bu
memlekette her etnik kökenden insan vardır ve hepimiz Türkiye Cumhuriyeti’nin
değerli vatandaşlarıyız, eşit değerli vatandaşlarıyız.
Değerli milletvekilleri, açık söyleyeyim ki AKP Hükûmetinin
en başarısız olduğu alan dış politikadır. Ne yazıktır ki bu dönem cumhuriyet
tarihinin en kara dönemidir çünkü dış politikanın kaptanı maceraperest
birisidir. İşin üzücü yanı, bu kaptan Çankaya’da oturan zat tarafından
–Çankaya’da diyeceğim ama Çankaya’yı kabul etmedi, gitti- Başvekilliğe terfi
ettirilmiştir. Bakınız, dünyanın neresinde 49 tane diplomat teröristler
tarafından rehin alınsa o ülkenin dışişleri bakanı anında istifa eder. Oysaki
-neredeyse üç ay geçti- bu konuda basın yasağı getirildi ve onunla da
yetinilmedi, biraz önce dediğim gibi bu Dışişleri Bakanı Başvekilliğe terfi
ettirildi, çok üzücü. 
Değerli arkadaşlar, Suriye’de 2002 yılında bir iç savaş
yoktu, bugün var. Bugün 9 milyon insan Suriye’de evini terk etti, 3 milyon insan
mülteci olarak yaşıyor ve bunun yarısı Türkiye'de. Suriye'de ölen sayısı 200
bini aşmış durumda. 
Şimdi, gerçeğe bakalım değerli
arkadaşlar. 2011 yılında şu gerçeği öğrenmedik mi: Bu Hükûmet Suriye'deki
muhalifleri silahlandırdı. Bunu dünya âlem biliyordu, biz bilmiyorduk ama ne
zaman ki kapkara Apaydın Kampı’nı aydınlattık, her şey ortaya dökülmeye
başladı. Tırlarla giden füze başlıkları, Adana’da yakalanan sarin gazının
faili, Reyhanlı’da patlayan bombanın gerçek failinin El Kaide olduğu… Bakın,
hâlâ muhaliflerle beraber Suriye'de savaşan Türklerin ne sayısını biliyoruz ne
kimliklerini. Ölüleri geliyor buraya, cesetleri geliyor, kimlikleri
açıklanmıyor. Sınırlar kevgire dönmüş vaziyette. Bu haftaki Ekonomist dergisinde
teröristlerin Türkiye'ye üç noktadan geçtiği, IŞİD teröristlerinin üç noktadan
geçtiği, Akçakale’den, Reyhanlı’dan ve Kilis’ten geçtiği yazıldı; ne utanç
verici bir durum! Ve o El Kaide elemanları Türkiye'de hastanelerde tedavi
edildi. Sonunda bölgede dünyanın en büyük terörist örgütü olan IŞİD oluştu.
Bunlar geceleri Türkiye'de turist, gündüzleri Suriye'de ve Irak’ta terörist. O
IŞİD, Irak’taki Türkmen kardeşlerimize aylarca zulmetti, onları Musul’da,
Tuzhurmatu’da katletti, hunharca katletti. Hükûmetten de hiçbir yardım
almadılar, işin gerçeği bu. Neden? Yine mi aynı neden? Yine mi mezhep? Ne ayıp!

Değerli milletvekilleri, şimdi bu
Hükûmete iki can alıcı soruyu sormak istiyorum. Birincisi: 2 Eylül 2012,
İstanbul’da CIA Başkanı Petrus MİT Müsteşarı Hakan Fidan’la dört saatten fazla
görüşüyor, özel bir görüşme, çıkışında “Suriye’yle ilgili görüştük.” diyorlar.
Ne görüşüldü dört saatten fazla Suriye’yle ilgili?
Değerli arkadaşlar, ikinci sorum şu: 16
Mayıs 2013, Başbakan Erdoğan, daha sonra vekâlet bıraktığı Davutoğlu, MİT
Müsteşarı Hakan Fidan, Washington’da ABD Başkanı Obama’yla görüşüyorlar ve
içeri Türkiye Cumhuriyeti Büyükelçisini almıyorlar. Neden, neden almıyorlar? Bu
görüşmenin zabıtları nerede? Bakın, şöyle bir söylenti var, diyorlar ki: “Obama
‘Biz sizin orada radikallerle neler yaptığınızı iyi biliyoruz.’ demiş.” Bu
doğru mu? Bu doğruysa çok vahim bir durum. 
Sayın Başvekil, şunu bilin: Türkiye’de
halk gerçekleri öğreninceye kadar biz sizin peşinizde olacağız. Halk bütün
gerçekleri öğrenmeli.
Değerli milletvekilleri, Batılı
müttefiklerimizle ilişkilerimiz hiç iyi gelişmiyor. ABD’yle ilişkilerimiz
eskisi gibi değil. Doğrusu bu, açık olalım. Cumhurbaşkanının yemin törenine ABD
sadece bir maslahatgüzar yolladı. Merkel Türkiye’yi dost ülke olarak nitelemedi
ve öyle anlaşılıyor ki artık Türkiye'nin AB üyeliği çok uzak, çok ırak bir
olasılık.
Değerli milletvekilleri, bakın, dış
dünyada geldiğimiz noktayı ben size bir önemli olayla göstermeye çalışayım.
Cumhurbaşkanının yemin törenine hangi devlet başkanları geldi size sayayım:
Benin, Togo, Fildişi Sahili, Ruanda, Çad, Komorlar, Burundi, Burkina Faso.
Bunların haritada yerlerini bilen var mı? Bunların nüfusunu bilen var mı?
Komorların devlet başkanı kimdir bilen var mı? Evet, itibarınız bu ülkelerde
ama diğer ülkelerin size yolladığı temsilciler Türkiye'nin dış politikada
geldiği noktayı gösteriyor. 
Değerli arkadaşlar, vahim bir durumla
karşı karşıyayız çünkü Sayın Davutoğlu’nun bir hayali var. Yedi cihanda
egemenlik kurmuş Osmanlıdan feyzalarak 2014 yılında Türkiye'nin bir
restorasyona gitmesini telaffuz ediyor. Ancak ben bir şeyi hatırlatmak
istiyorum: Rüya ile hayal arasında bir fark vardır. Rüya gören insan sabah
kalkar “Rüya gördüm.” der, gerçeğin farklı olduğunu bilir. Başvekil ise hayal
görüyor. İşin kötü tarafı şu: Hayal gören hep bunu gerçek zanneder, gece gündüz
onunla dolaşır, bir türlü onun gerçek olmadığını anlamaz. Başvekil Sayın
Davutoğlu, Misakımillî’nin bir tarihsel gerçek ve uluslararası sistem içinde de
vazgeçilmez bir sınır olduğunu göz ardı ediyor. Sayın Davutoğlu’na hatırlatmak
isterim ki, hayal gören liderler, hayalperest liderler sadece kendi ülkelerinin
değil başka ülkelerin halklarını da felakete sürüklerler.
Değerli milletvekilleri, Gazze
konusunda bu Hükûmet esti, gürledi ama yağmur damlası yağmadı. Gazze’de 2.147
kişi öldü, sonunda ateşkes sağlandı ancak ateşkesin sağlanmasında Türkiye'nin
hiçbir ciddi rolü olmadı, bu Hükûmetin olmadı. Gazze’de hâlâ abluka sürüyor.
Peki, bu abluka nasıl sürüyor, ona bir bakalım; bunun bir hukuki dayanağı var
mı? Hatırlayalım, 2010 yılında Mavi Marmara olayı olmuştu, Mavi Marmara olayı
olunca Türkiye’den Hükûmet gitti Birleşmiş Milletlere, bir komisyon talep etti,
dedi ki: “Bize bir komisyon yollayın, görevlendirin, bu Mavi Marmara’yı
incelesin, Gazze’yi incelesin.” Palmer Komisyonu oluştu, Türkiye de bir
temsilci verdi, Komisyon, raporunun sonuna şunu ekledi: “Uygulanan abluka haklı
ve gereklidir.” dedi. Onun üzerine, bizim temsilcimiz oturdu muhalefet şerhi
yazdı. Yazdı ama iş işten geçti, Palmer Komisyonunda hukuki bir dayanak oluştu,
onu da bu Hükûmet sağladı. Yani Gazze’de Dimyat’a pirince giderken Gazze’deki
Müslüman kardeşlerimiz ellerindeki bulgurdan oldular. Şimdi feryat figan
ediyorlar ya, boş, boş. Gazze’deki ablukanın hukuki dayanağı bir anlamda bu
Hükûmet sayesinde oldu.
Değerli milletvekilleri, değerli
arkadaşlar; Hükûmet Programı’nda 2023 vizyonunun insan kaynağıyla elde
edileceği söyleniyor. Nasıl olacak? Eğitimle olacak tabii. Şimdi, eğitimde
-beni yakalayan milletvekilleri bile söylüyor- kepazeliğe bakın: 1 milyon 300
bin kişi sınava giriyor, temel eğitimden ortaöğrenime geçiş sınavına… Yani
sorunların bütün hepsini biliyorsunuz da ben size işin ironik tarafını
söyleyeyim: Gayrimüslim öğrenci imam-hatip lisesine konulmuş, adam çıldırıyor,
şu kepazeliğe bakın! Ya, bu millî eğitim sisteminin geldiği durum bir felaket,
artık trajikomik sahneler yaşanıyor. Şimdi, gazetelerde görüyorum, eski Maarif
Nazırı Emrullah Efendi’nin sözlerini yazıyorlar “Ya, şu mektepler olmasaydı
maarifi ne güzel idare ederdim.” diye. 
Değerli milletvekilleri, bu hafta bir
olay daha oldu. Çiftçinin borcu var, elektrik borcu. Niye var? Niye var? Çiftçi
zorda da onun için var. Çiftçinin elektrik borcunu gidiyorlar, destekleme
priminden kesmeye kalkıyorlar. Kepazeliğe bakın, ne ihanet! Çiftçinin elektrik
borcunu adamın başka bir alacağından nasıl kesersiniz? Adam nasıl ekip biçecek?
Ya, bu Hükûmet çiftçiyi düşünmez mi, köylüyü düşünmez mi? 
Değerli milletvekilleri, şimdi ilginç
bir olayı anlatacağım size müsaade ederseniz. Hani şu devrin Başbakanının
Cumhurbaşkanı olur olmaz Köşk’e taşıdığı danışman var ya, herkes biliyor değil
mi o danışmanı? Fiyakalı bir danışman. 
MUSA ÇAM (İzmir) – Jöleli, jöleli!
HURŞİT GÜNEŞ (Devamla) – Bu danışman 26
Mayıs 2014 tarihinde Star gazetesinde -gazetenin ne tip bir gazete olduğunu
biliyorsunuz- bir köşe yazısı yazmış ve devrin Başbakanını Sadrazam Mahmud
Nedim Paşa’ya benzetmiş fakat yazıda bunun nedenini açıklamamış. Bakın,
Sadrazam Mahmud Nedim Paşa bu. Şimdi, ben, Sadrazam Mahmud Paşa ile Başbakan
arasında bir benzerlik bakıyorum bakıyorum bulamıyorum, yazıda da bunu
anlatmamış. Şimdi Cumhurbaşkanı oldu, devrin Başbakanı. Tabii, herhâlde huyları
yahut da kişilikleri benziyor, onu da ben bilmiyorum, burada tarihçi profesör
var, Sayın Halaçoğlu, o birazdan gelsin, anlatsın. Ben, açıkçası, Başbakanı
benzetsem benzetsem sadrazamlardan Koca Sinan Paşa’ya benzetirim, onu da
anlatır Sayın Halaçoğlu, neden benzettiğimi. 
Değerli milletvekilleri, bu iktidar,
mücadele alanlarından biri olarak en başında yolsuzluğu göstermişti ama en çok
da yolsuzluklardan suçlandı. Bakın, telefon dinlemeleriyle ilgili, bakan -o
devir ilgili bakandı- 28 Ocak 2009 tarihinde şöyle bir şey söyledi: “Yasal
olmayan bir işiniz yoksa dinlenmekten korkmayın.” dedi. Doğru, katılıyorum
buna, yasal olmayan bir işimiz yoksa dinlenmekten korkmamalıyız. Ama devrin
Başbakanı 17 Aralık 2013 tarihinde bir operasyon yapıldığında “Ben Başbakanım,
benim telefonumu nasıl dinlerler?” diye feryat figan etti.
Sonra bir olay daha var. Şimdi, ben,
mesela kızımla, çocuklarımla normal telefondan konuşuyorum, nasılsa
dinleniyorum, yasal olmayan da bir işim yok ama çocuklarımla kriptolu
telefondan konuşmuyorum. (CHP sıralarından alkışlar) Şimdi, Başbakan
çocuklarıyla neden kriptolu telefonla konuşuyor, bunu açıklaması lazım. 
Şimdi, değerli arkadaşlar; bir insan
haksız yere bir ithamla karşılaşırsa veya yersiz bir iftirayla karşılaşırsa
gider yargıya. Bakınız, 11’inci Cumhurbaşkanı öyle yaptı. Biter bitmez görevi,
dedi ki: “Bir konu var, gideceğim, onunla ilgili adli mercilere ifade
vereceğim.” Ama ne yapıldı o zaman? Bu yapılmadı, yargı derdest edildi, yargıyı
paramparça ettiler, yargı derdest oldu ama şaibeler ortadan kalkmadı ki, tam
aksine şaibeler büyüdü. 
Değerli milletvekilleri, Türkiye’de
yolsuzluk, hırsızlık ve irtikâptan hüküm giymiş -tutuklular dâhildir bu sayıya-
56.156 kişi var. Baktım, Adalet Bakanlığından aldım rakamları. Bunların bir
kısmı da Kandıra F Tipi Cezaevi’nde. Biliyorsunuz, ben Kandıralıyım. Şimdi,
orada, Kandıra F Tipi Cezaevi’nden, hemşehrilerimden, bana söylentiler geliyor.
Orada bu tür mahkûmların hepsi şöyle diyormuş: “Biz masumuz, biz hırsızlık
filan yapmadık, paralel devlet bize kumpas kurdu, bunların hepsi Haşhaşi; öyle
bir hükûmet gelmeli ki bunların inlerine girip köklerini kazımalı ve bizi
derhâl serbest bırakın.” diyorlarmış. (CHP sıralarından alkışlar) Anlayın siz
artık. 
Değerli milletvekilleri, Hükûmetin şu
“paralel devlet” diye tutturduğu oluşumla ilgili çok fazla konuşmak
istemiyorum. Niye biliyor musunuz? Aile içi mesele, mahremiyet taşıyor. Bir
ailenin kendi içindeki meseleleri çok fazla konuşmaya gerek yok ama bir iki
konuya değinmeden geçemeyeceğim. Şimdi, bu “Haşhaşi” diye nitelenen paralel
devletin Pensilvanya’daki başıyla ilgili bir açıklamayı, bir görüşme sonrası
bir kişinin açıklamasını okumak istiyorum, şöyle diyor: “Konu Amerika olunca,
ben doğrusu Türkiye’den ayrılmadan, mümkün olursa Hocaefendi’yi bir ziyaret
edebilir miyim diye gönlümden geçirmiştim. Sayın Başbakanımıza da gitmeden önce
konuyu açtım. ‘Fırsat bulursam böyle bir ziyaret yapmak istiyorum, izin verir
misiniz, uygun görür müsünüz?’ dedim. Çok memnun oldu. Hatta ‘Keşke bizim için
de mümkün olsa, biz de görüşebilsek.’ dedi ama programları çok yoğundu.”
Devamla da şöyle diyor: “Bize çok büyük iltifatlarda bulundu, dostane
karşıladı. Geçmiş dostluğumuzun hiç eksilmediğini, belki arttığını gördük.
Hükûmetimizle, Sayın Başbakanımızla ilgili düşünceleri de müspet. Daha başarılı
olmamızı, çok daha temkinli ve dikkatli olmamızı, hem çevremizdeki, bölgemizdeki
olaylarda hem dünya politikasında hem de bazı konularda hassasiyet göstermemizi
istiyor.” 
HAYDAR AKAR (Kocaeli) – Kim o?
MUSA ÇAM (İzmir) – Kim o Haşhaşi?
HURŞİT GÜNEŞ (Devamla) – Kim o biliyor
musunuz? Bu görüşme, yolsuzluk operasyonundan tam yedi ay önce, 15 Mayıs 2013
tarihinde, burada oturan Sayın Bülent Arınç tarafından yapılmış ve bu
söylentiler onun tarafından söylenmiştir. (CHP sıralarından alkışlar) Tam yedi
ay önce.
OSMAN KAHVECİ (Karabük) – Sizden kimler
gitti, sizden? Onları da söyle, sizden gidenleri de söyle.
FATOŞ GÜRKAN (Adana) – Sizden gidenleri
de söyle.
HURŞİT GÜNEŞ (Devamla) – Bizden
gidenler böyle ifade etmiyor. Bizimle ilgili de yolsuzluk araştırmaları,
yolsuzluk suçlamaları yok, böyle bir şey yok.
Değerli milletvekilleri, Hükûmet
Programı’nda yine adaletten, yine yargı reformundan bahsediliyor. Kaçıncı yargı
reformu Allah’ınızı severseniz? 2010’da da bir yargı reformu yapmıştınız,
referanduma gidilmişti, hem HSYK hem Yargıtay üyelerini değiştirmiştiniz. Sonra
ne oldu? Bu atanan kişiler, sizin istediğiniz gibi hareket etmeyince, şimdi
yine değiştirmeye kalkıyorsunuz. O zaman “vesayetçi” diyordunuz, şimdi “paralel
devlet” oldu bahane.
Değerli arkadaşlar, asıl niyet belli.
Asıl niyet adalet, hakkaniyet değil. Her denene uyacak, iktidarın vesayeti
altında olacak bir yargı aranıyor. Bakınız, Hükûmet Programı’nda Başvekil,
Adalet Akademisiyle ilgili şöyle dedi: “Öyle bir Adalet Akademimiz var ki
sadece Türkiye’deki hâkimlere ve savcılara eğitim vermiyor, artık yurt
dışındaki hâkim ve savcılara da hizmet veriyor.” Ya, iyi, güzel de daha bu
yılın başında Adalet Akademisinin yasasını değiştirirken demedik laf
bırakmadınız. Madem bu kadar iyi bir yerdi, niye değiştirdiniz bu Adalet
Akademisinin yasasını? 
Değerli arkadaşlar, devlet, vatandaşları
arasında hakkaniyetle davranırsa adalet ortaya çıkar. Yani devlet, tüm
vatandaşlar ve tüm insanlar karşısında onlara eşit davranmalıdır. 
(Hatip
tarafından Esma el Biltaci ve Ali İsmail Korkmaz’ın fotoğrafının gösterilmesi)
HURŞİT GÜNEŞ
(Devamla) – 14 Ağustos 2013. Mısır’da Rabiatül Adeviye Meydanı’nda 17 yaşında
bir fidan, Esma el Biltaci. Darbe karşıtı gösterilerde güvenlik güçleri
tarafından, keskin nişancılar marifetiyle yaralanıyor. Hastanede annesine “Ben
iyiyim.” diyordu. Ameliyata girdi, sağ çıkamadı. Bu Mecliste Esma el Biltaci’ye
yüreği yanmayan var mı? Bu Mecliste Esma el Biltaci’ye, bu fidana yüreği
yanmayan var mı? 
2 Haziran 2013.
Türkiye’de, Eskişehir’de, Kurtuluş Mahallesi’nde, Sanayi Sokak’ta, Harman
Fırını’nın önünde 19 yaşında bir fidan, Ali İsmail Korkmaz, Gezi Parkı
eylemlerinde. (CHP sıralarından alkışlar) Sivil polisler onu öldüresiye
dövüyorlar, otuz sekiz gün sonra yaşamını yitiriyor. Bu memlekette, bu
Parlamentoda Ali İsmail Korkmaz’a yüreği yanmayan var mı? (CHP sıralarından
“Var, var” sesleri) Varsa, sıratımüstakimden geçerken onun ifadesini
verirsiniz. (CHP sıralarından alkışlar) 
Değerli
arkadaşlar, bizim için Alevi-Sünni farkı yoktur. 
AHMET TOPTAŞ
(Afyonkarahisar) – Gülünecek ne var da gülüyorsunuz? 
HURŞİT GÜNEŞ
(Devamla) – Bizim için Alevi-Sünni farkı yoktur, bizim için Müslim-gayrimüslim
farkı da yoktur. Biz, insanı Yaradan’dan ötürü severiz ve biz Cenab-ı Allah’a
da samimiyetle inanırız. 
Değerli
milletvekilleri, 5 Ağustos 2014 tarihinde dönemin Başbakanı, NTV-Star ortak
yayınında “Affedersiniz, bana çok çirkin şeylerle ‘Ermeni’ diyen bile oldu.”
dedi. Daha önce Rumlarla da aşağılayıcı aşağılayıcı ifade kullanmıştı. 
TÜLAY KAYNARCA (İstanbul) – Cümlenin
tamamını söyleyin. 
HURŞİT GÜNEŞ (Devamla) – Cümlenin
tamamı bu; cümlenin tamamı bu ve çok ayıp. O tarihlerde Dışişleri Bakanı bunu
dünya kamuoyuna nasıl anlattı ben merak ediyorum, herhâlde çok mahcup olmuştur.

Ne yazıktır ki bu ülkede bir başbakan
“Reyhanlı’da 53 Sünni yurttaşımız şehit edildi.” demiştir. Böyle bir ayrımcılıktan
dolayı ben büyük utanç ve üzüntü duydum.
Değerli milletvekilleri, bu Hükûmet
Programı’nda bir Roman açılımından bahsediliyor. Kaçıncı Roman açılımı? Deniyor
ki Romanlarla ilgili enstitü kurulacakmış, onların hayat standartları
iyileştirilecekmiş. Yeni uyandınız, on iki yıl sonra. 
Değerli arkadaşlar, bu işler enstitüyle
filan olmaz. 
GÖKCEN ÖZDOĞAN ENÇ (Antalya) – Neyle
olur?
HURŞİT GÜNEŞ (Devamla) – Ülkemizde
Romanlar işsizdir, eğitimsizdir, devlette iş bulamazlar, yoksuldurlar.
Türkiye’de kaç Roman devlette iş bulabilmiştir, kaç Roman yükselebilmiştir, kaç
Roman’ın yüksek tahsili vardır? Evet, Romanlar candan insanlardır ama bu
ülkenin en dışlanmış insanlarıdır. Öyle, gırnata dinlemekle –gerçi siz onu da
dinlemezsiniz ya- göbek atmakla, enstitü kurmakla Roman açılımı olmaz. 
Değerli milletvekilleri, devletin adil
olması demek, vatandaşlarına karşı vicdan duygusunun olması demektir. Bu,
onların yaşam standardını da ilgilendirir. 
2007 yılında Tuzla tersanelerinde
işçilerimiz öldüğünde iş kazalarını anladık. Ne yapıldı? Hiçbir şey. Hiçbir şey
yapılmadı, Soma’dan çıktı. Aslında Türkiye’de en çok iş kazaları madenlerde
veya tersanelerde olmuyor, Türkiye’de en çok iş kazaları inşaatlarda oluyor.
Her gün ortalama olarak 1 yurttaşımız, 1 işçimiz inşaatlarda ölüyor, haberi
bile yapılmıyor. 
NURETTİN DEMİR (Muğla) – Günde 4 işçi
ölüyor, 4 işçi.
HURŞİT GÜNEŞ (Devamla) – Hatta daha
üzücü tarafını söyleyeyim: Geçen sene ülkemizde 1.235 kişi iş kazalarında
yaşamını yitirdi. Bunun 18’i 14 yaşının altında 59 çocuk, iş kazalarında
yaşamını yitirdi, 59 çocuk! 
Sizin iktidarınızda iş kazaları arttı,
istatistiklerle söylüyorum, özellikle de madencilikte arttı. Soma, bir insanlık
faciası olmanın da ötesinde, bu iktidarın işçilere nasıl bir zulüm yaptığını
gösteren çok açık bir belgedir. Meclise Soma’yla ilgili bir özür yasası
getirdiniz. Ne oldu özür yasasına? Komisyonlarda paramparça ettiniz. Zaten,
Soma’yla ilgili, o tarihte Hükûmetin başında olan kişi “Bu işin fıtratında bu
var.” dedi. Dedi de ne oldu biliyor musunuz? Soma’da ölen şehitlerimizin
kabirlerde kemikleri sızladı. 
Değerli milletvekilleri, Cumhurbaşkanı
Erdoğan, konuşmasında “Biz sizin yaşam tarzınıza saygı gösterdik, siz bize
göstermediniz.” diye serzenişte bulundu. “Sizi, bizi” bilmem ama ben halkın yaşam
tarzına ilişkin birkaç rakam vereceğim: Türkiye’de 400 bin insan aç, 14 milyona
yakın insan da yoksulluk sınırının altında yaşıyor. 
Sayın Cumhurbaşkanına bir rakam daha
söyleyeyim: 2,5 milyona yakın insan, taşeron işçi olarak çalışıyor. 
Bir rakam daha söyleyeyim: Türkiye’de
nüfusun yüzde 15’inin sağlık sigortası yok, yaşlıların üçte 1’inin de emeklilik
sigortası yok. 
Bakın, bir başka acıklı rakam daha
vereyim: Türkiye’de 6 ile 14 -bakın “14”, “18” demedim- yaş arasındaki
çocukların yüzde 6’sı çalıştırılıyor. Türkiye’de çocuk işçiler hayli yaygın.
Türkiye’de her 3 kadından 2’si çalışmıyor, engelli kadınlarımızın ise yüzde
93’ü işsiz. 
Değerli milletvekilleri, bu ülkede
kadınların yüzde 85’inin emeklilik güvencesi yok, bu ülkede çalışanların yüzde
90’ının sözleşme hakkı yok, bu ülkede engellilerin neredeyse üçte 1’inin okuma
yazması yok, bu ülkede 15-19 yaş arasındaki kız çocuklarının yarısı okula
gitmiyor! Hangi yaşam tarzı Sayın Cumhurbaşkanı, hangi yaşam tarzı? Bu ülkede
özgürlükler kısılmış, insanların fikirleri köleleştirilmiş, sosyal adalet
kalmamış! Hangi yaşam tarzı Sayın Cumhurbaşkanı? 
Sayın Cumhurbaşkanı, işte, bu ülke bu
hâldeyken, doksan bir yıllık Köşk’ü beğenmeyip 700 trilyona yapılmış saraya
geçtiniz, 160 kişilik korumanız var. Bu ne şaşaa, bu ne debdebe? Evet, biz
böyle bir yaşam tarzına saygı göstermiyoruz Sayın Cumhurbaşkanı. (CHP
sıralarından alkışlar)
Değerli arkadaşlar, yeni Türkiye, büyük
bir adaletsizlik gösteriyor; yeni Türkiye özgürlüklerin kısıtlandığını
gösteriyor. Yeni Türkiye, demokratik barışı değil pazarlığı gösteriyor. Yeni
Türkiye, tek adam devletini gösteriyor. Yeni Türkiye, tekleyen bir ekonomi
anlamına geliyor.
Değerli arkadaşlar, yeni Türkiye'nin
adında “adalet” var ama vicdanından, yüreğinden adalet silinmiş. 
Biz, bu nedenlerle 62’nci Hükûmete,
Cumhuriyet Halk Partisi olarak, asla güvenmiyoruz ve bu 62’nci Hükûmetten de
asla umutlu değiliz. 
SALİH KOCA (Eskişehir) – Millet de size
güvenmedi, millet.
HURŞİT GÜNEŞ (Devamla) – Türkiye’de bu
62’nci Hükûmet, 61’inciden daha iyi olmayacaktır.
Şimdi, bu 62’nci Hükûmetle ilgili şunu
söyleyeyim: Dervişin önüne üç şarap koymuşlar, içmiş, “En kötüsü bu.” demiş.
“Diğerlerini tatmadın.” demiş öbürü.” O da demiş ki: “Bundan daha kötüsü
olmaz.” Bundan daha kötüsü olmaz. 62’nci Hükûmetle 61’inci Hükûmet aynıdır.
Sadece vekâlet verilmiştir, vekâlet. Başındaki kişiye vekâlet verilmiştir, başı
Mecliste değildir.
MEHMET ERDOĞAN (Gaziantep) – Yüzde
52’yle verildi, yüzde 52.
NESRİN ULEMA (İzmir) – O yüzden on iki
senedir iktidardayız. 
HURŞİT GÜNEŞ (Devamla) – Evet, evet…
Ancak şuna eminiz: Türkiye, mutlaka bir
gün özgürlük ve adalete kavuşacaktır ama o özgürlük ve adalet, bu Hükûmetle
asla olmayacaktır. 
Hepinize saygılar sunuyorum. (CHP
sıralarından alkışlar) 
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) – Sayın
Başkan, Sayın Davutoğlu Başbakanlığında kurulan 62’nci Hükûmetin Programı, 1
Eylül Pazartesi günü Türkiye Büyük Millet Meclisinin Genel Kurulunda okundu.
Bugün de program üzerindeki görüşmeleri gerçekleştiriyoruz. Şu ana kadar üç
siyasi parti, programla ilgili görüşlerini ifade ettiler. Ancak henüz Sayın
Başbakanı, Sayın Davutoğlu’nu Genel Kurulda görebilmiş değiliz. (AK PARTİ
sıralarından “Geliyor, geliyor” sesleri)
Bu, şu anlama mı geliyor? Yani bu
görüşmeler, Türkiye Büyük Millet Meclisinde Hükûmet Programı üzerinde yapılan
görüşmeler, muhalefet partilerinin ifade edeceği görüşler önemli mi değildir ya
da Sayın Davutoğlu “Bu programı ben pazartesi günü okudum ama benim programım
değil, yazdılar, verdiler, ben de okudum mu demek istiyor?” Doğrusu, merak
ediyorum. 
Teşekkür ederim. (CHP sıralarından
alkışlar) 
BAŞKAN – Teşekkür ediyorum. 
Şimdi, Adalet ve Kalkınma Partisi Grubu
adına ilk konuşmacı, Mehmet Naci Bostancı, Amasya Milletvekili. 
Buyurun Sayın Bostancı. (AK PARTİ
sıralarından alkışlar) 
AK PARTİ GRUBU ADINA MEHMET NACİ
BOSTANCI (Amasya) – Değerli arkadaşlar, Sayın Başkan; hepinizi saygıyla
selamlıyorum. 
Sayın Başbakanın birazdan geleceğini
herkes duydu, sanıyorum, Sayın Hamzaçebi de duydu. 
KAMER GENÇ (Tunceli) – Hiç gelmesin,
hiç gelmesin, istemiyoruz. 
MEHMET NACİ BOSTANCI (Devamla) - Bir
bakıma ön alıyor, kendisini bu zekice tavrı dolayısıyla tebrik ediyorum. 
MEHMET AKİF HAMZAÇEBİ (İstanbul) –
Sayın Başkan, böyle bir şey duymadım. Muhalefet partilerinin konuşmasından
sonra geliyor ise Sayın Başbakan, muhalefete saygısızlık yaptı demektir. Çok
ayıp, olmadı. 
KEMALETTİN AYDIN (Gümüşhane) -
Kılıçdaroğlu da gelsin, Kılıçdaroğlu. 
MEHMET NACİ BOSTANCI (Devamla) -
Değerli arkadaşlar, Hükûmet hayırlı olsun. Hepimizin tek ülkesi var, hepimizin
aynı zamanda tek Hükûmeti var, başka Hükûmet yok. (AK PARTİ sıralarından
alkışlar) Bu Hükûmetin başarısı, sadece AK PARTİ Grubunun başarısı olmayacak,
bu ülkenin başarısı olacak, bu ülkedeki insanların başarısı olacak, bu grupla
birlikte sizin başarınız olacak. İnsanlar sadece siyasal konumlarıyla bu
hayatta yer almıyorlar, aynı zamanda evinizde babasınız, dışarıda, dükkânda
müşterisiniz, gündelik hayatta alışveriş yapan insanlarsınız. Hükûmetin her
alanda göstereceği başarı, elbette bütün bu insanların -muhalif, muvafık-
hayatları üzerinde etki yapacak. Başarılı bir hükûmet, başarılı bir performans,
bu ülkedeki herkesin hayatına hayırlar getirecektir, zenginlik getirecektir. 
Siyasete ilişkin eleştirileri dile
getirirken elbette ülkenin ortak çıkarlarını, ortak geleceğini, kader
birliğini, bunları sadece retorikte bırakmamak, siyasal dile de yerleştirmek
faydalı olur kanaatindeyim. Hükûmetin ne kadar başarısız olduğunu anlatıp onun
üzerine bir başarı hikâyesi yazmaya çalışmak, aslında biraz sefil bir teselli
olur. Aslolan, başarılı bir Hükûmetin üzerine siz kontrast teşkil edecek daha
fazla bir başarı hikâyesi yazabiliyor musunuz; bu başarıyı görürken yanına
sizin iddianız nedir başarı adına, bunu koyabiliyor musunuz ve halk baktığında
“Evet, Hükûmet başarılı ama biz daha iddialıyız.” dediğinizde arada bir derece
farkı değil, mahiyet farkı görebiliyor mu; önemli olan bu. Yoksa “Hükûmet kötü,
ben biraz daha iyisini yapacağım.” şeklinde anlaşılır ki bu, iyi olmaz. 
AK PARTİ Hükûmeti, nevzuhûr bir Hükûmet
değil, muhalefetin söyledikleri doğru, 2002’den bu yana gelen zincirin
halkalarından birisi. Aynı zamanda, 2002’den bu yana gelen başarı hikâyesinin,
halkın desteklediği, arkasında halkın olduğu bir başarının, seçimlerde
kazanılan zaferlerin ve bu halkın geleceğe ilişkin beklentilerinin karşılığı
olan bir Hükûmet. 
Sayın Hurşit Güneş “Daha kötüsü
olamaz.” dedi. Benim aklıma hemen, Mazhar Osman vardır, meşhur, o geldi. Bir
gün hastalarından birisi, Mazhar Osman’a “Sen delisin.” demiş, Mazhar Osman,
gülmüş, “Senin bana ‘deli’ demen mühim değil, ben sana deli dersem o kötü.”
demiş. Şimdi, Sayın Hurşit Bey’in bize “kötü” demesinin bir anlamı yok, tabii
ki diyecek, halkın ne dediği önemli, halkın. (AK PARTİ sıralarından alkışlar) 
Değerli arkadaşlar, bir İngiliz tarihçi
vardır, Arnold Toynbee
-tarihle ilgilenenler, başkaları da bilirler- medeniyeti tanımlarken
“Medeniyet, tabiatın sorduğu sorulara verilen cevaplarla oluşur.” der çünkü hayat,
soru sorar. Başarılı siyaset de halkın gerçek hayatının sorduğu sorulara sizin
verdiğiniz cevaplarla oluşur, sadece laf salatasıyla, sadece retorikle, sadece
belagatle oluşmaz. Yoksa, çok güzel konuşmalar yapabilirsiniz, ne beliğ
ifadeler kullanan siyasiler geldi geçti. Osman Bölükbaşı’nı hatırlarsınız,
kalabalıkları toplardı ama “1’e 2 veren başak tarlası gibisiniz, beni
dinliyorsunuz, oy vermiyorsunuz.” derdi. 
Belagat yetmez. Siz, halkın gerçek
gündemine, gerçek hayatına tekabül eden karşılıklar verebiliyor musunuz?
Söylediğiniz sözler, onların dünyasında bir karşılık bulabiliyor mu? Buluyorsa
başarılı olursunuz. İşte, Toynbee’nin medeniyet için söylediği, siyaset için de
aynen geçerlidir. Siz, halkın gerçek hayatına anlamlı cevapları verebilirseniz,
o zaman başarılı olursunuz. AK PARTİ’nin başarısının arkasında bu var. Bu
halkın, bu insanların dertlerine, özlemlerine, beklentilerine, gerçek, o yürek
yakıcı problemlerine tam da nabzından yakalayan cevaplar verdiği için
başarılıdır, bugünkü Hükûmet de böyle bir başarının ifadesidir. Seçimleri
hatırlayın, hepimiz burada her şeyi söyleyebiliriz ama halk ne söylüyor, halk?
Halkın ne söylediğine bakmak lazım. 
Türkiye, evet, yeni bir
Türkiye oluyor. Bu “yeni” lafı çok kullanılır, bilirsiniz. “Yeni” diye bir parti
de vardı, çok çabuk eskidi. Yani, “yeni” kelimesi, eğer içini anlamlı bir
şekilde dolduramazsınız sefil bir kelimeye dönüşür ama bugünkü yeni Türkiye'nin
içi, sadece siyasi parti olarak AK PARTİ’nin lafıyla, retoriğiyle dolan bir şey
değil. Daha düne kadar Türkiye'de insanlar, geleneksel ilişkiler içerisinde bir
hayat sürüyorlardı. Türkiye'nin şartlarının ne kadar değiştiğini görmek lazım. 
Bu sabah bir haber okudum: Kenan
Sofuoğlu, evlenmiş, motosiklet yarışçısı, Hollandalı bir hanımla evlenmiş, düğününü
Sakarya’da yapmış, İspanya’ya gitmiş. Bakın, ne kadar farklı yerler. Acaba evde
hangi dilde konuşuyorlar diye düşündüm. Ölçekler değişiyor arkadaşlar, ölçekler
değişiyor, dünyanın ölçekleri değişiyor. Bu örneği lütfen naif bir örnek olarak
görmeyin. Eskiden insanlar aynı köyden evlenirlerdi, şimdi çok uzak diyarlardan
insanlarla bağlar kuruyorlar. Üretim araçları değişiyor, mülkiyet ilişkileri
değişiyor, hayatın ölçekleri değişiyor, anlayışlar değişiyor. 
Daha düne kadar Türkiye’deki insanların
ufku, yolu ve izi olmayan kasabaların etrafını çeviren dağları aşamazdı. AK
PARTİ yol açtı, bütün dünyaya iz açtı, siz de geçiyorsunuz o yollardan. (AK
PARTİ sıralarından alkışlar) Bütün küresel ufka yükselen bir perspektif
kazandı. Anadolu’nun fukara esnaf ve tüccarları, dünya pazarlarından kazanmaya
başladılar alın terleriyle, 1980’lerden beri, 1990’lardan beri, biliyorsunuz.
Yeni Türkiye’yi o toplumsal kesimler kurdu, o halk kurdu ve AK PARTİ işte bu
halkın, bu yükselen dalganın, bu ölçekleri değişen dünyada kendisini yeniden
kuran Türkiye’nin iradesi, siyasi iradesi olarak ortaya çıktı. Lütfen, AK
PARTİ’yi eleştirirken de arkasındaki sosyal ve iktisadi hikâye nedir, bunu
görün, yoksa, belagat kesinlikle yetmez.
Belagat… Şairler yaparlar. Ahmet
Haşim’in Göl Saatleri şiirini bilirsiniz. Muhteşem bir göl manzarası anlatır
ama o şiiri küçücük bir bataklığın karşısında yazdığını bilen arkadaşlarımız da
vardır. Belagat öyledir ki bazen Ahmet Haşim gibi bir şairi küçücük bir
bataklığa baktırarak muhteşem bir göl manzarası sundurur, bazen de muhteşem bir
göl manzarasına, deniz manzarasına bakarken bir bataklık hikâyesi
anlattırabilir biraz önce olduğu gibi.(AK PARTİ sıralarından alkışlar) 
Değerli arkadaşlar, bugün Türkiye’deki
insanların kaderi, Balkanlarla, Kafkaslarla ve Orta Doğu’yla ortaktır. Buna
gözlerinizi kapasanız da sonuna kadar açsanız da bu nesnel şartları
değiştiremezsiniz. Yeni Türkiye’nin şartlarına ilişkin yeni türküler
söyleyeceksiniz. Evet, bir taraftan geleneğe bağlı olacaksınız, geçmişe bağlı
olacaksınız ama aynı zamanda geleceği fuleli adımlarla kucaklayacağınız bir
ufkunuz olacak, tasavvurunuz olacak. Ancak böyle yapabilirseniz, bir ülkeyi
kudretli, büyük bir ülke hâline getirebilir, oranın insanlarına onur
duyacakları bir gelecek sunabilirsiniz. AK PARTİ’nin başarı hikâyesi burada.
Ben temenni ederim ki muhalefet, bizden daha iyisini söylesin, bu halkı
kalbinden yakalasın. Yakalayın ve iktidar olun, ben de elinizi öpeyim. Evet. 
MUSA
ÇAM (İzmir) – O günler gelecek, hiç merak etme Hocam.
MEHMET
NACİ BOSTANCI (Devamla) – Ama sadece belagat ile sadece buraya siyaset yapmak
için gelmiş arkadaşların böyle başka tür mesleklere heves duyarak -savcılık
gibi, yargıçlık gibi- ama çok ateşli bir şekilde…
MAHMUT
TANAL (İstanbul) – Yani onu önce Başbakan üstlendi, önce Başbakan “savcıyım”
dedi. Onu önce Başbakana söyleyin.
MEHMET
NACİ BOSTANCI (Devamla) – …yani bu tür değerlendirmelerle, bu tür karşılığı
olmayan, gerçekliği olmayan laflarla siyaset olmuyor. Özellikle muhalefetin çok
çeşitli tecrübesi var, aslında bunu defalarca görmesine rağmen yeniden aynı
yolda gitmesini de anlamakta zorlanıyorum. Mesela CHP’ye ilişkin, çok rahatsız
oldukları bir hususun “Herkes bize akıl veriyor.” olduğunu görüyorum. “Herkes,
CHP üzerinden konuşuyor, herkes, bize akıl veriyor.” diye. 
MUSA
ÇAM (İzmir) – Bizde demokrasi var da ondan, sizde var mı Hocam, var mı sizde
demokrasi?
MEHMET
NACİ BOSTANCI (Devamla) – Doğrusu, acaba diyorum…
MUSA
ÇAM (İzmir) – Atamayla Başbakan geldi.
MEHMET
NACİ BOSTANCI (Devamla) – Ben tabii, CHP’lilerden kesinlikle akıl almak
isterim, burası Parlamento, birbirimizin aklından faydalanacağız ama acaba
herkes CHP’ye akıl verirken neyi göremiyorlar ki akıl vermeye çalışıyor? (AK
PARTİ sıralarından alkışlar) Şikâyet etmek yerine, oradaki eksiklik nedir? Gerçekten
önemli bu. Yani bunu hiç onur meselesi filan yapmanın gereği yok. Ortada demek
ki bir problem var. 
Değerli
arkadaşlar, bu Hükûmetin programında çok önemli başlıklardan birisi çözüm
süreci. Bu çözüm süreci, cumhuriyetin en temel projelerinden birisidir ve
kesinlikle siyasetin o ucuz dili ve retoriği etrafında konuşulmaması gereken
bir iştir. Buna gereken dikkati ve ihtimamı göstermek çok önemli. 
Sayın Hurşit
Güneş, “Meclis bu işin içinde yok.” dedi. Ben, Çözüm Komisyonu Başkanıydım,
Çözüm Komisyonu kurduk bu Mecliste, “Herkes gelsin.” dedik, gelmediniz.
Gelmediniz Hurşit Bey! (AK PARTİ sıralarından alkışlar
BÜLENT TURAN
(İstanbul) – Haberi yoktur! 
MEHMET NACİ BOSTANCI (Devamla) –
“Meclis, işin içinde olsun.” dedik, gelmediniz. Çözüm meselesine ilişkin en
parlak öneriniz “Diyarbakır Cezaevi’ni müze yapalım.”dı. Keşke müze yapmakla bu
işi çözecek olsak, keşke çözecek olsak, her yere müze açalım. Esaslı bir
senaryonuz var mı? 
MEHMET AKİF HAMZAÇEBİ (İstanbul) –
Diyarbakır’a cezaevi inşa etmekten iyidir o, Sayın Bostancı. 
MEHMET NACİ BOSTANCI (Devamla) – Niye
olmuyor biliyor musunuz? Çünkü, kendi içinizdeki sizce “demokratik zenginlik”,
bizce “uyumsuz orkestra düzeni” -fikirlere ilişkin söylüyorum- buna izin
vermiyor. (AK PARTİ sıralarından alkışlar) Ne söyleseniz zülfüyâre dokunur, en
iyisi hiçbir şey söylememek; mümkünse şöyle alt düzeyden bir müzeyle vaziyeti
kurtarmak. 
“Meclise bilgi verilmiyor.” Veriliyor
arkadaşlar, Sayın Atalay, kaç defa konuştu, burada kaç kere çözüm sürecine
ilişkin konuşmalar yapıldı. Bilgi derken ne kastediliyor? 
KAMER GENÇ (Tunceli) – Sen biliyor
musun? 
HURŞİT GÜNEŞ (Kocaeli) – Ne olacağını
gel anlat o zaman. 
MEHMET NACİ BOSTANCI (Devamla) – Yani,
çözüm sürecine tekabül eden “know-how” mı kastediliyor acaba, çok böyle
bilginin çekirdeği? Bakın, her yerde her şekilde konuşuluyor ve bu konuda
konuşulmamış söz yok, gün yüzü görmemiş kelime yok, her şey konuşuluyor. Önemli
olan, konuşmak değil, yapmak, yapabilmek. O yapabilen irade de işte burada.
İnşallah yapacağız, bu memleketin toplumsal birliğini ve kardeşliğini
sağlayacağız. (AK PARTİ sıralarından alkışlar) CHP’nin de tabii, kendi içinde
birlik ve kardeşliği sağlayacağı kongresi 5 ve 6 Eylül tarihlerinde, yakından
takip ediyoruz. İyidir, inşallah önce içeride birlik sağlanır, sonra
Türkiye’deki birliğe de sıra gelebilir. (AK PARTİ sıralarından alkışlar)
Bakın, burada “paralel” meselesi çok
speküle ediliyor. “Paralel…”
HURŞİT GÜNEŞ (Kocaeli) – Gerçekte yok
yani? 
MEHMET NACİ BOSTANCI (Devamla) –
Diyorsunuz ki bize: “Siz, dün o insanların yanındaydınız.” değil mi? 
KAMER GENÇ (Tunceli) – Beraberdiniz,
beraber!
MEHMET NACİ BOSTANCI (Devamla) – Evet,
evet yanındaydık. 
KAMER GENÇ (Tunceli) – Beraberdiniz!
MEHMET NACİ BOSTANCI (Devamla) – Bugün
de siz yanındasınız, değil mi? 
KAMER GENÇ (Tunceli) – Yok ya!
MUSA ÇAM (İzmir) – Hiç alakası yok!
MEHMET NACİ BOSTANCI (Devamla) –
Yanındasınız. (AK PARTİ sıralarından alkışlar)
MUSA ÇAM (İzmir) – Bülent Arınç, Sayın
Arınç gitti, elini öptü!
MEHMET NACİ BOSTANCI (Devamla) – Bakın,
ikisi arasındaki farkı söyleyeyim, farkı…
MUSA ÇAM (İzmir) – Sayın Arınç gitti,
elini öptü!
MEHMET NACİ BOSTANCI (Devamla) – İkisi
arasında ne fark var biliyor musunuz? Biz onların yanındayken ve siz şimdi
onların yanındaykenin arasındaki farkı anlatıyorum… 
MUSA ÇAM (İzmir) – Hiç alakası yok!
MEHMET NACİ BOSTANCI (Devamla) –
İçinizdeki arkadaşlar, sivil toplum, siyasal toplum tartışmalarını bilirler. 
GÜRKUT ACAR (Antalya)- Doğru
söylemiyorsun; sana yakışmıyor, sana yakışmıyor!
MEHMET NACİ BOSTANCI (Devamla) –
Zannediyorum Marksizme ilişkin, Marks’a ilişkin, Gramsci’ye ilişkin, Hegel’e
ilişkin okumalar yapmış çok değerli milletvekilleri de var. 
Değerli arkadaşlar, sivil toplum,
siyasal alanın dışında örgütlü toplumdur, özellikle ekonomi temelli örgütlü
toplumdur. Biz, sivil toplumun siyasi olarak nerede pozisyonlandığına bakmayız,
her kim sivil toplum alanında örgütleniyorsa onu destekleriz. Dün o insanlar, o
bahsettiğiniz insanlar, sivil toplumun parçasıydılar, orada örgütlüydüler,
“Siyasetin ortağı olalım, siyasetin üzerinde vesayet kuralım.” gibi bir iddia
dile getirmiyorlardı. Biz de o insanların yanındaydık, bunda hiçbir beis yok.
Başka sivil toplum örgütlerinin de yanındaydık, sadece onların değil ama bu
insanlar… 
MEHMET AKİF HAMZAÇEBİ (İstanbul) –
Peki, onlar ne istediler de siz verdiniz? “İstediği her şeyi verdik.” dediniz. 
MEHMET NACİ BOSTANCI (Devamla) - Okumuş
olduğunuzu varsaydığım Marks da bu tehlikeye çok dikkat çeker, “Sivil toplum
tehlikelidir.” der, “Siyasete ortak olmak ister, siyaseti biçimlendirmek
ister.” der. Okumuş olduğunuzu varsayarak söylüyorum, dün sivil toplumun içinde
olan bu yapı, belli bir güce eriştiğini varsayıp siyasete ilişkin iddiada
bulundu. 
MUSA ÇAM (İzmir) – Alakası yok Hocam,
ayağınıza bastı! Ayağınıza bastı!
MEHMET NACİ BOSTANCI (Devamla) – İşte,
biz o noktada itiraz ettik ve o noktada, sivil toplumun içindeyken siyasete
ilişkin entrik yöntemlerle bu işe kalkışanların karşısında olduk. Niçin? 
GÜRKUT ACAR (Antalya) – Yolsuzlukları
ortaya çıkardığı için!
MEHMET NACİ BOSTANCI (Devamla) – Niçin?
Halkın iradesini açık, aleni süreçlerle sana teslim etmişler sen götürüp
kapalı, entrik bir yapının şantajına boyun eğip veremezsin diye. (AK PARTİ
sıralarından alkışlar)
MUSA ÇAM (İzmir) – Hocam, para sayma
makinelerinin yatak odasında ne işi var? Ne işi var?
MEHMET NACİ BOSTANCI (Devamla) –
Değerli kardeşlerim, siz nereden geliyorsunuz? 
MUSA ÇAM (İzmir) – Ayakkabı kutularında
milyon dolarların ne işi var Hocam? Para kasalarının yatak odalarında ne işi
var Hocam? Bunları söyle Hocam. 
BAŞKAN – Sayın Çam, lütfen.
MEHMET NACİ BOSTANCI (Devamla) – Siz de
açık, aleni süreçlerle halktan yetki alıp burada oturmuyor musunuz? Siz de öyle
gelmediniz mi? Siz de millet iradesinin bir parçası değil misiniz? 
MUSA ÇAM (İzmir) – Ona bir şey söyleyen
yok Hocam. Yolsuzluklarla…
MEHMET NACİ BOSTANCI (Devamla) – Peki,
bu entrik ilişkilerle iktidar arayanların arkasında kendinizi inkâr ederek
nasıl saf tutuyorsunuz? Nasıl? (AK PARTİ sıralarından alkışlar)
KAMER GENÇ (Tunceli) – Sen kendini
hayal âleminde görüyorsun be!
MEHMET NACİ BOSTANCI (Devamla) –
Değerli kardeşlerim…
VAHAP SEÇER (Mersin) – Olmayan bir şeyi
varmış gibi anlatıyorsun ya! Olmayan bir şeyi varmış gibi anlatıyorsun!
MEHMET NACİ BOSTANCI (Devamla) –
Değerli kardeşlerim, Hükûmet 
Programı’nın birçok başlığı var. Çok önemli başlıklardan birisi kültür ve
medeniyet iddiası, çok önemli; eğitim çok önemli. O klişeye atıf yapmıyorum.
KAMER GENÇ (Tunceli) – Medeniyeti yok
ediyorsunuz be!
MEHMET NACİ BOSTANCI (Devamla) – Modern
dünyada en büyük tehlike ne biliyor musunuz? “Şeyleşme.” Hatta bu sınıflara
ilişkin ilişkiler konuşulurken şuna da dikkat çekerler: Artık proletarya,
burjuvazi, bunların bir anlamı yok çünkü sınıfsal ilişkiler, her şey sadece
“şeye” dönüşüyor. “Şeyleşme.” İşte, bu “şeyleşme”ye karşı insanın durduğu bir
yer olmalı, kültürlerin durduğu, toplumların durduğu bir yer olmalı. Sizin de
derdiniz o olmalı. Evet, Mevlâna’nın dediği gibi pergelin o sivri ucunun
bastığı bir yer olacak. Biz eğitimi düşünürken bu toprakların, bu bereketli ve
kutsal toprakların değerleri üzerine kurulu bir gençlik yetişsin istiyoruz,
kuşaklarımız öyle yetişsin istiyoruz. Bir ayağı burada olsun, öbür ayağıyla
bütün evreni kucaklasın. Cortazar’dan da haberi olsun Borges’den de haberi
olsun, Marx’tan da, Freud’dan da haberi olsun ama bastığı bir yer olsun, nereden
dünyaya baktığını bilsin; yoksa bir gün orada, bir gün burada, her gün bir
başka seyyarede olmasın. O yüzden gerçekten de bu eğitim meselesi, nerede
durduğumuz önemlidir, özellikle “şeyleşme”ye karşı, “şeyleşme”ye.
“Şeyleşme.” Cortazar’ın bir hikâyesi
vardır. Cortazar’ın…
KAMER GENÇ (Tunceli) – Şeyden mi
bahsediyorsun sen? “Şeyini şey yaptığımın şeyi”nden mi bahsediyorsun?
MEHMET NACİ BOSTANCI (Devamla) – Kamer
Bey, lütfen, dinlerseniz anlayacaksınız, anlayacaksınız.
Diyor ki Cortazar: “Sana doğum gününde
bir saat hediye ettiler. Aslında sana doğum gününde hediye edilen, benim saatim
diğer saatlerden daha mı kıymetli endişesidir, benim saatim acaba su alır mı
endişesidir.” 
(Mikrofon otomatik cihaz tarafından
kapatıldı)
MUSA ÇAM (İzmir) – Hocam, 700 milyarlık
saatten mi bahsediyorsunuz?
ÖZGÜR ÖZEL (Manisa) – Hangi saat?
MEHMET NACİ BOSTANCI (Devamla) –
“Gerçekte doğum gününde sensin saate hediye edilen.” diyor Cortazar
hikâyesinde. “Şeyleşme” böyle bir şeydir. Ümit ederim ki buna karşı bir kültür
ve eğitim iddiası çerçevesinde o bastığımız odak noktası itibarıyla bu kadim
toprakların şekli olacak.
Saygılar sunarım. (AK PARTİ
sıralarından alkışlar) 
MEHMET AKİF HAMZAÇEBİ (İstanbul) –
Sayın Başkan… Sayın Başkan…
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, sayın konuşmacı konuşmasında, Cumhuriyet Halk Partisinin paralel
yapıyla beraber olduğu yönünde gerçek dışı bir iddia söylemek suretiyle
grubumuza sataşmıştır. Söz istiyorum efendim.
BAŞKAN – Buyurun Sayın Hamzaçebi.
Sataşma nedeniyle iki dakika söz
veriyorum. 
V.- SATAŞMALARA
İLİŞKİN KONUŞMALAR
1.-  İstanbul
Milletvekili Mehmet Akif Hamzaçebi'nin, Amasya Milletvekili Mehmet Naci
Bostancı’nın Bakanlar Kurulu Programı üzerinde AK PARTİ Grubu adına yaptığı
konuşması sırasında CHP Grubuna sataşması nedeniyle konuşması
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; AKP’nin yeni Grup Başkan Vekili bugün
görücüye çıktı. Tabii ki iyi bir konuşma yapma arzusunda. [AK PARTİ
sıralarından alkışlar (!)] Kendisine görevinde başarılar diliyorum ama bir şeyi
önce kendisine bir hatırlatmak istiyorum. 
Sayın Bostancı, anlıyorum Marx, Hegel,
Gramsci, Arnold Toynbee, Habermas vesaire, bütün bunları anlatıyorsunuz. Yani
arada bir de İbn-i Sina’dan, Farabi’den, Nizamülmülk’ten, İslam siyaset
felsefesinden, bunlardan da bir söz etseniz diye merak edeceğim. [AK PARTİ
sıralarından alkışlar (!)] Evet, topluma bu kadar yabancı olunca bir insan,
maalesef, Türkiye’nin, bizim kültürümüzün gerçekleriyle yüzleşmekte zorlanıyor.

MUSA ÇAM (İzmir) – Hoca gâvur oldu,
Hoca gâvur oldu!
MEHMET AKİF
HAMZAÇEBİ (Devamla) – Ben size Sayın Davutoğlu’nun kurultay konuşmasını
okumanızı öneririm. Biraz oradan belki feyiz alırsınız. O konuşmayı ayrı bir
başlıkta ayrıca eleştireceğim, bugün yeri değil. Zannetmeyin ki o konuşmaya
“evet” dedim ama Sayın Davutoğlu, en azından kültürel birikimini orada gösterme
gayretine girmişti.
Şimdi, ben,
Sayın Bostancı’ya bir cümlesi için teşekkür ediyorum, “Dün biz paralel yapıyla
beraber olduk.” diyor, itiraf ediyor. 
MEHMET NACİ
BOSTANCI (Amasya) – Paralel yapı değil.
MEHMET AKİF
HAMZAÇEBİ (Devamla) - Gerekçesi de “Sivil toplumun bir unsuruydu. Sivil toplum,
örgütlü toplumdur devlet dışındaki.” diyor.
Bu tarifi biraz
düzeltelim. Sizin o sivil toplum –Marxçı bir okumayla, Gramscici bir okumayla-
devlet dışındaki toplumdur. Yani “örgütlü” derken, aile de onun içerisine girer
Sayın Bostancı. Örgütlü toplum değil. Örgütlü toplum, sivil toplum
örgütlerinden oluşan toplum; o ayrı. Sivil toplum, devlet dışındaki sivil
alandır, herkestir. 
ÖZGÜR ÖZEL
(Manisa) – Devletin içine doldurdunuz.
MEHMET AKİF
HAMZAÇEBİ (Devamla) - Valileri, emniyet müdürlerini, hâkimleri, savcıları,
bütün bunları paralel yapının isteğiyle tayin etmediniz mi siz? Sivil toplum
istedi diye mi yaptınız bunu? (CHP sıralarından alkışlar) 
(Mikrofon
otomatik cihaz tarafından kapatıldı)
MEHMET AKİF
HAMZAÇEBİ (Devamla) – Ergenekon ve Balyoz’da bu toplumun aydınlarıyla, bilim
adamlarıyla, gazetecileriyle, siyasetçileriyle hukuksuz bir şekilde hesaplaşma
iddiasına girerek onları hukuksuz bir şekilde mahkûm etmediniz mi?
Sayın Tayyip
Erdoğan 17 Aralık operasyonundan sonra demedi mi “İçerde çok sayıda günahsız
adam var?” Bütün bunları o iş birliği yaptığınız Pensilvanya’yla beraber
yapmadınız mı? 
GÖKCEN ÖZDOĞAN
ENÇ (Antalya) – Çarpıtıyorsun! Çarpıtıyorsun!
MUSTAFA ELİTAŞ
(Kayseri) – Mansur Yavaş’ı kim getirdi?
MEHMET AKİF
HAMZAÇEBİ (Devamla) – Şimdi, diyorsunuz ki: “Biz iyi çocuktuk, cemaat kötü
çocuk. Bizi kötü yola sevk etti.” Buna hiç kimse inanmaz.
Hepinize
saygılar sunuyorum. (CHP sıralarından alkışlar) 
BAŞKAN – Evet,
teşekkür ediyorum Sayın Hamzaçebi.
MEHMET NACİ
BOSTANCI (Amasya) – Sayın Başkan… 
BAŞKAN – Sayın
Bostancı, bir saniye, Sayın Halaçoğlu istedi.
MEHMET NACİ
BOSTANCI (Amasya) – Sayın Başkan, söylemediğim bir söze atıf yaparak, dün biz
paralel yapıyla beraber olduk iddiasında bulundu Sayın Hamzaçebi.
BAŞKAN – Sayın
Halaçoğlu’na söz vereyim ondan sonra…
MEHMET AKİF
HAMZAÇEBİ (İstanbul) – Hayır, aynen böyle söyledi Sayın Başkan.
ÖZGÜR ÖZEL
(Manisa) – Tutanakları isteyin. Tutanaklar gelsin efendim. 
BAŞKAN - Buyurun
Sayın Halaçoğlu. 
YUSUF HALAÇOĞLU
(Kayseri) – Sayın Başkanım, Sayın Bostancı demin muhalefetin eleştirilerini
sefil bir anlayışın eseri olarak söyledi. 
Şimdi,
muhalefetin bu konudaki eleştirilerine bu şekilde hitap etmesi bize bir sataşmadır.
Söz istiyorum.
BAŞKAN – Buyurun
Sayın Halaçoğlu. (MHP sıralarından alkışlar) 
İki dakika söz
veriyorum sataşma nedeniyle.
2.-  Kayseri
Milletvekili Yusuf Halaçoğlu'nun, Amasya Milletvekili Mehmet Naci Bostancı’nın
Bakanlar Kurulu Programı üzerinde AK PARTİ Grubu adına yaptığı konuşması sırasında
MHP Grubuna sataşması nedeniyle konuşması
YUSUF HALAÇOĞLU (Kayseri) – Teşekkür
ederim Sayın Başkanım.
Değerli milletvekilleri, muhalefetin
görevi olumlu işlerin onayını verirken ama en çok iktidarın yanlışlarını ortaya
koyarak ona yol gösterici olmasıdır. Birinci görevi budur. Yani bizim buradaki
eleştirilerimizi “bir sefil anlayış” olarak nitelendirmek gerçekten çok ayıp
bir terim, çok ayıp bir kullanım, yakışmıyor.
Şimdi, diğer taraftan, genel itibarıyla
baktığınızda stratejiler olumlu meseleler üzerinde oluşturulmaz, olumsuzluklar
üzerinde stratejiler tespit edilir. Şimdi, burada, bizim olumsuz icraatlardan
dolayı sizleri eleştirmemiz aslında sizlerin bunları ön plana çıkararak daha
doğru işler yapmanıza sebep olur. Bundan dolayı “sefil bir anlayış” olarak
nitelendirilmesi son derece çirkin görülüyor.
Diğer taraftan, Arnold Toynbee’den
bahsetti Sayın Bostancı. Toynbee sadece o söyledikleriyle değil ama Toynbee’nin
diğer bir yönü daha vardır Sayın Bostancı. Toynbee Birinci Dünya Savaşı
sırasında “intelligence” büronun üyesidir ve 300 sterline çalışır, Mezopotamya
ve Anadolu’dan sorumludur. Soykırımla suçlayan Türkleri, başında gelen Arnold
Toynbee’dir. Hiç buraya gelmediği hâlde, Anadolu’ya gelmediği hâlde, 300
sterlin karşılığında yapmıştır, bunu da hatırlatmak istiyorum. 
ERKAN AKÇAY (Manisa) – Bostancı’nın
hocası olur!
YUSUF HALAÇOĞLU (Devamla) – Diğer
taraftan, Yeni Camii… Yani “yeni” kelimesi yepyeni bir şeyden söz etmez. Peki,
Sirkeci’deki Yeni Camii ne zaman yapılmıştır biliyor musunuz? 1597’de
başlanmış, 1665’te bitmiştir ama hâlâ Yeni Camii’dir. Neden yenidir? Yeniliği
hangi şeye göre değerlendireceksiniz?
Diğer taraftan, akıl vermek
isteyenlerin ne kadar aklı olduğuna nasıl kanaat getireceğiz? Yani akıl vermek
isteyenlerin ne kadar akıllı… Nereden biliyorsunuz doğru olduğunu? Yani kim
kime akıl veriyorsa, bence önce kendi aklını tartsın. (MHP sıralarından
alkışlar)
BAŞKAN – Evet, teşekkür ediyorum.
MEHMET NACİ BOSTANCI (Amasya) – Sayın
Başkan…
PERVİN BULDAN (Iğdır) – Sayın Başkan,
ben yerimden konuşacağım sadece.
BAŞKAN – Buyurun Sayın Buldan.
VI.-
AÇIKLAMALAR
1.-  Iğdır
Milletvekili Pervin Buldan'ın, Amasya Milletvekili Mehmet Naci Bostancı’nın
Bakanlar Kurulu Programı üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
PERVİN BULDAN (Iğdır) – Sayın
Bostancı’nın muhalefetin eleştirilerine “sefil bir anlayış” olarak yaklaşması
cümlesini ben de kınıyorum HDP olarak. Sayın Bostancı’dan bu konuda bir
düzeltme istiyorum.
BAŞKAN – Teşekkür ediyorum.
Sayın Bostancı, buyurun, ne için söz
istemiştiniz? Önce, bir saniye… (AK PARTİ sıralarından gülüşmeler) 
MEHMET NACİ BOSTANCI (Amasya) –
Efendim, Sayın Hamzaçebi…
BAŞKAN – Yeni başladınız,
öğreneceksiniz, önce söyleyeceksiniz şeyleri.
MEHMET NACİ BOSTANCI (Amasya) –
Görücüye çıktım değil mi efendim? Sayın Hamzaçebi “Paralel yapının dün
yanındaydık.” dediğimi ifade etti, bu konuya ilişkin.
FARUK BAL (Konya) – Öyle dedin. 
ÖZGÜR ÖZEL (Manisa) – Tutanak gelsin.
BAŞKAN – Buyurun Sayın Bostancı, iki
dakika söz veriyorum sataşma nedeniyle. (AK PARTİ sıralarından alkışlar) 
V.-
SATAŞMALARA İLİŞKİN KONUŞMALAR (Devam)
3.-  Amasya
Milletvekili Mehmet Naci Bostancı'nın, İstanbul Milletvekili Mehmet Akif
Hamzaçebi’nin sataşma nedeniyle yaptığı konuşması sırasında şahsına sataşması
nedeniyle konuşması
MEHMET NACİ BOSTANCI (Amasya) – Sayın
Hamzaçebi, “paralel yapı” lafı siyasete ilişkin iddialar ortaya çıktıktan sonra
kullanılmıştır. Benim konuşmamı takip ettiyseniz, geçmişteki sivil yapıya atıf
yaptım. Bu çerçevede söylediklerimi anlayacaksınız, muhakkak öyle anlıyorsunuz.
Tutanakta ne yazdığını bilemem ama benim kastettiğim anlam çok açıktır, bunu
anlamamakta ısrar etmenin doğru olmadığı kanaatindeyim.
İkincisi, “sefil” derken “Öyle anlaşılır.”
dedim. Kaldı ki “sefil” kelimesi çok da böyle, kötü bir kavram değildir.
Marx’ın “Felsefenin Sefaleti” diye bir kitabı vardır, felsefe alınsın mı şimdi
bundan yani? (AK PARTİ sıralarından alkışlar, MHP sıralarından gürültüler)
Ayrıca, ben böyle demedim, “Böyle anlaşılır.” dedim yani üçüncü kişilere atıf
yaptım. 
YUSUF HALAÇOĞLU (Kayseri) – Hayır,
hayır, tutanakta var. 
MEHMET NACİ BOSTANCI (Devamla) – Yani
öyle dedim.
YUSUF HALAÇOĞLU (Kayseri) – Sayın
Bostancı, tutanaklar hep vardır, öğreneceksiniz. 
FARUK BAL (Konya) – Öğreneceksin,
burası medrese değil!
MEHMET NACİ BOSTANCI (Devamla) –
Üçüncüsü, Sayın Halaçoğlu, eminim entelektüel bir insan olarak Dostoyevski’den
okumalar yapmışsınızdır. Suç ve Ceza’yı okudunuz mu? 
YUSUF HALAÇOĞLU (Kayseri) – Zaten Dostoyevski,
Balzac, Toynbee…
MEHMET NACİ BOSTANCI (Devamla) –
Okudunuz mu? Karamazov Kardeşler’i okudunuz mu? Dostoyevski hatıralarında der
ki: “O İstanbul’u er geç Türklerden alacağız, kapısına adamlarımızı koyacağız,
keyfimize göre kimini içeri sokacağız, kimisini sokmayacağız.” Ne yapalım,
Dostoyevski okumayalım mı? 
YUSUF HALAÇOĞLU (Kayseri) – Boş verin
Balzac’ı, Kafka’yı; siz kendi fikrinizi söyleyin şurada, bir de başkasının
fikrinden vazgeçip kendi fikrinizi söyleyin.
MEHMET NACİ BOSTANCI (Devamla) – Faydalanmayalım
mı yani? Herkes bir şey söylüyor.
Toynbee önemli bir tarihçidir.
YUSUF HALAÇOĞLU (Kayseri) – Toynbee,
evet…
MEHMET NACİ BOSTANCI (Devamla) –
Hocamın dediği doğrudur, evet, bu tür işlere karışmıştır, beyaz kitapta dahli
olduğuna dair laflar da vardır, değerlendirmeler de vardır ama sonuç itibarıyla
biz insanların nerede durduğuna bakmayız.
GÜRKUT ACAR (Antalya) – Mavi Kitap,
Mavi Kitap!
FARUK BAL (Konya) – Mavi Kitap, Mavi!
Beyaz değil o, beyaz değil; Mavi Kitap!
MEHMET NACİ BOSTANCI (Devamla) –
Marx’ın da Osmanlıya ilişkin bazı değerlendirmeleri çok manasızdır ama bu,
Marx’ı görmeyeceğimiz anlamına gelmez.
İbn-i Sina, Farabi meselesine gelince,
Sayın Hamzaçebi, biz onlara ilişkin zaten, Allah’a şükür, bir müktesebat
sahibiyiz. Bu alanı biraz muhalefete bıraktık, muhalefetin de çok gayretli
olduğunu görüyorum. (AK PARTİ sıralarından alkışlar)
(Mikrofon
otomatik cihaz tarafından kapatıldı)
MEHMET NACİ BOSTANCI (Devamla) – Hatta
biraz daha gayret gösterirlerse, muhalefetten bazı arkadaşların, cuma günleri
cübbe giyebileceğini ve arkasında namaz kılınabileceğini söyleyebilirim. (AK
PARTİ sıralarından alkışlar)
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun.
MEHMET AKİF HAMZAÇEBİ (İstanbul) –
Sayın Başkan, sataşma var efendim, söz istiyorum.
FARUK BAL (Konya) – Dalga geçiyor ya!
MEHMET AKİF HAMZAÇEBİ (İstanbul) –
Efendim, Sayın Bostancı’ya benim sözlerimde herhangi bir sataşma olmadığı hâlde
bir açıklama yapmak için söz verdiniz.
BAŞKAN – Evet, açıklama yaptı, doğru.
MEHMET AKİF HAMZAÇEBİ (İstanbul) – Ama
açıklamak için İç Tüzük’te böyle bir imkân yok efendim.
MUSTAFA ELİTAŞ (Kayseri) – Olur mu
efendim, söylediği fikirden başka bir şey söyledi.
MEHMET AKİF HAMZAÇEBİ (İstanbul) – Ben
şimdi açıklama yapmak için ona söz vermenize karşı değilim, ben özgürlükten
yanayım, elbette konuşsun arkadaşımız. 
Ben de söz istiyorum efendim.
BAŞKAN – Buyurun Sayın Hamzaçebi.
4.-  İstanbul
Milletvekili Mehmet Akif Hamzaçebi'nin, Amasya Milletvekili Mehmet Naci
Bostancı’nın sataşma nedeniyle yaptığı konuşması sırasında Cumhuriyet Halk
Partisine sataşması nedeniyle konuşması
MEHMET AKİF HAMZAÇEBİ (İstanbul) –
Şimdi, dedim ya “Bostancı görücüye çıktı, bütün birikimini burada göstermeye
çalışıyor.” (AK PARTİ sıralarından gürültüler) Ama sınıfta fena hâlde çakacak.
“Cahil, âlim olmaz su taşımakla tekkeye; insan, adam olmaz gitmekle Mekke’ye.”
(CHP sıralarından alkışlar)
Nasibinde…
MAHİR ÜNAL (Kahramanmaraş) – Ama Sayın
Hamzaçebi, siz bir grup başkan vekilisiniz, yeni grup başkan vekili için bu
ifadeleri kullanmanız da Meclisin nezaketiyle fazla uyuşmuyor ama.
MEHMET AKİF HAMZAÇEBİ (Devamla) –
Bakın, kendisi çok saygısız ifadelerde bulunuyor.
MEHMET ERDOĞAN (Gaziantep) – Hiç
yakışmadı!
MEHMET AKİF HAMZAÇEBİ (Devamla) – Bir
önceki konuşmasında bir cümle ediyor, Cumhuriyet Halk Partisine “akılsız” demek
istiyor. Sayın Bostancı, bunu daha önce burada kullandınız, Immanuel Kant
üzerine bir tartışma açtınız, ben de çıktım size Immanuel Kant’ın Aydınlanma
Devrimi’ni anlatmak suretiyle size oradan bir cevap verdim. Siz sonra yanıma
geldiniz, “Ben sizi kırmak istemedim, öyle demek istemedim.” diyerek benden bir
nevi özür dilediniz.
MEHMET ERDOĞAN (Gaziantep) – Yakışmıyor,
sana yakışmıyor, onu dediyse bile yakışmıyor.
MEHMET NACİ BOSTANCI (Amasya) – Çok
yanlış, çok yanlış.
MEHMET AKİF HAMZAÇEBİ (Devamla) – Şimdi
öyle anlıyorum ki Sayın Başbakanın, Hükûmetin huzurunda kendinizi kanıtlamaya
girişirken yine aynı üslubu benimsemişsiniz.(AK PARTİ sıralarından gürültüler)
Ben, bu seviyesiz üslubu size iade
ediyorum, bunu cevap vermeye değer bulmuyorum.
Hepinize saygılar sunuyorum. (CHP
sıralarından alkışlar)
BAŞKAN – Teşekkür ediyorum.
Sayın milletvekilleri, birleşime on beş
dakika ara veriyorum. 
Kapanma
Saati:16.46
İKİNCİ OTURUM
Açılma Saati: 17.00
BAŞKAN: Başkan Vekili Sadık YAKUT
KÂTİP ÜYELER: Muhammet Rıza YALÇINKAYA (Bartın), İsmail KAŞDEMİR
(Çanakkale)
-----0-----
BAŞKAN
– Sayın milletvekilleri, Türkiye Büyük Millet Meclisinin 135’inci Birleşiminin
İkinci Oturumunu açıyorum.
IV.-
HÜKÛMET PROGRAMI (Devam)
1.-  Başbakan
Ahmet Davutoğlu tarafından kurulan Bakanlar Kurulu Programı'nın görüşülmesi
(Devam)
BAŞKAN – Şimdi, Bakanlar Kurulu
Programı üzerinde Adalet ve Kalkınma Partisi Grubu adına söz isteyen ikinci
konuşmacı Mustafa Elitaş, Kayseri Milletvekili. 
Buyurun Sayın Elitaş. (AK PARTİ
sıralarından alkışlar) 
AK PARTİ GRUBU ADINA MUSTAFA ELİTAŞ
(Kayseri) – Sayın Başkan, değerli milletvekilleri; yüce heyetinizi saygıyla
selamlıyorum. 
Görüşmekte olduğumuz Hükûmet
Programı’yla, on iki yıllık AK PARTİ iktidarı döneminde 5’inci AK PARTİ
Hükûmetinin, doksan iki yıllık cumhuriyet tarihi döneminde de 62’nci Hükûmetin
Programı’nı burada görüşüyoruz. 
Değerli milletimizin 2011 yılı
seçimlerinde gösterdiği teveccüh ve verdiği yetki doğrultusunda on iki yıla
yakın bir süredir Adalet ve Kalkınma Partisi iktidarı devam etmekte. Bugüne
gelinen koşullarda baktığımızda, 14 Ağustos 2001 tarihinde kurulan Adalet ve
Kalkınma Partisi, o günün piyasa koşullarında, siyasetin dibe vurduğu bir dönem
içerisinde, milletimizin kurduğu, milletin adamlarının bir araya gelerek
oluşturduğu Adalet ve Kalkınma Partisi, kuruluşundan on üç buçuk ay sonra, 3
Kasım 2002 tarihinde Türkiye’de Türkiye Cumhuriyeti devletini idare etmekle
milletimiz tarafından görevlendirildi. O gün konuşulan önemli meseleler vardı.
Türkiye Büyük Millet Meclisi Başkanlığı
gerçekten çok güzel bir çalışma yapmış. Bundan önceki süreçlerde Türkiye Büyük
Millet Meclisinin tutanaklarına ulaşmak, onların verilerini bulmak zor bir işti
ama en son süreçte baktığımızda, bugüne kadar bütün hükûmetlerin -1920’den
başlamak üzere, en son 1999 yılına kadar geçen süre içerisinde- programlarını,
görüşmelerini, tutanaklarını Meclis Başkanlığı Sayın Genel Sekreterin
başkanlığında bir heyetle yayınlamış, hem İnternet sitesinde hem de kütüphanede
mevcut. 
O hükûmet programlarını okurken, göz
gezdirirken inanın 2002 yılına kadar gelen süre ile 2002 yılından itibaren
ortaya çıkan ve özellikle 2014 yılında, bugün görüşmekte olduğumuz 62’nci
Hükûmetin Programı’yla ilgili görüşmelerde çok büyük farklılıkları göreceksiniz.
Çünkü, 57’nci Hükûmete -58’inci Hükûmet de dâhil olmak üzere- gelen süreçte
konuşulan konular sabit; enflasyon meselesi, işsizlik meselesi, IMF meselesi,
hastane meselesi, sağlık meselesi, adalet meselesi. 
Bakın, 2002’ye geldiğimiz süre içerisinde
emekli maaşı sırasını bekleyen insanların sırada beklerken hayatlarını
kaybettiklerini gördük. 2002’ye gelen süreç içerisinde hastanede doktor
beklerken hayatını kaybeden insanları gördük. Hatta bu konularla ilgili
trajikomik filmler yapıldı, filmlere konu olmaya başladı. 2002 görüşmelerini
-eğer tutanaklardan bakarsanız- dönemin Cumhuriyet Halk Partisi Genel
Başkanının söylediği meseleleri dikkatle izlemenizi tavsiye ediyorum. O süre
içerisinde AK PARTİ iktidara gelmiş, Sayın Genel Başkanımız tarafından Acil
Eylem Planı sıralanmış; ilk defa bir cumhuriyet hükûmeti döneminde Acil Eylem
Planı’nın hangi sırayla yapılacağı tespit edilmiş ve ortaya konulmuş. Ama
kamuoyu algısı konusunda, tam olarak algıyı yerleştirme konusunda biraz sıkıntı
ortaya çıkmış. Niye? Geçmiş alışkanlıklarda hükûmetlerin verdiği taahhütlerin
yerine gelmediğini bildiklerinden dolayı AK PARTİ iktidarının Acil Eylem
Planı’yla ilgili algıda farklılık oluşmaması da normal olarak karşılanabilir.
Ama AK PARTİ iktidarının “İktidarımızın 100’üncü gününde şunu
gerçekleştireceğiz, 200’üncü gününde şunu gerçekleştireceğiz.” diye taahhüt
ettiği konuların birer birer ortaya çıkmasıyla birlikte AK PARTİ iktidarına
güven hasıl olmuş. Nitekim 2004 yılında yapılan yerel seçimlerde AK PARTİ
iktidarı, 2001 yılındaki genel seçimlerde aldığı yüzde 35’i katlayarak yüzde
42’ye çıkmış. Arkasından 2007 seçimleri… 
Biliyorsunuz, 2007 seçimlerine girmeden
önce Türkiye’de, Türkiye Büyük Millet Meclisinde bir Cumhurbaşkanlığı krizi
yaşandı. Hiç akla hayale gelmedik, dönemin Cumhuriyet Halk Partisi Genel
Başkanının Aralık 2006 tarihinde “Bu bir deli saçmasıdır.” diye ifade ettiği,
gazetelerde yer alan 367 garabetiyle karşı karşıya kaldık. O dönemde, Mayıs
2007 tarihinde Türkiye Büyük Millet Meclisi tarihî bir karar verdi. O tarihî
kararda “Mademki Cumhurbaşkanı seçen Türkiye Büyük Millet Meclisi üyelerine,
milletin iradesine başka mecralardan, başka mihraklardan baskı yapılıyor, artık
bundan sonra Cumhurbaşkanını cumhur kendisi seçsin.” diye bir Anayasa
değişikliği yaptık. 21 Ekim 2007 tarihinde bu millet o Anayasa değişikliğine
büyük bir çoğunlukla “Evet.” dedi. Arkasından, 2007 seçimleri… 2007
seçimlerinde de AK PARTİ yüzde 47’ye yakın oy alarak tekrar iktidarını
pekiştirmiş oldu. Önce, 2001 yılında yola çıktığımızda “Her şey Türkiye için”
sloganıyla çıktık 2007 yılında devam ederken yaptığımız hizmetlerde “Durmak
yok, yola devam.” sloganıyla hareket ettik ve milletimiz bunu takdir etti. 
Dönemin Cumhuriyet Halk Partisi Genel
Başkanının hükûmet programıyla ilgili yaptığı konuşmalar arasında iki önemli
meseleyi size ifade etmek istiyorum. Diyor ki Sayın Baykal o dönemde: “Bakın,
Türkiye’de önemli bir işsizlik sorunu var, Türkiye’de önemli bir enflasyon
sorunu var. Siz bu getirdiğiniz hükûmet programında ‘Hem ekonomiyi güçlendireceğiz
hem işsizliği durduracağız hem de büyümeyi sağlayacağız.’ dediğiniz zaman,
iktisat kuramına göre bu bir çelişkiyi beraberinde getirir. Türkiye’de her yıl
500 bin insan iş gücüne katılmak mecburiyetinde. Eğer 500 bin insanı, kişiyi iş
gücüne katmayı sağlayamadığınız takdirde, bu çapraşıklık devam eder.” 
Değerli milletvekilleri, AK PARTİ
iktidara geldiği dönemde Türkiye’deki istihdam 19 milyon kişiydi. En son
yapılan verilere göre Türkiye’deki istihdam 26 milyona ulaşmıştır. Yani, AK
PARTİ iktidarı döneminde, on bir yıllık iktidarımız döneminde 6,5 milyon kişi
yeniden yeniden istihdama katılmış. Bu manada baktığımızda istihdam olarak
önemli bir katkı sağlamış oluyoruz. İnşallah, bundan sonraki süreç içerisinde
de yapısal değişim ve dönüşümleri sağlayarak AR-GE’ye verdiğimiz önem -ki daha
önce bununla ilgili kanunları da çıkardık- doğrultusunda bizim pahada ağır
malları üretmek için bir inovasyon tekniğini ortaya koyabilip artık bir Silikon
Vadisi yaratabilecek bir konuma gelebilmek için gayretler gösteriyoruz. Nereden
görüyoruz? 20’ye yakın üniversitemizde teknopark kurarak. Burada yetişen,
gelişen öğrencilerimizin, bilgi birikimi olan insanlarımızın bu doğrultudaki
bilgilerini ekonomik hayata döndürerek oradan faydalanıp inovasyona, gelişmeye
ve pahada ağır malları üretme yollarına gitmiş olacağız.
Değerli
milletvekilleri, on iki yıl içerisinde geriye doğru baktığımızda, Türkiye
Cumhuriyeti’nin son on iki yıllık tarihini gördüğümüzde en zor dönemlerin, en
zor günlerin AK PARTİ iktidarları döneminde geçtiğini görürsünüz: Kapatma
davasıyla karşılaşan bir AK PARTİ, 367 garabetiyle karşılaşan bir Türkiye
Cumhuriyeti devleti Cumhurbaşkanlığı, arkasından daha değişik sonuçlar, darbe
girişimleri. Farklı farklı noktalarla bu süreci inkıtaya uğratmak için gayret
gösterenler maalesef bu memlekette bulunmuştur. Her şeye rağmen, bütün
engellemelere rağmen, bütün karşı koymalara rağmen Adalet ve Kalkınma Partisi
milletin kendisine verdiği görevi hakkıyla yerine getirerek her dönemde
-cumhuriyet tarihinde kesin olarak ilk defa, belki dünya demokrasi tarihinde de
ilk defa- girdiği 6 seçimden başarıyla çıkmış, ortaya koyduğu 2 referandumu
yine aynı şekilde değiştirmiş ve Cumhurbaşkanlığı seçiminde Adalet ve Kalkınma
Partisinin doğal lideri, Genel Başkanımız Sayın Recep Tayyip Erdoğan’ı da
Cumhurbaşkanı seçtirerek başarılarını taçlandırmıştır. 
ERKAN AKÇAY
(Manisa) – Hükûmet Programı’nı anlat Elitaş.
MUSTAFA ELİTAŞ
(Devamla) – Değerli milletvekilleri, bakınız, Hükûmet Programı 187 sayfa olarak
anlatıldı.
ERKAN AKÇAY (Manisa)
– Vay, okuyalım diyorsun yani.
MUSTAFA ELİTAŞ
(Devamla) – Değerli arkadaşlarımız da muhakkak bunu okumuşlardır. Sayın Genel
Başkanımız, Başbakanımız 1 Eylül tarihinde Hükûmet Programı’nı özetleyerek
okumaya çalıştı.
Burada bir
konuya dikkatinizi çekmek istiyorum. Biraz önce Cumhuriyet Halk Partisi Grubu
adına konuşan Sayın Hurşit Güneş, gelir dağılımı adaletsizliğiyle ilgili bir
konuyu dile getirdi, dedi ki: “Sayın Başbakana TÜİK’in ifade ettiği, söylediği
bir sözü getirmişler, yazmışlar, Sayın Başbakan da buradan söyledi.” diye ifade
etti. Ben Sayın Güneş’in ekonomi bilgisini tartışmak istemiyorum ama Sayın
Güneş eğer bunu dikkatlice okumuş olsaydı, herhâlde bu söylenenin bir hamaset
veya TÜİK’in farklı bir rakamı olarak ortaya koymadığını açık ve net bir
şekilde anlardı. 
Hükûmet Programı’nın 105’inci
sayfasının son paragrafında diyor ki -aynen okuyorum-: “2002’de en zengin yüzde
10’luk kesimin ortalama geliri en yoksul yüzde 10’luk kesimin gelirinin 18,3
katı iken…” Yani en zengin yüzde 10’luk kesimle en fakir yüzde 10’luk kesim
arasındaki gelir farklılığı 18,3 katı iken. “…yoksul kesimin geliri daha fazla
artarak 2012 yılında 11,8 katına gerilemiştir.” Yani, Türkiye’de en zengin
yüzde 10’luk kesimle en fakir yüzde 10’luk kesim arasındaki 18,3’lük gelir
farkı, 2012 yılı rakamlarıyla birlikte, yüzde 11,8 katına düşmüştür. Yüzde
10’luk kesim geriye kalan dilimler içerisinden birilerinden payını almış, onlar
içerisindeki bu pay çerçevesinde gelir durumları da daha da iyileşmiş bir
noktaya gelmiştir.
Değerli milletvekilleri, Türkiye'nin
daha önceki dönemlerinde, 2002 yılı önceki dönemlerinde, kişi başına aylık
geliri 30 doların altında olan insan sayısı ölçümler için en önemli
göstergelerden birisiydi. 2002 yılında kişi başına aylık 30 doların altında gelir
sahibi kişi 136 bin kişiyken 2012 yılında 30 doların altında bir gelire sahip
nüfus kalmamıştır. Sefalet içerisinde olan insan sayısı 2002 yılında 136 bin
iken 2012 yılında bu sayı sıfırlanmıştır. Yine, kişi başına aylık geliri 65
doların altında gelire sahip nüfus Türkiye’de 2002 yılında 2,1 milyon iken 2012
yılında 46 bin kişiye düşürülmüştür. Yine, kişi başına aylık geliri 129 doların
altında olan mutlak yoksulluk düzeyinde yaşamak zorunda kalan kişi sayısı 2002
yılında 21 milyona yakın yani 20,7 milyon iken bu sayı 2012 yılında 1,7 milyona
düşmüştür. Açlık ve sefalet içerisinde kıvranan insanlarımıza AK PARTİ
iktidarının yaptığı sosyal sorumluluk projesi içerisinde iyileşme hızlı bir
şekilde devam etmektedir. 
Bugüne kadarki
yapılan hükûmet programlarının en önemli göstergelerinden birisi işte, “Şunları
yaptık, şunları yaptık, şunları yaptık; şunları da yapmayı planlıyoruz.”
şeklindeydi ama ilk defa, 2011 yılında ortaya çıkan Hükûmet Programı ve 62’nci
Hükûmetin bu yaptığı program çerçevesinde Türkiye elli yıllık perspektifini
ortaya koyan bir vizyon politikasını, bir vizyon programını ortaya koymuştur.
“2023 vizyonu şu şekilde olacak: 500 milyar dolarlık ihracata, 1 trilyon
dolarlık gayrisafi millî hasılaya ve 25 bin dolarlık kişi başına gelire ulaşılacak.”
diye iddialı bir kavram ortaya koymuştur. Eskiden bunlar söylendiği zaman “Yüz
günde şu yapılacak, beş yüz günde bunlar yapılacak. Olur mu acaba?” diye
endişeler hasıl olurken bugün, 2011 yılında 2023 vizyonunu ortaya koyarken
kamuoyu “Olur mu, olmaz mı?” tartışmasını bir tarafa bırakmış ve “İstanbul’un
fethinin 2053 yılına denk gelen süresinde Türkiye’nin vizyonu bu olacak.” diye
yeni bir vizyon ortaya koymuş. “Türklerin Anadolu’ya ayak bastığı 1071 yılının
bininci yıl dönümü 2071 yılında elli yıllık vizyon içerisinde Türkiye’nin
geleceği nokta bu olacaktır.” diye ortaya koymuş ve kamuoyu tarafından hem de
dünya milletleri tarafından kabul gören bir noktaya gelmiştir.
Değerli milletvekilleri, bakınız, gelir
dağılımındaki adaletsizliklerle ilgili farklı farklı noktalar söylendi, dış
borçla ilgili farklı farklı noktalar söylendi. Doğru söyleniyor, borcun miktarı
artmıştır. Yani ailede bir gelir varsa, gelir arttıysa borç da muhakkak ki
artacaktır, harcamalar da muhakkak ki artacaktır ama asıl olan, gelirin
artışına bakmak gerekir. 2002 yılında toplam kamu net borç stoku gayrisafi
millî hasılanın yüzde yüzde 61,5’u iken, 2013 yılı rakamlarına göre 12,7’ye
düşmüştür.
Yine, 2002 yılında kamunun toplam brüt
borcu gayrisafi millî hasılanın yüzde 74’ü iken, 2013 yılında yüzde 36,3’e
düşmüştür. 2002 yılında 86,5 milyar dolar kamunun borcu, 43 milyar dolar da
özel sektörün borcu, toplam dış borç stoku 129,6 milyar dolar iken, gayrisafi
millî hasılaya oranı yüzde 56,2’dir. Yani ülkenin elde ettiği gelirin yüzde 56,2’si
toplam borç olarak giderken 2013 yılı rakamlarını vermek istiyorum: Kamunun
toplam dış borç stoku 120 milyar dolar, özel sektör dış borç stoku 267 milyar
dolar, toplamı 388 milyar dolar; gayrisafi millî hasılaya oranı toplam borcun
yüzde 47,3’e düşmüştür. Yani eskiden borcumuz çok fazlayken, borcumuz
karşılığında daha farklı faizler veya daha farklı alım gücü karşısında biraz
daha ezik bir şekilde alma imkânı varken, 2013 yılı rakamlarına baktığımızda,
gayrisafi millî hasılanın yarısından daha az bir miktarda borçlanma ihtiyacı
ortaya çıkmıştır.
Değerli milletvekilleri, bakınız,
Türkiye'de yaşayan insanların gelirden aldıkları payları sizlerle paylaşmak
istiyorum.
2002 yılı itibarıyla net asgari ücretle
satın alınabilen ürün miktarlarını ifade ediyorum: 2002 yılında net asgari
ücretle bir işçi 181 kilogram ekmek alabilirken, 2013 yılı Kasımında 277
kilogram ekmek alır olmuş. 
2002’de 85 kilo pirinç alabilirken,
2013’te 168 kilo; 2002’de 180 kilo makarna alabilirken, 2013’te 340 kilo; 2002
yılında 1.370 adet yumurta alabilirken, 2013 yılında 2.260 adet yumurta
alabilir hâle gelmiş. 
Ayçiçek yağı, 64 kilo alırken 135
kiloya; kuru fasulye, 82 kilo alırken 112 kiloya; mercimek, 143 kilo
alabilirken 223 kilo alabilir noktaya gelmiştir. Yani, artık, asgari ücretle
çalışan insanların reel olarak geçimlerinde, hayat standartlarında önemli bir
değişme ortaya çıkmıştır. 
Memurun durumuna baktığımız takdirde:
Bakın, 2002 yılında en düşük memur maaşıyla 386 kilogram ekmek alınabilirken
2013 Kasım rakamına göre 650 kilo ekmek alınmakta; 180 kilo pirinç 2002
yılında, 394 kilo pirinç 2013 yılında alınmakta. 2.914 adet yumurta en düşük
memur maaşıyla 2002 yılında alınabilirken 2013 yılında 5.306 adet yumurta
alınabilme durumunda. 2002 yılında 507 kilogram domates alınabilirken 2013
yılında 921 kilogram domates alınabilmekte. 2002 yılında en düşük memur maaşı
2,01 adet takım elbise alabilirken 2013 yılında 6,18 adet erkek takım elbise
alabilmekte. 2002 yılında memur 2.438 kilovatsaat enerji satın alabilirken en
düşük memur maaşıyla, 2013 yılında en düşük memur 5.263 kilovatsaat elektrik
satın alabilir noktaya gelmiştir. 2002 yılında 1.047 metreküp doğal gaz satın
alabilen en düşük memur 2013 yılında 1.765 kilogram doğal gaz satın alabilir
hâle gelmiştir. 
FARUK BAL (Konya) – Kilogram!
MUSTAFA ELİTAŞ (Devamla) – Metreküp,
metreküp. Teşekkür ediyorum Hocam. Metreküp doğal gaz satın alabilir hâle
gelmiş. 
2002 yılında 12 kilogramlık tüpten 19
adet alabilirken 2013 yılında 28 adet tüp alabilir hâle gelmiştir. 
Değerli milletvekilleri, muhakkak ki bu
program eleştirilecektir. Bu programda muhalefet partilerinin söylediklerine
dikkat edilecektir ki, bu çerçevede biz muhalefet partilerinin yapıcı olan
eleştirilerini de dikkate aldığımızı ifade etmek istiyoruz. Biraz da açıkçası
şunu ifade etmek istiyorum ki Sayın Hurşit Güneş konuşmasında “Bu Hükûmet
Programı içerisinde yeni anayasa var.” dedi, “Nasıl yeni anayasayı
yapabilirsiniz?” diye de eleştiride bulundu.
Sayın Güneş, bakınız, sizin de içinde
bulunduğunuz siyasi parti dâhil 4 siyasi parti bir araya geldi, 4 siyasi parti
eşit temsil edilerek Anayasa Uzlaşma Komisyonunu gerçekleştirdi. Önce 48
maddeyi hayata geçirelim dedik, vazgeçtiniz. Bir grup başkan vekili dedi ki:
“Hodri meydan, buyurun, 48 maddeyi hayata geçirelim.” dedi, biz hadi dedik,
vazgeçtiniz. Arkasından, 61 maddeyle ilgili Sayın Genel Başkanınız çağrı yaptı,
ondan da vazgeçtiniz.
Ben, 1982 darbe Anayasası’nın bu
millete olmadığını, yakışmadığını, 2015 seçimlerinde milletimiz anayasa
değişikliğindeki çoğunluğu verdiği takdirde bizim bu Anayasa’yı
değiştireceğimizi ifade ediyor; bu programın vatanımıza, milletimize hayırlar
getirmesini temenni ediyor; hepinizi saygıyla, sevgiyle selamlıyorum. (AK PARTİ
sıralarından alkışlar)
MEHMET AKİF HAMZAÇEBİ (İstanbul) –
Sayın Başkan…
BAŞKAN – Buyurun Sayın Hamzaçebi.
MEHMET AKİF HAMZAÇEBİ (İstanbul) –
Efendim, Sayın Grup Başkan Vekili, Anayasa uzlaşma sürecine ilişkin olarak
partimizin tutumunu gerçeğe aykırı bir şekilde ifade etmiştir. 69’uncu maddeye
göre söz istiyorum efendim.
BAŞKAN – Buyurun Sayın Hamzaçebi.
V.-
SATAŞMALARA İLİŞKİN KONUŞMALAR (Devam)
5.-  İstanbul
Milletvekili Mehmet Akif Hamzaçebi'nin, Kayseri Milletvekili Mustafa Elitaş’ın
Bakanlar Kurulu Programı üzerinde AK PARTİ Grubu adına yaptığı konuşması
sırasında Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) – Sayın Başkan, değerli
milletvekilleri; 2011 seçimleri yapıldıktan sonra Türkiye Büyük Millet Meclisi
Başkanı Sayın Cemil Çiçek yeni bir anayasa için harekete geçti, böyle bir çağrıyı
basın aracılığıyla kamuoyuna duyurdu. O sırada Adalet ve Kalkınma Partisi
böylesi güzel bir işi Cemil Çiçek’e bırakmamak için kendisi alelacele bir heyet
oluşturarak Cumhuriyet Halk Partisi Grubunu ziyaret etti. Biz de bu heyette yer
alacağımızı ifade ettik, Anayasa Uzlaşma Komisyonu kuruldu, çok güzel bir
çalışma yaptı. Böylesi bir komisyonun kurulmuş olması demokrasimiz açısından
bir kazançtır, her şeyden önce bu çok önemlidir, bunu ifade etmek isterim.
Ancak, Adalet ve Kalkınma Partisi temsilcilerinin başlangıçtan itibaren
başkanlık sistemi konusunda ısrar etmiş olmaları nedeniyle, maalesef belli bir
aşamadan sonra bu komisyonun ilerleme imkânı olmamıştır. Esasen Adalet ve
Kalkınma Partisi bu komisyon kurulurken şöyle bir hesap yapmıştı: “Burada 4
siyasi parti nasıl olsa birbiriyle anlaşamaz. BDP -şimdi HDP- MHP, CHP,
imkânsız, bunlar bir masada bile oturamazlar. Nasıl olsa bunlardan birisi
masadan kalkar gider.” Hesap buydu ama tutmadı. Gayet demokratik bir şekilde 3
muhalefet partisi orada oturdular, görüşlerini ifade ettiler. Siz de başkanlık
sistemi önerisini geri çekmeyerek bunu kilitlediniz. Sayın Tayyip Erdoğan’ın
söylediği şuydu Cumhuriyet Halk Partisine: “Gelin, bozun bu uzlaşmayı, beraber
ikimiz yola devam edelim.” “Başkanlık sisteminden vazgeçiyor musun?” “Hayır,
onu daha sonra düşünürüz.”
Biz verdiğimiz sözün arkasında duran
bir partiyiz. Hangi siyasi partiye hangi sözü vermişsek biz bu sözü tutarız.
Biz sizin gibi, “Torba yasayı ekime bırakalım.” deyip, ondan sonra Meclisi
kapatıp, işleri halledip önümüzdeki hafta Meclisi torba yasa için olağanüstü
toplantıya çağırmak gibi bir ikiyüzlülüğü yapmayız.
Hepinize saygılar sunuyorum. (CHP
sıralarından alkışlar)
VI.-
AÇIKLAMALAR (Devam)
2.-  Kayseri
Milletvekili Mustafa Elitaş'ın, İstanbul Milletvekili Mehmet Akif Hamzaçebi’nin
sataşma nedeniyle yaptığı konuşmasındaki bazı ifadelerine ilişkin açıklaması
MUSTAFA ELİTAŞ (Kayseri) – Sayın
Başkanım, bir düzeltme yapmak istiyorum.
Bakın, Sayın Genel Başkanı çağrı yaptı,
“Gelin, biz anlaştığımız 61 maddeyi çıkaralım.” dedi, Sayın Hamzaçebi, kendisi
de o heyetin içerisindeydi. Biz dedik ki: “Gelin, 4 siyasi partinin anlaştığı
61 maddeyi Türkiye Büyük Millet Meclisinden çıkaralım. Farklı bir şey
getirmeyeceğiz, başkanlık sistemini de ortaya koymayacağız.” Ama Cumhuriyet
Halk Partisi önce o çağrıya “evet” dedi, kendisi çağrı yaptı, sonradan
vazgeçti.
MEHMET AKİF HAMZAÇEBİ (İstanbul) –
Hayır, biz hiçbir zaman çağrı yapmadık.
MUSTAFA ELİTAŞ (Kayseri) – İkinci konu:
Bakın, “1 Ekimde Türkiye Büyük Millet Meclisini çalıştıralım.” diye grup başkan
vekili arkadaşlar söyledi ama şu anda kamuoyunda yoğun bir baskı var. Taşeron
işçilerle ilgili, Soma’daki maden kazasında hayatını kaybedenlerle ilgili ve en
önemlisi…
ALİ ÖZGÜNDÜZ (İstanbul) – “Soma’yı
ayırın getirin.” dedik, Meclis kapanmadan çıkarırdınız bunu isteseydiniz. 
MUSTAFA ELİTAŞ (Kayseri) – …atama
bekleyen öğretmenlerle ilgili durum söz konusu. Ben şunu hatırlatmak isterim,
Türkiye Büyük Millet Meclisi arşivlerinde duruyor.
ALİ ÖZGÜNDÜZ (İstanbul) – Dürüst davranmıyorsunuz.
MUSTAFA ELİTAŞ (Kayseri) – 12 grup
başkan vekilinin imzasıyla verilen kanun teklifinden kimlerin imzasını
çektiğini herhâlde arşivler gösterecektir.
BAŞKAN – Teşekkür ediyorum Sayın
Elitaş.
YUSUF HALAÇOĞLU (Kayseri) – Sayın
Başkan, bir açıklama yapmak istiyorum buradan.
BAŞKAN – Buyurun.
3.-  Kayseri
Milletvekili Yusuf Halaçoğlu'nun, Kayseri Milletvekili Mustafa Elitaş’ın
yaptığı açıklamasındaki bazı ifadelerine ilişkin açıklaması
YUSUF HALAÇOĞLU (Kayseri) – Şimdi, torba yasayla ilgili görüşmeleri biz
sürdürüyorduk ama teklif iktidar partisinden geldi “Ekimde sürdürelim.” diye.
“5’inci bölümün sonuna kadar götürelim, 6’ncı bölümü sonra, ekimde görüşelim.”
dediler. devam etme taraftarıydık, 24’üne kadar da zaten süre uzatılmıştı.
Kendi tekliflerine biz imza attık. Biz imzamızın arkasındaydık, sözümüzde
duruyoruz ama sözünde durmayan biz değildik. Baskıyı o zaman iktidarın kendisi
düşünecekti.
BAŞKAN – Teşekkür ediyorum Sayın
Halaçoğlu.
MEHMET AKİF HAMZAÇEBİ (İstanbul) –
Sayın Başkan…
PERVİN BULDAN (Iğdır) – Sayın Başkan…
MEHMET AKİF HAMZAÇEBİ (İstanbul) –
Efendim, ben de bu konuda kısa bir açıklama yapmak istiyorum mikrofonu
açarsanız. 
4.-  İstanbul
Milletvekili Mehmet Akif Hamzaçebi'nin, Kayseri Milletvekili Mustafa Elitaş’ın
yaptığı açıklamasındaki bazı ifadelerine ilişkin açıklaması
MEHMET AKİF HAMZAÇEBİ (İstanbul) –
Sayın Elitaş’ın vermiş olduğu bilgi gerçeğe aykırıdır. Burada gece yarısı
kendileri bir öneri getirmişlerdir. Grup Başkan Vekilimiz Sayın Engin Altay
burada nöbetçiydi. Diğer siyasi parti grup başkan vekilleriyle mutabık
kalınmış, 1 Ekime bırakılmıştır. 
Soma madencilerinin ve diğer
madencilerin hakları şimdi mi aklınıza geldi? O gece “Bunu kapatalım.” derken
aklınızda yok muydu bunlar? Hesap o değil, hesap o değil. Sözünüzde durmadınız,
samimi değilsiniz. 
Öğretmen kadrolarını her zaman
çıkarabiliriz, söyledim. Gelin, hemen öğretmen kadrolarını da çıkaralım.
Mademki olağanüstü toplantıyı Soma madencileri için yapıyorsunuz, söyleyin
bize, beraber gelelim, hemen çıkaralım, beraber yapalım çağrıyı.
MUSTAFA ELİTAŞ (Kayseri) – Tamam,
pazartesi çıkaralım hemen.
MEHMET AKİF HAMZAÇEBİ (İstanbul) –
Hayır, orada iki tane madde var sizin için önemli olan: Bir, yargı kararlarını,
atamalara ilişkin yargı kararlarını; iki, özelleştirmeye ilişkin yargı
kararlarını uygulamamak. Sizin asıl amacınız odur. 
MUSTAFA ELİTAŞ (Kayseri) – Zaten
onların görüşmeleri geçti, kabul edildi onlar. 
MEHMET AKİF HAMZAÇEBİ (İstanbul) – Soma
madencileri önemli olsaydı o gece Meclis kapanmazdı. 
Teşekkür ederim. (CHP sıralarından
alkışlar)
BAŞKAN – Teşekkür ediyorum.
PERVİN BULDAN (Iğdır) – Sayın Başkan…
BAŞKAN – Buyurun Sayın Buldan.
5.-  Iğdır
Milletvekili Pervin Buldan'ın, Kayseri Milletvekili Mustafa Elitaş’ın yaptığı
açıklamasındaki bazı ifadelerine ilişkin açıklaması
PERVİN BULDAN (Iğdır) – Teşekkürler
Sayın Başkan.
AKP Grubundan bir grup başkan vekilinin
gece yarısı beni telefonla arayarak Genel Kurula çağırması neticesinde 1 Ekime
kadar, 1 Ekim tarihine kadar Genel Kurulun çalışmamasına dair bir metin
imzaladık. Dolayısıyla, muhalefet partilerinin bu konudaki eleştirilerine ben
de katılıyorum, biz de imzamızın arkasındayız. Bu konuda sözünü tutmayan taraf
AKP Grubudur. 
BAŞKAN – Evet, teşekkür ediyorum.
IV.-
HÜKÛMET PROGRAMI (Devam)
1.-  Başbakan
Ahmet Davutoğlu tarafından kurulan Bakanlar Kurulu Programı'nın görüşülmesi
(Devam)
BAŞKAN - Şimdi, şahsı adına söz isteyen
Kamer Genç, Tunceli Milletvekili.
Buyurun Sayın Genç. (CHP sıralarından
alkışlar)
KAMER GENÇ (Tunceli) – Sayın Başkan,
değerli milletvekilleri; Hükûmet Programı üzerinde söz aldım, saygılar
sunuyorum. 
Ben bundan önce buraya fenerle
çıkıyordum, bu fenerle çıkmamam “fener”i unuttuğumuz anlamına gelmez. “Fener”de
yaptığınız hırsızlıkları, yolsuzlukları unutmadım, feneri saklıyorum, günü
geldiği zaman yine getirip yüzünüze çarpacağım, onu bilesiniz. 
Şimdi, değerli milletvekilleri,
biliyorsunuz, bu Hükûmet Programı 1 Eylülde okundu burada. Şimdi, öyle
gayriciddi bir Hükûmet Programı okundu ki bunun üçte 2’si atlanıldı; atladı
okudu, burada Başbakan olarak okurken. Bir defa, böyle gayriciddiyet olmaz.
Okuyabileceğiniz metni buraya getirin. Olabilir, ufak tefek düzeltmeler
yapılabilir ama bunun üçte 2’si atlanıldı. 
Şimdi, aslında, hükûmet falan değişmedi
arkadaşlar, Potamyalı gitti, Kırımlı geldi yerine. Yani bu artık herkes
tarafından bilinen bir şey. Şimdi bu Hükûmette de Başbakan makamına gelen
Davutoğlu, bakın, Dışişleri Bakanlığında bürokratlarıyla yapılan bir konuşmada
diyor ki: “Suriye’yle savaş çıkarmak için Süleyman Şah Türbesi’ne, oradaki
askerlerimize birkaç tane füze atalım, oradaki askerlerimizi şehit edelim,
ondan sonra da biz Suriye’yle harp çıkaralım.” 
Arkadaşlar, bu konuşmayı yapan bir kişi
değil Başbakanlığa, bu kişi kodese girer, kodese. Ama AKP’lilerde hukuk yok,
birçok şeyler yok, birçok şeyler olmayınca buraya geldi. Şimdi, bir Hükûmet
kuruldu. Şimdi bu Hükûmetten bir iki tane bakanı tarif etmek istiyorum. 
Şimdi, Bekir Bozdağ… Bekir Bozdağ kim
arkadaşlar? 17 Aralık ve 25 Aralıkta…
MUSTAFA ELİTAŞ (Kayseri) – Sayın
Başkan, şahsiyetle uğraşmak yasaktır. 
KAMER GENÇ (Devamla) – …suçüstü
yakalanan bir hükûmetin adamlarıyla ilgili olarak toplanan belgelere… Savcıya,
başsavcıya telefon ediyor, “Başsavcı, gece yarısı git, o savcıyı görevden al, o
belgeleri al, yırt ve ondan sonra o soruşturmayı kapat.” diyor. Bu konuda
kendisi hakkında düzenlenen fezlekeyi geliyor, hem Meclis iade ediyor hem de
kendisi iade ediyor. Eğer böyle bir durumda bir başkası olsaydı, yine burada
Adalet Bakanlığı makamında değil, kodeste olurdu. 
Yine bir Nabi Avcı var, Türk millî
eğitimini mahveden, medrese eğitimine çeviren bir kişi. Kendisi bir yerde
belediye başkanı iken… 
Arkadaşlar, soruyorum kendisine, Tayyip
Erdoğan, o zaman, onun belediye başkanı olduğu yerde…
RECEP ÖZEL (Isparta) – Nabi Avcı ne
zaman belediye başkanı oldu?
AHMET YENİ (Samsun) – Yalan
konuşuyorsun!
RECEP ÖZEL (Isparta) – Ne zaman
belediye başkanı oldu Nabi Avcı ya? 
KAMER GENÇ (Devamla) - …orman
arazisinde kaçak olarak 10-12 tane daire yapıp sattı mı satmadı mı? Çıksın,
burada cevap versin. 
Şimdi, değerli arkadaşlarımız, bakın,
bu Hükûmet Programı…
AHMET YENİ (Samsun) – Nabi Avcı nerede
belediye başkanı oldu?
RECEP ÖZEL (Isparta) – Yalan konuşan
sensin ya!
KAMER GENÇ (Devamla) - …maalesef yani
Türkiye’nin geleceğine ışık tutacak, “yeni Türkiye” diye getirecek bir şey
değil.
Şimdi, Tayyip Erdoğan diyor ki:
“Efendim, biz Başbakanla anlaştık, Çankaya Köşkü’nü Orman Çiftliği’ne
taşıyacağız, Başbakanlık da Çankaya Köşkü’ne taşınacak.” Arkadaşlar, Çankaya
Köşkü Türkiye Cumhuriyeti devletinin simgesidir Çankaya Köşkü
Cumhurbaşkanlığının yeridir, o başka bir yere taşınamaz. Bunların aklına
koydukları, Çankaya Köşkü’nü TOKİ’ye verip kendi yine Bilal’e birtakım rant
sağlamaktır. Ama hem Ahmet Davutoğlu’nu ihtar ediyorum hem Tayyip Erdoğan’ı:
Siz buna teşebbüs ettiğiniz anda, ben tek başıma da kalsam, çıkıp halka “Ey
Türk halkı, Çankaya’da Cumhurbaşkanı Atatürk’ün kurduğu bu esere sahip çık
diyeceğim ve biz halk olarak Çankaya’daki Cumhurbaşkanlığı makamının
muhafazasını ve Atatürk Orman Çiftliği’nde yapılan kaçak inşaatın da gerekirse
yıkılmasını sağlayacağız, bunu herkes bilsin. Bu Türkiye Cumhuriyeti devleti
başıboş bir devlet değildir.
RECEP ÖZEL (Isparta) – Gücün yetmez
senin ona, gücün yetmez!
KAMER GENÇ (Devamla) -Şimdi,
arkadaşlar, zaten “yeni Türkiye” dediği şu: Ahmet Davutoğlu’nun “Stratejik
Derinlik” diye bir kitabı var, biliyorsunuz. Aslında, bu “Stratejik Derinlik”
dediği, efendim dibi belli olamayan bir kuyu. Yani “Türkiye Cumhuriyeti’ni,
laik Türkiye Cumhuriyeti devletini bu kuyuya atacağız.” diyor. Ahmet Davutoğlu,
senin gücün buna yetmez! Bu Türkiye Cumhuriyeti devletini ne sen yıkarsın ne
Tayyip yıkar. Diyorlar ki, kendilerinin söyledikleri şu: “Efendim, biz bunun
yerine bir Osmanlı Devletini kuracağız.” İşte, kendisi de orada, kitabında
diyor ki:” Türkiye Cumhuriyeti devleti burada bir parantezdir.” Yani ne diyor?
“Osmanlı Devleti içinde, yani o yapılan İstiklal Savaşı, kurulan laik Türkiye
Cumhuriyeti, onların hepsi bir parantezdi, parantezi kapatacağız.” diyor. Ben de kendisine diyorum ki AKP Hükûmeti
Türkiye Cumhuriyeti içinde bir parantezdir, biz o parantezi kapatacağız
arkadaşlar, onu herkesin bilmesi lazım. (CHP sıralarından alkışlar)
OSMAN KAHVECİ (Karabük) – Hayal… Hayal…
KAMER GENÇ (Devamla) - Şimdi, arkadaşlar, bu programı yazan
insanlar ya Türkiye’de yaşamamıştır ya da yalancı makinesi tarafından üretilen
bir beyin tarafından yazılmıştır. 
Şimdi, arkadaşlar, öyle laflar söylüyorlar ki donup
kalıyoruz. Diyor ki: “Vatandaşın her kuruşunun hesabını soracağız.” Sen on üç
senedir iktidardasın. Ya, bütün her şeyde denetim kalktı, devletin malları
talan edildi. Yargıyı ortadan kaldırdınız. Hukuk devletinden bahsediyorlar.
Arkadaşlar, şimdi, torba kanunda getirdikleri şeyde ne yapıyorlar? Kamu hizmeti
gören memurların dava açma hakkını kaldırıyorlar, “Mahkeme kararlarını
tanımayız.” diyorlar. Bu nasıl hukuk devletidir? Böyle bir şey olur mu? Ya,
insanlarda biraz ar olur, edep olur, utanma olur yani en azından doğru şeyler
söyleyin arkadaşlar.
Bakın, şimdi çok şeyden bahsediliyor. Şimdi, Tayyip Erdoğan
gitmiş, 426 milyon lira vererek uçak almış. 
AHMET YENİ (Samsun) – Devlet aldı, devlet.
KAMER GENÇ (Devamla) - Her gün bir yere gidiyor ya! Daha dur
bakalım, sen daha dün seçildin Türkiye’nin her tarafını, dünyayı geziyorsun.
Ya, acaba, bu bir gün evinde çoluk çocuğuyla bir yemek yemiş midir? Her gün
devletin ekmeğini yiyor, yemeğini…
KEMALETTİN AYDIN (Gümüşhane) – Onda memleket sevdası var,
anlayamazsın sen, anlamazsın!
KAMER GENÇ (Devamla) – Ya, insan biraz sıkılır be kardeşim,
biraz sıkılır.
Şimdi, arkadaşlar, bakın, o kadar büyük yolsuzluklar yaptı
ki, eğer her kuruşun hesabını soruyorsanız… 
Bakın, sayın arkadaşlarım, sayın milletvekilleri; sekiz
senedir Sayıştay birçok kamu kurumunun hesaplarını incelemiyor, belediyelerin
hesaplarını incelemiyor. İ. Melik Gökçek’in, bakın, en basiti, şu Eskişehir
yolunda yapılan, 182 trilyon lira harcayarak kurduğu büyük betonu yıktılar, 182
trilyon havaya gitti. 
Bakın, İstanbul’da Zorlu Holding’in… Biliyorsunuz, Zorlu
Holding evvela Denizcilik Bankasını Emlak Banktan 69 milyon dolara aldı, kısa
bir dönem sonra 2,4 milyar dolara sattı ve 69 milyon dolardan 1 milyar 931
milyon kâr etti. Sonra, İstanbul’da Karayollarında yaptığı ihale, inşaata...
386 bin metrekare kaçak inşaat yaptı. Bu inşaatın kaçaklığının giderilmesi için
Tayyip Erdoğan yaptı mı yapmadı mı, çıksın burada söylesin. Şimdi,
arkadaşlar, bu fezlekeler, Anayasa’ya göre, siz de verdiniz… Sizin 4 bakanınız
yolsuzluk yapmış, suistimal yapmış, hakkında fezleke verdiniz mi vermediniz mi?
Peki, verdiğiniz bu fezlekelere niye sahip çıkmıyorsunuz, soruşturma
önergesine? Üç ay geçmiş, dört ay geçmiş şey komisyonu görev yapmıyor. Şimdi,
Anayasa açıkça ihlal ediliyor. Siz kanunları tanımıyorsunuz. 
Şimdi, efendim, Meclisi niye tatil
ettiniz biliyor musunuz? Meclisi tatil etmenizin nedeni, Tayyip Erdoğan’ın 15
Ağustosta Cumhurbaşkanlığı ilan edildikten sonra mecburen gelip burada yemin
etmek zorundaydı, onun için tatil ettiniz, onun için, onları şey etmek için. 
Şimdi, arkadaşlar, bakın, evinde
ayakkabı kutusunda para bulunan bankanın müdürü bir firmaya 575 milyon dolar
kredi veriyor. Bir yan kuruluşa da 35,5 milyon dolar veriyor ve batıyor. Benim
Tunceli’de bir Pertek köprüsü yapılması lazım, bunun maliyeti 100 milyon dolar;
arkadaşlar, senelerdir yapılmıyor. 
Şimdi, bahsediyorlar, Türkiye'de
reform… Gelin, ben size bir Tunceli’yi gezdireyim, o yolların durumunu görelim.
Arkadaşlar, ilçe yollarımızda iki araba yan yana gitmiyor. Böyle, bu kadar
hayal aleminde yaşıyorsunuz ve yalan söylüyorsunuz. 
Şimdi, koskoca program yapılmış
Türkiye'de! Bugün Türkiye Cumhuriyeti devletinin 49 vatandaşı tutsaktır
arkadaşlar. Türkiye'nin bir konsolosluğu işgal altındadır. Sen ne biçim
devletsin ya? Sen eğer haysiyetli bir devletin bir ferdi, Hükûmeti olsan gider
o vatandaşları kurtarırsın. Öyle yalan bilgiler yayıyorlar ki “Efendim, biz
bunların üzerine gidersek öldürürler.” diyorlar, yalan söylüyorlar. Perde
arkasında bunların hepsi, arkadaşlar, anlaşmalı şeyler. 
Şimdi, bunlar diyorlar ki: “Efendim,
biz herkese eşit davranıyoruz.” Ya, nerede eşit davranıyorsunuz? Alevi
vatandaşlarla ilgili hep kandırdınız. Ya, Alevi vatandaşların bir isteği var,
cemevi ibadet yeri yapılsın. Niye yapmıyorsunuz? Arkadaşlar, bakın, on iki
senede, sizin iktidarınız zamanında bir Alevi vatandaşı işe almadınız, hep
ayrımcılık yaptınız, hep kendi adamlarınızı işe aldınız. 
RECEP ÖZEL (Isparta) – Hadi oradan ya!
KAMER GENÇ (Devamla) – Şimdi, bugün
Tayyip Erdoğan’ın oğluna Türkiye'deki belediyelerin hepsinde devletin devasa
arazileri bağışlanıyor. Bunları kimin sayesinde bağışlıyorsunuz? Bakın, bunun
hesabı sizden çok ağır sorulacaktır. Sizde hukuk denilen bir şey yok ve
arkadaşlar maalesef Türkiye Cumhuriyeti devleti sizinle büyük bir itibar
kaybetmiştir.
(Mikrofon otomatik cihaz tarafından
kapatıldı) 
KAMER GENÇ (Devamla) - Ahmet Davutoğlu
bir tane dost komşu bulmadı ama şimdi Başbakan oldu bütün dünyayı Türkiye’ye
düşman edecek. Benim gördüğüm bu.
AHMET YENİ (Samsun) - Sen görmeye devam
et.
KAMER GENÇ (Devamla) - Bunun için bu
Hükûmet Programı yalan, gerçeklere dayanmıyor, hukuk ayaklar altına alınmış,
yargı bitirilmiştir ama bunun hesabı size ağır sorulacak.
Teşekkür ederim. (CHP sıralarından
alkışlar) 
AHMET YENİ (Samsun) – Millet size
inanmıyor. 
BAŞKAN – Evet, teşekkür ediyorum.
Şimdi Hükûmet adına söz isteyen Bülent
Arınç, Başbakan Yardımcısı.
Buyurun Sayın Arınç. (AK PARTİ
sıralarından alkışlar) 
AHMET YENİ (Samsun) - Millet size niye
oy vermiyor, az dinleyin şimdi Kamer.
BAŞBAKAN YARDIMCISI BÜLENT ARINÇ
(Bursa) – Sayın Başkan, değerli milletvekili arkadaşlarım; hepinize saygılar
sunuyorum, çalışmalarımızın hayırlı olmasını diliyorum. 
62’nci Hükûmetimizin Programı,
bildiğiniz gibi, 1 Eylül tarihinde Sayın Başbakanımız Ahmet Davutoğlu
tarafından Meclisimize takdim edilmişti, iki gün sonra, bugün, müzakereleri
yapıyoruz. Şu ana kadar Halkların Demokratik Partisi adına 2 değerli
arkadaşımız Sayın Buldan ve Kürkcü görüşlerini ifade ettiler, Milliyetçi
Hareket Partisi Grubu adına Sayın Halaçoğlu görüşlerini ifade ettiler,
Cumhuriyet Halk Partisi Grubu adına Sayın Hurşit Güneş, AK PARTİ adına da Sayın
Naci Bostancı ve Sayın Mustafa Elitaş düşüncelerini ifade ettiler. Öncelikle bu
arkadaşlarımıza, değerli fikirlerine, konuştukları, ortaya koydukları hem
eleştirileri hem de yol gösterileri için teşekkür ediyorum.
KAMER GENÇ (Tunceli) – Ben de konuştum
Bülent Bey. Ben konuşmadım mı!
BÜLENT TURAN (İstanbul) – Onu muhatap
almayın!
BAŞBAKAN YARDIMCISI BÜLENT ARINÇ
(Devamla) – “Onu muhatap alma, ona göre konuşma.” diyorlar.
KAMER GENÇ (Tunceli) – Ben de seni
muhatap almıyorum hadi bakalım. Niye öyle gülüyorsun, ortada gülünecek bir şey
var mı? 
BAŞBAKAN YARDIMCISI BÜLENT ARINÇ
(Devamla) – Karadenizli gibi olduk, borcunu istemiş de “Ben seni tanımıyorum.”
demiş, o da “Ben de seni tanımayrum.” demiş, biraz ona benzedi. (AK PARTİ
sıralarından alkışlar)
KAMER GENÇ (Tunceli) – Ben zaten seni
tanımıyorum.
BAŞBAKAN YARDIMCISI BÜLENT ARINÇ
(Devamla) – Hayır, seni boş geçmeyeceğim, sözlerimin sonunda bir beş dakikayı
sana ayırdım, hiç merak etme ama başta seni üzmek istemiyorum, sonuna kadar
oturasın…
KAMER GENÇ (Tunceli) – Yok, yok, o
gücün varsa üz.
BAŞBAKAN YARDIMCISI BÜLENT ARINÇ
(Devamla) – Değerli arkadaşlarım, Sayın Genç, bildiğiniz gibi, “Kırk yıllık
Kâni olur mu Yani?” demişler -her zamanki üslubuyla, her zamanki çirkinliğiyle,
her zamanki hakaretli üslubuyla- burada bir konuşma yaptığını ifade ediyor. 
KAMER GENÇ (Tunceli) – Benim
söylediklerim yalan mı?
BAŞBAKAN YARDIMCISI BÜLENT ARINÇ
(Devamla) – Ben bütün notlarımı aldım, konuşmalarımın sonunda kendisine layık
olduğu cevabı vereceğim, şimdiden otuz beş dakikamızı boşa geçirmeyelim. 
KAMER GENÇ (Tunceli) – Cevabını alırsın
sen de, layık olduğun cevabı da alırsın.
BAŞBAKAN YARDIMCISI BÜLENT ARINÇ
(Devamla) – Değerli arkadaşlar, ben gruplar adına konuşan değerli
arkadaşlarımın düşüncelerine, görüşlerine saygı duyuyorum, eleştirilerine hak
veriyorum ve onlardan yararlanmak istiyorum. Eğer önümüzü açacak, bize yol
gösterecek faydalı konuşmalar varsa -ki var, onlarda notlarımı aldım- bu açıdan
arkadaşlarımızın görüşlerinden de istifade etmeye çalışacağım. 
Bu görüşmeler sırasında Sayın Ertuğrul
Kürkcü kanaatini baştan beyan etti, bize güvenmediğini, bizden, bu Hükûmet
Programı’ndan ümitli olmadığını, ifade etti. Sayın Hurşit Güneş de “Asla ümitli
değiliz.” dedi. Sayın Halaçoğlu takdir ediyor, “Beklentimiz yeni Hükûmetin
faydalı ve iyi işler yapmasıdır, faydalı işler yaparsa yanında oluruz, kötü
işlerde de her zaman karşısında olacağız.” dedi. Buna da teşekkür ediyorum
çünkü sayın genel başkanların yeni kurulan Hükûmet ve Hükûmet Programı
üzerindeki düşüncelerine baktığım zaman da bu doğrultuda bir ışık görüyorum.
Sayın Kemal Kılıçdaroğlu, Cumhuriyet Halk Partisi Genel Başkanı, Sayın
Güneş’ten farklı düşünüyor, Star Televizyonunda yaptığı açıklamaları size
okuyorum: “Benim yeni kurulan bir Bakanlar Kurulana önyargıyla bakma gibi bir
alışkanlığım yok. İcraatına bakacağız, belki bizim düşündüğümüzden çok daha
güzel bir icraatı olacak bu Kabinenin, o zaman da alkışlayacağız. Ama
yaptıkları yanlışsa da çıkıp onun yanlış olduğunu söyleyeceğiz.” Teşekkür
ediyorum.
Sayın Bahçeli’nin bir açıklaması var,
“Ahmet Davutoğlu’nun eline tutuşturulan Bakanlar Kurulu listesi, bizatihi
hazırlayan ve bakanları isim isim belirleyen Erdoğan tarafından bugün
onaylanmıştır. Sipariş üzerine kurulan Hükûmet böylelikle göreve başlamıştır.”
Bu bir eleştiridir, burada bir hakaret kastı yok. Ama ilave ediyor: “Her şeye
rağmen, bu yeni gelişmenin aziz milletimize, Türk siyaset ve demokrasisine
hayırlı olmasını diliyorum.” Bizce olması gereken de budur. Yani, Hükûmet Programı’na
yeni bir ümitle bakmak, yeni Başbakana en azından bir avans vermek, Hükûmet
Programı’nda ileriye sürdüğü iddiaların veya programına aldığı hususların ne
kadarının gerçekleşip gerçekleşmeyeceğine bir not vermek, bir karar vermek
ihtiyacı içindeyiz. Ama olabilir ki 185 sayfalık bir Hükûmet Programı’nın daha
içinde bulunan bazı hükümler birilerini rahatsız etmiş olabilir, o zaman da
şüphesiz eleştirilerini baştan itibaren yapacaklardır. 
KAMER GENÇ (Tunceli) – 187... Onu dahi
bilmiyorsun. 185 değil. 
BAŞBAKAN YARDIMCISI BÜLENT ARINÇ
(Devamla) – Şimdi, bu sözleri söyledikten sonra, Sayın Grup Başkan Vekilimiz
Sayın Bostancı’nın o her zamanki bilge tavrıyla ve güzel üslubuyla yaptığı bazı
eleştirilerde bir sınırın aşılmış olduğunu düşünüyorum. Muhalefetin
eleştirilerine sefil bir açıklama bence tevil götürmez bir yanlıştır.
Muhalefetin açıklamalarını da, eleştirilerini de saygıyla karşılayacağız, eksik
bulabiliriz, yanlış bulabiliriz. Biz de bu üslubumuzu her zaman muhafaza
edeceğiz. Ama bence hepimizi gülümseten bir polemik de oldu, eminim ki Sayın
Bostancı bu ifadesiyle hakareti değil, belki bir değerlendirmeyi göz önüne
koymak istemiş de olabilir.
Değerli arkadaşlar, biliyorsunuz, Sayın
Başbakanımız 1 Eylül günü burada bir buçuk saat boyunca şu bardaktan su bile
içmeden Hükûmet Programı’nı özetleyerek sizlere takdim etti. Bugünkü
görüşmelere de İstanbul’da bir programı olmasına rağmen onu iptal ederek “Benim
Meclise karşı saygım var, herkesi dinlemek istiyorum. Elimdeki acil ve ivedi
işleri bitirip Parlamentoya geleceğim.” demişti. Sayın arkadaşımız kendilerini
beklemeden belki de onun burada olmayışını bir eleştiri konusu yaptı, o sırada
da Sayın Başbakanımız kapıdan içeri girdi ve yerine oturdu. 
Şunu hepimiz biliyoruz: Sayın
Kılıçdaroğlu’nun bugün niçin burada bulunmadığını, 1 Eylülde de niçin
gelmediğini soranlara “Kurultay var, onun telaşı var. Bir Genel Başkan herhâlde
onunla meşguldür.” diyerek bir bahane bulabilirsiniz. Bu bahane haklı da
olabilir. Bir Başbakanın da hemen ilk günlerde bu kadar acil ve ivedi işler
içerisinde buraya biraz daha geç gelmiş olmasını niçin tenkit edecek bir nokta
olarak buluyorsunuz?
KAMER GENÇ (Tunceli) – Hükûmet
Programı’ndan daha önemli ne olabilir? 
BAŞBAKAN YARDIMCISI BÜLENT ARINÇ
(Devamla) - Hâlbuki hepiniz gördünüz ki, bu konuşmayı yapacak olan arkadaşınız
benim ve oturduğum yerden bütün konuşmacıların notlarını aldım ki onların
eleştirilerine cevap vereyim diye. Hükûmetimizden de en az 20 bakan buradaydı.
Dolayısıyla bunu bir eleştiri konusu yapmamak gerektiğini düşünüyorum. Sayın
Hamzaçebi’nin de maksadı şüphesiz Sayın Başbakanın Mecliste hazır bulunması ve
programına sahip çıkmasıydı, bunun gerçekleştiğini düşünüyorum. Biz Meclisimize
her zaman saygı duyacağız, programımızı, bütçemizi, yeri geldiğinde en önemli
konuları sizle birlikte değerlendirmiş olacağız.
Değerli arkadaşlarım, AK PARTİ
iktidarları devam ediyor. AK PARTİ’nin ilk hükûmetini kurmuyoruz. Bu, AK
PARTİ’nin 1, 2, 3, 4… 5’inci Hükûmeti yani 2002 seçimlerinden sonra ilk
Hükûmetimiz 58’inci Sayın Abdullah Gül Hükûmetidir. 28/11/2002’de güven
oylamasıyla göreve başlamıştır, dört ay kadar sürmüştür, daha sonra Sayın Recep
Tayyip Erdoğan’ın Siirt ilinden milletvekili seçilmesini müteakip Genel Başkan
da olunca görev ona tevdi edilmiştir. Sayın Erdoğan’ın 23 Mart 2003’te güvenoyu
almasına müteakiben geçtiğimiz günlere kadar, 29 Ağustos 2014’e kadar on bir
yıl beş ay sürekli Başbakanlığı söz konusudur. Bu arada 59’uncu Erdoğan
Hükûmeti, 60 ve 61’inci Erdoğan hükûmetleri, 3 kez yine Sayın Erdoğan
tarafından kurulmuş ve Türkiye Cumhuriyeti tarihinde çok partili siyasi hayata
geçtiğimiz günden bu yana Demokrat Parti dönemi de dâhil en uzun süreyle,
fasılasız, istikrarlı bir Hükûmetin Başbakanı olarak on bir yıl beş aylık bir
Hükûmeti temsil etmiştir. 
Şimdi, Hükûmet Programı üzerindeki
müzakereleri yaparken şüphesiz 62’nci Hükûmetimizin Başbakanı değişmiştir.
Süreci sizler de anlatıyorsunuz, ben de kısaca anlatacağım müsaade ederseniz
ama 62’nci Hükûmet, az önce saydığım 58’in, 59’un, 60’ın ve özellikle 61’in devamı
mahiyetindedir. Yeni bir Başbakan vardır, bazı bakanlar yeni Hükûmete
girmişlerdir. Dolayısıyla, Anayasa’mız gereğince yeniden bir güvenoyuna ihtiyaç
duyulmuş, yeni bir Hükûmet programıyla da karşınıza başımız dik olarak çıkmış
bulunuyoruz. 
Şimdi, 62’nci Hükûmetimizin istikrar ve
süreklilik içinde yenilenme ve daha ileri hedeflere yürüme anlayışıyla hareket
ettiğini ve 62’nci Hükûmetin geçmiş başarıları gelecek vizyonuyla arada bir
köprü olacak şekilde ülkemizi 2015 ve daha sonrasına hazırladığını söyleyebilirim.
Şunu söylemek istiyorum aslında: Bazı konuşmacı arkadaşlarımız kurulan
Hükûmetin çok kısa ömürlü olacağını, takriben 2015 seçimlerine kadar görev
yapacağını düşünüyor olabilirler. 185 sayfalık Hükûmet Programı’mızdan ve Sayın
Başbakanımızın AK PARTİ Genel Kurulunda yaptığı konuşmadan şunu rahatlıkla
biliyorsunuz, bu sekiz aylık bir Hükûmet değildir. Bu, 2015 seçimlerini de
kazanacak ve tekrar tek başına iktidar olacak bir Hükûmettir. (AK PARTİ
sıralarından alkışlar) Elbette, 2015 seçimlerinden sonra dört yıllık bir
istikrar dönemi var. 2019’a kadar seçim yok, 2019’da da Cumhurbaşkanlığı
seçimi, mahallî seçimler ve milletvekilliği genel seçimleri de birlikte
yapılacak. Dolayısıyla, 2015’te kısmet olursa ve Rabb’imizin izniyle, şüphesiz
milletimizin takdiriyle yeniden iktidar olduğumuzda 2019’a kadar 2023
hedeflerinden arta kalanların tamamını da gerçekleştireceğimizi hep birlikte
göreceğiz.
Sayın Davutoğlu güçlü bir Başbakandır,
emanetçi değildir, vesayet altında hiç değildir, 1.348 delegenin oy birliğiyle
Genel Başkanlığa seçilmiş ve inşallah, yine 300’den fazla güvenoyu almak
suretiyle Parlamentomuzun da desteğini arkasında taşıyacak, teşkilatlarımızın
da, Hükûmetimizin de, Türkiye’nin de ümidi olmuş bir Başbakanımızdır, kendisine
başarılar diliyorum. (AK PARTİ sıralarından alkışlar) 
Değerli
arkadaşlarım, şüphesiz bazı notlar aldım, bu notlara zaman zaman temas edeceğim
ancak öncelikle 62’nci Hükûmetin vizyonu ve yapmak istediklerimiz konusunda
sizleri tekrar bilgilendirmek istiyorum. Polemiklere yol açacak, bugünkü bu
nezih görüşmeyi rahatsız edecek bir tavır içerisinde de olmayacağım. 
Öncelikle şunu
söyleyeyim: Yani, paralel yapılanma veya paralel devlet yapılanması, hangi ismi
koyarsanız koyunuz, bugün Türkiye için reeldir, gerçektir, elle tutulabiliyor.
Bu konuda Sayın Güneş, benim geçmişte yaptığım ve tamamen doğru olan bir
televizyon konuşmasından veya gazetelere akseden bir haberden bahsetti, bu da
doğrudur. Ben yirmi senedir bu Parlamentodayım, her defasında diyorum ki:
Tutanaklarda ne varsa benim ağzımdan çıkan hepsi doğrudur, bunun neticesine
katlanırım; ya izah ederim, ya kendimi bağışlanmaz bir suç işlemiş gibi görürüm
ama insanın namusu konuştuğu sözleridir, onlara da sahip çıkmak çoğu zaman
gerekebilir. Benim bu konuşmayı yapmam çok doğrudur ama ilk defa o konuşmayı
yapmadım, son da yapmadım. Ben Meclis Başkanlığımdan, onun öncesinden, 1970’li
yıllardan, 1980’li yıllardan, 1990’lı yıllardan bu yana, hepinizin sustuğu,
hatta görmezden geldiği, hatta korktuğu, eleştirdiği, tehlikeli bulduğu, gizli
bir örgüt diye yaftaladığı, okullarına gitmekten adım adım kaçtığı zamanlarda
da bu sözleri söyledim. 
Değerli
arkadaşlarım, ortadaki gerçek şudur, evet, bu görüşmeleri yaptığımızda, bu
konuşmaları yaptığımızda, tamamen safiyetime inanmanızı rica ediyorum, bizim
gördüğümüz şuydu: İster adına cemaat diyelim, isterse cemaat denmesin de camia
densin, onu söyleyelim, isterseniz Hizmet Hareketi diyelim, isterseniz eğitim
gönüllüleri hareketi diyelim, biz buna inanmıştık. Her gittiğim yerde, her
yaptığım konuşmada yurt dışındaki okulların ne kadar faydalı olduğunu, İstiklal
Marşı’mızı orada dinlemenin bize ne kadar gurur verdiğini, oradaki
öğretmenlerin ne kadar büyük bir fedakârlık içerisinde olduklarını, Türkiye ile
o ülke arasında ne büyük bir dostluk köprüsüne vasıta olduklarını her yerde
söyledim. Bu sözlerimi de bulup çıkarabilirsiniz. Çok gariptir -bunun için
Sayın Güneş’in konuşmasına gerek yok- onlar da şimdi aynı şeyi yapıyorlar,
benim yıllardan beri yaptığım konuşmaları “Ne oldu?” diye videolardan, İnternet
sitelerinden bir yerlere servis yapıyorlar. Evet, bir şeyler oldu. 
Biz onları siyasi bir hareket olarak
görmedik. Burada şunu söylemem lazım: Ben geçmişten bu yana, kırk senedir
siyasetin içindeyim. Bu hareket, zaman geldi, Demokratik Sol Partiye destek
verdi. Onlara kızmadık, siyasi tercihlerinden dolayı ben şahsen onları
eleştirmedim. Benim yanımda olanlar eleştirdiler “Bunlar nasıl olur da DSP’ye
oy verir?” diye, “Tercihleridir.” dedim. Zaman geldi, çoğu defalar Anavatan
Partisini desteklediler. Hiçbir şey değil, onların siyasi tercihidir dedim.
Zaman geldi, bizi desteklediler, bize oy verdiler. Sadece 12 Eylül 2010
referandumunda değil, mahallî seçimlerde de, genel seçimlerde de oylarını bu
şekilde kullandılar ama son, bu işler ortaya çıktıktan sonra sizler için
çalıştıklarını biliyoruz, kapı kapı dolaştıklarını biliyoruz. Ondan dolayı da…
AHMET TOPTAŞ (Afyonkarahisar) – Siz ne
verdiniz Sayın Bakan, siz? Siz ne verdiniz, siz, Sayın Bakan?
BAŞBAKAN YARDIMCISI BÜLENT ARINÇ
(Devamla) – Değerli kardeşlerim, lütfen…
CHP’ye verdiler, MHP’ye verdiler,
BDP’ye verdiler. 
KAMER GENÇ (Tunceli) – Size verdiler.
Yahu, inkârcı olma be kardeşim!
BAŞBAKAN YARDIMCISI BÜLENT ARINÇ
(Devamla) – Bakınız, ben şunu söylemeye çalışıyorum: Bu siyasi tavırlarından dolayı
da biz onları eleştirmiş, onları yok saymış değiliz. Bizim şu anda gözümüzü
açan olay, 17 Aralıktaki yolsuzluk iddiaları değil. 
Hiç bilmediğiniz bir şey söyleyeyim
size: Otuz senedir bu camianın içinde bir insanım. 17 Aralık günü gelinceye
kadar ben bunların ağzından bir tek “yolsuzluk” kelimesi duymadım. “Adalet ve
Kalkınma Partisinden bir bakan, bir milletvekili, bir bürokrat şu işi yapıyor.”
diye bana bir şikâyet gelmedi. Vahiy mi geldi 17 Aralık günü yolsuzluk
iddiaları ortaya saçıldı? (AK PARTİ sıralarından “Bravo” sesleri, alkışlar) 
KAMER GENÇ (Tunceli) – Telefon
dinlemeleri çıktı ortaya.
BAŞBAKAN YARDIMCISI BÜLENT ARINÇ
(Devamla) – Arkadaşlar, bizim gözümüzü açan olay budur. Siz bunlarla şimdi iş
birliği yapabilirsiniz. 
Şimdi, üzerlerine tişört giyen birileri
emniyetin önünde gösteri yapıyorlar. O gösterileri yapanlar başka yerlerde de
başka gösteriler yapıyorlardı. Bir emniyet mensubu ne zaman operasyon
yapılacağını İnternet’ten haber veriyor, ona göre tişörtler hazırlanıyor, ona
göre PR çalışması yapılıyor, ona göre birileri çağrılıyor, kahramanlık
gösterisi hâline dönüştürülüyor ve sizden de pek çok milletvekili -MHP’yi
tenzih ediyorum ama Cumhuriyet Halk Partisinden- sıfırları, “zero”ları üst üste
giymek suretiyle şov yapıyor. Kiminle berabersiniz? Kimlerle beraber…
AHMET TOPTAŞ (Afyonkarahisar) – Sizin
içinizde milletvekilleriydi bunlar, sizin içinizde milletvekilleri! 
HASAN ÖREN (Manisa) – Bülent Bey, on
yıl, on yıl!
BAŞBAKAN YARDIMCISI BÜLENT ARINÇ
(Devamla) – Arkadaşlar, 17 Aralığa kadar “yolsuzluk” kelimesini ağzına almamış
bir camia ne oldu ki 17 Aralıkta “Şu bakanlar, şunlar, şunlar şunu yapıyor.”
Arkadaşlar, diyelim ki o güne kadar
sustular da o gün bunun zamanı geldi ama lütfen arkadaşlar, bunun bir siyasi
operasyon olduğunu niçin görmüyorsunuz? 
AHMET TOPTAŞ (Afyonkarahisar) –
Bakanlar nerede?
BAŞBAKAN YARDIMCISI BÜLENT ARINÇ
(Devamla) – Bu Hükûmeti devirmek adına en ciddi manivela bence bu iddiaların
ortaya atılmasıdır. 
HASAN ÖREN (Manisa) – Bülent Bey, on
yıldır MİT niye haber vermedi size? 
BAŞBAKAN YARDIMCISI BÜLENT ARINÇ
(Devamla) – Değerli arkadaşlarım, karşı karşıya görüşmeyelim. 
HASAN ÖREN (Manisa) – On yıldan bu yana
MİT’ten niye hiçbir haber almadınız bununla ilgili? 
BAŞKAN – Sayın Ören…
BAŞBAKAN YARDIMCISI BÜLENT ARINÇ (Devamla)
– Arkadaşlar, bakın, ben sizin gibi, bu işe yabancı bir insan gibi
konuşmuyorum. İster inanırsınız, ister inanmazsınız.
HASAN ÖREN (Manisa) – Ben de soru
soruyorum.
BAŞBAKAN YARDIMCISI BÜLENT ARINÇ
(Devamla) – Yani sizin köşe bucak kaçtığınız insanların içerisindeydim ben. Ben
şunu söylemek istiyorum: Yolsuzluk iddiasını ortaya atmak, yolsuzluğu
kovalamak, yolsuzlukların peşinden takipçi olmak namuslu insanların işidir,
hepimiz işidir. (AK PARTİ sıralarından “Bravo” sesleri, alkışlar) 
AHMET TOPTAŞ (Afyonkarahisar) – Aynen
öyle, aynen öyle!
BAŞBAKAN YARDIMCISI BÜLENT ARINÇ
(Devamla) – Hiç kimse yolsuzluklar karşısında suskun kalamaz, hiç kimse
yolsuzluklar karşısında “O zaman benim menfaatlerim kesilir mi acaba?” diye
düşünemez. Milletin hukukunu müdafaa etmek isteyen herkes nerede bir yolsuzluk
kokusu alıyorsa bunu gider ihbar eder, delillendirir ve gerekli olan mercilere
şikâyette bulunur. 
KAMER GENÇ (Tunceli) – Hâkimleri niye
görevden aldınız? Savcıları niye görevden almıyorsunuz?
BAŞBAKAN YARDIMCISI BÜLENT ARINÇ
(Devamla) – On iki seneden beri iktidarda bulunan bir Hükûmet, katrilyonluk
bütçeleri yönetmiş bir Hükûmet kamu kaynaklarını eğer yolsuzluklara
bulaştırmışsa ve sen de bunu biliyorsan “Niçin 17 Aralık gününü bekledin be
güzel kardeşim?” demeye hakkımız yok mu? (AK PARTİ sıralarından alkışlar)
AHMET TOPTAŞ (Afyonkarahisar) –
Bakanlar nerede?
BAŞBAKAN YARDIMCISI BÜLENT ARINÇ
(Devamla) – Arkadaşlar, bakınız…
HASAN ÖREN (Manisa) – On yıl MİT niye
size bilgi taşımadı, neden MİT bilgi vermedi size? 
BAŞBAKAN YARDIMCISI BÜLENT ARINÇ
(Devamla) – Bakınız arkadaşlar, bakanlarla ilgili iddialarda Hükûmetimiz
gereğini yapmıştır, grubumuz da gereğini yapmıştır.
KAMER GENÇ (Tunceli) – Ne yaptı?
Yapmadı.
BAŞBAKAN YARDIMCISI BÜLENT ARINÇ
(Devamla) – Ne yapmıştır? Şu Anayasa ve İç Tüzük’e bakarsanız bir bakanın, bir
milletvekilinin nasıl suçlanabileceğini herkes görebilir.
KAMER GENÇ (Tunceli) – Hani nerede
fezlekeler? Hani soruşturma önergesi?
BAŞBAKAN YARDIMCISI BÜLENT ARINÇ
(Devamla) – Bakanlar görevleri süresince herhangi bir suç isnadı altında
kaldığında karşılığı soruşturmadır.
KAMER GENÇ (Tunceli) – Hani?
Engelliyorsunuz, engelliyorsunuz.
BAŞBAKAN YARDIMCISI BÜLENT ARINÇ
(Devamla) – 55 milletvekili imza verir, onun da soruşturma önergesi açılır.
Burada da 400’ten fazla -zannediyorum- oyla bu kabul edildi. Bu ilk defa
olmuyor ki. Koray Aydın’da oldu, eski Sağlık Bakanı hakkında oldu, Mesut Yılmaz
hakkında oldu, eski Enerji Bakanı hakkında oldu. Biz şu sıralarda oturuyorduk o
zaman Fazilet Partisi olarak. Bu dosyaları tek tek bilen bir arkadaşınızım ben.
Çoğu da Anayasa Mahkemesine gitti. Anayasa Mahkemesinde de bir oy farkıyla
beraat edenler oldu; hepsini biliyoruz. 
Şunu söyleyeceğim: Meclis soruşturması
talep etmeden, kategorik olarak “Bunlar yolsuzluk yapmıştır.” diyerek peşinen
suçlamak çok doğru değil, soruşturma sonucuna bakmak gerekir. 
Soruşturma komisyonuna gruplar üye
vereceklerdi. Haddim yok, görevim de değil ama Bakanlar Kurulundan sonra
yaptığım toplantıda “AK PARTİ Grubu bilerek geciktiriyorsa hesabını sorun.”
demiştim. Bunu kim söyleyebilir Türkiye’de?
ALİ SERİNDAĞ (Gaziantep) – Söylediniz
de ne yaptınız?
KAMER GENÇ (Tunceli) – Mahsus söyledin,
mahsus.
BAŞBAKAN YARDIMCISI BÜLENT ARINÇ
(Devamla) – AK PARTİ Grubu da haklı olarak dedi ki: “Soruşturma komisyonuna üye
verilirken bu konu hakkında ihsası reyde bulunmamış insanları seçmek
zorundayız.” Siz, bunlar peşinen suçludur, bunlar hırsızdır demişseniz, ondan
sonra komisyona üye olamazsınız. MHP bu saygınlığı gösterdi ama sizden gelen
bütün hisler İnternet’ten döküldü, arama motoruna konuldu, söylemediğiniz bir
şey kalmamış. Onlar da kendilerine göre bir araştırma yaptı, siz de yaptınız,
sonunda bir komisyon kuruldu, tatil geldi.
AHMET TOPTAŞ (Afyonkarahisar ) –
Nerede?
KAMER GENÇ (Tunceli) – Ne tatili ya,
belgeleri iade…
BAŞBAKAN YARDIMCISI BÜLENT ARINÇ
(Devamla) – Ha, bundan sonra, 1 Ekimden sonra yapacaktır görevini. Yapmazsa
gene eleştirin, siyasi olarak gerekenleri söyleyin ama bir kimseye peşinen
suçlu gözüyle bakamazsınız. 
KAMER GENÇ (Tunceli) – Örtbas ettiniz,
örtbas.
BAŞBAKAN YARDIMCISI BÜLENT ARINÇ
(Devamla) – Milletvekili ise dokunulmazlık konusu gündeme gelir, bir başka
şeyse bir başka şey. Bu, Anayasa fırlatmak suretiyle geçerli olmuyor.
Anayasa’nın içerisinde ne varsa onu uygulamak zorundayız. Geçmişte bakanlar
için ne uygulandıysa, başbakanlar için ne uygulandıysa Anayasa bunu esasen
göstermiş. 
Değerli kardeşlerim, şimdi bakın, şunu
söyleyeceğim: Bu yapı yani “paralel devlet yapısı” dediğimiz şey, başka isimler
de koyabilirsiniz, bence en güzelini Sayın Başbakanımız kongredeki konuşmasında
söyledi. On iki senedir “Başbakanımız” dendiğinde Sayın Erdoğan hatıra
gelebilir, dolayısıyla, belki bir ayrım yapmak için söylüyorum, Sayın
Davutoğlu’nun Genel Kuruldaki konuşmasında bir cümlesini sadece sizlere tekrar
arz etmek istiyorum: “Paralel devlet yapısı, fetret isteyen bir yapıdır.”
Osmanlıda bir fetret dönemi var, hepiniz çok iyi biliyorsunuz, Sayın Halaçoğlu
zaten bunun ustasıdır. Çelebi Sultan Mehmet de hâlen Bursa’da metfundur.
Geçtiğimiz günlerde çok güzel bir cadde açtık, hiç ismi de bir yere verilmemiş,
Çelebi Sultan Mehmet’in ismini de oraya verdik. Bakınız, paralel devlet yapısı
fetret isteyen bir yapıdır. Kim olursa olsun, bir daha devlet otoritesinin
parçalanmasına izin vermeyeceğiz, milletin seçtiği siyasi otoriteyi birisi
kullanmak istiyorsa bürokrasi ve emniyet kılıfından çıkacak, bizim gibi siyaset
yapacak. Bundan böyle devleti ele geçirmek isteyen kim olursa olsun, ister
paralel ister cunta ister başka bir şey, millet iradesinin önüne
geçemeyecektir. (AK PARTİ sıralarından alkışlar) Yaptığımız iş şu: Devlet
içerisinde hukuksuz bir yapılanma varsa… Devlet içerisinde paralel yapı,
dışarıda da paralel yapı olabilir, bir ara KCK yapılanması için de bu tabir
kullanılmıştı, şehir yapılanması için de bu tabir kullanılmıştı; o yüzden
haklarında dava açılanlar oldu, yargılananlar oldu, iddialar oldu, savunmalar
oldu. Yani, bir devlet vardır, ikinci bir devlete, ikinci bir yargıya, ikinci
bir bürokrasiye, ikinci bir otoriter sisteme bu ülkede müsaade etmeyeceğiz.
Biz, bir hukuk devleti isek aynı zamanda demokratik, aynı zamanda laik, aynı
zamanda sosyal ama sonuçları itibarıyla bir hukuk devleti isek bu ülkenin
bürokrasisi bellidir, otoritesi bellidir, yargısı bellidir; bunun ikincisine, üçüncüsüne
müsaade edersek ortada ne AK PARTİ kalır ne CHP kalır ne MHP kalır ne HDP
kalır. Demokrasiyi korumamız için ikinci, üçüncü yapılanlara izin vermemek
lazım. Peki, böyle bir iddia var mı? Arkadaşlar, bu operasyonlar, bu idari
tasarruflar boşuna yapılmıyor. Emniyetin içerisinde bir küçük yapılanmanın
mevcudiyeti eskiden de söylenirdi, yaptıkları çok fazla bilinmezdi. Bakın, 300
bin polisimiz var, rütbeli, rütbesiz. 300 binin içerisinde belki 300 tane, 500
tane…
ALİ SERİNDAĞ (Gaziantep) – Nasıl bilinmezdi,
nasıl bilinmezdi? “Bilinmezdi” derseniz doğru değil. 
BAŞBAKAN YARDIMCISI BÜLENT ARINÇ
(Devamla) – Sayın Valim, siz de mutlaka bilmişsinizdir ama daha çok Önder
Sav’la görüşmelerinizden tanınıyorsunuz, aklınıza gelmemiş olabilir. (AK PARTİ
sıralarından alkışlar)
ALİ SERİNDAĞ (Gaziantep) – Siz de çok
iyi biliyordunuz, bu kurumun yarısı biliyordu!
BAŞBAKAN YARDIMCISI BÜLENT ARINÇ
(Devamla) – Bakın arkadaşlar, emniyetin içerisinde… Bütün polis arkadaşlarımı
tenzih ediyorum. Emniyet, bizim sivil bir kurumumuzdur, güvenliğimizden sorumlu
ve hepsi vatansever, hepsi görevini iyi şekilde yapan şehitlerimizin,
gazilerimizin olduğu bir topluluk ama bunların içerisinde küçük bir topluluk da
kendisine amirleri tarafından verilen görevleri değil, kendilerine imamları tarafından
verilen görevleri ifa etmek için çalışıyor ve başka kurumlardakilerle de bir
siyasi operasyonla iş birliği yapıyorsa, iddia olarak söylemiyorum, bir
kısmının çok büyük bir gerçek olduğunu söylüyorum, buna müsaade edemeyiz. (AK
PARTİ sıralarından alkışlar) 
ALİ SERİNDAĞ (Gaziantep) – Oraya sorun,
bakın, Emniyet Genel Müdürü orada Sayın Bakan, Emniyet Genel Müdürü orada.
BAŞBAKAN YARDIMCISI BÜLENT ARINÇ
(Devamla) – Emniyetteki bu yapılanma, yargının içerisinde yine ağabeylerinin
yönlendirmesiyle dosyanın kapağını bile açmadan “Oradan geliyorsa ona göre bir
karar hazırdır.” düşüncesiyle hareket ediyorsa biz buna karşıyız. Devletin
hiçbirisi buna müsaade etmez. Bilgi işlemde, Bilgi Teknolojileri Kurumunda,
TİB’de veya bir başka yerde, TÜBİTAK’ta veya bir başka yerde, bu saygın
kurumları… Yapılan bazı işlemler sebebiyle isimlerini ifade ettim ama bilelim
ki her mesleğin içerisinde görevini kötüye kullananlar, suistimal edenler
olabilir. Yaptığımız şey bir gestapoculuk değildir. Hukuk içinde mücadele
edeceğiz, bütün mücadelemiz hukuki çerçevede olacak. Gözaltına almalar,
hepsinin bir sebebi var; ya resmî evrakta sahteciliktir ya özel evrak
tanzimidir ya izinsiz dinlemelerdir ya izinsiz iddianameler hazırlamaktır
vesaire. Bütün bunları içerisine alacak bir yapılanma hukukun dışına çıkmışsa,
devletin dışına çıkmışsa, devletin dışarıda ve içerideki itibarını yıkmak ve
sadece tek faturası bu Hükûmeti devirmekse bu Hükûmeti devirmek iddiası yarın
sizin de başınıza gelebilir. O yüzden, hepimiz el ele vererek hukuksuz
işlemlere hiçbir zaman izin vermemek suretiyle, nerede bir hukuksuzluk
yapılıyorsa bunu yüksek sesle eleştirmek, duyurmak suretiyle hepimiz görevimizi
yapmalıyız. Ben bu kitlenin içerisinde en az 2 milyon insanın sempatizan
olarak, hayır hizmetlerine fiilen katkıda bulunanlar olarak masum olduğuna
yürekten inanıyorum. Bugüne kadar 50 defa konuştum, 50’sinde de bu cümleyi
söyledim, bazı arkadaşlarım beni beğenmemiş olabilir, gerçek budur. Okullara
hizmet adıyla, öğretmenlere hizmet adıyla, kız çocukları sokakta kalmasın da şu
evde barınsın düşüncesiyle, onlara burs temin etmek suretiyle 3 tane çocuğunu
kucağına alıp bu amaçların arkasından koşan insanlara selam olsun. Onlarla
hiçbir davamız yok, hiçbir kavgamız yok, onlarla herhangi bir kötü düşüncenin
içinde değiliz.
MEHMET HİLAL KAPLAN (Kocaeli) – Günah
çıkarmaya benzemez bu.
BAŞBAKAN YARDIMCISI BÜLENT ARINÇ
(Devamla) - Ama bunları kullanan, bunların içerisinden bir şekilde mensubiyet
iddia eden ama içeride ve dışarıda irtibatları farklı olan bir çete varsa o
çeteyi yok edeceğiz, bunu da herkesin bilmesi lazım. (AK PARTİ sıralarından
alkışlar)
AHMET TOPTAŞ (Afyonkarahisar) – Yasalar
ne olacak, yasalar?
BAŞBAKAN YARDIMCISI BÜLENT ARINÇ
(Devamla) - Değerli arkadaşlarım, 62’nci Hükûmet Programı hem sürekliliği hem
de değişim ruhunu aynı anda temsil ediyor. Birkaç cümleyle ifade edeyim:
Sürekliliği biraz önce arz etmiştim. 2002’den bu yana gelen tüm hükûmetlerimiz
icraatlarıyla, AK PARTİ vizyonuyla güçlü bir şekilde devam etti. Çok şükür biz
iftihar ediyoruz yani sizler de inanıyorsunuz, demokrasi böyle bir şey. 3 defa
milletvekili genel seçimine girdik, yüzde 35, yüzde 47, yüzde 50. On bir sene,
on bir buçuk, on iki senedir iktidardayız. Halkımız bu oyları verdi, halkımız
bu oyları verdi. 
KAMER GENÇ (Tunceli) – Yüzde 10
barajını niye kaldırmıyorsun?
BAŞBAKAN YARDIMCISI BÜLENT ARINÇ
(Devamla) - 3 tane mahallî seçime girdik, 3 tane mahallî seçimden de başarıyla
çıktık. Son seçimlerde bütün belediyelerin yüzde 61’ini kazandık. 2
referandumdan başarıyla çıktık ve ilk defa halkın doğrudan oylarıyla
Cumhurbaşkanlığı seçimi yaptık ve Cumhurbaşkanı da yüzde 52 oyla seçildi. 3
tane değerli aday vardı, birisi 38’de kaldı, biri oylarını 9’a çıkardı, 9,5’a
çıkardı, biz de hiç tartışmasız -hiçbiriniz bu konuyu tartışmak ihtiyacını bile
duymadınız- yüzde 52’yle Cumhurbaşkanımızı seçmiş olduk. Düşünün, bu parti
içerisinden 2 tane cumhurbaşkanı çıktı, 12’nci Cumhurbaşkanımız da Türk siyasi
tarihinde ilk defa halkın oylarıyla seçilmiş Cumhurbaşkanıdır. Onu tebrik
ediyoruz ve takdir ediyoruz. (AK PARTİ  sıralarından
alkışlar) 
Değerli arkadaşlar, on bir sene beş ay
Başbakanlık görevinde kalıp da seçimlerde partisini bu kadar başarıya
ulaştırmış bir insanın Cumhurbaşkanlığına çıkması ve partisinin arkada
kaldığında ne olacağını herkes merak etti çünkü geçmişte rahmetli Özal örneğine
baktığımızda Anavatan Partisini gösterdiler. Sayın Demirel’in
Cumhurbaşkanlığına çıktığına baktığımızda Doğru Yol Partisinin akıbetini
gösterdiler. Mutlaka içeride bir kavga olacak, 18 kişi, 20 kişi kavga edecek,
sonra onlardan bir tanesi kavga dövüş gelecek, parti inişe geçecek,
parçalanmalar olacak, bölünmeler olacak. Geçmişe baktığınız zaman haksız da
değil, yanlış da değil ama bizde öyle olmadı. Biz erdemliler hareketiyiz,
ahlakı biliriz, fazileti biliriz, fedakârlığı biliriz, feragati biliriz. (AK
PARTİ sıralarından alkışlar) Biz bu ülke için yola çıktık, Allah’a hamdolsun ki
tek davamız Türkiye davasıdır, milletimizin davasıdır, ona hizmet etmektir.
Siyaseti, bir hizmete endeksli siyaset olarak belirledik, on iki senelik
icraatımız da bunun karşılığıdır. Kendi dinamiklerimiz içerisinde gereken her
şeyi yaptık. Konuşuldu, görüşüldü, istişare edildi, sonunda çok değerli bir
bakan arkadaşımız yani ilk gün de ismi söylense hepimizin de ittifakla kabul
edeceği bir arkadaşımız uzun istişareler sonucunda ilan edildi, hepimiz bunu
alkışlarla karşıladık. Düşünebiliyor musunuz, ismi geçenlerden veya ismi
geçirilenlerden birisi olarak ben bunları söylüyorum. İsmi geçen ve geçirilen
başka arkadaşlarımız da vardı, hangisinden bir şikâyet duydunuz? Hangisinden
fitne koparacak bir hareket gördünüz? Hangisinden? (AK PARTİ sıralarından
alkışlar) 
Değerli arkadaşlar, bence bu güzel bir
geçiş süreci çünkü bu geçiş süreçleri, demokrasimize baktığımız zaman her zaman
sancılı olmuştur. O partiler için de çok da kolay olmamıştır, sıkıntılı
olmuştur ama AK PARTİ böyle olmadı. Cumhurbaşkanı adayımız temmuzun başında
ilan edildi, arkadan süreç geçti, 10 Ağustosta seçimlere girdik, birinci turda
seçildik, sonra Genel Başkan adayımızı belirledik. Aynı kişinin Başbakan
olacağına inandık ve hepimiz kongreye gittik. Divan Başkanlığı 1.348 imzayla,
ittifakla; arkadan, Genel Başkan adaylığı ittifakla; arkadan, sandıktan çıkan…
HASAN
ÖREN (Manisa) – Demokrasi bu mu!
BAŞBAKAN
YARDIMCISI BÜLENT ARINÇ (Devamla) – Evet, demokrasi bu işte. Demokrasi,
imzasına sahip çıkmak; demokrasi, beğendiğine destek vermek; demokrasi,
partisini yüceltmek; demokrasi, Türkiye'yi kavgasız, entrikasız, kansız,
hilesiz yeni ufuklara açmak, bunu da biz yapıyoruz. (AK PARTİ sıralarından
“Bravo” sesleri, alkışlar) 
Değerli
arkadaşlar, kullanılan oyların 6 tane geçersizi var, gerisini aldı, buna kim
itiraz edebilir. Sıkıntı şurada: Sıkıntı, Cumhurbaşkanı seçildi bu kişi 10
Ağustosta, 15’inde de Yüksek Seçim Kurulu bunun seçimi kazandığını kesin
sonuçlarıyla ilan etti. Peki, ne işi var 28’ine kadar bunun? Biraz önce
demiştim, hukuk devletiyiz, hukuka bakmamız lazım. Biz baktık, siz bakmadınız
ki müracaat ettiğiniz her yerden ret cevabı geldi, gitmediğiniz yer kalmadı,
çalmadığınız kapı kalmadı.
KAMER
GENÇ (Tunceli) – Tarafsız yargı yok ki!
AHMET
TOPTAŞ (Afyonkarahisar) –Hukuk mu koydunuz ortada?
BAŞBAKAN
YARDIMCISI BÜLENT ARINÇ (Devamla) – Siz Anayasa Mahkemesini de hâlâ eskisi
zannediyorsunuz. Hâlâ YSK’yı, şunu bunu yani bir arka bahçe gibi görmek artık
bitti “Yeni Türkiye” dediğimiz şey bu galiba. (AK PARTİ sıralarından alkışlar) 
AHMET
TOPTAŞ (Afyonkarahisar) – Onu siz yaptınız siz!
BAŞBAKAN
YARDIMCISI BÜLENT ARINÇ (Devamla) – Arkadaşlar, her yere gittiler, her yerden
ret cevabı aldılar, bıkmadılar ama bu arada da 28’i geldi. 
AHMET
TOPTAŞ (Afyonkarahisar) – HSYK’yı arka bahçe yapan sizsiniz ama olmadı!
BAŞBAKAN
YARDIMCISI BÜLENT ARINÇ (Devamla) – Ahmet Bey, gözünü seveyim, bitti bu işler,
boşuna bağırıyorsun, hiç kıymeti yok.
AHMET
TOPTAŞ (Afyonkarahisar) – Olmadı, olmadı, yeniden yasa getiriyorsunuz.
Çabalayın.
BAŞBAKAN
YARDIMCISI BÜLENT ARINÇ (Devamla) – Boş laflar bunlar boş. (AK PARTİ
sıralarından alkışlar) Atilla Kart arkadaşıma da söyledim, ona da söyledim, boş
işlerle uğraşmayın, hukuku iyi okuyun, aklınızı iyi kullanın. 
AHMET
TOPTAŞ (Afyonkarahisar) – Hukuku bitirdiniz!
BAŞBAKAN
YARDIMCISI BÜLENT ARINÇ (Devamla) – Netice alacağınız yerlerden bahsedin.
Değerli
arkadaşlar, şimdi şuna bakabilir misiniz, biz bunu düşündük, bakınız nasıl
düşündük ve hamdolsun yani rahatlıkla söyleyebilirim, MKYK’da olan
arkadaşlarımız burada, diğer arkadaşlarımız burada, biz bunları boşuna
konuşmuyoruz. Anayasa’nın 101’inci maddesinin son fıkrası ne demek istiyor,
103’üncü maddenin birinci fıkrası ne demek istiyor? 10 Ağustosta seçilen bir
Cumhurbaşkanı ne zaman seçilmiş olur, ne zaman göreve başlamış olur? Bu,
inanın, anayasa hukukçularımızla, bugüne kadar gelen uygulamalarda ilk olduğu
için emsallerine bakmak suretiyle… 
KAMER
GENÇ (Tunceli) – YSK Başkanını nasıl getirdiğinizi biliyoruz. 
BAŞBAKAN
YARDIMCISI BÜLENT ARINÇ (Devamla) – …hatta Yargıtay Ceza Genel Kurulunun
kararlarına bakmak suretiyle şunu düşündük: Değerli arkadaşlarım, biz
Cumhurbaşkanlığı seçimini ilk defa yapıyoruz. 2007’den sonra yedi yıl bekledik
ama iki sene evvel de Cumhurbaşkanlığı Seçimi Kanunu’nu çıkardık.
Cumhurbaşkanlığı Seçimi Kanunu özel bir kanundur, özel bir kanun da uygulandı.
Özel kanunda mazbata ne zaman verilecek, seçim sonuçları ne anlama gelecek,
göreve ne zaman başlayacak çok açık bir şekilde yazılmış. Bizim kararımız şöyle
ve doğru olduğuna inandık, hamdolsun ki bütün yetkili kurumlar da bunun doğru
olduğunu düşündü: Bir Cumhurbaşkanının seçilmiş olduğunu ilan etmek farklı bir
şey, üzerindeki Başbakanlık görevini taşıyarak en son, bir önceki
Cumhurbaşkanının görev süresinin bittiği tarihte devir teslim yaparak göreve
fiilen başlamak, -“… ant içerek başlar.” hükmüne göre, 103’ün 1’inci
fıkrasında- ancak böyle mümkün olabilecek. Bizim de aklımız şaştı. Ya, bir
insan hem Genel Başkan hem bir Başbakan hem de seçilmiş Cumhurbaşkanı. Şu işe
bak, olacak şey mi kardeşim, olacak şey mi? (AK PARTİ sıralarından alkışlar)
AHMET
TOPTAŞ (Afyonkarahisar) – Allah Allah!
RAMAZAN
CAN (Kırıkkale) – Allah verdikçe veriyor. 
BAŞBAKAN
YARDIMCISI BÜLENT ARINÇ (Devamla) – Yani “Kurban olduğum…” diyeceğim de
arkasını bugün getirmeyeyim. Şu işe bakın; hem Genel Başkan hem Başbakan hem
Cumhurbaşkanı. Ee, ne yapalım Anayasa böyle diyor, bunu biz istemedik ki. Biz
yapmadık mı? Şunu düşünebilirsiniz: Ya, 10 Ağustostan 28’ine kadar bu adam on
sekiz gün fazladan yaptı. İyi de 2007’yi niye hatırlamıyorsunuz? 2007’de Sayın
Ahmet Necdet Sezer’in görevi Mayısta biti, ben de Meclis Başkanıyım. Görevi
bittikten sonra benim vekâlet etmem gerekirken Beyefendi, Sayın
Cumhurbaşkanımız dört buçuk ay daha Cumhurbaşkanlığına nasıl vekâlet etmişti,
hangi hakla vekâlet etmişti, hangi görevini ifa ederek bunu yapmıştı? (AK PARTİ
sıralarından alkışlar) 
BÜLENT
TURAN (İstanbul) – Mahkemeye gittiler mi o zaman? 
BAŞBAKAN
YARDIMCISI BÜLENT ARINÇ (Devamla) – Bir de şunu düşünmemiz lazım: Sayın
Cumhurbaşkanımız 10 Ağustosta değil, 24 Ağustos yani ikinci turda bu sefer
yüzde 56’yla seçildi veyahut da seçildi. Peki, o zaman ne olacaktı? Yani kanun
ikinci turu düşünerek hüküm koymuş. Yani 24’ünde seçildikten sonra, “Sen
15’inden beri Başbakan değilsin.” mi diyecektiniz? 
KAMER GENÇ (Tunceli) – Tabii. 
BAŞBAKAN YARDIMCISI BÜLENT ARINÇ
(Devamla) - Böyle bir hüküm mü olacaktı? Akıl var, mantık var…
BÜLENT TURAN (İstanbul) – Nerede,
nerede? 
BAŞBAKAN YARDIMCISI BÜLENT ARINÇ
(Devamla) - Sayın Genç, her yerde var da sende ne kadar var bilmiyorum. (AK
PARTİ sıralarından alkışlar) 
Değerli kardeşlerim -Oo, son üç
dakikaya girdik, eyvah!- 2023 hedefleri, diğer konulara girmeyeyim.
AHMET YENİ (Samsun) – Gerek yok!
BAŞBAKAN YARDIMCISI BÜLENT ARINÇ
(Devamla) - Arkadaşlar, çözüm süreci önemli bir konu. Çözüm süreci çok önemli… 
KAMER GENÇ (Tunceli) – Bu 49 kişi ne
oluyor Bülent Bey? Bu Musul Konsolosluğunda… 
BAŞBAKAN YARDIMCISI BÜLENT ARINÇ
(Devamla) - O da çok önemli. Bravo, söylüyorsunuz. Çözüm süreci konusunda… 
PERVİN BULDAN (Iğdır) – Son iki dakika
kaldı ama Sayın Bakanım, çözüm sürecini son iki dakikaya bıraktınız, aşk olsun!
BAŞBAKAN YARDIMCISI BÜLENT ARINÇ (Devamla)
– Vallahi ne yapayım? Yani kendimi fark edemedim, buraya geldiğimizi. Kusura
bakmayın, ama bir başka toplantıda inşallah onu söyleyeceğim. 
Şimdi, Sayın Güneş “Bu çözüm sürecinden
kimsenin haberi yok.” diyerek bazı örnekler verdi. 
BÜLENT TURAN (İstanbul) – Onun haberi
yok!
BAŞBAKAN YARDIMCISI BÜLENT ARINÇ
(Devamla) – Orası beni ilgilendirmiyor ama “Meclisimizin de haberi yok.” dedi.
Yani Sayın Hocam, Bostancı Hocam da “Burada bir komisyon da kurmuştuk.” falan
dedi. O önemli değil, önemli olan ne biliyor musunuz? 10 Temmuz 2014 tarihinde,
bu Mecliste Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun çıkardık. Yani bir ay öncesinden bahsediyorum. 
Peki, bu kanun nasıl çıkmış? Açık
oylama sonuçlarını aldım. Şimdi, “evet” oyu veren CHP’lileri ismen okumayayım,
adamların işini zora sokmayalım yarın kurultay var da, başka bir şey söylemek
istiyorum. 
HASAN ÖREN (Manisa) – Bir şey olmaz,
hiç merak etme, oku!
BAŞBAKAN YARDIMCISI BÜLENT ARINÇ
(Devamla) – Bak, 274 kişi katılmış; 235 kabul eden, 36 reddeden. Kabullerin
çoğu bizden, şüphesiz HDP’li arkadaşlarımdan. CHP’liler ne yapmış biliyor
musunuz? Katılmamışlar, katılanların da hepsi “evet” oyu kullanmış. Sayın
Güneş, günaydın! (AK PARTİ sıralarından alkışlar) 
BÜLENT TURAN (İstanbul) – Nedir bu?
BAŞBAKAN YARDIMCISI BÜLENT ARINÇ
(Devamla) – Değerli arkadaşlarım, çözüm süreci, bizim varlık ve yokluk meselesi
olarak gördüğümüz önemli bir konudur. Buna devam edeceğiz, içeriği de çok
güzel, çok iyi şeyler yapacağız, Parlamentomuza da getireceğiz, bilgi de
vereceğiz ve bunu hep beraber yapacağız. 
En çok itiraz ettiğiniz kanunda bile 36
tane ret var. MHP duruşundan vazgeçmiyor, o açıdan MHP’yi tebrik etmek lazım.
Neden? Yanlış bile olsa duruşundan vazgeçmiyor. O, 36 tane, 30 tane oy kullanmış.
Ama siz “Çok iyi ya, şu maddeyi de şöyle yapsanız, biz de oy versek.” diye
dolaştınız buraları sadece 6 kişi katılıp “evet” oyu kullandı gerisi katılmadı.
Şundan haberiniz olsun: Artık bu kanun bir çerçeve kanundur, yol haritası,
yapılacakların hepsi bunun içerisindeki hükümlere göre yapılacaktır ve bunlar
kısmen kamuoyuna zaman zaman, rutin bir şekilde aktarmak suretiyle, kısmen de
eğer yasal düzenlemeler gerekiyorsa, Parlamentomuza şüphesiz gelecektir ve bazı
konuların belki özelliği, hususiyeti sebebiyle her gün dışarıda bunları lak lak
konuşmak durumunda değiliz ama bu işin ilgilileri mutlaka bu konularda bilgi
sahibi olacaktır. 
(Mikrofon otomatik cihaz tarafından
kapatıldı)
MALİK ECDER ÖZDEMİR (Sivas) –
Genelkurmay Başkanının da haberi olacak mı?
BAŞBAKAN YARDIMCISI BÜLENT ARINÇ
(Devamla) – Arkadaşlar, dün de Musul’daki kardeşlerimizin, yurttaşlarımızın
kurtarılmaları konusunda yeminle söylüyorum, gereken her şey fazlasıyla
yapılıyor. Yakınlarıyla konuşuyoruz, psikolojilerine destek oluyoruz, oradakilerle
irtibat hâlindeyiz.
MALİK ECDER ÖZDEMİR (Sivas) - İki ay
geçti Sayın Bakan. Ölü mü diri mi bunlardan kimsenin haberi yok.
ALİ UZUNIRMAK (Aydın) - Niye yemin
etmek ihtiyacı duyuyorsun Sayın Bakan ya.
BAŞBAKAN YARDIMCISI BÜLENT ARINÇ
(Devamla) - Ama bunu, bu can konusunu, hayat konusunu ağızlarda sakız hâline
getirmek ve buradan Hükûmeti yıpratmaya kalkmak insani değil.
MEHMET HİLAL KAPLAN (Kocaeli) – Büyük
devlet olduğunuzu gösterin, bir büyük devlet olduğunuzu.
ERKAN AKÇAY (Manisa) – Acizliğinizi ortaya
koyuyorsunuz.
BAŞBAKAN YARDIMCISI BÜLENT ARINÇ
(Devamla) - Onların hayatları söz konusu. Hayatlarının söz konusu olduğu bir
yerde bunu sabırla ve Hükûmetin bir görevi olarak beklemek gerekecek. 
ALİ UZUNIRMAK (Aydın) - Sayın Bakan,
yemin etmeden konuştuğu zaman inanılmaz şeyler söylüyor herhâlde, inanmak için
yemin ediyor.
BAŞBAKAN YARDIMCISI BÜLENT ARINÇ
(Devamla) - Hükûmet Programı’mız üzerinde maalesef sürem bitti.
Ben tekrar hepinize çok teşekkür
ediyorum. Kamer Genç’e zaman kalmadı, iyi de oldu.
Saygılar sunuyorum. (AK PARTİ
sıralarından alkışlar)
MEHMET AKİF HAMZAÇEBİ (İstanbul) –
Sayın Başkan…
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Hamzaçebi,
sizden başlayalım.
MEHMET AKİF HAMZAÇEBİ (İstanbul) –
Efendim, Başbakan Yardımcısı Sayın Bülent Arınç konuşmasında “paralel yapı”
olarak isimlendirdiği oluşumla Cumhuriyet Halk Partisinin ilişkisi konusunda
kamuoyunu yanıltıcı bilgiler verdi. 
İkincisi, Cumhurbaşkanı seçim süreciyle
ilgili olarak, yine bize yönelik bir değerlendirme yaparken tamamen Anayasa’ya
aykırı bir değerlendirme yapmıştır. 69’uncu maddeye göre söz istiyorum efendim.
BAŞKAN – O zaman yerinizden vereceğim
Sayın Hamzaçebi.
MEHMET AKİF HAMZAÇEBİ (İstanbul) –
Sayın Başkan, bakın, açacağım o konuyu.
BAŞKAN – Sayın Hamzaçebi, biliyorsunuz
usulümüzü.
MEHMET AKİF HAMZAÇEBİ (İstanbul) – Bir
saniye… 
Efendim, sataşma var. Bakın…
BAŞKAN – Hayır, sataşma nedeniyle söz
istemediniz. Sataşma nedeniyle söz istediyseniz buyurun.
İki dakika söz veriyorum.
Buyurun.
MEHMET AKİF HAMZAÇEBİ (İstanbul) –
Hayır, son cümlemi 69’uncu madde olarak bağladım. Sayın Başkan, beni herhâlde
dinlemediniz.
BAŞKAN – O zaman yerinizden vereceğim.
MEHMET AKİF HAMZAÇEBİ (İstanbul) –
Hayır, 69’uncu maddeye göre sataşma nedeniyle…
BAŞKAN – Tamam, sataşma nedeniyle iki
dakika söz veriyorum. 
Buyurun. (CHP sıralarından alkışlar)
V.-
SATAŞMALARA İLİŞKİN KONUŞMALAR (Devam)
6.-  İstanbul
Milletvekili Mehmet Akif Hamzaçebi'nin, Başbakan Yardımcısı Bülent Arınç’ın
Bakanlar Kurulu Programı üzerinde Hükûmet adına yaptığı konuşması sırasında
Cumhuriyet Halk Partisine sataşması nedeniyle konuşması
MEHMET AKİF HAMZAÇEBİ (İstanbul) –
Sayın Bülent Arınç’ın konuşmasını üzüntüyle izledim. Anayasa’ya aykırı bir
görüşü, Anayasa’ya uymayan bir görüşü Sayın Arınç’ın ağzından duymak doğrusu
benim için şaşırtıcı oldu. Sayın Tayyip Erdoğan, Anayasa’yı çiğneyerek Köşk’e
çıkmıştır, bu çok açıktır. 
Zaman kısa, her konuya giremeyeceğim
ama Sayın Arınç, bir şey daha söyledi: “Sayın Ahmet Necdet Sezer görev süresi
dolmuş olmasına rağmen, ben Meclis Başkanıydım, bana vekâleti vermedi, dört
buçuk ay kendisi Cumhurbaşkanlığına devam etti.” Sayın Arınç, Anayasa’nın
102’nci maddesine lütfen bakın, “Görevi dolan Cumhurbaşkanı yenisi başlayıncaya
kadar görevine devam eder.” Size ben bunu yakıştıramadım. Herhâlde bu
yoğunlukta bunu atladınız belki. 
Asıl söz isteme nedenim şuydu: Sayın
Arınç, paralel yapı, hizmet hareketi, eğitim gönüllüleri, her neyse, hangi
isimle isimlendirirsek isimlendirelim, bu yapıyla Cumhuriyet Halk Partisinin
ilişkisi konusunda bir yanlış değerlendirme yaptı. Sanki Cumhuriyet Halk
Partisi bu oluşumla iç içe, beraber gibi bir değerlendirme yaptı. 
Değerli arkadaşlar, bir şey daha
söyledi: “Paralel yapı bana bugüne kadar, yani 17 Aralığa kadar bakanlarımızın
yolsuzluğuyla ilgili hiçbir şey söylemedi.” Evet, Sayın Arınç’a söylememişler
ama MİT Müsteşarı, Nisan 2013’te Başbakanın önüne bir not koyarak, bakanlarının
Rıza Sarraf’la ilişkisi konusuna dikkat çekmesini istiyor. (CHP sıralarından
alkışlar) Sayın Arınç’ın bundan haberi olmamış olabilir, bu bilgi çünkü
Başbakana veriliyor. 
Değerli
arkadaşlar, devlet içindeki yasa dışı oluşumlarla her şekilde biz mücadele
etmeye hazırız. Nerede haksızlık varsa biz bu haksızlığın üzerine gideriz. Dün
Ergenekon’daki haksızlığın üzerine gittik, Balyoz’un üzerine gittik, o “paralel
yapı” olarak isimlendirdiğiniz yapıdaki polislere de kanun dışı bir uygulama
yapıyorsanız, bu kanunsuzluğun da üzerine gideriz.
(Mikrofon
otomatik cihaz tarafından kapatıldı)
MEHMET AKİF
HAMZAÇEBİ (Devamla) – Biz kanunsuzluğa muhatap olan kişinin kimliği konusunda
bir değerlendirmeden hareketle o kanunsuzluğu hoş görecek veya hoş görmeyecek
bir anlayışa sahip değiliz. Biz hukuk devletinden yanayız.
Hepinize
saygılar sunuyorum. (CHP sıralarından alkışlar) 
BAŞKAN – Evet,
teşekkür ediyorum.
HURŞİT GÜNEŞ
(Kocaeli) – Sayın Başkan…
YUSUF HALAÇOĞLU
(Kayseri) – Sayın Başkan…
BAŞKAN – Buyurun
Sayın Halaçoğlu.
Bir saniye Sayın
Güneş, görüyorum…
YUSUF HALAÇOĞLU
(Kayseri) – Sayın Başkanım, Sayın Arınç herhâlde…
BÜLENT TURAN (İstanbul)
– 10 kişilik kontenjan vermişler Pensilvanya’ya parti meclisinde. Basında var
şimdi.
AHMET TOPTAŞ
(Afyonkarahisar) – Sizin bakanlarınız vardı. Ne olmuş yani parti meclisine
girecekse?
BÜLENT TURAN
(İstanbul) – Girecek yani…
AHMET TOPTAŞ
(Afyonkarahisar) – On iki sene bakanlık yaptınız, ortaklık yaptınız!
BÜLENT TURAN
(İstanbul) – Hayırlı olsun.
AHMET TOPTAŞ
(Afyonkarahisar) – Hayrını siz gördünüz, bize lazım değil.
BAŞKAN – Sayın
milletvekilleri, lütfen…
YUSUF HALAÇOĞLU
(Kayseri) – Sayın Başkan, bizim açılımla ilgili yanlış oy kullandığımızı
söyledi.
BAŞKAN –
Anlaşılmadı Sayın Halaçoğlu, bir saniye…
YUSUF HALAÇOĞLU
(Kayseri) – Terör yasasıyla ilgili kullandığımız karşı oyu, yanlış oy olarak
nitelendirdi. Sataşmadan söz istiyorum.
MAHİR ÜNAL
(Kahramanmaraş) – Hayır, öyle bir ifade olmadı Sayın Başkan.
BAŞKAN – Buyurun
Sayın Halaçoğlu. (MHP sıralarından alkışlar)
İki dakika da
size söz veriyorum. 
MAHİR ÜNAL
(Kahramanmaraş) – Hayır “Doğrudur, yanlıştır. O bir tavırdır, tebrik ediyoruz.”
dedi. 
7.-  Kayseri
Milletvekili Yusuf Halaçoğlu'nun, Başbakan Yardımcısı Bülent Arınç’ın Bakanlar
Kurulu Programı üzerinde Hükûmet adına yaptığı konuşması sırasında Milliyetçi Hareket
Partisine sataşması nedeniyle konuşması
YUSUF HALAÇOĞLU
(Kayseri) – Teşekkür ederim.
“Doğrudur veya
yanlıştır”ı şimdi hiç kimsenin tespit etmesi mümkün değil. Bizim bakış
açımızdan sizin yaptığınız o yasa yanlıştı ama sadece yanlışın ötesinde
Anayasa’yı da ihlal eden bir madde içeren kanundu. Dolayısıyla, bizim ona
“hayır” vermemizi yanlış olarak nitelendiremezsiniz. Çözüm sürecinin yanlış
olup olmadığı sizin uygulamalarınızdan sonra çok daha açık bir şekilde ortaya
çıkacaktır.
Şimdi, bakın, öncelikle hukuk devletine
saygılı olmak zorundasınız. Almanya’da Savunma Bakanının yanında çalışan sekreter
Rus ajanı çıktığında, Almanya Savunma Bakanı istifa etmişti. 
Şimdi, siz, on iki yıl beraber
olduğunuz, sizin getirdiğiniz elemanları bugün tutuklayıp gözaltına
alıyorsunuz. Peki, on iki yıldır yanılmanın karşılığı ne olmalıdır sizce?
Sadece o kişileri tutup içeriye mi atmak, yoksa on iki yıldır yanılan kişilerin
devlet yönetemeyeceğini ortaya koymak mıdır? Önce, buna bakmanız gerekir. (MHP
ve CHP sıralarından alkışlar) 
Dolayısıyla değerlendirmelerinizi kendi
açınızdan sadece yapmayın, muhalefetin kullandıkları oylar da en az sizin “evet”leriniz
kadar değerlidir.
Hepinize saygılar sunuyorum. (MHP
sıralarından alkışlar)
BAŞKAN – Evet, teşekkür ediyorum.
Sayın Güneş, buyurun. 
Siz ne için söz istediniz?
HURŞİT GÜNEŞ (Kocaeli) – Efendim, Sayın
Arınç benim adımı 2 defa kullanarak sataşmada bulundu. Açıklama yapmak
istiyorum.
MAHİR ÜNAL (Kahramanmaraş) – Sataşmayı
gerektiren bir ifadesi olmadı Sayın Başkan.
BAŞKAN – Hayır, 2 defa kullandı da ne
söyledi? 2 defa isminizi kullanması sataşma anlamına gelmez ki.
HURŞİT GÜNEŞ (Kocaeli) – Bir tanesinde
“Günaydın.” dedi. Beyefendi, duymadınız mı, “Günaydın.” dedi, “Yeni mi
aydınız?” dedi. Yani müsaade et de ona bir cevap vereyim.
BAŞKAN – Ama Sayın Güneş, biliyorsunuz,
her sataşmadan söz isteyen sayın milletvekiline soruyoruz “Sataşan kişi ne
dedi?” diye. 
Buyurun.
Sataşma nedeniyle iki dakika söz
veriyorum.
8.-  Kocaeli
Milletvekili Hurşit Güneş'in, Başbakan Yardımcısı Bülent Arınç’ın Bakanlar Kurulu
Programı üzerinde Hükûmet adına yaptığı konuşması sırasında şahsına sataşması
nedeniyle konuşması
HURŞİT GÜNEŞ (Kocaeli) – Evet, değerli
arkadaşlar, öncelikle Sayın Arınç’ı kutluyorum. Neden kutluyorum? Çünkü
kendisiyle ilgili söylediğim sözlerin doğru olduğunu ve onların arkasında
durduğunu ifade etti. Bence, bu, güzel bir davranış. “Ben bunların
arkasındayım.” dedi.
AHMET YENİ (Samsun) – Her zamanki hâli…
MAHİR ÜNAL (Kahramanmaraş) – Evet,
insan söylediği sözün arkasında durur.
HURŞİT GÜNEŞ (Devamla) – Tamam efendim.
Bir dakika müsaade edin… Arkasında durdu, iyi bir şey diyoruz fakat… 
MAHİR ÜNAL (Kahramanmaraş) – Ama siz
bağlamını kopardınız.
HURŞİT GÜNEŞ (Devamla) - Müsaade edin
beyefendi, konuşturmayacaksanız ineyim.
MAHİR ÜNAL (Kahramanmaraş) – Buyurun
efendim.
HURŞİT GÜNEŞ (Devamla) - Şimdi, bir şey
söyledi, bakın, burası çok önemli: “On yıldır yolsuzluktan hiç bahsetmeyenler
17 Aralıkta geldiler -vahiy mi geldi, nedir- birdenbire yolsuzluktan
bahsettiler.” 
BÜLENT TURAN (İstanbul) – Parti meclisine
giriyor mu, girmiyor mu?
HURŞİT GÜNEŞ (Devamla) - Güzel, güzel
efendim. Fakat bir şey daha söyledi, “Ben kırk yıldır bunların içindeyim, ben
bunları çok iyi bilirim.” dedi. Yahu, kırk yıldır içinde bulunduğunuz bir
cemaatin, camianın, hizmet hareketinin Haşhaşi olduğunu bilmiyorsanız, o zaman
biz size nasıl da güvenip, sizin gaflet içinde bu kadar yıldır olduktan sonra
çıkarıp, güvenoyu verelim? İşte, o nedenle sizden umutsuzuz dedim.
AHMET YENİ (Samsun) – Yüce millet bize
güveniyor, senin güvenmen önemli değil.
HURŞİT GÜNEŞ (Devamla) – Şimdi,
bakınız, Sayın Arınç, ben Kürt sorunundan bahsettim. 
AHMET YENİ (Samsun) – Millet güveniyor,
millet!
HURŞİT GÜNEŞ (Devamla) – Mecliste
ortakça Kürt sorununun nerelerini çözeriz diye söyledim fakat siz o sırada
herhâlde meşguldünüz veya aklınız başka bir yerdeydi. Rakamlar döktüm, Kürt
kökenli yurttaşlarımızın Türk kökenli ve ana dili Türkçe olan vatandaşlarımızla
olan farkını anlattım fakat tabii, meşgul olabilirsiniz, Hükûmetin işleri çok
yoğun, onları dinlememiş olabilirsiniz, sonradan uyanıp gelip bana “Günaydın.”
demiş olabilirsiniz.
Hepinize saygılar sunuyorum. (CHP
sıralarından alkışlar) 
BAŞKAN – Evet, teşekkür ederim.
KAMER GENÇ (Tunceli) – Sayın Başkan…
BAŞKAN – Buyurun Sayın Genç.
KAMER GENÇ (Tunceli) – Bülent Arınç
yaptığı konuşmada “Kamer Genç her zaman çirkinliklerini ortada sergiliyor.”
dedi. Sataşmadan söz istiyorum efendim.
BAŞKAN – Buyurun Sayın Genç, size de
sataşmadan söz veriyorum iki dakika.
9.-  Tunceli
Milletvekili Kamer Genç'in, Başbakan Yardımcısı Bülent Arınç’ın Bakanlar Kurulu
Programı üzerinde Hükûmet adına yaptığı konuşması sırasında şahsına sataşması
nedeniyle konuşması
KAMER GENÇ (Tunceli) – Sayın Başkan,
değerli milletvekilleri; burada Hükûmet adına gelip konuşan kişilerin doğru
konuşması lazım, yalan söylememesi lazım. Şimdi, bir defa, gidiyor diyor ki: “Ben
hizmet…” Yani Fethullah Gülen hareketinin içinde olduğunu söylüyor. Eğer bu
suçsa sen de suçlusun.
BÜLENT TURAN (İstanbul) – Öyle
söylemedi.
KAMER GENÇ (Devamla) – Geçmişte Meclis
Başkanlığı yaptığı zaman Bülent Arınç dedi ki: “Meclise soy ismi Arınç olan bir
tane adam aldığımı ispatlayamazsınız. İspatlarsanız…” Bir şey söyledi, ben onu
şimdi söylemiyorum. Efendim, 3 kişinin soy ismi Arınç çıktı. 
AHMET YENİ (Samsun) – Senin oğlun
nerede? Oğlun nerede çalışıyor?
KAMER GENÇ (Devamla) – Şimdi,
arkadaşlar, “paralel yargı” dediler. Bakın, kendileri dediler ki…
AHMET YENİ (Samsun) – Oğlun nerede?
Senin çocuğun nerede çalışıyor?
BAŞKAN – Sayın Yeni, lütfen… Sayın
Yeni…
AHMET YENİ (Samsun) – Kendi çocuğu
nerede, nerede çalışıyor?
KAMER GENÇ (Devamla) – “Askerlere tuzak
kuruldu.” dediler.
AHMET YENİ (Samsun) – Oğlun nerede
çalışıyor?
KAMER GENÇ (Devamla) – Çıkar burada
konuşursun.
“Askerlere tuzak kuruldu.” dediler.
Peki, bu askerlerimizi, siz orduyu, donanmayı feshettiniz yahu, Deniz
Kuvvetlerini yok ettiniz, elli sene geriye attınız. Şimdi Rusya Kırım’a
müdahale ediyor, hani Türk donanması? Onları yok ettiniz. Dolayısıyla, o sizin
yok ettiğiniz donanma Türk milletinin bağımsızlığını elinden aldı. Peki, bu
askerlere bunlar kumpas kurduğu zaman sen bunun içinde değil miydin? Hani seni
güya getirip öldüreceklerdi, ne oldu? Sen ihbar ettin, gittin, subaylar
geldiler, yok efendim ağızlarına kâğıt aldılar, yuttular; nasıl oldu da peki,
çık burada… Bakın, eğer sorumluluk taşıyan bir kişiysen, orduya iftira attın,
subaylara iftira attın yalan çıktı ve bunlara iftira ettiğin için senin çıkıp
istifa etmen lazım.
RAMAZAN CAN (Kırıkkale) – Haydi oradan!
KAMER GENÇ (Devamla) - Ayrıca, ben
çirkinlik yapmıyorum, seninle ilgili, sizinle ilgili söylediğim yolsuzlukların
hangisi şey? Diyor ki efendim… 17 Aralık ve 25 Aralıkta senin Hükûmetinin
bakanlarının hırsızlıkları ortaya çıktı ya.
RAMAZAN CAN (Kırıkkale) – Haydi oradan,
haydi be!
KAMER GENÇ (Devamla) - Tayyip
Erdoğan’ın oğlunun evinin altında tonlarca para çıktı, taşıdılar, uçaklarla
başka yere gönderdiler. Bunları niye engelliyorsunuz? 
(Mikrofon otomatik cihaz tarafından
kapatıldı)
BÜLENT TURAN (İstanbul) – Sayın Başkan,
süreye bakar mısınız?
KAMER GENÇ (Devamla) - Ayrıca da Ali
Fuat Yılmazer’e, arkadaşlar, bakın, 500 maaş ikramiye ödemişler.
AHMET YENİ (Samsun) – Oğlun nerede
çalışıyor?
RAMAZAN CAN (Kırıkkale) – Haydi yürü
be, haydi be!
KAMER GENÇ (Devamla) - Bugün paralel
dedikleri kişiye, o saygılı denilen kişiye 500 maaş ikramiye ödemişsiniz.
Bunlara bu kadar para ödemişsiniz, şimdi diyorsunuz ki “Suçlu bunlar.” Ya,
insanda bir utanç olur ya, utanma olur ya. (CHP sıralarından alkışlar, AK PARTİ
sıralarından gürültüler)
AHMET YENİ (Samsun) – Oğlun nerede
çalışıyor söylemedin.
BAŞKAN – Teşekkür ediyorum Sayın Genç.
IV.- HÜKÛMET
PROGRAMI (Devam)
1.-  Başbakan
Ahmet Davutoğlu tarafından kurulan Bakanlar Kurulu Programı'nın görüşülmesi
(Devam)
BAŞKAN - Şimdi, Bakanlar Kurulu
Programı üzerinde şahsı adına söz isteyen Yılmaz Tunç, Bartın Milletvekili.
Buyurun Sayın Tunç. (AK PARTİ
sıralarından alkışlar)
YILMAZ TUNÇ (Bartın) – Sayın Başkan,
değerli milletvekilleri; 62’nci Hükûmet Programı üzerinde söz almış
bulunuyorum. Bu vesileyle Genel Kurulu saygılarımla selamlıyorum.
On iki yıllık AK PARTİ iktidarının
5’inci programının görüşmelerini tamamlamak üzereyiz. Bu program, önceki AK
PARTİ Hükûmetlerinin parlak geçmişi ile 62’nci Hükûmetin önüne hedef olarak
koyduğu parlak gelecek arasında bir köprü olup son on iki yılda her alanda
gerçekleştirilen sessiz devrimi yeni bir atılım dönemiyle taçlandırmanın
adıdır. 
Değerli milletvekilleri, 10 Ağustos
2014 iki bin yıllık Türk tarihinde çok anlamlı bir gün olarak tarihe geçmiştir.
İlk kez milletimiz doğrudan Cumhurbaşkanını seçerek yeni Türkiye’nin kapılarını
aralamıştır. Cumhurbaşkanının halk tarafından seçilmesi AK PARTİ Hükûmetlerinin
gerçekleştirdiği demokratik reformların en önemlisidir. Seçilmiş güçlü
Cumhurbaşkanı ile seçilmiş güçlü bir Başbakan ve Hükûmetin uyumlu çalışmasının
ortaya çıkaracağı sinerji Türkiye’nin gücüne güç katacaktır. 
Hükûmet Programı üzerinde konuşan
muhalefet sözcülerini dinledik. On iki yıl öncesini hatırlamayanlar muhalefetin
söylediklerine bir an için inanabilirler ancak on iki yıl önceki Türkiye’nin
içinde bulunduğu durumu hafızalarımızdan silmemiz mümkün değildir. 
On iki yıl önce eski Türkiye vardı
değerli milletvekilleri. Eski Türkiye’de vesayetçi anlayış siyasi iradeye adım
attırmazdı. Eski Türkiye’de çeteler, mafyalar vardı; millî irade aleyhinde
senaryo yazarlar, karanlık planlar üretirlerdi. Eski Türkiye’de olağanüstü hâl
vardı, terör vardı, faili meçhuller vardı. Eski Türkiye’de gözyaşı vardı. Eski
Türkiye’nin karakollarında işkence vardı. Eski Türkiye’de boşaltılan, yakılan,
yıkılan köyler vardı. Eski Türkiye’de cezaevinde çocuğuyla kendi ana dilinde konuşamayan
analar vardı. Eski Türkiye’de bırakın başörtüsüyle devlet dairesinde memurluk
yapmayı, üniversitelerde ikna odaları vardı. İkna olmak istemeyen kızlarımız
yaka paça üniversitenin kapısından dışarıya atılırdı. Eski Türkiye’de enflasyon
vardı, sürekli küçülen bir ekonomi vardı. Eski Türkiye’de IMF vardı. Eski
Türkiye borçlu Türkiye’ydi. 
AHMET TOPTAŞ (Afyonkarahisar) – Şimdi
alacaklı!
YILMAZ TUNÇ (Devamla) – Eski Türkiye’de
1 liranın önünde altı sıfır vardı, paramızın itibarı kalmamıştı. Eski Türkiye’de
toplanan 100 lira verginin 86 lirası faiz lobisine gidiyordu. Bırakın yatırım
yapmayı, işçimize, memurumuza, emeklimize maaş ödemek için IMF kapılarında el
pençe divan durulurdu. Eski Türkiye’de dolar bir gecede 2 katına fırlar,
faizler gecelik 5 binlere, 7 binlere fırlar, insanlar bir gecede
yoksullaştırılırdı. Eski Türkiye’de Merkez Bankası kasası tam takırdı. Kamu
bankaları milyarlarca lira zarar ettiriliyor, özel bankalar tek tek
batırılıyor, 50 milyar doları aşan faturası millete kesiliyordu. Eski Türkiye’de
işçiden, memurdan çeşitli adlarla paralar kesilir, bir daha ödenmez,
unutulurdu. Eski Türkiye’de çiftçinin traktörü hacizliydi. Eski Türkiye’de
esnaf kepenk kapatıyor, sokaklara dökülüyor, yazar kasa fırlatıyordu,
yazarkasa. (AK PARTİ sıralarından alkışlar) Eski Türkiye millî gelirde bugünkü
Türkiye’den 4 kat daha küçüktü, 4 kat daha küçüktü. 
KAMER GENÇ
(Tunceli) – Her tarafı yasaklamışsınız!
YILMAZ TUNÇ
(Devamla) - AK PARTİ’den önce eski Türkiye vardı değerli milletvekilleri. 
Eski Türkiye’de
istediğin hastaneye gidemezdin. Eski Türkiye’de istediğin hastaneden, istediğin
eczaneden ilaç alamazdın. Helikopter ambulans, uçak ambulans, paletli ambulans
hayal bile değildi eski Türkiye’de. 
MEHMET HİLAL
KAPLAN (Kocaeli) – Söylediklerine inanıyor musun? 
YILMAZ TUNÇ
(Devamla) - Kara ambulansına mazot bulunamazdı, mazot, değerli milletvekilleri.
(AK PARTİ sıralarından alkışlar) Eski Türkiye’nin hastanelerinde tomografi
için, MR için bir yıl sonrasına gün verilirdi değerli milletvekilleri. 
MEHMET HİLAL KAPLAN
(Kocaeli) – Şimdi ameliyat için iki yıl sonraya gün veriyorlar, iki yıl!
YILMAZ TUNÇ
(Devamla) - Eski Türkiye’de bıçak parası vardı. Vatandaşımız parasını ödemeden
hastanede ölen bebeğini, cenazesini alamazdı değerli milletvekilleri. 
ALİ HAYDAR ÖNER
(Isparta) – Yeni Türkiye’de cenazeler çuvalla taşınıyor!
YILMAZ TUNÇ
(Devamla) - Bugün evde bakım ücretleri ve hizmetleriyle devletin şefkat elini
uzattığı engellilerimizi ve yaşlılarımızı eski Türkiye’de hatırlayan mı vardı? 
Eski Türkiye’de
kan gölüne dönen daracık yollar vardı değerli milletvekilleri. Eski Türkiye’de
3,5 kilometrelik Bolu Dağı Tüneli’ni 11 hükûmet, 16 bakan bitirememişti. Bugün
gururla seyrettiğimiz, ülke genelinde yapılan yüzlerce tünel, binlerce
kilometre duble yol, yüz binlerce toplu konut, hızlı trenler, viyadükler,
denizin altından tüneller, dünyanın en büyük köprüleri, dünyanın en büyük
havaalanları eski Türkiye’de hayal bile değildi. Eski Türkiye’de yolu olmayan
köyler vardı, suyu olmayan köyler vardı. 
KAMER GENÇ
(Tunceli) – Şimdi de var.
YILMAZ TUNÇ
(Devamla) - Eski Türkiye’de her ilde üniversite olacak, Tunceli’de üniversite
olacak, hayal bile değildi. (AK PARTİ sıralarından alkışlar) 
YUSUF HALAÇOĞLU (Kayseri) – Eski
Türkiye’nin bütün fabrikalarını sattınız yalnız, eski Türkiye’den fabrika
koymadınız. 
YILMAZ TUNÇ (Devamla) – Eski Türkiye’de
tablet bilgisayarların, akıllı tahtaların hayalini kurmayı bırakın,
öğrencilerimiz –işte, bir hafta sonra okullar açılacak- kitap bulamazdı, kitap.

KAMER GENÇ (Tunç) – Öğrenciler yurt
bulamıyor, yurt!
YUSUF HALAÇOĞLU (Kayseri) – Eski
Türkiye’de okudun, mezun oldun. 
YILMAZ TUNÇ (Devamla) – Kırtasiye
kuyruklarında öğrencilerimiz günlerce beklerdi. 
Eski Türkiye’de gençlerimiz çamur
içerisinde spor yaparlardı; çamur içerisinde, toprak sahalarda. Sentetik
sahalar, olimpik havuzlar, modern gençlik merkezleri hayaldi eski Türkiye’de. 
2002 yılından bu yana her alanda bir
tamir ve restorasyon sürecini başlatan ve ülkemizin kronikleşmiş sorunlarını
tek tek ele alarak çözen AK PARTİ’nin önü darbe planları, e-muhtıralar, 367
krizleri, kapatma davaları, Gezi olayları, son olarak da 17-25 Aralık darbe
girişimleriyle kesilmek istenmişse de AK PARTİ milletin emanetini yine milletin
yardımı ve Allah’ın yardımıyla yere düşürmedi ve hiçbir zaman da yere düşürmeyecek.
(AK PARTİ sıralarından alkışlar) 
İHSAN ÖZKES (İstanbul) – Allah’ı
karıştırma ya!
YILMAZ TUNÇ (Devamla) – Milletimiz on
iki yıl boyunca kendisini iktidarda hissetmenin hazzını yaşadı değerli
milletvekilleri, 81 vilayetimizin her bir köşesinde gerçekleştirilen
hizmetlerin mutluluğunu yaşadı, Türkiye’nin dünyayı kıskandıracak dev projelere
imza attığını görmenin gururunu yaşıyor. 
Sayın Başkan, değerli milletvekilleri;
62’nci Hükûmet Programı’nın da bundan önceki AK PARTİ hükûmetlerinin
milletimize yaşattığı gururu katlayarak devam ettirecek, ülkemizi
cumhuriyetimizin 100’üncü kuruluş yıl dönümünde, 2023 hedeflerine ulaştıracak
bir yol haritası olduğunu görüyoruz. İleri demokrasi anlayışıyla demokrasimizin
standartlarını yükseltmek, temel hak ve özgürlükleri genişletmek, her türlü
vesayeti sona erdirmek, yargı bağımsızlığı ve tarafsızlığını tam anlamıyla
tesis etmek, ulusal güvenliğimizi tehdit eden, devletin varlığına kasteden,
onun yapısını çökertmeyi hedefleyen, büyük Türkiye’ye tasallut teşebbüsünde
suçüstü yakalanan yapılanmalarla mücadele etmek ülkemiz için önemli
hedeflerdir. 
“İnsanı yaşat ki devlet yaşasın.”
anlayışıyla ekonomi başta olmak üzere eğitimde, sağlıkta, sosyal güvenlikte,
medeniyet ve kültürde insani kalkınmayı gaye edinen, yaşanılabilir mekânlar ve
çevre hassasiyetini öncelikleri arasına alan, uluslararası bir başarı örneği
hâline gelmiş ekonomi politikalarını daha da geliştirerek dev projelerin
tamamlanmasını sağlayacak ve ülkemizi her alanda kalkındıracak güçlü ekonomiyi
hedefleyen, dış politikada güçlü ve saygın, ileri demokrasi hedeflerini
yakalamış, temel hak ve özgürlükleri en geniş anlamda güvenceye almış,
terörden, vesayetten kurtulmuş, millî birlik ve beraberliği daha da güçlenmiş,
demokratik, müreffeh ve öncü Türkiye’nin inşasının yol haritasını bugün
görüştük.
Cumhuriyet
Türkiye’mizde hükûmetler gelip geçti, zamanlar gelip geçti ama iz bırakanlar
çok az oldu. Şu anda, gelip geçen bir zamanın veya gelip geçecek bir hükûmetin
seyir güzergâhında değiliz; dönüşen Türkiye’nin sıçrama noktalarından
birindeyiz, tarihin kurulduğu, vesayet düğümlerinin çözüldüğü ve demokrasinin
derinleşerek, yaygınlaşarak geliştiği günlerdeyiz. Aziz millet yüksek
Parlamentosu aracılığıyla hükmünü icra ediyor, irade artık ne bürokrasiden ne
de sanal güç odaklarından güç alıyor. Ahmet Davutoğlu Hükûmetinin görünür
başarısını ve reform vizyonunu soluyacağımız günlerin heyecanını yaşıyoruz.
(Mikrofon
otomatik cihaz tarafından kapatıldı)
YILMAZ TUNÇ
(Devamla) – Bu duygu ve düşüncülerle 62’nci Hükûmet Programı’nın hayırlı uğurlu
olmasını diliyor; Sayın Başbakanımıza, sayın bakanlarımıza başarılar diliyor;
Allah yâr ve yardımcıları olsun diyorum.
Genel Kurulu
saygılarımla selamlıyorum. (AK PARTİ sıralarından alkışlar)
BAŞKAN –
Teşekkür ediyorum.
Sayın milletvekilleri,
Bakanlar Kurulu Programı üzerindeki görüşmeler tamamlanmıştır. Güven
oylamasının, Anayasa’nın 110’uncu, İç Tüzük’ün 124’üncü maddeleri gereğince
görüşmelerin bitiminden bir tam gün geçtikten sonra yapılması gerekmektedir.
Buna göre güven oylaması 06 Eylül 2014 Cumartesi günü yapılacaktır.
Alınan karar
gereğince, Başbakan Sayın Ahmet Davutoğlu tarafından kurulan Bakanlar Kurulu
hakkında güven oylaması yapmak için 06 Eylül 2014 Cumartesi günü saat 12.00’de
toplanmak üzere birleşimi kapatıyorum.
Kapanma Saati: 18.43




(x) Bu bölümde Hatip tarafından Türkçe
olmayan kelimeler ifade edildi.




