



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 21’inci
Birleşim
 22
Kasım 2018 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- YOKLAMALAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Fikret Şahin’in, zeytin ve zeytinyağı
üreticilerinin sorunlarına ilişkin gündem dışı konuşması
2.- Bursa Milletvekili Emine Yavuz Gözgeç’in, 25 Kasım Kadına Yönelik
Şiddete Karşı Uluslararası Mücadele ve Dayanışma Günü’ne ilişkin gündem dışı
konuşması
3.- Hatay Milletvekili Hüseyin Yayman’ın, Hatay ilinde gerçekleştirilen
projelere ilişkin gündem dışı konuşması 

IV.- AÇIKLAMALAR
1.- Bursa Milletvekili Erkan Aydın’ın, muhalefetin araştırma
önergelerine ilişkin AKP’nin tutumuna ilişkin açıklaması
2.- Niğde Milletvekili Ömer Fethi Gürer’in, 22 Kasım Diş Hekimleri Günü
ile 22-27 Kasım Ağız ve Diş Sağlığı Haftası vesilesiyle diş hekimlerinin, ağız
ve diş sağlığı çalışanlarının sorunlarına çözüm üretilmesi gerektiğine ilişkin
açıklaması
3.- Mersin Milletvekili Baki Şimşek’in, 23 Kasım Ertuğrul Dursun
Önkuzu’yu ölümünün 48’inci yıl dönümünde rahmetle andığına ilişkin açıklaması
4.- Kocaeli Milletvekili Tahsin Tarhan’ın, pencereden düşerek hayatını
kaybeden Gölcük Anadolu Lisesi öğrencisi Barbaros Zülfikaroğlu’na Allah’tan
rahmet dilediğine, okullarda çocuklar için gerekli önlemleri almayan tüm
sorumluların takipçisi olacaklarına ilişkin açıklaması
5.- Mersin Milletvekili Ali Cumhur Taşkın’ın, 24 Kasım Öğretmenler
Günü’nü tebrik ettiğine ilişkin açıklaması
6.- Burdur Milletvekili Mehmet Göker’in, Süleyman Soylu'nun Kemal
Kılıçdaroğlu için sarf ettiği sözleri Ankara Cumhuriyet Başsavcılığının ifade
özgürlüğü kapsamında değerlendirdiğine ilişkin açıklaması
7.- Bursa Milletvekili Yüksel Özkan’ın, 18 Kasım Naim Süleymanoğlu’nun
ölüm yıl dönümü münasebetiyle adının spor bilimleri fakültesine verilmesinin
örnek bir uygulama olacağına ilişkin açıklaması
8.- Kahramanmaraş Milletvekili Habibe Öçal’ın, 25 Kasım millî
mücadelenin kahramanı Sütçü İmam’ı 96’ncı ölüm yıl dönümünde rahmetle andığına
ilişkin açıklaması
9.- Osmaniye Milletvekili Mücahit Durmuşoğlu’nun, 24 Kasım Öğretmenler
Günü’nü kutladığına ilişkin açıklaması
10.- Mersin Milletvekili Hacı Özkan’ın, 6’ncısı düzenlenen Mersin
Narenciye Festivali’ne ilişkin açıklaması
11.- İzmir Milletvekili Mehmet Ali Çelebi’nin, kamu kurumlarında çeşitli
unvanlarda görev yapan yardımcı hizmetler sınıfı personelinin mağduriyetinin
giderilmesini beklediğine ilişkin açıklaması
12.- Konya Milletvekili Halil Etyemez’in, 24 Kasım Öğretmenler Günü’nü
tebrik ettiğine ve öğretmenliğin mesuliyeti en ağır mesleklerden biri olduğuna
ilişkin açıklaması
13.- Aydın Milletvekili Süleyman Bülbül’ün, yerli pamuk üreticisinin
üretime devam edebilmesi için hangi teşviklerin uygulanacağını Tarım ve Orman
Bakanından öğrenmek istediğine ilişkin açıklaması
14.- Ankara Milletvekili Gamze Taşcıer’in, sağlık müdürlüklerine bağlı
tesislerde staj yapan sağlık meslek lisesi öğrencilerinin mağduriyetine ilişkin
açıklaması
15.- Bitlis Milletvekili Mahmut Celadet Gaydalı’nın, Bitlis ili Tatvan
ilçesi Karşıyaka Mahallesi’ndeki Hizan konutlarında yaşayan vatandaşların
sorunlarının ivedilikle çözüme kavuşturulması gerektiğine ilişkin açıklaması
16.- İstanbul Milletvekili Ali Şeker’in, 24 Kasım Öğretmenler Günü
vesilesiyle 6331 sayılı İş Sağlığı ve Güvenliği Kanunu’nun neden devlet
okullarında uygulanmadığını ve atık su arıtma tesislerinin inşaatı ve
işletmesinde kamu-özel iş birliği modelinin uygulanması hâlinde firmalar iflas
ettiği takdirde ne olacağını öğrenmek istediğine ilişkin açıklaması
17.- Denizli Milletvekili Kazım Arslan’ın, finans alanında meydana gelen
sıkıntıların aşılması, piyasa durgunluğunun giderilmesi ve 2018 bütçesindeki
açığın kapatılması için ne tür tedbirler alınacağını Maliye ve Hazine
Bakanından öğrenmek istediğine ilişkin açıklaması
18.- Denizli Milletvekili Yasin Öztürk’ün, Türk Dil Kurumunun resmî
internet sitesinde ve Büyük Türkçe Sözlük’te “başbuğ” kelimesinin karşılığına
ilişkin açıklaması
19.- Mersin Milletvekili Cengiz Gökçel’in, Mersinlilerin Tevfik Sırrı
Gür Stadyumu’nun kent müzesine dönüştürülmesini istediğine ilişkin açıklaması
20.- Kırıkkale Milletvekili Ahmet Önal’ın, Kırıkkale’nin içme suyu
sorununu çözmek için çalışma yapılıp yapılmayacağını Kırıkkalelilerin öğrenmek
istediğine ilişkin açıklaması
21.- İstanbul Milletvekili Yavuz Ağıralioğlu’nun, 24 Kasım Öğretmen Günü
vesilesiyle yarınlarla ilgili endişeleri ortadan kaldırmanın yegâne yolunun
öğretmenlik müessesesini toplumun en itibarlı meslek grubu hâline getirmek
olduğuna ve 22 Kasım Enver Paşa’yı doğumunun 137’nci yıl dönümünde hayırla yâd
ettiğine ilişkin açıklaması


22.- Manisa Milletvekili Erkan Akçay’ın, 25 Kasım Alparslan Türkeş’i
doğumunun 101’inci yıl dönümünde rahmet ve minnetle andığına, Türk Dil
Kurumunun sözlüğünde ve internet sitesinde “başbuğ” kelimesinin tanımında asla
kabul edilemeyecek ifadeler bulunduğuna, Zonguldak ili Kilimli ilçesindeki
maden faciasında hayatını kaybedenlere Allah’tan rahmet dilediğine ve Şırnak
ili Silopi ilçesinde meydana gelen deprem sebebiyle vatandaşlara geçmiş olsun
dileğinde bulunduğuna ilişkin açıklaması
23.- Kars Milletvekili Ayhan Bilgen’in, Suruç katliamında hayatını
kaybedenleri anarak yargılama sürecinin etkin ve ciddi sonuç vermesini umut
ettiklerine, hiçbir güvenlik gerekçesi ortaya konulamayacak nedenlerden dolayı
insanların hayatını kaybettiğine, işsizliğin bedelinin sadece ekonomide
rakamlardan ibaret olmayıp toplumsal sorun olduğunun bilincinde olarak siyasi
sorumluluğun üstlenilmesi gerektiğine ilişkin açıklaması
24.- Denizli Milletvekili Cahit Özkan’ın, Malatya ili Darende ilçesinde
minibüsün devrilmesi sonucu hayatını kaybedenlere Allah’tan rahmet dilediğine,
Gazi Mustafa Kemal’e “Başöğretmen” unvanının verildiği 24 Kasım Öğretmenler
Günü vesilesiyle öğretmenlere şükranlarını sunduğuna, aydınlık yarınları inşa
edecek eğitim camisına katkı sunmaya devam edeceklerine ilişkin açıklaması
25.- İstanbul Milletvekili Mahmut Tanal’ın, Türk Bayrağı’nın üzerinde
Cumhurbaşkanlığı Forsu’nun olmasının bayrağın kapsayıcılığına ve bütüncüllüğüne
aykırı bir durum olduğuna ilişkin açıklaması
26.- Denizli Milletvekili Cahit Özkan’ın, 1985 tarihli Türk Bayrağı
Tüzüğü uyarınca Cumhurbaşkanının bulunduğu her yerde, mekânda ve makamda forsun
dalgalandığına ilişkin açıklaması
27.- İstanbul Milletvekili Mahmut Tanal’ın, Denizli Milletvekili Cahit
Özkan’ın yaptığı açıklamasındaki bazı ifadelerine ilişkin açıklaması
28.- Denizli Milletvekili Cahit Özkan’ın, İstanbul Milletvekili Mahmut
Tanal’ın yaptığı açıklamasındaki bazı ifadelerine ilişkin açıklaması
29.- İstanbul Milletvekili Mahmut Tanal’ın, Türk Bayrağı’nın şekli ile
üzerindeki işaretlerin Anayasa’nın koruması altında olduğuna ve keyfî olarak
hiç kimsenin, hiçbir gücün bunu değiştiremeyeceğine ilişkin açıklaması
30.- Manisa Milletvekili Özgür Özel’in, Adalet ve Kalkınma Partisi Genel
Başkanı Recep Tayyip Erdoğan’ın yaptığı konuşmada Cumhuriyet Halk Partisini ve
liderini Sorosçulukla suçladığına, ülkede bir büyük siyasetçi Sorosçuysa onun
da Recep Tayyip Erdoğan olduğuna ilişkin açıklaması
31.- Denizli Milletvekili Cahit Özkan’ın, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
32.- Balıkesir İsmail Ok’un, 24 Kasım Öğretmenler Günü vesilesiyle
eğitim camiasının sorunlarını dile getirmek istediğine ilişkin açıklaması
33.- Adana Milletvekili İsmail Koncuk’un, Bitlis Milletvekili Cemal
Taşar’ın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
34.- İstanbul Milletvekili Yavuz Ağıralioğlu’nun, devlette devamlılık
esas ise ücretli öğretmenlerin sorunlarına yönelik İsmet Yılmaz’ın sözünün Ziya
Selçuk’un mesuliyeti olması gerektiğine ilişkin açıklaması
35.- Manisa Milletvekili Özgür Özel’in, Soma Maden Kazalarını Araştırma
Komisyonu Raporu’nun gereği yapılmadığı sürece madencilerin hayatının tehlike
altında olduğuna, iş güvenliğiyle ilgili verilen sözlerin yerine
getirilmediğine ve işsiz kalanların tazminat alamadığına ilişkin açıklaması
36.- Mersin Milletvekili Alpay Antmen’in, Ankara Milletvekili Orhan Yegin’in
CHP grup önerisi üzerinde AK PARTİ Grubu adına yaptığı konuşmasındaki bazı
ifadelerine ilişkin açıklaması
37.- İstanbul Milletvekili Yavuz Ağıralioğlu’nun, Ankara Milletvekili
Orhan Yegin’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
38.- Manisa Milletvekili Özgür Özel’in, Türkiye Cumhuriyeti’nde işe
girmek için liyakat yerine bir partiye aidiyetin en önemli kriter olduğuna
ilişkin açıklaması
39.- Ankara Milletvekili Orhan Yegin’in, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması

V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Eskişehir Milletvekili Arslan Kabukcuoğlu ve
arkadaşları tarafından, öğretmenlik mesleği ve öğretmenlerin yaşadığı
sorunların araştırılması ve bu konudaki sorunların tespit edilip çözüm
yollarının bulunabilmesi maksadıyla 15/11/2018 tarihinde TBMM Başkanlığına
verilmiş olan Meclis araştırması önergesinin ön görüşmelerinin, Genel Kurulun
22 Kasım 2018 Perşembe günkü birleşiminde yapılmasına ilişkin önerisi 
2.- HDP Grubunun, İzmir Milletvekili Serpil Kemalbay Pekgözegü ve
arkadaşları tarafından, madenlerde yaşanan işçi ölümlerinin nedenlerinin
araştırılması amacıyla 22/11/2018 tarihinde TBMM Başkanlığına verilmiş olan
Meclis araştırması önergesinin ön görüşmelerinin, Genel Kurulun 22 Kasım 2018
Perşembe günkü birleşiminde yapılmasına ilişkin önerisi 
3.- CHP Grubunun, Mersin Milletvekili Alpay Antmen ve arkadaşları
tarafından, Türkiye genelinde İŞKUR aracılığıyla işe alımların hukuk,
hakkaniyet ve adalet ölçüsünde yapılıp yapılmadığının araştırılması amacıyla
5/11/2018 tarihinde TBMM Başkanlığına verilmiş olan Meclis araştırması
önergesinin ön görüşmelerinin, Genel Kurulun 22 Kasım 2018 Perşembe günkü birleşiminde
yapılmasına ilişkin önerisi

VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kocaeli Milletvekili İlyas Şeker ve 6 Milletvekilinin Çevre Kanunu
ve Bazı Kanunlarda Değişiklik Yapılmasına Dair Kanun Teklifi (2/1285) ve Çevre
Komisyonu Raporu (S. Sayısı: 15) 
22 Kasım
2018 Perşembe
BİRİNCİ OTURUM
Açılma Saati: 14.00
BAŞKAN: Başkan Vekili Celal ADAN
KÂTİP ÜYELER: Mustafa
AÇIKGÖZ (Nevşehir), Emine Sare AYDIN YILMAZ (İstanbul)
-----0-----
BAŞKAN
– Türkiye Büyük Millet Meclisinin 21’inci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, zeytin ve zeytinyağı üreticilerinin sorunları hakkında söz isteyen
Balıkesir Milletvekili Fikret Şahin’e aittir.
Buyurun
Sayın Şahin. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Balıkesir Milletvekili Fikret Şahin’in, zeytin ve zeytinyağı
üreticilerinin sorunlarına ilişkin gündem dışı konuşması
FİKRET
ŞAHİN (Balıkesir) – Teşekkür ederim Sayın Başkan.
Sayın
Başkan, değerli milletvekilleri; zeytin ve zeytinyağı üreticilerinin sorunlarıyla
ilgili gündem dışı söz aldım. Yüce heyetinizi saygıyla selamlıyorum. 
Sayın
Başkan, değerli milletvekilleri; insanlığın asırlık dostu olan zeytin ağacı
Akdeniz kültürünün önemli bir parçası olması nedeniyle ağaçların kralı olarak
kabul edilmiştir. İnsanlar tarafından hiçbir ağaç zeytin ağacı kadar kutsal
kabul edilmemiş, bütün kutsal kitaplarda zeytin ağacına yer verilmiştir.
Bolluğun, bereketin, refahın, adaletin, bilgeliğin, sağlığın, zaferin ve
arınmanın, kısaca insanlık için en önemli erdem ve değerlerin sembolü olmuştur
zeytin ağacı.
Zeytinin
doğal ve kültürel değerleri yanında elbette ki ekonomik değeri de vardır.
Ülkemiz zeytin ağacı yönünden oldukça zengin bir ülke. Dünyadaki zeytin ağacı
popülasyonunun ve zeytin üretim alanlarının yaklaşık yüzde 10’u ülkemizde
bulunmakta. Dünyadaki zeytin üretim alanlarının ve ağaçların yüzde 10
popülasyonu bizde olmasına rağmen, dünyadaki zeytinyağı üretiminin sadece yüzde
5’ini bizler gerçekleştirebiliyoruz. Bir başka deyişle, ağaç yoğunluğumuza göre
ürün elde etmekte yüzde 50 fire veriyoruz.
Türkiye,
zeytin üretim alanları sıralamasında İspanya, İtalya, Yunanistan’ın ardından
dünyada 4’üncü sırada, zeytinyağı üretimindeyse 5’inci sırada. İlimiz Balıkesir
ise, Türkiye’nin en önde gelen zeytin üretim alanlarına sahip bir bölge.
Tarımsal arazilerimizin yüzde 17’si zeytinliklerden oluşmakta. Ülkemizde ürün
veren yaklaşık 100 milyon zeytin ağacının 12 milyonu Balıkesir’de bulunuyor.
Bölgemizdeki 12 milyon zeytin ağacının 9 milyonu yağlık, 3 milyonu sofralık
zeytin ağacından oluşuyor ve yine ülkemizdeki zeytinyağı üretiminin yüzde
12’sini de Balıkesir ilimiz karşılıyor.
Balıkesir’de
zeytin ve zeytinyağı üretimi çok uzun bir geçmişe sahip olup âdeta yaşam tarzı
ve bir kültür hâline gelmiştir. Her yıl zeytin hasadının başlangıcı ve hasat
sonrası farklı etkinliklerle kutlanarak, Kaz Dağlarının ve Madra Dağları’nın
zeytini ve zeytinyağı hem Türkiye’ye hem de dünyaya tanıtılmaya
çalışılmaktadır. 
Edremit
Körfez bölgesi ve Ayvalık zeytinyağları gastronomi yarışmalarında aldığı
ödüllerle kalitesi tescillenmiş ve coğrafi işaret almış zeytinyağlarıdır. İlimizde
zeytin ve zeytinyağı üretimi Edremit ve Erdek Körfezi’nde yoğunlaşmış olup
Edremit Körfez bölgesinde yaklaşık 20 bin, Erdek Körfez bölgesinde 5 bin olmak
üzere, Balıkesir ilinde toplam 25 bin civarında çiftçi ailesi geçimini
zeytincilikle sağlamaya çalışmaktadır. “Geçimini sağlamaya çalışmaktadır.”
diyorum keza, zeytin üreticisi yıllardır harcadığı emeğin karşılığını maalesef
alamıyor ve devamlı zarar ediyor. Hasat sonrasında karşılaştığı ürün fiyatıyla
yaptığı masrafı karşılaması mümkün olmuyor. Her geçen gün girdi maliyetlerinin,
gübre fiyatlarının, zirai ilaç fiyatlarının, mazot fiyatlarının, işçilik
maliyetlerinin artması, buna karşılık zeytinyağı fiyatının ise her geçen gün
aynı oranda kalması işçimizi giderek daha zor duruma sokuyor. Bir örnek vermek
istiyorum, geçen yıl 50 kilogramlık bir NPK gübre 53 lirayken, bu yıl bu
gübrenin fiyatı 115 lira. İşçilik maliyetleri geçen yıl 55 lira civarındayken,
bu yıl 75-80 lira civarında fakat geçen yılki yağ fiyatına baktığımız zaman bu
yılki yağ fiyatıyla aynı; geçen yıl da sızma zeytinyağı 14 liraydı piyasada, bu
yıl da yine 14 lira, rafine yağ da 7 ila 8 lira civarında. Bu fiyatlar göz
önüne alındığında, zeytin üreticisi geçen yıla göre otomatik olarak yarı yarıya
zarar etmiş durumda. Üstelik, bu yıl üretici hasat öncesi, ağustos ayında
alması gereken destekleme primlerini de alamamış durumda. Zeytin sineğiyle
yeterince mücadele yapılamadığı için zeytinin ekonomik değeri kaybolmuş, yere
düşen zeytinlerin toplama maliyetleri üreticiyi zarar ettirdiği için dipteki
zeytin dahi toplanamamış, dahası da bir de buna yurt dışından gelen, ithal
edilen zeytinyağları eklendiği zaman zeytin ve zeytinyağı üreticimizin elinde
zeytinyağları kalmıştır. 
Zeytin
üreticisi yıldan yıla giderek daha fazla zarar eder hâle gelmiştir ve
beklentileri şu şekildedir: Zeytin üreticisi bu kötü durumdan kurtulabilmek
için ve üretimini devam ettirmek için destekleme primlerinin artırılmasını ve
bir an önce destekleme primlerini almayı istemektedir. Ayrıca, üreticimiz,
hasat döneminde zeytinyağı ithalatının durdurulmasını ve ülkemize kaçak
zeytinyağı girişinin engellenmesini beklemektedir. Yine, zeytinyağına verilen
destekleme priminin yanında, tane zeytine de destekleme primi beklemektedir
üreticilerimiz. 
(Mikrofon
otomatik cihaz tarafından kapatıldı)
FİKRET
ŞAHİN (Devamla) – Bir dakikanızı rica edebilir miyim Başkanım. 
BAŞKAN
– Toparlayın Sayın Şahin. 
FİKRET
ŞAHİN (Devamla) – Ayrıca, zeytinliklerimizin yüzde 92’si sulanmamaktadır.
Dünyayla rekabet edebilmemiz için sulama imkânlarının artırılması için de
destekleme beklemektedir üreticilerimiz. 
Efendim,
Ticaret Bakanlığı tarafından stratejik tarımsal ürün olarak kabul edilen
zeytinyağının hak ettiği değeri görmesi ve sürdürülebilir bir zeytincilik ve
zeytinyağının dünyada rekabet edip ihracatını artırmamız için üreticimizin
zaman kaybedilmeden desteklenmesi zorunlu hâle gelmiştir.
Sayın
Başkan, değerli milletvekilleri; sözlerimi bizim yörede sıkça dile getirilen
zeytin duasıyla tamamlamak istiyorum. Hepinize zeytin ağacı kadar uzun ömür,
zeytin tanesi kadar bereketli, zeytinyağı kadar sağlıklı bir yaşam diliyorum. 
Hepinizi
saygıyla selamlıyorum. 
Sağ
olun. (CHP sıralarından alkışlar) 
BAŞKAN
– Gündem dışı ikinci söz, 25 Kasım Kadına Karşı Şiddetle Mücadele Günü
münasebetiyle söz isteyen Bursa Milletvekili Emine Yavuz Gözgeç’e aittir. 
Buyurun
Sayın Yavuz. (AK PARTİ sıralarından alkışlar) 
2.- Bursa Milletvekili Emine Yavuz Gözgeç’in, 25 Kasım Kadına Yönelik
Şiddete Karşı Uluslararası Mücadele ve Dayanışma Günü’ne ilişkin gündem dışı
konuşması
EMİNE
YAVUZ GÖZGEÇ (Bursa) – Sayın Başkan, değerli milletvekilleri; 25 Kasım Kadına
Karşı Şiddetle Mücadele Günü üzerine söz almış bulunmaktayım. “Şiddet”
kelimesinin çokça telaffuzunun bugünü anma amacımızın aksine, negatif bir etki
yaptığını düşünüyorum. Bu nedenle ben bugün çocuğa, kadına, erkeğe, yaşlıya
velhasıl tüm yaratılmışlara, hatta eşyaya sevgiden, merhametten, insan olmaktan
bahsetmek istiyorum.
Âlemlere
rahmet olarak gönderilen Peygamber Efendimiz Veda Hutbesi’nde “…”(x)
“Ey insanlar!” diyerek kadın, erkek, cinsiyet, ırk ayrımı yapmaksızın tüm
insanlığa hitap eder, üstelik Magna Carta’dan beş yüz seksen üç yıl, Evrensel
İnsan Hakları Beyannamesi’nden bin dört yüz yıl evvel. Batı’da kadının insan
olup olmadığı tartışılırken “insan” denilince sadece erkekler, toprak
sahipleri, asiller, beyaz ırk kastedilirken yüzyıllar öncesinden Veda
Hutbesi’nde kadınların ve erkeklerin birbirleri üzerinde hakları olduğu,
kadınların Allah’ın emaneti olduğu vurgulanır. 
Ben
bugün, AK PARTİ'nin iktidara gelmesiyle birlikte hayata geçirilen kadına
pozitif ayrımcılık ilkesi; Türk Medeni Kanunu, İş Kanunu, Türk Ceza
Kanunu’ndaki düzenlemeler; ŞÖNİM’ler; yediden yetmişe verilen eğitimler;
elektronik takip sistemi; tedbir hükümleri; kadınlarımızın eğitim, bilim, sanat,
ekonomi, siyaset, her alanda hak ettikleri yeri almaları için yapılan
çalışmalar, eylem planları bunlardan bahsetmeyeceğim. Bunları anlatmak saatler
sürebilir. Bugüne kadar atılmamış adımları attığımız, reform niteliğinde
düzenlemeleri hayata geçirdiğimiz aşikâr. Ben bugün gönüllere seslenmek
istiyorum. Her birimizin üzerine düşen sorumlulukları olduğunu hatırlatmak
istiyorum. Tek millet, tek bayrak, tek vatan, tek devlet diyerek, kadın-erkek,
Türk-Kürt, Laz-Çerkez, ortak değerlerde birleşip bir ve bütün olmayı
amaçlarken, kadınıyla, erkeğiyle daha güçlü bir Türkiye olmayı hedeflerken,
çukur siyaseti yapanların, en temel hak yaşam hakkına saldıranların, kız
çocuklarını canı bomba olarak kullanan, kadınları, kızları dağa kaçıran terör
örgütlerine sırtını dayayanların, şiddetten, terörden beslenenlerin, terör
örgütlerinin sözcülüğünü yaparak bu vahşete ortak olanların kadına dair
söyleyecek ne sözleri olabilir? Aidiyet ve birey olma arasındaki dengeyi
kurmadan annelik vasfını tamamen dışlayan, aile kavramından uzak, bu dünyada
varoluş amacına dair değerlerden habersiz -tırnak içinde- özgür, aslında
nefsine kul, paraya kul, makama kul bir nesil anlayışında olanların kadına dair
nasıl bir umutları olabilir? 15 Temmuz hain darbe teşebbüsünde vatanı için canını
feda etmeyi göze alan kahraman kadınlarımızı, şehitlerimizi, gazilerimizi,
milletimizin kendi iradesine kahramanca sahip çıkışını, bu onurlu duruşu
anlayamayanların, anlamak istemeyenlerin kadınlarımız için nasıl bir gelecek
tasavvurları olabilir? Sığınma hakkının temel bir insan hakkı olduğunu unutup
Suriyeli üzerinden sorumsuzca nefret diliyle açıklamalarda bulunanların, daha
insanın insan olarak değerli olduğunun bilincine varamamışken kadın haklarına
dair söyleyecek ne sözleri olabilir? 
Bizim,
her birimizin bir annenin karnında fedakârca taşınan, sevgiyle beslenen bir
çocuk olarak dünyaya geldiğimizi hatırlamaya ihtiyacımız var. Benim hakkım,
senin hakkın diyerek âdeta bir hak çekişmesi içinde değil, hak ve sorumluluk
bilinciyle beraber biz olduğumuzu idrak etmeye ihtiyacımız var. Yaratılanı
Yaradan’dan dolayı sevdiğimizi hatırlamaya, hiçbir ayrım yapmaksızın tüm
insanları dergâhına çağıran Mevlâna’yı “Ben gelmedim kavga için/ Benim işim
sevgi için/ Dostun evi gönüllerdir/ Gönüller yapmaya geldim.” diyen Yunus
Emre’yi, Hacı Bektaş Veli’yi, Hacı Bayram Veli’yi belki bir kez daha anlamaya
ihtiyacımız var. 
Velhasıl,
unutturulmak, koparılmak, uzaklaştırılmak istenen kadim medeniyetimizle
bağlarımızı yeniden sağlamlaştırmaya, kuvvetlendirmeye ihtiyacımız var diyor,
sözlerime Cumhurbaşkanımız Sayın Recep Tayyip Erdoğan’ın sözleriyle son vermek
istiyorum: “Kadın yoksa toplumun yarısı yoktur. Kadının olmadığı bir toplumun
kalan yarısı da zaten yok oluşa doğru gidiyor demektir. Eğer kadın mutluysa o
toplum mutludur, eğer kadın umut içindeyse o toplum da umut içindedir.”
Kadınlarımızla
erkeğimizle hep birlikte 2023, 2053, 2071 hedeflerine ulaşacağız diyor,
saygılarımı sunuyorum. (AK PARTİ sıralarından alkışlar) 
BAŞKAN
– Gündem dışı üçüncü söz, Hatay sorunları ve çözüm önerileri hakkında söz
isteyen Hatay Milletvekili Hüseyin Yayman’a aittir.
Buyurun
Sayın Yayman. (AK PARTİ sıralarından alkışlar) 
3.- Hatay Milletvekili Hüseyin Yayman’ın, Hatay ilinde gerçekleştirilen
projelere ilişkin gündem dışı konuşması 
HÜSEYİN
YAYMAN (Hatay) – Teşekkür ederim Sayın Başkanım.
Değerli
Başkanım, çok değerli milletvekilleri ve ekranları başında bizleri izleyen çok
değerli vatandaşlarımız, Hataylı hemşehrilerimiz; hepinizi saygıyla, sevgiyle
selamlıyorum.
Medeniyetler
şehri, tarih şehri, kültür şehri, dinlerin, dillerin şehri Hatay’dan hepinize
saygılarımı, sevgilerimi sunuyorum. 
Hatay’ı
bugün size kitaplarda gördüğünüz, dergilerde okuduğunuz, tanıtım bültenlerinde
gördüğünüz, televizyonlarda, belgesellerde izlediğiniz yönüyle değil, gerçekten
Hatay’ı, bir kardeşlik şehri, bir barış şehri, Türkiye'nin model şehri Hatay’ı
sizlere anlatmak isterim.
Hatay
milattan önce 8 bin yıla kadar varan tarihiyle pek çok medeniyete ev sahipliği
yapan bir şehir ve gerçekten “ilk”lerin ve “en”lerin şehri. Dünyanın ilk mağara
kilisesi Hatay’da, Saint Pierre Kilisesi, Anadolu’nun ilk camisi Habib-i Neccar
Camisi Antakya’mızda, dünyada ilk ışıklandırılan cadde İmparator Herod adına
yapılmış olan Kurtuluş Caddesi Hatay’ımızda ve Bayezid Bestami Hazretleri
Hatay’ımızda. Anadolu’daki en büyük Mimar Sinan eserlerinden biri olan Sokullu
Mehmet Paşa Külliyesi yine Payas’ımızda ve pek çok uygarlık, pek çok medeniyet
Hatay’ımızda. Türkiye'nin en uzun sahili, plajı Samandağ’ımızda. Hazreti Musa
Ağacı’mız, Türkiye'nin ilk ve şu anda yaşayan tek Ermeni köyü Vakıflı köyümüz
Hatay’ımızda. Hazreti Hızır Türbesi Hatay’ımızda. Gerçekten Hatay inançların,
Hatay kültürlerin kaynaştığı, bir araya geldiği bir şehir.
AK
PARTİ hükûmetleri zamanında Hatay’ımızda pek çok hizmet yapıldı, yapılmaya
devam ediliyor. Hatay’ımızdaki en önemli projelerden bir tanesi “Hatay’ın
çılgın projesi” olarak ifade ettiğimiz Hassa Tüneli. Hükûmetimizin,
Cumhurbaşkanımızın bu konuda talimatları var, şükranlarımızı sunuyoruz. Yeni
dönemde Hatay’ımızın AK PARTİ’li 5 milletvekiliyle en büyük projemiz, Hatay
Hassa Tüneli’nin inşallah bir an önce tamamlanması.
Bir
diğer önemli projemiz… Yine Hükûmetimize ve Cumhurbaşkanımıza teşekkür
ediyoruz, Hatay’da pek çok baraj projesi var. Bunlardan en önemlisi, Amik
Ovası’nın sulama projesini kapsayan Tahtaköprü Barajı. Hükûmetimiz zamanında
Kahramanmaraş Menzelet ve Kılavuzlu Barajlarından tam 105 kilometrelik bir
tünelle, 105 kilometrelik bir kanalla Hatay’a su getirildi. Aslında buna
“kanal” denmez, bu bir suni nehirdir. Derinliği 6 metre, eni 15 metre ve
uzunluğu 105 kilometre olan bir suni nehirle Ceyhan Nehri’nin suyu Amik
Ovası’na geldi. Teşekkür ediyoruz emeği geçenlere ve özellikle Orman ve Su
İşleri Bakanımıza ve Devlet Su İşleri bürokratlarına. 
Yine
aynı zamanda Reyhanlı Barajı’yla ilgili projelerimiz devam ediyor.
Milletvekillerimizle, Davutlar regülatörü ve Karasu Nehri üstünden suyun
aktarılmasıyla ilgili konunun takipçisiyiz. Yine, Samandağ’daki Karaçay
Barajı’yla beraber Samandağ’da inşallah sulanmayan bir karış dahi toprak
kalmayacak.
Kara
yollarına dair pek çok projemiz var. Ankara’dan yola çıkan bir vatandaşımız
otoban üstünden Hatay’a kadar varabilir ve Belen’de duran otobanın bizim, önce
Antakya’ya, daha sonra Cilvegözü’ne götürülmesine konusunda çalışmalarımız
devam ediyor. Antakya-Yayladağı, Antakya-Altınözü yollarının yapılması Hükûmet
olarak ve AK PARTİ milletvekilleri olarak sıkıca takip ettiğimiz
projelerimizdir. 
Yine,
Kültür ve Turizm Bakan Yardımcılığım döneminden, Hatay’a dünyanın en büyük
mozaik müzesini yapıyoruz, tamamlanmak üzere ve inşallah, Gaziantep’teki Zeugma
Müzesi’nden çok daha büyük bir müze olacak. Söylemeye gerek yok, Hatay “Sen,
ben yok, biz.” diyenlerin şehri, Hatay sadece yemekleriyle değil, aynı zamanda
bir gastronomi şehridir ama vatanperver duygularıyla da ana vatana katılan en
önemli stratejik şehirlerimizden bir tanesidir. 
Sayın
Başkanım, çok değerli milletvekilleri; yüce Meclisimizi Hatay’a davet ediyoruz,
Hatay’da misafir etmek istiyoruz ve Hatay’da benzer toplantıların, komisyon
toplantılarının yapılmasını öneriyoruz. Çünkü Hatay 400 bin Suriyeliyi misafir
etmek suretiyle gerçekten bir ensar şehri olduğunu, bir kardeşlik şehri
olduğunu hepimize göstermiştir. 
(Mikrofon
otomatik cihaz tarafından kapatıldı) 
BAŞKAN
– Toparlayın sayın milletvekili. 
HÜSEYİN
YAYMAN (Devamla) – Teşekkür ederim. 
Hatay,
gerçekten, barışın başkentidir, kültürün başkentidir, inançların merkezidir;
Alevi’siyle Sünni’siyle, Arap’ıyla Türkmen’iyle, Yahudi’siyle Ermeni’siyle
Hristiyan’ıyla bizim Türkiye olarak birlikte yaşayabileceğimizin model şehridir
ve burada insanlar sokağa çıktığı zaman kimsenin diline, dinine, ırkına,
mezhebine soru sorulmaz, burada önemli olan insan olmaktır, insanca yaşamaktır.

Bu
duygu ve düşüncelerle yüce heyetinizi tekrar saygıyla, sevgiyle selamlıyorum. 
24
Kasım Öğretmenler Günü’müzü tebrik ediyorum. Günümüz hayırlı olsun. 
Hepinizi
tekrar saygıyla selamlıyorum. (AK PARTİ sıralarından alkışlar) 
BAŞKAN
– Sayın milletvekilleri, şimdi sisteme giren milletvekillerine yerlerinden
birer dakika süreyle söz vereceğim. 
Bu
sözlerin ardından sayın grup başkan vekillerinin söz taleplerini
karşılayacağım. 
Sayın
Aydın…
IV.- AÇIKLAMALAR
1.- Bursa Milletvekili Erkan Aydın’ın, muhalefetin araştırma
önergelerine ilişkin AKP’nin tutumuna ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Son
dönemdeki, muhalefetin araştırma önergelerine ve AKP’nin yaptıklarına şöyle bir
bakalım: “100 bin öğretmen atamasını yapın.” “Olmaz.” “Emeklilere yüzde 30 zam
yapın.” “Olmaz.” “Emeklilikte yaşa takılanların haklarını iade edin.” “Olmaz.”
“Öğretmenlere 3600 ek gösterge verin.” “O da olmaz.” “Asgari ücret zammı.”
“Olmaz.” “Asgari ücretteki vergiyi kaldırın.” “O da olmaz.” “Elektrik ve doğal
gazı biraz ucuzlatın.” “Olmaz.” “Peki, ne olur?” “Bir iş adamının 425 milyonluk
vergi borcu silinecek.” dendiğinde “Tamam.” “Bir iş adamına 560 milyon vergi
muafiyeti getirin.” “Derhâl.” Emekliliği erken yaşta istediklerinize verin,
diğerlerine vermeyin. Adalet işe gelmeyince tu kaka olur. Kısacası, iktidar
sahipleri kendilerine istedi mi, her şey olur; vatandaş istedi mi, hiçbir şey
olmaz.
Teşekkür
ediyorum.
BAŞKAN
– Sayın Gürer…
2.- Niğde Milletvekili Ömer Fethi Gürer’in, 22 Kasım Diş Hekimleri Günü
ile 22-27 Kasım Ağız ve Diş Sağlığı Haftası vesilesiyle diş hekimlerinin, ağız
ve diş sağlığı çalışanlarının sorunlarına çözüm üretilmesi gerektiğine ilişkin
açıklaması
ÖMER
FETHİ GÜRER (Niğde) – Teşekkürler Sayın Başkan.
22-27
Kasım Ağız ve Diş Sağlığı Haftası, aynı zamanda bugün Diş Hekimleri Günü. Diş
sağlığı, insan sağlığıyla doğrudan ilgilidir. Özellikle ilkokuldan başlayarak
çocukların diş sağlığı için gereken önem sağlanmalıdır. AKP iktidarının
sağlıkta farklı alanlarda yarattığı sorunlardan biri diş hekimliği
çalışanlarına dahi kadro vermemesidir, taşeron olarak çalışır durumda
bırakmasıdır. Beş yıllık zorunlu eğitimi tamamlamış binlerce diş hekimiyse
atama beklemektedir. Çoğu hastanedeyse diş tedavisi aylar sonra randevuyla
sağlanmaktadır. Diş hekimliği için hastanede kadro artışı sağlanıp işsiz diş
hekimlerine kadro verilmelidir. Hastaların dişle ilgili sorununun tüm bedene
etkisi unutulmamalıdır. Ağız ve diş sağlığı merkezleri çalışanlarının
sorunlarına çözüm bulunmalıdır, ağır çalışma koşulları iyileştirilmelidir. Diş
hekimleri ve ağız ve diş sağlığı çalışanlarının sorunlarına mutlaka çözüm
üretilmelidir.
Bu
arada, sağlıkta çalışan hastane bilgi-işlem çalışanları, görüntüleme merkezi
çalışanları, laboratuvar çalışanları taşeron…
(Mikrofon
otomatik cihaz tarafından kapatıldı)
BAŞKAN
– Sayın Şimşek…
3.- Mersin Milletvekili Baki Şimşek’in, 23 Kasım Ertuğrul Dursun
Önkuzu’yu ölümünün 48’inci yıl dönümünde rahmetle andığına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. Sayın Başkan, Ertuğrul Dursun
Önkuzu 1970 yılında komünist militanlar tarafından, Ankara’da ciğerlerine
pompayla gaz basılarak, günlerce işkence yapılarak şehit edilmiştir. 23 Kasım
Ertuğrul Dursun Önkuzu’nun ölüm yıl dönümüdür. Anasının Dursun Önkuzu için.
“Önkuzu
hey! Önkuzu! 
Önde
gider Önkuzu.
Anası
'Dursun' demiş.
Durmaz,
gider Önkuzu.” dediği dava arkadaşımızı rahmetle, milletle anıyorum ve
şehadetinin seneidevriyesini kutluyor, saygılar sunuyorum. (MHP sıralarından
alkışlar) 
BAŞKAN
– Sayın Tarhan…
4.- Kocaeli Milletvekili Tahsin Tarhan’ın, pencereden düşerek hayatını
kaybeden Gölcük Anadolu Lisesi öğrencisi Barbaros Zülfikaroğlu’na Allah’tan
rahmet dilediğine, okullarda çocuklar için gerekli önlemleri almayan tüm
sorumluların takipçisi olacaklarına ilişkin açıklaması
TAHSİN
TARHAN (Kocaeli) – Teşekkür ediyorum Sayın Başkan.
18
Ekim 2018 tarihinde yani tam bir ay önce önerge vererek Kocaeli Derince’de ve
Ardahan’da okullarda gerçekleşen kazalar sonucu hayatlarını kaybeden
çocuklarımız için devlet okullarında yeterli önlem alınmadığını dile getirip
durumu Millî Eğitim Bakanlığına sormuştum. 6331 sayılı Kanun devlet okullarında
uygulanmıyor; yeni kazalar olabilir, çocuklarımızı bir hiç uğruna
kaybetmemeliyiz demiştim. Maalesef Bakanlık hiçbir tedbir almadığı gibi önceki
gün Gölcük Anadolu Lisesi öğrencisi Barbaros Zülfikaroğlu pencereden düşerek
hayatını kaybetti. Zülfikaroğlu ailesine başsağlığı diliyorum. Göz göre göre
okullarda çocuklarımız için gerekli önlemleri almayan tüm sorumluların
takipçisi olacağız.
BAŞKAN
– Sayın Taşkın…
5.- Mersin Milletvekili Ali Cumhur Taşkın’ın, 24 Kasım Öğretmenler
Günü’nü tebrik ettiğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Her
millet eğitime verdiği değer ölçüsünde gelişir. Eğitime yapılan yatırım
ülkemizin ve milletimizin geleceğine yapılan yatırım olduğunun bilincinde olan
AK PARTİ, iktidara geldiği ilk günden beri en fazla yatırımı eğitime
yapmaktadır. Yarınlarımızı emanet edeceğimiz çocuklarımızı hızla değişen ve
gelişen dünyaya ayak uydurabilecek şekilde bilgili, donanımlı, millî ve manevi
değerlerini özümsemiş, açık fikirli bireyler olarak yetiştirmek için canla
başla çalışan öğretmenlerimize şükranlarımı sunuyorum.
Öğretmen
bir babanın oğlu ve öğretmen eşiyim. Öğretmenlik mesleğinin nasıl bir özveriyle
icra edildiğini yakından bilen birisi olarak tüm öğretmenlerimizin 24 Kasım
Öğretmenler Günü’nü tebrik ediyorum. Bu vesileyle emekli öğretmenlerimize
sağlıklı, uzun ömürler temenni ediyor, görevleri başında şehit düşmüş ve
ebediyete intikal etmiş öğretmenlerimize de Allah’tan rahmet diliyor, Genel
Kurulu saygıyla selamlıyorum.
BAŞKAN
– Sayın Göker…
6.- Burdur Milletvekili Mehmet Göker’in, Süleyman Soylu'nun Kemal
Kılıçdaroğlu için sarf ettiği sözleri Ankara Cumhuriyet Başsavcılığının ifade
özgürlüğü kapsamında değerlendirdiğine ilişkin açıklaması
MEHMET
GÖKER (Burdur) – Sayın Başkan, Ankara Cumhuriyet Başsavcılığı -Man Adası
belgeleriyle- Sayın Genel Başkanımıza, İçişleri Bakanının haddini aşarak sarf
ettiği “şerefsiz, alçak, düzenbaz” gibi sözlerini ifade özgürlüğü kapsamında
değerlendirmiştir. Tam anlamıyla siyasi bir karar olan bu ifadeyi reddediyor,
kabul etmiyoruz ve Mevlâna’nın bir sözünü hatırlatıyoruz: “Bir lafa bakarım laf
mı diye, bir de söyleyene bakarım adam mı diye.” (CHP sıralarından alkışlar)
BAŞKAN
– Sayın Özkan, buyurun.
7.- Bursa Milletvekili Yüksel Özkan’ın, 18 Kasım Naim Süleymanoğlu’nun
ölüm yıl dönümü münasebetiyle adının spor bilimleri fakültesine verilmesinin
örnek bir uygulama olacağına ilişkin açıklaması
YÜKSEL
ÖZKAN (Bursa) – Sayın Başkan, değerli milletvekilleri; hepinizi sevgi ve
saygıyla selamlıyorum. 
18
Kasım ölüm yıl dönümünde kendisini rahmetle, saygıyla andığımız dünya
halterinin efsane ismi, ülkemiz ve Türk dünyasının gururu Naim Süleymanoğlu,
namıdiğer “cep herkülü”nden bahsetmek istiyorum. Elli yıllık ömrüne müthiş
başarılar sığdırmış Süleymanoğlu, 23 Ocak 1967 yılında Bulgaristan’da doğdu. 9
yaşında haltere başladı ve 15 yaşında 52 kiloda iki altın madalyayla dünya
gençler şampiyonu oldu. Halter tarihinin en genç dünya rekortmeni unvanını
kazandı. Bulgaristan Türklerinin isimlerinin zorla değiştirildiği dönemde 1986
yılında baskılardan kaçarak Türkiye’ye iltica eden Naim Süleymanoğlu, kariyeri
boyunca 3 olimpiyat, 7 dünya, 6 Avrupa şampiyonluğu, 46 dünya rekoru kırmış
efsane bir sporcumuzdur. TİME Dergisi 1988 yılında kendisini kapak yapmıştır.
Olimpiyat, dünya, Avrupa halter şampiyonluğu bulunan Naim Süleymanoğlu’nun
adının bir spor bilimleri fakültesine verilmesi örnek bir uygulama olacaktır.
BAŞKAN
– Sayın Öçal…
8.- Kahramanmaraş Milletvekili Habibe Öçal’ın, 25 Kasım millî
mücadelenin kahramanı Sütçü İmam’ı 96’ncı ölüm yıl dönümünde rahmetle andığına
ilişkin açıklaması
HABİBE
ÖÇAL (Kahramanmaraş) – Teşekkürler Sayın Başkan.
31
Ekim 1919’da Kahramanmaraş’ımızda Fransız-Ermeni devriyesinde bir asker “Burası
artık Türk memleketi değildir, burada hicapla gezilmez.” diye bağırarak
kadınlarımızın örtüsünü açmak istedi. Bu sırada süt satan Sütçü İmam “Bugün
namus günüdür.” diyerek ateş açmış ve millî mücadelenin ilk kurşununu
sıkmıştır. Bu kurşun, istiklal mücadelesinin ilk kıvılcımıdır. Bu kurşun
başaramayacaklarının, milletimizi bölemeyeceklerinin, bayrağımızı
indiremeyeceklerinin, bu ülkeye diz çöktüremeyeceklerinin göstergesidir. Bu
kurşun sadece kıyafetinden ve inancından dolayı kadına yöneltilen şiddetin de
mücadelesidir. 
Bu
vesileyle, 25 Kasım 1922’de vefat eden, millî mücadelenin kahramanı Sütçü
İmam’ı ve tüm şehitlerimizi rahmetle anıyor, yüce Meclisi selamlıyorum. 
BAŞKAN
– Sayın Durmuşoğlu…
9.- Osmaniye Milletvekili Mücahit Durmuşoğlu’nun, 24 Kasım Öğretmenler
Günü’nü kutladığına ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkanım. 
Türkiye’nin
aydınlık yarınlarını, bilim adamlarını, öğretim üyelerini, siyasetçileri,
mühendisleri, doktorları, Türkiye’nin geleceğini inşa edecek gençlerimizi
yetiştiren öğretmenlerimizin 24 Kasım Öğretmenler Günü’nü kutluyorum. 
Hiçbir
meslek yok ki hayatımızda öğretmenlik kadar yer etmiş, iz bırakmış olsun. Her
şeyi, herkesi unutsak bile öğretmenlerimizi asla unutmuyoruz. Bizler bugün hangi
makamda olursak olalım, hangi sorumluluğu üstlenmiş olursak olalım daima
öğretmenlerimizi sevgiyle, saygıyla, güzel hatıralarla anıyoruz. 
Eğitim
ve öğretime yapılan her yatırım insanımızı kendi kendine yeterli hâle getirecek
ve meselelerimizin çözümünü kolaylaştıracaktır. Sayın Cumhurbaşkanımız Recep
Tayyip Erdoğan’ın “2023 eğitim vizyonuyla Türkiye’nin hedeflerine ulaşmasında,
2053 ve 2071 hedeflerini hayata geçirmesinde öğretmenlerimizin çabalarının,
emeklerinin çok önemli bir payı olacaktır.” sözüyle cümlelerime son verirken
öncelikle Başöğretmen Mustafa Kemal Atatürk’ü rahmetle yâd ediyor,
öğretmenlerimizin ve eğitim camiamızın 24 Kasım Öğretmenler Günü’nü kutluyor,
hayatını kaybetmiş tüm öğretmenlerimizi rahmetle, minnetle anıyorum, yüce
heyetinizi saygıyla selamlıyorum.
BAŞKAN
– Sayın Hacı Özkan…
10.- Mersin Milletvekili Hacı Özkan’ın, 6’ncısı düzenlenen Mersin
Narenciye Festivali’ne ilişkin açıklaması
HACI
ÖZKAN (Mersin) – Teşekkürler Sayın Başkan. 
Hafta
sonu 6’ncı Mersin Narenciye Festivali’nin AK PARTİ Genel Başkan Yardımcımız
İstanbul Milletvekilimiz Sayın Vedat Demiröz’ün katılımıyla açılışını
gerçekleştirdik. 
Kentin
tüm dinamikleriyle beraber görsel şölen havasında 70 ton narenciye ürünü
kullanılarak oluşturulan farklı figürlerin olduğu, 30 ülkeden grupların
katıldığı, 120’den fazla kurum ve kuruluşun stant açtığı 6’ncısı düzenlenen
Mersin Narenciye Festivali’nin, Mersin narenciyesinin dünya genelinde
tanıtılmasına, daha kaliteli üretilmesine ve daha fazla tüketilmesine, yeni
pazarların bulunmasına ve ilimizin diğer değerlerinin de tanıtılmasına önemli
katkılar sağlayacağına inanıyorum. 
Narenciye
Festivali’nin düzenlenmesinde emeği geçen tertip komitesi başta olmak üzere
herkese çok teşekkür ediyor, bu festivale yoğun ilgi gösteren Mersinli hemşehrilerime
selam ve muhabbetlerimi sunuyor, Genel Kurulu saygıyla selamlıyorum. 
BAŞKAN
– Sayın Çelebi…
11.- İzmir Milletvekili Mehmet Ali Çelebi’nin, kamu kurumlarında çeşitli
unvanlarda görev yapan yardımcı hizmetler sınıfı personelinin mağduriyetinin giderilmesini
beklediğine ilişkin açıklaması
MEHMET
ALİ ÇELEBİ (İzmir) – Teşekkür ederim Sayın Başkan.
Kamu
kurumlarında çeşitli unvanlarda görev yapan 111 bin yardımcı hizmetler sınıfı
personeli bulundukları sınıftan kaynaklı olarak birçok maddi ve manevi mağduriyet
yaşadıklarından hizmet sınıflarının değiştirilmesi suretiyle bu
mağduriyetlerinin giderilmesini beklemektedirler. 
Mağduriyetleri
şunlardır: 
1)
Görevde yükselme sorunu, 
2)
Maaş ve emeklilik hakları kayıpları,
3)
Görev tanımlarının net yapılmaması, 
4)
Hiçbir ek gösterge ve tazminattan yararlandırılmamaları. 
Taşeron
personelin devlet kadrolarına işçi olarak geçirilmeleriyle birlikte, ana
hizmetlere yardımcı mahiyetteki görevlerin bu personel eliyle götürülmesi
sonucu YHS personeline ihtiyaç da kalmamış olduğundan, YHS personelinin diğer
hizmet sınıflarında değerlendirilmeleri kamu yararına olacaktır. Bir defaya
mahsus öğrenim durumlarına göre üst kadrolara sınavsız atanmaları
gerekmektedir. 
Teşekkür
ederim. 
BAŞKAN
– Sayın Etyemez…
12.- Konya Milletvekili Halil Etyemez’in, 24 Kasım Öğretmenler Günü’nü
tebrik ettiğine ve öğretmenliğin mesuliyeti en ağır mesleklerden biri olduğuna
ilişkin açıklaması
HALİL
ETYEMEZ (Konya) – Teşekkürler Sayın Başkan. 
Öğretmenlerimiz
hayatın her alanında büyük bir sorumluluk bilinciyle hareket ederek gerek
formel gerekse informel eğitim sürecinin en önemli öznesi olmuşlardır. Hem
evrensel meslek etiği hem de medeniyetimizin öğretmenlik mesleğine atfettiği
anlam, öğretmenliğin topluma örnek olma ödevi, tüm kademelerdeki öğrencilere
rol ve model olma özelliği ve insan yetiştirme motivasyonuyla mesuliyeti en
ağır mesleklerden birini yapmaktadırlar.
Son
on altı yılda eğitim alanında yaptıklarımızla 2023 eğitim vizyonumuzu
açıklarken “Tüm öğretmenlerimiz yüksek lisans eğitim seviyesine getirilecek.”
“Öğretmenlik meslek kanunu çıkarılacak.” müjdeleriyle somutlaştırdığımız temel
üzerinden, öğretmenlerimizin memnuniyet ve motivasyonunu daha çok önceleyecek
kişisel ve mesleki gelişimlerini teşvik ederek daha da üst noktalara taşıyacağımıza
olan inancımı ifade ediyor, bir öğretmen olarak, çalışan ve emekli
öğretmenlerimizin 24 Kasım Öğretmenler Günü’nü tebrik ediyor, sağlıklı ömürler
diliyorum. 
BAŞKAN
– Sayın Bülbül… 
13.- Aydın Milletvekili Süleyman Bülbül’ün, yerli pamuk üreticisinin
üretime devam edebilmesi için hangi teşviklerin uygulanacağını Tarım ve Orman
Bakanından öğrenmek istediğine ilişkin açıklaması
SÜLEYMAN
BÜLBÜL (Aydın) – Teşekkürler Sayın Başkan. 
Aydın’da
pamuk üreticileri geçtiğimiz yıl dekardan 525 kilogram pamuk hasat ederken bu
seneyse mevsimsel sıkıntılar nedeniyle 350-400 kilogram pamuk elde edebildi.
Ciddi orandaki rekolte düşüşünün ardından, kriz bahanesiyle üreticilerimize
teklif edilen düşük rakamlar pamuk üreticisinin yaptığı masrafları dahi
karşılayamaz konuma gelmesine yol açtı. 2017’de kilogramı 4,5 TL’ye satılan
pamuğa bugün 3,3 TL fiyat biçiliyor. Çiftçilerimiz “Devlet bize ‘Üretim yapın.’
diyor ama çiftçinin yanında durmadı.” diyorlar. “Bizi tefecinin eline düşürdü,
ithal pamuğun kilogramı 5 TL’yken yerli üreticiye 3,5 TL reva görüldü.” diyerek
dert yanıyor. Tarım ve Orman Bakanı Bekir Pakdemirli’ye sormak istiyorum: Yerli
pamuk üreticimizin üretime devam etmesi için hangi teşvikler uygulanacak? 
Teşekkür
ediyorum. 
BAŞKAN
– Sayın Taşcıer…
14.- Ankara Milletvekili Gamze Taşcıer’in, sağlık müdürlüklerine bağlı
tesislerde staj yapan sağlık meslek lisesi öğrencilerinin mağduriyetine ilişkin
açıklaması
GAMZE
TAŞCIER (Ankara) – Teşekkür ederim Sayın Başkan.
Sağlık
müdürlüklerine bağlı tesislerde staj yapan sağlık meslek lisesi öğrencilerine
artık ücretsiz yemek verilmiyor. Maliye Bakanlığı “Yönetmelikte yok, paralarını
ödesin, yesinler." diyor ama çocuklara parasıyla da yemek verilmiyor. Bu
gençler sizin zulmünüzle daha genç yaşta tanıştılar. Eğer ekonomimiz bu az
sayıdaki gencin yemeklerinden kısarak kalkınacaksa vay ülkenin hâline demek
istiyorum. Çocuklara ücretsiz yemek verilmemesi utanç, kendi paralarıyla yemek
yiyememeleriyse skandaldır. Bu anlamsız durumun bir an önce düzeltilmesini
istiyoruz. 
BAŞKAN
– Sayın Gaydalı…
15.- Bitlis Milletvekili Mahmut Celadet Gaydalı’nın, Bitlis ili Tatvan
ilçesi Karşıyaka Mahallesi’ndeki Hizan konutlarında yaşayan vatandaşların
sorunlarının ivedilikle çözüme kavuşturulması gerektiğine ilişkin açıklaması
MAHMUT
CELADET GAYDALI (Bitlis) – Teşekkür ederim Sayın Başkan.
Bitlis’in
Tatvan ilçesinde 2008 yılı sonlarında yapımı bitmiş olan Karşıyaka Mahallesi
Hizan konutlarında bulunan vatandaşlarımızın aktardığı bilgiye göre 60 ailenin
yaşadığı Hizan konutlarında insanlar dört senedir içme sularını
kullanamıyorlar. Konut yolu ulaşım araçlarına 4 kilometre uzakta bulunmakta ve
ilçe merkezine gitmek için bu mesafeyi yürümeleri gerekmekte. İlk ve
ortaöğretim öğrencileri ancak taşımalı sistemle okullarına ulaşabilmekte,
bulundukları konutlara yakın herhangi bir cami de yok. Daha önce belediyeye
defalarca başvuru yapmalarına rağmen belediye “Yarın geliriz, haftaya geliriz.”
gibi bahanelerle insanları oyalamaktadır. Kış aylarında özellikle geç saatlerde
insanlar kurt ve köpek saldırılarından korkarak evlerine gitmektedir. Bir an
önce kendilerine bir minibüs dahi olsa verilmesi yönünde talepleri
bulunmaktadır. Bu konunun ivedilikle çözüme kavuşturulması gerekmektedir.
Kerametin 2 vekil çıkarmakta olduğuna inanan AKP milletvekillerine duyurulur. 
BAŞKAN
– Sayın Şeker…
16.- İstanbul Milletvekili Ali Şeker’in, 24 Kasım Öğretmenler Günü
vesilesiyle 6331 sayılı İş Sağlığı ve Güvenliği Kanunu’nun neden devlet
okullarında uygulanmadığını ve atık su arıtma tesislerinin inşaatı ve
işletmesinde kamu-özel iş birliği modelinin uygulanması hâlinde firmalar iflas
ettiği takdirde ne olacağını öğrenmek istediğine ilişkin açıklaması
ALİ
ŞEKER (İstanbul) – Sayın Başkan, 6331 sayılı İş Sağlığı ve Güvenliği Kanunu
neden devlet okullarında uygulanmıyor? Neden güvenlik önlemleri devlet
okullarında alınmıyor? Buna riayet edilmesi gerekiyor.
Müstahdem
temizlik görevlisi çalıştıracak bu ülkenin parası yok mu? Niye bunlar okul aile
birliği üzerinden hâlâ sürdürülüyor? 
24
Kasım Öğretmenler Günü öncesi bugün son çalışma günü. Ben de ilkokul öğretmenim
Nurten Tarım şahsında tüm öğretmenlerimizin 24 Kasım Öğretmenler Günü’nü
kutluyorum.
Neoliberal
politikaların ülkemizi getirdiği noktada atık su arıtma tesislerinin inşaatı ve
işletmesinde de kamu-özel iş birliği modelinin uygulanacağı söyleniyor. Artık
Türkiye’de milletin ihtiyaçlarından, etinden, sütünden, enerji ihtiyacından,
ulaşım ihtiyacından, eğitim ihtiyacından, güvenlik ihtiyacından kendine,
yandaşa iş çıkaranlar en son bu atık su üzerinden de yandaşa iş çıkartamaya
çalışıyorlar. Bu firmalar iflas ettiğinde kanalizasyonlar ne olacak, merak
ediyorum.
BAŞKAN
– Sayın Arslan…
17.- Denizli Milletvekili Kazım Arslan’ın, finans alanında meydana gelen
sıkıntıların aşılması, piyasa durgunluğunun giderilmesi ve 2018 bütçesindeki
açığın kapatılması için ne tür tedbirler alınacağını Maliye ve Hazine
Bakanından öğrenmek istediğine ilişkin açıklaması
KAZIM
ARSLAN (Denizli) – Hazine ve Maliye Bakanlığına soruyorum: 
1)
Bankalar Birliği verilerine göre karşılıksız çek tutarı yüzde 50, protestolu
senet miktarı yüzde 39 artış yaparak âdeta patlama yapmıştır. Kredi ve kredi
kartı borcunu ödemeyenler 1 milyon 56 bin kişi olmuş, kanuni icra takibi 668
bin kişiye ulaşmıştır. Piyasada finans alanında meydana gelmiş olan bu
sıkıntıların aşılması için hangi tür tedbirler almayı düşünüyorsunuz?
2)
Sanayi üretimi yüzde 2,7 oranında düşmüş, gerçek işsizlik miktarı 6 milyona
ulaşmış, genç işsizlik oranı yüzde 30’lara yaklaşmış olması karşısında ne
düşünüyorsunuz? Bu sıkıntıları nasıl aşacaksınız?
3)
Ekonomik değerlendirme kuruluşu Fitch’in raporu çerçevesinde Türkiye
ekonomisinin durgunluk yaşayacağını belirtmesi karşısında piyasa durgunluğunu
gidermek için hangi tedbirleri almayı düşünüyorsunuz?
4)
2018 bütçesi 62 milyar açık vermiştir, bu açığı kapatmak için ne tür tedbirler
almayı düşüyorsunuz?
BAŞKAN
– Sayın Öztürk…
18.- Denizli Milletvekili Yasin Öztürk’ün, Türk Dil Kurumunun resmî
internet sitesinde ve Büyük Türkçe Sözlük’te “başbuğ” kelimesinin karşılığına
ilişkin açıklaması
YASİN
ÖZTÜRK (Denizli) – Türk Dil Kurumunun resmî internet sitesinde, Büyük Türkçe
Sözlük’te “başbuğ” kelimesinin karşılığında “Devlete karşı ayaklananların
başı.” tarifi yapılmış. Bu densizliği yapan hadsiz kimdir? Türkiye
Cumhuriyeti’nde gelmiş geçmiş 2 başbuğ vardır. Birincisi, cumhuriyetimizin
kurucusu Başbuğ Gazi Mustafa Kemal Atatürk; diğeriyse, Türk dünyasının lideri
Başbuğ Alparslan Türkeş. Hangisine bu tanımı yakıştırmaya kalktınız? Türk Dil
Kurumunun kurucusu olan Başbuğ Atatürk’ün de, Ülkücü Hareket’in lideri Başbuğ
Türkeş’in de kemiklerini sızlattınız. Haddinizi bilin. Bu tanım ancak “devlete
karşı” kelimelerinin yerine “Emperyalist düzene karşı, haksızlıklara karşı,
Türk düşmanlarına karşı ayaklananların başı.” şeklinde olabilir. 
Bu
kasıtlı tanımın acilen düzeltilmesini temenni ederken her 2 başbuğumuzu da
rahmet ve minnetle anıyorum. 
(Mikrofon
otomatik cihaz tarafından kapatıldı) 
YASİN
ÖZTÜRK (Denizli) – “Bölünme kabul etmez, kutsal bir bütün hâlinde bütün
Türkiye’yi yeniden inşa ederiz.” diyen Alparslan Türkeş’e, adı Alparslan, adı
Türkeş, adı Başbuğ, adı Mustafa, adı Kemal olanlara selam olsun. 
BAŞKAN
– Sayın Gökçel… 
19.- Mersin Milletvekili Cengiz Gökçel’in, Mersinlilerin Tevfik Sırrı
Gür Stadyumu’nun kent müzesine dönüştürülmesini istediğine ilişkin açıklaması
CENGİZ
GÖKÇEL (Mersin) – Sayın Başkan, değerli milletvekilleri; “Mersin” deyince
“futbol” deyince akla Tevfik Sırrı Gür Stadyumu gelir. Mersin halkı cumhuriyet
bayramlarını, millî bayramlarını burada kutladı. Burası, Mersinlilerin ortak
sevinci, ortak kederi, ortak hafızasıdır. Şimdi, Mersin’e büyük eserler
kazandıran valimizin adını taşıyan Tevfik Sırrı Gür Stadyumu’muz yıkılıyor.
Mersinlilerin bilgisi dahi yok, ne yapılacağı belli değil, spor camiası itiraz
ediyor. Kimi “AVM yapılacak.” diyor, kimi “millet bahçesi.” Mersinliler, millî
bayramlarını burada kutladı, maçlarında burada ağlayıp burada güldü.
Mersinliler kapalı tribünün yıkılmadan kent müzesine dönüştürülmesini istiyor.
Tarihin kolay yazılmadığını biliyor ve bir buldozerin kent hafızasına
saldırmasından rahatsızlık duyuyoruz. 
Kulaklarınızı
açın ve Mersinlileri dinleyin: Tevfik Sırrı Gür kapalı tribünü müze olsun. 
Teşekkür
ederim. 
BAŞKAN
– Sayın Çilez... Yok.
Sayın
Önal… 
20.- Kırıkkale Milletvekili Ahmet Önal’ın, Kırıkkale’nin içme suyu
sorununu çözmek için çalışma yapılıp yapılmayacağını Kırıkkalelilerin öğrenmek
istediğine ilişkin açıklaması
AHMET
ÖNAL (Kırıkkale) – Teşekkürler Sayın Başkan. 
Merkez
nüfusu 196 bin olan Kırıkkalemiz, maalesef kaliteli içme suyundan yoksun bir
hâlde. Musluktan akan şebeke suyu yeterli standartlara sahip olmadığından
vatandaşlarımız tarafından kullanılamıyor. Hemen kenarından Türkiye'nin en
büyük nehri olan Kızılırmak’ın aktığı Kırıkkale’miz, kaliteli içme suyuna
hasret bir hâlde. Musluk suyu içilemediğinden, vatandaşlarımızın içme suyu
ihtiyacını ya civar köylere gidip getirerek ya da satın alarak gidermeye
çalışmaktadır. 
En
temel insan haklarından olan temiz ve kaliteli içme suyuna ulaşma hakkı
maalesef Kırıkkaleliler için büyük zahmet ve maliyete yol açmaktadır. Yıllardır
içme suyu satın almak zorunda kalan Kırıkkalelilerin bu sıkıntısını çözmek için
iktidarınız bir çalışma yapmayı düşünüyor mu? On yıllardır içme suyu problemi
çözülmeyen Kırıkkaleliler büyük bir merakla bu sorunun cevabını bekliyor.
Teşekkür
ederim. 
BAŞKAN
– Yavuz Bey, buyurun. 
21.- İstanbul Milletvekili Yavuz Ağıralioğlu’nun, 24 Kasım Öğretmen Günü
vesilesiyle yarınlarla ilgili endişeleri ortadan kaldırmanın yegâne yolunun
öğretmenlik müessesesini toplumun en itibarlı meslek grubu hâline getirmek
olduğuna ve 22 Kasım Enver Paşa’yı doğumunun 137’nci yıl dönümünde hayırla yâd
ettiğine ilişkin açıklaması
YAVUZ
AĞIRALİOĞLU (İstanbul) – 24 Kasım Öğretmenler Günü vesilesiyle birkaç hususa
dikkat çekmek istiyorum. 
Öğretmenleri,
din adamları ve hukuk adamları toplumun en itibarlı meslek grupları hâline
gelememiş toplumların yarınlarıyla ilgili büyük endişeler taşımak, yarınlarıyla
ilgili endişelerini korkularla birleştirmek akıbeti kaçınılmazdır. Bir toplumun
en itibarlı meslek grupları öğretmenler, din adamları ve hukuk adamları değilse
o toplumun geleceğine dair ümitvar cümleler kurulamaz. Münhasıran on altı yıl,
evveli de var, katın üstüne ama gediğimiz nokta itibariye dünya
üniversiteleriyle rekabet gücümüz, din adamlarımızın onca nasihatine, din
bürokrasisinin onca imkânına, camilerimizin onca inşasına rağmen Türk
toplumundaki değer aşınmasına; teknik olarak Hükûmetin millî eğitim altyapı
yatırımlarını mübalağalı rakamlarla -geçmişe nispetle- yapıyor olmasına rağmen
PISA sonuçlarındaki düşmeye, sıralamada mevzimizin gerilere yuvarlanmasına;
adalet bürokrasimizin Türkiye’deki siyaset dilinin etkisi altında adaleti bir
türlü tahakkuk ettiremeyişine bakınca yarınlarımızla ilgili endişelerimizi
ortadan kaldırmanın yegâne yolu olarak bu öğretmenlik müessesesini toplumun en
itibarlı meslek grubu hâline getirmemiz gerektiği aşikârdır. 24 Kasım
vesilesiyle öğretmenlere güzelleme yapmak yerine Türklüğü Müslümanlığın yeniden
hamisi, banisi yapacak, hakkı hakikati yeniden savunacak bir nesli inşa edecek,
dört başı mamur bir Türkiye’nin öğretmenlerin elinden geçeceğini unutmamanın
mesuliyetini yerine getireceğiz. Burası, ona buna taziye mesajı yayınlamaktan
bir şey yapamaz hâle geldiğimiz bir yer olmaktan çıkacaksa çocuklarımızı,
deliler gibi insanlığın istikbaline koşacakları bir kulvarda öğretmenlerle
buluşturmak zorundayız. Bu hassasiyetimizi 24 Kasım vesilesiyle kamuoyuyla
paylaşmak istedim. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – Başkanım, bir dakika herhâlde kâfi gelecek.
BAŞKAN
– Buyurun, toparlayın.
YAVUZ
AĞIRALİOĞLU (İstanbul) – Bir de buraya gelirken arkadaşlarımızdan Enver Paşa’yı
hayırla yâd etmemi isteyen birtakım mesajlar aldım. Türkler doğarken değil de
bütün hikâyelerini ölürken inşa ederler aslında. 
Enver,
imparatorluğun en uzun yüzyılına denk gelmiş, kurtulma iradesine adanmışlıkla
taç olmuş, Türklüğün adanmışlıkla buluşarak bir milleti yaşatma iradesinin
remzi olmuş kahramanıdır; Çegan Tepesi’nde kurşunların üstüne giderken bir
milleti sevmenin, bir millet uğruna ölmenin, bir millet uğruna her türlü şeyi
göze almanın nişanı olmuş bir kahramandır, Türk’ün şerefli evladıdır. Doğum
gününü anarken, bir milleti sevmenin ne demek olduğuna alamet hatırası önünde
hürmetle, saygıyla eğiliyor, onu Rahmetirahman’a uğurladığımız bugünü Türk
milletine adanacak herkesin hatırlamasının milletimiz için bir millî vecibe,
bir millî sorumluluk duygusu olduğunu düşünerek Genel Kurula saygılar arz
ediyorum efendim.
BAŞKAN
– Sayın Akçay, buyurun.
22.- Manisa Milletvekili Erkan Akçay’ın, 25 Kasım Alparslan Türkeş’i
doğumunun 101’inci yıl dönümünde rahmet ve minnetle andığına, Türk Dil
Kurumunun sözlüğünde ve internet sitesinde “başbuğ” kelimesinin tanımında asla
kabul edilemeyecek ifadeler bulunduğuna, Zonguldak ili Kilimli ilçesindeki
maden faciasında hayatını kaybedenlere Allah’tan rahmet dilediğine ve Şırnak
ili Silopi ilçesinde meydana gelen deprem sebebiyle vatandaşlara geçmiş olsun
dileğinde bulunduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan.
25
Kasım Pazar günü partimizin kurucu lideri, Türk milliyetçiliğinin banisi
Başbuğ’umuz Alparslan Türkeş’in doğumunun 101’inci yıl dönümüdür. Başbuğ Türkeş
şöyle demişti: “Ülküsüz insan dümensiz, pusulasız bir gemi gibidir.” Başbuğ,
ülkü sahibi bir fikir ve hareket adamıdır. Cesaretin, ferasetin, feragatin,
dirayetin, Türklük gurur ve şuurunun, İslam ahlak ve faziletinin ete, kemiğe
bürünmüş hâlidir. O, Türk siyasetinin ve devlet hayatının mümtaz şahsiyeti
olarak Türk milletinin devletiyle, vatanıyla onurlu bir şekilde kıyamete kadar
yaşamasını ülkü edinmiştir. İleri görüşlü, isabetli tespitli, vatan millet
sevdalısı bir devlet adamı vasfıyla milyonlarca gencin yetişmesine vesile
olmuş, bize Türk milliyetçiliği, ülkücülük ve Milliyetçi Hareket Partisi gibi
büyük bir miras bırakmıştır. Milyonlarca seveni “Başbuğ Türkeş” nidalarıyla
yüreklerinde Yesevi ateşi, gönüllerinde Yunus sevgisi, bakışlarında Fatih
bakışı ve duruşlarında Atatürk duruşuyla kutlu yolu takip ediyorlar.
Fikirleriyle, ülküleriyle nice yüzyıllara damga vuracak Başbuğ Türkeş’i rahmet
ve minnetle anıyorum. 
Sayın
Başkan, bu vesileyle, son birkaç gündür, özellikle Türk Dil Kurumunun
sözlüğünde ve internet sitelerinde “başbuğ” kelimesinin anlamı ifade edilerek
talihsiz bir şekilde; belli, doğru tanımlar yapıldıktan sonra bir de “devlete
karşı ayaklananların başı” şeklinde…
(Mikrofon
otomatik cihaz tarafından kapatıldı)
BAŞKAN
– Buyurun Sayın Başkan.
ERKAN
AKÇAY (Manisa) – …son derece yanlış ve asla kabul edilemeyecek ifadeler
bulunduğunu esefle müşahede ettik. Fakat daha üzücü olanı da bunun Türk Dil
Kurumunun sözlüğünde 1974 yılından bu yana yer aldığı konusunda da bir bilgi
edindik. Tabii, araştırmaya, incelemeye -gerçekten öyle mi, değil mi- tespite
muhtaç olmakla birlikte bu da ilginç bir durum. Ve bugün itibarıyla da Türk Dil
Kurumunun internet sitesinde bu yanlış olan ibarenin kaldırıldığını da müşahede
ettiğimizi ifade ediyorum ve bu konuyu da ayrıca takip edeceğimizi belirtiyorum.
Şimdi,
Sayın Başkan…
(Mikrofon
otomatik cihaz tarafından kapatıldı)
BAŞKAN
– Buyurun Sayın Başkan.
ERKAN
AKÇAY (Manisa) – …salı günü Zonguldak’ın Kilimli ilçesindeki maden faciasında 3
madencimiz hayatını kaybetmiş, 2 madencimiz de yaralanmıştı. Madencilerimize
Allah’tan rahmet, ailelerine ve tüm maden camiasına başsağlığı ve sabır
diliyorum. Bugün kamuoyuna yansıyan haberlere göre maden ocağının da ruhsatsız
olduğu haberleri var. Maden ocaklarındaki denetim mekanizmalarının doğru
işletilmemesinin sonuçlarını görüyoruz. Tüm dünyada bilinen bir gerçektir ki
denetimin etkin yapılmaması, iş kazalarının artmasına neden olmaktadır. Maden
facialarını Türkiye'nin gündeminden mutlaka çıkarmalıyız ve bu kazanın da tüm
boyutlarıyla mutlaka bir an önce aydınlatılması gerekmektedir.
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan.
BAŞKAN
– Buyurun Sayın Başkanım.
ERKAN
AKÇAY (Manisa) – Yine bu sabah Şırnak’ın Silopi ilçesinde meydana gelen 4,2
büyüklüğündeki deprem sebebiyle Şırnak Silopi’deki vatandaşlarımıza geçmiş
olsun dileklerimizi iletiyoruz. Şu ana kadar açıklanan bir can ve mal kaybının
olmaması da sevindiricidir.
Teşekkür
ederim Sayın Başkan.
BAŞKAN
– Sayın Bilgen…
23.- Kars Milletvekili Ayhan Bilgen’in, Suruç katliamında hayatını
kaybedenleri anarak yargılama sürecinin etkin ve ciddi sonuç vermesini umut
ettiklerine, hiçbir güvenlik gerekçesi ortaya konulamayacak nedenlerden dolayı
insanların hayatını kaybettiğine, işsizliğin bedelinin sadece ekonomide
rakamlardan ibaret olmayıp toplumsal sorun olduğunun bilincinde olarak siyasi
sorumluluğun üstlenilmesi gerektiğine ilişkin açıklaması
AYHAN
BİLGEN (Kars) – Sayın Başkan, bugün Suruç davasının üzerinden, Suruç
katliamının üzerinden geçen kırk ayla birlikte yine duruşma var. 33 genç insan,
sadece IŞİD vahşetinin, IŞİD barbarlığının çocuklarda oluşturduğu travmaya
karşı bir destek, bir sorumluluk duygusuyla yanlarında sadece oyuncaklar
bulunarak Suruç’ta bir basın açıklaması yapmaya çalışırken orada patlatılan
bombayla hayatlarını kaybettiler. Tabii ki yargılama sürecine dair bir polemik
yapmak için söylemiyorum. Ama bu ülkede özellikle o dönemde, 2015 Haziran
seçimleri ile Kasım seçimleri arasında patlayan bombalar dolayısıyla hayatını
kaybeden insanların sayısı neredeyse 15 Temmuzda hayatını kaybedenlere yakın
bir sayı. Bunlar, elbette ki sistematik ve üzerinde siyaset adına düşünmeyi,
Suriye politikasını, Türkiye'nin Orta Doğu’daki pozisyonunu, bunun ortaya
çıkardığı sonuçları yeniden ele almayı da gerektirecek rakamlar. Şüphesiz
hayatını kaybedenleri bir kez daha anıyoruz ve yargılama sürecinin de etkin ve
ciddi bir sonuç vermesini umut ederek bunu paylaşmak istiyorum.
Yine
son derece önemli bir konu, dün bir kez daha tekrarladı. Diyarbakır’dan
Adana’ya aile yakınlarının göz ameliyatına giden Sedat Polat, Birecik’te GBT
kontrolü sırasında, trafik kontrolü sırasında otobüsten indiğinde oradaki
zırhlı aracın üzerindeki ateşli silah dolayısıyla hayatını kaybetti. Yani
hiçbir spekülasyona, hiçbir polemiğe yer vermeksizin... Sadece geçen yıl ya
güvenlik güçlerine ait araçların kontrolden çıkması...
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Bilgen. 
AYHAN
BİLGEN (Kars) - ...eve girmesi, kavşakta virajı alamaması ve sivillerin üzerine
düşmesi sonucu ya da ateşli silahlardan çıkan hiçbir çatışma söz konusu
olmadığı hâlde yani hiçbir güvenlik gerekçesi ortaya konamayacak nedenlerden
dolayı 4 yaş ile 80 yaş arasında 20 insan hayatını kaybetti. Bu durum, galiba
insan güvenliği açısından bu yöntemin, bu alışkanlıkların ne ifade ettiğini
ortaya koymaya yetiyor. 
Son
olarak da yine İŞKUR’a işsizlik nedeniyle başvuran kişi sayısıyla ilgili,
işsizlik ödeneği almak için başvuran kişi sayısıyla ilgili rakamları bir kez de
ben hatırlatmak istiyorum. Geçen yıl, aslında on ay içerisinde, tam bir yıl da
değil ama 1 milyon 161 bin 604 kişi işsizlik ödeneğinden faydalanmak için
başvuru yapmış ve bu başvuru oranı son bir yılda yüzde 27 artmış durumda. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bilgen. 
AYHAN
BİLGEN (Kars) – Teşekkürler Sayın Başkan. 
Bir
ülkede hem enflasyon bu kadar yüksek hem de işsizlik rakamları bu kadar hızlı
yükseliyorsa bunun kitaptaki yeri bellidir, stagflasyondur, bunun başka türlü
izahı yoktur. Ne işsizliği başka türlü tevil etmek ne de enflasyonu “fiyat
artışı” “fiyat ayarlaması” ya da “sadece dış güçler” diye izah etmek doğru
değildir ve sadece kendimizi kandırmaktır. İşsizliğin bedelinin sadece
ekonomide rakamlardan ibaret olmadığının, her birinin bir hayat, bir umut, bir
intihara dönüşme, bir aile faciasına dönüşme potansiyeli taşıyan toplumsal
sorun olduğunun bilincinde ve farkında olarak siyasi sorumluluk üstlenmeliyiz
Genel
Kurulu ben de saygıyla selamlıyorum. 
BAŞKAN
– Buyurun Sayın Başkan.
24.- Denizli Milletvekili Cahit Özkan’ın, Malatya ili Darende ilçesinde
minibüsün devrilmesi sonucu hayatını kaybedenlere Allah’tan rahmet dilediğine,
Gazi Mustafa Kemal’e “Başöğretmen” unvanının verildiği 24 Kasım Öğretmenler
Günü vesilesiyle öğretmenlere şükranlarını sunduğuna, aydınlık yarınları inşa
edecek eğitim camisına katkı sunmaya devam edeceklerine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Öncelikle,
Malatya’nın Darende ilçesinde minibüsün devrilmesi sonucu ilk belirlemelere
göre 7 vatandaşımızın hayatını kaybettiği ve 15 vatandaşımızın da yaralı olarak
hastaneye sevk edildiğini öğrenmiş bulunuyoruz. Öncelikle, hayatını kaybeden
vatandaşlarımıza Allah’tan rahmet, yakınlarına sabrıcemil niyaz ediyorum;
yaralılara da acil şifalar diliyorum, Malatya’mıza başsağlığı dileklerimi
iletiyorum.
24
Kasım Öğretmenler Günü. Tabii ki marifet iltifata, iltifat da marifete tabidir.
Milletin ilim, irfan ve bilgi kaynağı olan tüm öğretmeleri sevgi ve saygıyla
selamlıyor, görevi başında şehit düşmüş eğitimciler olmak üzere, ahirete
irtihal eden tüm öğretmenlerimize Allah’tan rahmet diliyorum. Bugün, artık,
emekli olmuş öğretmenlere de sağlıklı, hayırlı ve uzun ömürler temenni
ediyorum. 
Öğretmenlik
bilgi, tecrübe ve irfanla çocuklarımızı, gençlerimizi geleceğe hazırlama
mesleğidir. Bu yönüyle öğretmenler eğitim öğretim sistemimizin temel yapı
taşları, istikbalimizin güvencesi, mimarlarıdır. Geleceğimize ilişkin
hedeflerimize ulaşabilmemiz konusunda en büyük görev de öğretmenlerimize
düşmektedir. Türkiye'nin 2023 hedeflerine ulaşmasında, 2053 ve 2071 vizyonlarını
hayata geçirmesinde öğretmenlerimizin çabalarının, emeklerinin çok önemli payı
olacağını özellikle vurguluyor, Gazi Mustafa Kemal’e “başöğretmen” unvanının
verildiği bu anlamlı günde öğretmenlerimize şükranlarımı sunuyorum. Tekrar tüm
öğretmenlerimizin ve eğitim camiamızın 24 Kasım Öğretmenler Günü’nü yürekten
kutluyorum. 
Tabii,
on altı yıldan beri, AK PARTİ hükûmetleri olarak, grubumuz olarak derslik
sayısında, öğretmen alımlarında ve bütçeden eğitim öğretime ayrılan payda,
yaptığımız çalışmalar…
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Başkan.
CAHİT
ÖZKAN (Denizli) – Bugüne kadar, eğitim öğretimin anlamını, gelecek
kuşaklarımızı yetiştirmedeki önemini bilerek ve bu bilinçle bütçeden eğitim
öğretime pay ayırmaya, çok daha güçlü, aydınlık yarınları inşa edecek eğitim
camiamıza katkı sunmaya devam edeceğiz. Gençlerimizin dünya gençliğiyle rekabet
edebilecek noktaya gelmeleri için elimizden gelen gayreti ortaya koymaya devam
edeceğiz. 
Yine,
bugün yapılacak yasama faaliyetlerinde tüm gruplara ve Meclisimize hayırlı,
başarılı çalışmalar temenni ediyor, Genel Kurulu saygıyla selamlıyorum.
BAŞKAN
– Sayın Tanal, buyurun. 
25.- İstanbul Milletvekili Mahmut Tanal’ın, Türk Bayrağı’nın üzerinde
Cumhurbaşkanlığı Forsu’nun olmasının bayrağın kapsayıcılığına ve bütüncüllüğüne
aykırı bir durum olduğuna ilişkin açıklaması
MAHMUT
TANAL (İstanbul) – Değerli Başkanım, çok teşekkür ederim. Sizlere ve
milletvekillerine saygılarımı sunuyorum. 
Konu
şu Değerli Başkanım: Bugüne kadar Cumhurbaşkanlarının hepsinin forsunu gördük.
Cumhurbaşkanlığı forsuna bizim bir itirazımız yoktur ancak Türkiye Büyük Millet
Meclisi sitesinin “Mevzuat” bölümüne girdiğimiz zaman, “Mevzuat” bölümünde
Cumhurbaşkanlığının çıkardığı genelgelere baktığımız zaman, o genelgelerin
üzerinde Türk Bayrağı ve Türk Bayrağı’nın üzerinde Cumhurbaşkanlığının forsunu
görüyoruz. Bu, bir ilk uygulamadır. Bugüne kadar, hiçbir dönem Türk
Bayrağı’mızın üzerinde Cumhurbaşkanlığı forsu olmadı. Bu, bayrağın
kapsayıcılığına, bütüncüllüğüne aykırı olan bir durumdur. Şu andaki
Cumhurbaşkanı bir partinin genel başkanıdır. 
Benim
buradan Cumhurbaşkanlığından ve tüm yetkililerinden istirhamım şu: Ne olur,
bizim bu kadar değerimiz olan Türk Bayrağı’nın üzerinde de…
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Bitireceğim Sayın Başkanım. 
BAŞKAN
– Toparlayın Sayın Tanal. 
MAHMUT
TANAL (İstanbul) – Benim buradan Cumhurbaşkanından ve tüm yetkililerden
istirhamım şu: Bayrağımızın üzerine bu şekilde siyaset yapmak doğru bir şey değil.
Hiçbir Cumhurbaşkanı döneminde Türk Bayrağı’nın üzerine Cumhurbaşkanlığı forsu
yapıştırılmadı, iliştirilmedi. Bunun da bir an önce çıkarılmasını, bu hatadan
dönülmesini talep eder, saygılarımı sunarım. 
CAHİT
ÖZKAN (Denizli) – Sayın Başkan…
BAŞKAN
– Buyurun Sayın Özkan. 
26.- Denizli Milletvekili Cahit Özkan’ın, 1985 tarihli Türk Bayrağı
Tüzüğü uyarınca Cumhurbaşkanının bulunduğu her yerde, mekânda ve makamda forsun
dalgalandığına ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Bu
konu dün de gündeme taşındı. Dünkü cevapları aynen, tekraren vermek istiyorum:
Bilindiği üzere Cumhurbaşkanımızın “devletin başı” sıfatıyla Meclisimizde ve
Türkiye'nin bütün bürokratik yönetiminde görevleri var anayasal düzenimizin
gerekleri çerçevesinde. Bakınız, İç Tüzük’te 87 kez “Cumhurbaşkanı,
Cumhurbaşkanlığı” ifadesi geçiyor. Komisyonlarda ve Genel Kurulda
Cumhurbaşkanımız veya onu temsilen Cumhurbaşkanı yardımcılarının görevleri var.
Bir de Cumhurbaşkanlığı forsu yönetmeliği, tüzüğü var. Bu tüzükte de
Cumhurbaşkanımız nerede bulunuyorsa bayrağın forslu olacak şekilde
hazırlanacağı ifade ediliyor, tüzüğün kendisinde. Bu tüzük dün, bugün
hazırlanmış bir tüzük de değildir. Dünden bugüne yani cumhuriyetimizin
ilanından bugüne, Cumhurbaşkanlığı forsunun hayata geçtiği günden bugüne bu
durum aynı şekildedir. 
Cumhurbaşkanımız
Sayın Recep Tayyip Erdoğan’a ve bu milletin değerlerine olan düşmanlığı fors
üzerinden ifade etmeye de gerek yoktur diye ifade ediyor, Genel Kurulu Saygıyla
selamlıyorum.
MAHMUT
TANAL (İstanbul) – Sayın hatibin “Türkiye Cumhuriyeti devleti ve millî
değerlerimize düşmanlık üzerinden, bayrak üzerinden Cumhurbaşkanımız
eleştiriliyor.” şeklindeki söylemi açıkça bir sataşmadır. Bu sataşmadan dolayı
söz istiyorum.
BAŞKAN
– Sayın Tanal, yerinizden söz vereyim.
Buyurun.
27.- İstanbul Milletvekili Mahmut Tanal’ın, Denizli Milletvekili Cahit
Özkan’ın yaptığı açıklamasındaki bazı ifadelerine ilişkin açıklaması
MAHMUT
TANAL (İstanbul) – Değerli Başkanım, bayrak, bir partinin, bir kesimin millî değeri
değil, hepimizin ortak millî değeridir. Burada millî değeri korumak için,
kollamak için ben bunu söylüyorum. 
Sayın
Grup Başkan Vekili iki olayı birbirine karıştırdı, elmalar ile armutları
karıştırdı. Benim dün gündeme getirdiğim “AK PARTİ Genel Başkanı” sıfatıyla
oraya ismin yazılması lazımdı tüm diğer siyasi partilerin genel başkanlarına
olduğu gibi. Bugün gündeme getirdiğim, bayrağımızın üzerine Cumhurbaşkanlığı
forsu yapıştırılmıştır. Bu, Türk Bayrağı’nı küçümsemedir; bu, Türk Bayrağı’nı
itibarsızlaştırmadır; bu, aynı zamanda, bayrağımızı sanki bir siyasi partinin
şeyiymiş gibi kullanmadır. Bizim itirazımız bu. Bu kapsayıcılık Türk milletine,
hepimize, 81 milyona ait.
BAŞKAN
– Son sözü veriyorum, bunu devam ettirmeyelim.
28.- Denizli Milletvekili Cahit Özkan’ın, İstanbul Milletvekili Mahmut
Tanal’ın yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Bakınız,
ben, Cumhurbaşkanlığı forsu yönetmeliğinden ve tüzüğünden bahsediyorum.
Bilindiği üzere, 16 Nisan 2017’de Türkiye’nin yüz kırk iki yıllık anayasal
düzeninde sivil, demokratik bir reform gerçekleştirilmek suretiyle bir anayasal
reform oldu ve Cumhurbaşkanlığı hükûmet sistemine geçtik milletimizin
kararıyla. Onun için, eskiden Başbakanlık genelgesi vardı, Başbakan da
Cumhurbaşkanı olmadığı için ve Cumhurbaşkanlığı forsunu kullanamadığı için
genelgelerde o bayrak forslu olarak bulunmuyordu. Oysaki 16 Nisandan sonra ve
özellikle, gerçekleştirilen 24 Haziran seçimlerinden sonra, Anayasa’nın öngördüğü
şekliyle Cumhurbaşkanlığı hükûmet sistemi tam anlamıyla yürürlüğe geçmiş ve bu
vesileyle Cumhurbaşkanlığı tarafından yayınlanan genelgelerde Türk Bayraklı
fors yer almaktadır.
Arz
ederim.
MAHMUT
TANAL (İstanbul) – Sayın Başkanım, son cümleyi... Özür dilerim sizden.
BAŞKAN
– Sayın Tanal, bir cevap hakkı doğurmadan düşüncelerinizi ifade edin.
29.- İstanbul Milletvekili Mahmut Tanal’ın, Türk Bayrağı’nın şekli ile
üzerindeki işaretlerin Anayasa’nın koruması altında olduğuna ve keyfî olarak
hiç kimsenin, hiçbir gücün bunu değiştiremeyeceğine ilişkin açıklaması
MAHMUT
TANAL (İstanbul) – Teşekkür ederim Değerli Başkanım.
Değerli
Başkanım, çok teşekkür ederim yönetim anlayışınız için, sağ olun.
Şimdi,
burada “Cumhurbaşkanı yönetiminde” demek, “Sistem değişti.” demek Türk
Bayrağı’nın üzerine bu şekilde, gelişigüzel işaretlerin konulma hak ve
yetkisini vermez. Bu anlamda, Türk Bayrağı’nı -Anayasa’nın değiştirilmez,
değiştirilmesi, şekli teklif edilemez- Anayasa’nın ilk 3’üncü maddesi ve 4’üncü
maddesi korumuş, kollamış durumdadır. Türk Bayrağı’nın şekli ve üzerindeki
işaretler Anayasa’mızın koruması altındadır, keyfî anlamda hiçbir kimse, hiçbir
güç bunu değiştiremez, değiştirmeye de gücü yetmez. Bu keyfîlikten
vazgeçmelerini ben diliyorum, temennim bu.
Teşekkür
ediyorum, saygılarımı sunuyorum.
BAŞKAN
– Özgür Bey, söz talebiniz var.
Buyurun.
30.- Manisa Milletvekili Özgür Özel’in, Adalet ve Kalkınma Partisi Genel
Başkanı Recep Tayyip Erdoğan’ın yaptığı konuşmada Cumhuriyet Halk Partisini ve
liderini Sorosçulukla suçladığına, ülkede bir büyük siyasetçi Sorosçuysa onun
da Recep Tayyip Erdoğan olduğuna ilişkin açıklaması
ÖZGÜR
ÖZEL (Manisa) – Sayın Başkanım, Adalet ve Kalkınma Partisi Genel Başkanı Sayın
Recep Tayyip Erdoğan dün bir konuşma yaptı. Anadolu Ajansından 9 sayfalık bir
metin geldi önümüze, 8 sayfasında Cumhuriyet Halk Partisine ve liderine
eleştiri de değil, hakaretler var. Bu hakaretlerin her birisini ayrı ayrı
okuduk, gerekli mecralarda cevaplarını veriyoruz.
Ancak
ana muhalefet partisinin liderini, Sayın Genel Başkanımızı ve partimizi
Sorosçulukla suçlama gibi yeni bir yaklaşım var. Tabii bunu bu akşamdan
itibaren yandaş medyada, yarından itibaren Adalet ve Kalkınma Partisi siyaset
makinesinin ve mekanizmasının tüm aygıtlarında ve tüm kısımlarında bolca dinleyeceğimiz
anlaşılıyor. Bizim Sorosçuluğumuzla ilgili, Sayın Genel Başkanın böyle bir
irtibatıyla ilgili bir dedikodu, bir söylenti bile tamamen yandaş basın
kaynaklıdır ama ben sizlere bir fotoğraf göstermek istiyorum. Bu, 2003 yılı.
Sayın Recep Tayyip Erdoğan 2003 yılında Soros’un karşısına geçmiş, yanında
Egemen Bağış, onun yanında Ömer Çelik, karşısında Soros ve Soros’un kurmayları
bir toplantı yapıyorlar. Toplantının özeti, Abdullah Gül’ün başdanışmanı Ahmet
Sever’in o tarihlerdeki açıklamasıyla “‘Türkiye’nin açık toplumu biziz, bizi
destekleyin.’ diyerek taşı gediğine koydu Recep Tayyip Erdoğan.” diyor “Açık
toplum” ifadesi şu…
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – Soros bütün dünyada bu slogan üzerinden çalışıyor, açık toplum
enstitüleri kuruyor, açık toplum toplantıları yapıyor ve “Türkiye’nin açık
toplumu biziz.” derken Soros’a sadece böyle sözle değil, karşısında oturarak
değil, böyle karşıdan göz atarak diyor ki: “O benim, senin aradığın benim.” O
toplantının sonunda çeşitli ülkelerin katılımıyla da Finlandiya’nın
cumhurbaşkanı, Fransa’nın eski başbakanı, Hollanda’nın eski dışişleri bakanı,
İtalya’nın eski dışişleri bakanı -ki hepsi bunların Soros’un bu çalışmalarında
gönüllü çalışan, görev alan kişiler Türkiye’yi destekleme komisyonu kuruyorlar,
Bağımsız Türkiye Komisyonu ve daha sonra dünya kadar fon geliyor, dünya kadar
çalışılıyor. Ve çokça seçim başarılarını hep Soros’tan alınan desteğe bağlıyor
bu komisyon sonra.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bitireyim Sayın Başkanım.
BAŞKAN
– Toparlayalım Sayın Özel.
ÖZGÜR
ÖZEL (Manisa) – Şimdi, Sayın Başkanım, bizim böyle bir fotoğrafımız yok
elhamdülillah. Bu fotoğrafı çektiren Recep Tayyip Erdoğan, “Açık toplum biziz.”
diyen o, destek isteyen o, para isteyen o ama dönüyorsunuz dolaşıyorsunuz bugün
CHP’ye laf edecek… 
Şöyle:
Kişi kendinden bilir işi. Hırsız diyebilir miyim? Ya bu adam çalmadı. Diyemem.
Rüşvetçi diyebilir miyim? Dönemini 300 müfettiş inceledi, bir şey bulmadım.
Diyemem. Arsız diyebilir miyim? Arından, namusundan milletin hiç şüphesi yok.
Bir şey diyemem. E, buna FETÖ’cü derim çünkü FETÖ’ye en büyük desteği ben
verdim zamanında. Bir de ne vardı, ne vardı? Dur, Sorosçu diyeyim. Kendinden
biliyor ya efendim, kendinden biliyor. 
Bu
ülkede bir büyük siyasetçi Sorosçuysa o da Recep Tayyip Erdoğan’dır. 
Teşekkür
ediyorum. (CHP sıralarından alkışlar) 
BAŞKAN
– Buyurun Sayın Başkan.
31.- Denizli Milletvekili Cahit Özkan’ın, Manisa Milletvekili Özgür Özel’in
yaptığı açıklamasındaki bazı ifadelerine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Tabii,
siyasetin bir denklemi vardır. Millet ile milletten yetki alarak millete hizmet
etmek isteyen siyasi kadroların aynı denklemde buluşabilmesi, aynı frekansta.
ÖZGÜR
ÖZEL (Manisa) – Millete Sorosçu mu diyorsun?
CAHİT
ÖZKAN (Denizli) – Onun için siyasetçinin birinci özelliği, sözünün, özünün bir
olmasıyla başlar. Sayın Cumhurbaşkanımız siyasi hayatında bugüne kadar kamuoyu
önünde neyse kafasının içinde de o vardır, kafasının içinde ne varsa icraatında
da o vardır. 
Bakınız,
esas sorun şu: “Açık toplum” deyip yüzüne maskeler takmak suretiyle kamuoyunda
millet düşmanlığı yürütenler arasındadır. 
Bakınız,
Cumhurbaşkanımız şunu ifade ediyor, diyor ki: “Eğer siz açık toplum
taraftarıysanız, şeffafsanız, Türkiye’de biz şeffafız her zaman olduğu gibi.”
Ha, şeffafız diyenlerin, o Sorosçuların ve açık toplumcuların Gezi
kalkışmasında nerede yer aldıklarını biliyorsunuz. Bizzat o Gezi kalkışmasının
arkasında Türkiye’ye yönelmiş saldırıları organize ettikleri açıktır. O zaman o
Sorosçuların yanında kimler vardı, bunu da aziz milletimizin takdirine
sunuyorum.
Teşekkür
ediyorum.
KANİ
BEKO (İzmir) – Ne alakası var Gezicinin be? Gezi’nin Soros’la ne alakası var?
CAHİT
ÖZKAN (Denizli) – Biz sataşmadık ya.
ÖZGÜR
ÖZEL (Manisa) – Sayın Başkanım… 
KANİ
BEKO (İzmir) – Sen aklını başına topla ya! Gezi’deki insanlarla Soros’un ne
alakası var, ne ilgisi var? Ayıptır ya!
BAŞKAN
– Grup başkan vekiliniz söz istiyor arkadaşlar.
KANİ
BEKO (İzmir) – Gezi’nin başı benim, ben.
CAHİT
ÖZKAN (Denizli) – Yapma ya! 
Aha,
bak orada, aradığın adam orada.
KANİ
BEKO (İzmir) – Soros sensin, Gezi’nin başı benim. Sen ne diyorsun be!
CAHİT
ÖZKAN (Denizli) – Aradığın adam orada.
KANİ
BEKO (İzmir) – Adamı çıldırtma! Allah Allah, aklını başına topla!
AHMET
ÖZDEMİR (Kahramanmaraş) – Sen aklını başına topla be!
ÖZGÜR
ÖZEL (Manisa) – Kani Bey… Kani Bey…
CAHİT
ÖZKAN (Denizli) – Hocam, yakışmıyorsunuz yan yana. Haddini bilecek.
ZAFER
IŞIK (Bursa) – Sakin ol! Elini kolunu indir bakayım!
KANİ
BEKO (İzmir) – Konuşmalarına dikkat et. 
BAŞKAN
– Sayın Milletvekili…
AHMET
ÖZDEMİR (Kahramanmaraş) – Sen de konuşmalarına dikkat et.
KANİ
BEKO (İzmir) – Ne diyorsun sen be!
AHMET
ÖZDEMİR (Kahramanmaraş) – Sen ne diyorsun?
KANİ
BEKO (İzmir) – Bak belgeledi, belgeleri sunuyor, bak belgeleri koydular. 
AHMET
ÖZDEMİR (Kahramanmaraş) – Allah Allah! Nasıl konuşuyorsun sen!
GÖKAN
ZEYBEK (İstanbul) – Bir otur yerine be!
AHMET
ÖZDEMİR (Kahramanmaraş) – Oturmuyorum, ne yapacaksın?
GÖKAN
ZEYBEK (İstanbul) – Otur yerine be! Telaşlanma, otur yerine!
BAŞKAN
– Birleşime on dakika ara veriyorum değerli milletvekilleri.
Kapanma Saati: 15.08
İKİNCİ OTURUM
Açılma Saati: 15.28
BAŞKAN: Başkan Vekili Celal ADAN
KÂTİP
ÜYELER: Fatma KAPLAN HÜRRİYET (Kocaeli), Emine Sare AYDIN YILMAZ (İstanbul)
-----0-----
BAŞKAN
– Türkiye Büyük Millet Meclisinin 21’inci Birleşiminin İkinci Oturumunu
açıyorum.
Gündeme
geçiyoruz. 
Başkanlığın
Genel Kurula sunuşları vardır. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım. 
V.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Eskişehir Milletvekili Arslan Kabukcuoğlu ve
arkadaşları tarafından, öğretmenlik mesleği ve öğretmenlerin yaşadığı
sorunların araştırılması ve bu konudaki sorunların tespit edilip çözüm
yollarının bulunabilmesi maksadıyla 15/11/2018 tarihinde TBMM Başkanlığına
verilmiş olan Meclis araştırması önergesinin ön görüşmelerinin, Genel Kurulun
22 Kasım 2018 Perşembe günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 22/11/2018 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
Eskişehir
Milletvekili Doktor Arslan Kabukcuoğlu ve arkadaşları tarafından, öğretmenlik
mesleği ve öğretmenlerin yaşadığı sorunların araştırılması ve bu konudaki
sorunların tespit edilip çözüm yollarının bulunabilmesi maksadıyla 15/11/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin diğer önergelerin önüne alınarak görüşmelerin
22/11/2018 Perşembe günkü birleşimde yapılması önerilmiştir.
BAŞKAN
– Önerinin gerekçesini açıklamak üzere öneri sahibi İYİ PARTİ Grubu adına Adana
Milletvekili İsmail Koncuk. 
Buyurun.
(İYİ PARTİ sıralarından alkışlar)
Süreniz
beş dakikadır. 
İYİ
PARTİ GRUBA ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum. 
24
Kasım Başöğretmen Atatürk’ün “Millet Mektepleri Başöğretmenliği” unvanını kabul
ettiği gündür ve bugünü 24 Kasım Öğretmenler Günü olarak kutluyoruz. Bu
vesileyle, başta Mustafa Kemal Atatürk’ü rahmet, minnet ve duayla yâd ediyorum.

Değerli
milletvekilleri, eğer dünyada bir imzanız olacaksa, varlığınız hissedilecekse
bunu eğitim yoluyla başarmak zorundayız. Gelişmiş dünyanın da bulabildiği başka
bir metot, başka bir yöntem söz konusu bile değildir. Eğitim, eğitim, eğitim…
Peki, eğitimin ana manivelası kimdir? Öğretmendir. O hâlde biz aslında
öğretmenlerin problemlerini, sıkıntılarını öğretmenlerin problemi olarak görme
alışkanlığından vazgeçeceğiz. Öğretmenlerin problemleri hepimizin problemidir,
aslında milletimizin problemidir. Eğer bir ülkede ahlaki erozyon varsa, gece
karanlık sokaklardan geçerken endişeye kapılıyorsak burada aklımıza gelmesi
gereken şey eğitim konusunda Türkiye’de, ülkemizde ciddi problemler yaşadığımız
gerçeğidir. Bu sebeple Öğretmenler Günü’nü, 24 Kasım tarihini bir basit gün
olarak değerlendirmemek, sadece kutlayacağımız, öğretmenlerin gazını alacağımız
bir gün olarak görmemek gerekir. 
Peki,
gerçekten öğretmenlerimizi samimiyetle düşünüyor muyuz? Onların problemlerini
çözmek adına samimi bir gayret içerisinde miyiz? Bunu konuşmamız lazım, bunu
tartışmamız lazım. Hayır, maalesef böyle bir samimi gayret yok çünkü yıllar
içerisinde, Türkiye’nin en itibarlı mesleği olan öğretmenlik mesleği maalesef itibar
kaybeden meslekler arasına girdi. Dün öğrencilerimizin, velilerimizin,
toplumumuzun bir danışman olarak gördüğü, baş tacı ettiği öğretmenler maalesef
herkes tarafından horlanır, hatta dövülür hâle geldi. Ama biz bunun tedbirini
aldık mı? Almadık. Tam tersine, öğretmenin itibarını azaltmak adına yapılacak
ne varsa, bugüne kadar maalesef siyasetçi, iktidar bunu yaptı. Efendim, aldığı
maaşı küçümsedi, “Az çalışıyor.” dedi, öğretmen bir öğrencinin kulağını
çektiğinde televizyonlarda, gazetelerde neredeyse ana haber olarak verildi,
manşetlere taşındı. Dolayısıyla, öğretmenin itibarını yerle bir ettik. Şimdi,
biz itibarını yerle bir ettiğiniz bu öğretmenden başarı bekliyoruz. Türkiye’de
eğitim öğretimin içinde yaşadığı problemleri çözmesini ve sağlıklı bir eğitim
yapmasını umuyoruz ve bekliyoruz. Almadan vermek Allah’a mahsus, dolayısıyla
biz öğretmenlerimizin problemlerini çözeceğiz.
Sözleşmeli
öğretmenliği maalesef AKP iktidarı icat etmiştir. Yani cumhuriyet tarihinde
öğretmenlik sadece kadrolu yapılan bir meslek olmasına rağmen AKP iktidarı 2006
yılında, hatta 2005 yılının sonlarında önce -düşünebiliyor musunuz- kısmi
zamanlı sözleşmeli öğreticilik modelini çıkardı. Yani yılda sekiz dokuz ay
çalışacak, görevi bırakacak. Dava açtık iptal ettirdik. Bunun üzerine 4/B’li
sözleşmeli öğretmenlik modeli geldi. 2011 yılı genel seçimleri öncesinde diğer
siyasi partilerin seçim beyannamesine alması sebebiyle AK PARTİ de bunu seçim
beyannamesine aldı ve sözleşmeli öğretmenliği kaldırdı ama ne oldu? 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Koncuk. 
İSMAİL
KONCUK (Devamla) – Sözleşmeli öğretmen alımı yine başladı.
Şimdi,
ben 2011 yılını hatırlıyorum, sözleşmelilik kaldırılırken verdiğiniz kanun
teklifinin gerekçesinde şu yazıyor: “Kamuda verimliliği artırmak için kadrolu
hâle getiriyoruz.” Peki, kamuda verimliliği artırmak için kadrolu hâle
getirdiğiniz bu öğretmenlik mesleğini neden yeniden sözleşmeli öğretmenlik
hâline dönüştürdünüz? Düşünün, bir öğretmenler odasında sözleşmeli öğretmen var,
kadrolu öğretmen var, ücretli öğretmen var ve bunlar farklı hukuki normlara
tabii. Tayin, terfi, görevde yükselme, izin, birçok özlük hakkı birbirinden
tamamen farklı. Şimdi, düşünün, hepsi birbirinin gözüne bakıyor. Biri müdür
olacak, diğeri olamıyor, görevde yükselme hakkı yok. Birinin annesi ölüyor, on
gün izin kullanıyor; diğeri üç gün, beş gün kullanıyor. Böyle bir şey olabilir
mi? Dolayısıyla gelin, Öğretmenler Günü’nde öğretmenlerimizin gerçek
problemlerine parmak basalım ve çözme irademizi ortaya koyalım diyorum. 
Saygılar
sunuyorum. (İYİ PARTİ sıralarından alkışlar)
BAŞKAN
– Milliyetçi Hareket Partisi Grubu adına Erzurum Milletvekili Kamil Aydın. 
Buyurun.
(MHP sıralarından alkışlar)
Süreniz
üç dakikadır. 
MHP
GRUBU ADINA KAMİL AYDIN (Erzurum) – Sayın Başkan, değerli milletvekilleri;
Milliyetçi Hareket Partisi adına ilgili önerge üzerinde partim adına konuşmak
üzere söz almış bulunmaktayım. Yüce heyetinizi saygıyla selamlıyorum. 
Saygıdeğer
milletvekilleri, yaşam boyu ya da beşikten mezara ya da ebedmüddet süren bir
ulvi yolculuğun en önemli mimarı ve övgüye mazhar öğretmenlerimizin sorunlarını
ezbere bilmekteyiz. Artık malumun ilamı babından değil, her 24 Kasımda bu
sorunları sürekli, mütemadiyen, kendimizi tekrar edercesine ifade etmekten çok,
inşallah çözüm odaklı birtakım somut adımların atılması noktasındaki hamlelerin
yapılması azim ve kararlılığını göstermek sorumluluğunu taşımaktayız bizler
milletvekilleri olarak. Bunu niye söylüyorum? Çünkü gerçekten bu ulvi görevi
yapan, bir harf değil, binlerce harf öğreten, gerçekten bu ulvi görevi yerine
getiren öğretmenlerimizin topyekûn sorunlarının yanı sıra, artık onları bir de
kendi aralarında sınıflandırdık, farklı farklı sorunlara da düçar kıldık. İster
sözleşmeli olsun ister ücret karşılığında görevini ifa eden arkadaşlarımız
olsun isterseniz kadrolu olsun, öğretmenlerimizin sorunları artık yüce
milletimizin ezberinde. Biz Parlamento olarak özellikle yürütmenin bu konuda
daha kesin, daha somut, daha iyileştirici adımlar atması noktasında elimizden
geleni yapma sorumluluğunu haiziz. 
Evet,
bütün siyasi partiler üç aşağı beş yukarı seçim beyannamelerine koydular.
Bunları somut olarak tekrar ifade etmek gerekirse kısaca: Ne emekli ne çalışan
ne de çalışma azim ve kararlılığında olan ama atama bekleyen kardeşlerimiz
açısından ne olur bu sıkıntıların bir an önce ifa edilmesi, yerinden uygun bir
şekilde kaldırılması noktasında gerekli adımlar atılsın. Ek göstergede, evet,
3600 iddiamız vardır, bunun takipçisiyiz. Sözleşmeli kardeşlerimiz için
birtakım adımlar atıldı, yeterli değil, daha da atılması konusunda biz gerekli
desteği, gerekli taleplerimizi ifade edeceğiz. Ücretli öğretmenlerimiz için
belirli oranda kadro verildi, yeterli mi, değil. İyileştirilmesi için,
çoğaltılması için elimizden gelen desteği vermeyi ve dile getirmeyi
sürdüreceğiz. 
Ben
bu vesileyle, yaşamın kalıcı mutluluk kaynağı öğrenme ve öğretmenin her iki
tarafında da bulunan bir arkadaşınız olarak öğretenlerimin ve öğrettiklerimin
Öğretmenler Günü’nü kutlar, Başöğretmen Gazi Mustafa Kemal Atatürk ve şehit
öğretmenlerimiz başta olmak üzere, ebediyete intikal edenlere rahmet, hayatta
olanlara sonsuz mutluluk ve başarılar diliyorum.
Saygılar.
(MHP ve AK PARTİ sıralarından alkışlar)
BAŞKAN
– Halkların Demokratik Partisi Grubu adına Antalya Milletvekili Kemal Bülbül,
buyurun. (HDP sıralarından alkışlar)
Süreniz
üç dakikadır. 
HDP
GRUBU ADINA KEMAL BÜLBÜL (Antalya) – Teşekkür ederim Sayın Başkan.
Sayın
milletvekilleri, her 24 Kasım geldiğinde mesleğimize bir methiye, mesleğimize
ilahî, kelâmî, efendim, vecize vesaire sıralamakla bitmiyor, methiyeler
bitmiyor. Gelin, bu beyhude methiyelerden vazgeçelim. Öğretmenlik mesleğinin
kutsiyeti, öğretmenlik mesleğinin ne olup olmadığı zaten toplumun gözünde,
insanlığın gözünde, tarihin nezdinde tescil edilmiştir. İkide birde “Bana bir
harf öğretenin kölesi olurum.” deyip bu lafı diline pelesenk edenler, bu lafı
kim söylemiş: Şahı Merdan Ali söylemiş. Şahı Merdan kimdir? İlmin kapısıdır,
ilmin şehrine giden kapıdır, ilim, adalet, merhamet, keramet kapısıdır. O,
söyler. O, Ali Haydar-ül Murtaza Ebu Turap’tır. O “Ne kadar yücelik aradımsa
tevazuda buldum.” diyen hakikatin kapısıdır, o söyler. Biz, bizler, siz,
herhangi bir insan, öğretmene köle olmak değil yar ve yâren olmak, yoldaş
olmak, sorunları çözmek gibi bir sorumluluk ve yükümlülükle karşı karşıyayız. 
Bakınız
-demin de ifade edildi sayın konuşmacılar tarafından- 3600 ek gösterge,
sözleşmeli, atama bekleyen, atama beklerken intihar eden, meslekten ihraç
edilen… Aman Allah’ım, bu nasıl manzara! Türkiye toplumunu, Türkiye insanını
eğitecek, donatacak, geleceğe hazırlayacak, geleceğimizin kurgusunu yapacak
meslek grubunun karşı karşıya olduğu vahamete bakar mısınız. Böyle bir vahamet
karşısında, gelin, bunun çözüm yolunun bir, maddi; iki, manevi; üç, sosyal;
dört, kültürel olduğunu kavrayalım ve bu boyutuyla bakalım. 
Maddi…
Arkadaşlar, daha demin dersten çıkmış gelmiş bir öğretmen olarak şunu
söylüyorum: Öğrencilerimiz karşısında bizi mahcup etmeyin. Öğrencilerimiz
karşısında mahcup oluyoruz; bu koşullarda, bu yasayla, bu eğitim programıyla
mahcup oluyoruz. Bu mahcubiyetimizi sevgili öğrencilerimiz anlıyor. 
Sevgili
öğrencilerimize buradan 24 Kasım vesilesiyle diyorum ki: Sevgili çocuklar,
cismi canım, ruhi revanım, kalbî devranım, aşkım, imanım çocuklar; zahmet edip
hediye getirmeyin, sizin o güler yüzünüz, o tebessümünüz bizim başımızın tacı,
yüreğimizin nurudur, yeterlidir. 
Sevgili
veliler, zahmet edip hediyeler getirmeyin. Öğretmenlik mesleğinin donatımı,
gelişimi ve eğitim programının…
(Mikrofon
otomatik cihaz tarafından kapatıldı)
KEMAL
BÜLBÜL (Devamla) – Sevgili Başkanım…
BAŞKAN
– Toparlayın sayın vekil.
KEMAL
BÜLBÜL (Devamla) – Teşekkür ediyorum.
…ve
eğitim programının laik, demokratik, eşitlikçi, ana dilde… Tüm etnik ve
inançsal grupların görüldüğü, tanındığı, kabul edildiği, ana dilde eğitimin,
laik, demokratik eğitimin, inançsal eğitimin görüldüğü, tanındığı, kabul
edildiği ve öğretmenin memur değil, bir bilim insanı, bir sosyolog, bir kültür
insanı olarak algılandığı bir eğitim yapısı tahsis edelim. Bunun maddi boyutu
da var, manevi boyutu da var.
Ve
24 Kasım Öğretmenler Günü kimilerinin bildiği gibi cumhuriyetin kuruluşundan
gelen bir şey değil, öğretmenlere karşı suç işlemiş Kenan Evren’in güya
öğretmene bir hediyesidir, bunun da bilinmesi gerekir. Kenan Evren öğretmenlere
karşı suç işlemiştir.
Teşekkür
ediyorum, saygılar sunuyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Ankara Milletvekili Yıldırım Kaya.
Buyurun.
(CHP sıralarından alkışlar)
Süreniz
üç dakikadır.
CHP
GRUBU ADINA YILDIRIM KAYA (Ankara) – Sayın Başkan, çok değerli milletvekili
arkadaşlarım; hepinizi saygı ve sevgiyle selamlıyorum.
Öğretmenler
Günü’ne dair, Öğretmenler Günü geldiğinde öğretmenlerimizin ellerini öpmeye
gideriz, öğretmenlerimizin ne hâlde olduğunu o gün merak ederiz ama
öğretmenlerimizin derdine derman olmak için en ufak bir adım atmayız.
Burada,
Parlamentoda çok sayıda öğretmen meslektaşım var, bunu biliyorum. Mücadeleden
gelmiş, öğretmen hakkını savunan, Adalet ve Kalkınma Partisi Grubunda,
Cumhuriyet Halk Partisi Grubunda, Halkların Demokratik Partisi Grubunda,
Milliyetçi Hareket Partisi Grubunda, İYİ PARTİ’de ve bağımsızlarda hepimizin
birer öğretmeni var, eli öpülesi öğretmen.
Emekli
olmuş öğretmeninizin elini öpmeye gideceksiniz, sosyal medyada da onları
paylaşacaksınız. Ama öğretmeniniz size soracak, “Oğlum -ya da kızım- siz
milletvekili oldunuz, bizim sizden bir beklentimiz vardı, 3600 ek göstergeyi
niye çıkartmadın be yavrum? Buraya geldin, elimi öptün, el öpenlerin çok olsun
ama bu derdime derman olmadın.” diyecek. Hangi yüzle biz öğretmenimize
bakabileceğiz? Bizim meslektaşlarımızın sokağa çıktığımızda bizden beklentileri
var. “3600 ek göstergeyi çıkarmadınız. Grevli, toplu sözleşmeli sendika
hakkımız yok.” Sözleşmeli öğretmen, ücretli öğretmen, kadrolu öğretmen diye
öğretmenleri üçe böldünüz. Okullarda öğretmensiz çocuklarımız var.
Çocuklarımızın yüzüne bakamıyoruz. Millî Eğitim Bakanımız çıkıyor diyor ki:
“117 bin öğretmen açığımız var.” Bre Millî Eğitim Bakanı, sen de bir öğretmensin.
117 bin öğretmen açığın var da neden 20 bin öğretmen atamasına “elhamdülillah”
diyorsun?
Eğer
gerçekten biz öğretmenleri seviyorsak 1966 yılında ILO’nun, UNESCO’nun altına
imza attığımız bir sözleşmesi var. Bu sözleşmede öğretmenlik meslek kanunu var.
Türkiye Cumhuriyeti bugüne kadar uluslararası sözleşmelerin altına imza atıyor
ama ne yazık ki sorumluluklarını yerine getirmiyor.
Biz
bugün Cumhuriyet Halk Partisi Grubu olarak bir yasa teklifi verdik, Öğretmenlik
Meslek Kanunu Teklifi. Parlamentoda öğretmeni tarafından yetiştirilmiş tüm
milletvekillerine sesleniyorum ve öğretmen olan Millî Eğitim Bakanına da çağrı
yapıyorum: Gelin, bu kanun teklifini yasalaştıralım. 24 Kasım Öğretmenler
Günü’nde en büyük hediye bu kanunun geçmesidir. Bu kanunu geçirmeye var
mısınız? Buna yoksanız öğretmenin elini öpmeye gitmeyin. Sözleşmeli öğretmenin
sorununu çözmeyecekseniz, ücretli öğretmenin sorununu çözmeyecekseniz…
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Kaya.
YILDIRIM
KAYA (Devamla) - …ihraç edilen öğretmene sahip çıkmayacaksanız, açığa aldığınız
öğretmenin derdine derman olmayacaksanız öğretmenin yanına gitmeyin. 
Ben
aramızdan ayrılan Fakir Baykurt’un mezarına gidemiyorum, utanıyorum. Ben
Gültekin Gazioğlu’nun mezarına gidemiyorum, utanıyorum. Ben Abdullah
Gülbudak’ın mezarına gidemiyorum, utanıyorum: Ben Ali Başpınar’ın, Ali
Bozkurt’un mezarına gidemiyorum. Çünkü onların başlattığı grevli, toplu
sözleşmeli öğretmen mücadelesi bugün yerlerde sürünüyor. Eğer öğretmenlere
ilişkin kanun teklifini kanunlaştırırsak tüm öğretmenler ellerimizden öpecek. 
Millî
Eğitim Bakanı bir müjde vereceğini açıklamıştı. Müjdesi, sanırım, 24 Kasımda
öğretmenlere 1 maaş ikramiye, sözleşmeli öğretmenleri kaldırdım, ücretli
öğretmenleri kaldırdım, kadroya geçirdim müjdesi olacak. Şimdiden, müjde veren
Millî Eğitim Bakanını buradan kutluyorum. Eğer bu müjdeyi vermezse de
öğretmenler onu asla affetmeyecek diyor, hepinize saygı ve sevgilerimi
sunuyorum. (CHP ve İYİ PARTİ sıralarından alkışlar) 
BAŞKAN
– Adalet ve Kalkınma Partisi Grubu adına Bitlis Milletvekili Cemal Taşar,
buyurun. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA CEMAL TAŞAR (Bitlis) – Sayın Başkan, değerli milletvekilleri;
sizleri saygıyla selamlıyorum. 
Sayın
Başkanım, değerli milletvekilleri; Hükûmetimizin 2016 yılında başlattığı
sözleşmeli öğretmenlik uygulaması, daha çok Doğu ve Güneydoğu Anadolu
Bölgelerinde yaşanan eğitim alanındaki önemli bir sorunu gidermeye yöneliktir.
Doğu ve Güneydoğu Anadolu Bölgelerindeki eğitim öğretim hizmeti personel
istihdamı açısında değerlendirildiğinde iki unsur öne çıkarılmıştır. Sebebi
nedir? 
Bunlardan
biri, ilk atama yoluyla atanan öğretmenlerin yüzde 70’i doğu ve güneydoğuya
atanmasına rağmen yine, çok acil bir şekilde, bu arkadaşlarımız görev süreleri
dolduğunda veya değişik mazeretlerle oraları boşaltmaktadır. Yine,
ikinci sebep: İller arası yer değiştirmelerde doğu ve güneydoğuya yeterince
öğretmen bulamıyoruz. Bundan dolayıdır ki sözleşmeli öğretmenliğe
başvurulmuştur. Bu unsurların ortaya çıkardığı olumsuzluğu gidermek için bunlar
yapılmıştır. Öncelikle Doğu ve Güneydoğu Anadolu Bölgelerinde olmak üzere,
kalkınmada birinci derecede öncelikli illerde öğretmenlerin daha uzun süreli
görev yapması hedefi seçilmiştir. 
Sözleşmeli
ve kadrolu öğretmenler arasında sürekli bir şeyler anlatılmaktadır. Arkadaşlar,
ben size sözleşmeli ve kadrolu öğretmenlerin maaş durumlarını söyleyeyim, özlük
haklarını söyleyeyim bu masada. Kadrolu öğretmenlerimizden 9/1’inci derecedeki
bir öğretmenimiz 3.319 lira maaş, 834 lira ek ders ücreti -tam olursa- alıyor
ve nihayetinde eline 4.153 lira para geçiyor. Sözleşmeli öğretmenimiz de yine,
3.394 lira maaş -biraz daha fazla- 696 lira ek ders ücreti alıyor ve 4.090 lira
da eline net geçen paradır. Böyle çok abartıldığı şekilde fazla bir fark
yoktur. 
Şimdi,
değerli dostlar, sayın milletvekilleri; atamalarda sürekli bir şey var: “Aile
bütünlüğü sağlanamıyor, sağlık mazeretleri giderilemiyor…” Bakın, ben size
rakamlarla vereyim. 2017 yılında aile bütünlüğü açısından, eş durumundan
sözleşmeli arkadaşlarımızdan 94 kişi müracaat etmiş, 94’ünün de talebi
karşılanmıştır. Yine, 2018 yılında 175 öğretmen arkadaşımız talep etmiş,
175’inin de talebi karşılanmıştır. Sağlık durumundan 352 kişi müracaat etmiş,
bunların talebi karşılanmıştır. Yani abartıldığı şekilde böyle bir şey söz
konusu değildir. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
CEMAL
TAŞAR (Devamla) – Tabii Sayın Başkanım.
Yine
şunu hepiniz takdir edersiniz ki AK PARTİ iktidarları döneminde bütçeden aslan
payı sürekli Millî Eğitim Bakanlığımıza ayrılmıştır. AK PARTİ iktidarları
süresince Millî Eğitimin üniversitelerinden, ek derslik sayılarından, öğretmen
atamalarından, bütün bunlar aşikârdır. 
Değerli
milletvekili arkadaşlarım, ben de bir öğretmen olarak, bir eğitimci, bir sınıf
öğretmeni olarak -çünkü süre çok az, bitirmem gerekiyor- bütün meslektaşlarımın
24 Kasım Öğretmenler Günü’nü kutluyorum. Kendilerine sağlık, başarı, mutluluk
ve esenlikler diliyorum. 
Bu
vesileyle de yüce Meclisi saygıyla selamlıyorum. (AK PARTİ sıralarından
alkışlar) 
BAŞKAN
– Sayın Ok, buyurun.
Bir
dakika söz veriyorum size.
IV.- AÇIKLAMALAR (Devam)
32.- Balıkesir İsmail Ok’un, 24 Kasım Öğretmenler Günü vesilesiyle
eğitim camiasının sorunlarını dile getirmek istediğine ilişkin açıklaması
İSMAİL
OK (Balıkesir) – Sayın Başkanım, öncelikle bu Gazi Meclisin çatısı altında, 24
Kasım Öğretmenler Günü arifesinde, bir eğitimci olarak bir ferdi olmaktan onur
duyduğum eğitim ordusunun, öğretmen arkadaşlarımın, eğitim camiasının
sorunlarını bir kez daha dile getirmek istiyorum. Öncelikle, bütün öğretmen
arkadaşlarımızın insanca yaşayacağı bir ücret verilmesini talep ediyorum ve
özellikle idareci atamalarında liyakatin ön plana çıkarılmasını istiyorum. 
Yine,
20 bin sözleşmeli öğretmen atanacak. Bu sözleşmeli öğretmen ve ücretli öğretmen
gibi ucube sisteme derhâl son verilmeli, eğitim camiasındaki bu kargaşa ortadan
kaldırılmalı.
Yine,
her seçim döneminde olduğu gibi bu son seçimde de eğitim camiasının
mensuplarına, değerli meslektaşlarıma 3600 ek gösterge sözü verildi. Bu sözün
de bir an önce yerine getirilmesini bir eğitimci milletvekili olarak talep
ediyorum.
Teşekkür
ediyorum Sayın Başkanım.
İSMAİL
KONCUK (Adana) - Sayın Başkan, Cemal Taşar Bey benim söylediklerimin aksine
şeyler söyledi. Sözleşmeli öğretmenlerle ilgili bir dakika söz istiyorum.
BAŞKAN
– Yerinizden bir dakika söz veriyorum.
33.- Adana Milletvekili İsmail Koncuk’un, Bitlis Milletvekili Cemal
Taşar’ın İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
İSMAİL
KONCUK (Adana) – Sayın Başkanım, değerli milletvekilleri; Sayın Cemal Taşar Bey
de eğitim kökenli bir milletvekilimiz ama keşke burada böyle konuşmasaydı. AK
PARTİ milletvekili olmak başka, bir eğitimci olmak başka. Keşke eğitimcilerin
dertleriyle dertlendiğini ifade edebilseydi. 
Bakın,
sözleşmeli öğretmeler ile kadrolu öğretmenler arasında öyle abartılacak bir
fark olmadığını söylüyor. Biri ailesinden ayrı olduğunda, tayin isteyip
ailesiyle birleşebiliyor, biri birleşemiyor. “4+2” yıl, altı yıl ailesinden
ayrı yaşamak zorunda olan öğretmenlerimiz var, sözleşmeli öğretmenlerimiz. Şu
anda yapılan düzenlemeyle “3+1”e düşürüleceği söylense de henüz gerçekleşmedi.
Şimdi, stajyerliği kalktığında kadrolu öğretmen eş durumundan ailesiyle
birleşebiliyor, sözleşmeli öğretmen şu andaki düzenlemede altı yıl ayrı
yaşıyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Koncuk. 
İSMAİL
KONCUK (Adana) – Bu, parayla pulla telafi edilecek bir problem değildir. Dolayısıyla
altı yıl çoluğunuzdan çocuğunuzdan, ailenizden ayrı yaşamak zorunda kaldığınızı
şöyle bir düşünürseniz, bu problemin ne kadar önemli bir problem olduğunu
anlarsınız. 
Teşekkür
ediyor, saygılar sunuyorum. 
YAVUZ
AĞIRALİOĞLU (İstanbul) – Sayın Başkan...
BAŞKAN
– Buyurun Sayın Grup Başkan Vekili.
34.- İstanbul Milletvekili Yavuz Ağıralioğlu’nun, devlette devamlılık
esas ise ücretli öğretmenlerin sorunlarına yönelik İsmet Yılmaz’ın sözünün Ziya
Selçuk’un mesuliyeti olması gerektiğine ilişkin açıklaması
YAVUZ
AĞIRALİOĞLU (İstanbul) – Dün Meclis biraz sakindi amaç hasıl olmadı, şimdi
tekrarlamakta fayda mülahaza ettiğim için söylüyorum. İsmet Yılmaz Bey burada,
eski Millî Eğitim Bakanımız. Kabinedeki bakan arkadaşlarımız şimdi aramızda
olmadığı için, eskiler üzerinden yenilerine söylemek galiba daha bir nüfuzlu
hâle getirebilir mevzuyu. Millî Eğitim Bakanı olarak Bakanlığı döneminde… Dün
ziyaretimize gelen arkadaşlarımız… “Haklarını, hukuklarını birazcık kadre
uğrattık.” diye hak teslim etti İsmet Bey ücretli öğretmenlere. Onlar da
dediler ki: “En azından hakkımız olduğunu Hükûmet cenahından dinlemek, duymak
bizi mutlu etmişti.” O zaman Millî Eğitim Bakanıydı, Sayın Bakan mevzuyla hem
ilgili hem de bu mevzuda hassasiyet izhar etti. Devlet sözü sayılsın efendim,
yani Millî Eğitim Bakanının sözü devlet sözü sayılsın. Devlette devamlılık
esassa, eski Millî Eğitim Bakanımızın söylediği şimdi yeni Millî Eğitim
Bakanımızın mesuliyeti olsun. Çok büyük bir yük değildir, 4-5 bin mağdur
evladımız var, devletin, milletin onlara borcu var. Bakanımızın sözü devlet
sözü sayılsın, yeni Bakanımız tutsun bu sözü. 
V.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Eskişehir Milletvekili Arslan Kabukcuoğlu ve
arkadaşları tarafından, öğretmenlik mesleği ve öğretmenlerin yaşadığı
sorunların araştırılması ve bu konudaki sorunların tespit edilip çözüm
yollarının bulunabilmesi maksadıyla 15/11/2018 tarihinde TBMM Başkanlığına
verilmiş olan Meclis araştırması önergesinin ön görüşmelerinin, Genel Kurulun
22 Kasım 2018 Perşembe günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler... Kabul etmeyenler... Kabul
edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, İzmir Milletvekili Serpil Kemalbay Pekgözegü ve
arkadaşları tarafından, madenlerde yaşanan işçi ölümlerinin nedenlerinin
araştırılması amacıyla 22/11/2018 tarihinde TBMM Başkanlığına verilmiş olan
Meclis araştırması önergesinin ön görüşmelerinin, Genel Kurulun 22 Kasım 2018
Perşembe günkü birleşiminde yapılmasına ilişkin önerisi 
22/11/2018
Türkiye Büyük Millet Meclisi Başkanlığına
Danışma
Kurulu 22/11/2018 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Ayhan
Bilgen
 Kars
 Grup
Başkan Vekili
Öneri:
22
Kasım 2018 tarihinde İzmir Milletvekili Sayın Serpil Kemalbay Pekgözegü ve
arkadaşları tarafından verilen 921 sıra numaralı, madenlerde yaşanan işçi
ölümlerinin nedenlerinin araştırılması amacıyla Türkiye Büyük Millet Meclisine
verilmiş olan Meclis araştırma önergesinin diğer önergelerin önüne alınarak
görüşmelerinin 22/11/2018 Perşembe günkü birleşimde yapılması önerilmiştir. 
BAŞKAN
– Önerinin gerekçesini açıklamak üzere öneri sahibi Halkların Demokratik
Partisi Grubu adına İzmir Milletvekili Serpil Kemalbay Pekgözegü. 
Buyurun.
(HDP sıralarından alkışlar)
Süreniz
beş dakikadır. 
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim Sayın Başkan. 
Süresiz,
dönüşümsüz açlık grevinde bulunan Hakkâri Milletvekilimiz Leyla Güven’i burada
saygıyla selamlıyorum ve yine AİHM’in “Serbest bırakılmalıdır.” kararını
verdiği sevgili Selahattin Demirtaş’ı ve tüm siyasi tutsakları burada
selamlıyorum. 
Değerli
arkadaşlar, Zonguldak Kilimli’de ruhsatsız bir maden ocağında grizu patlaması
olmuş ve 3 işçi yaşamını yitirmiştir. Yaşamını yitiren Uğur Göktaş, Kenan
Çavuş, Hasan Gençtürk’ün ailelerine başsağlığı diliyorum ve yoğun bakımda olan
Adem Alibaş’a ve tüm yaralı işçilere acil şifalar diliyorum. 
Arkadaşlar,
şirketler öldürüyor; siyasi iktidar, AKP seyrediyor. Buna bir son vermek
gerekiyor. Kilimli’de ilk kez bir iş cinayeti yaşanmıyor, her sene 1’den çok iş
kazası ve iş cinayeti yaşanıyor. İş cinayetleri böyle devam ediyor ve bu iş
cinayetinin kaçak bir maden ocağında olduğu söyleniyor. Siz her gün atılan
“tweet”leri dahi takip ediyorsunuz. “Bir maden ocağının kaçak olup olmadığını
takip edemiyor musunuz?” diye sormak istiyorum. Bu “kaçak” meselesinin arkasına
sığınılamaz. Türkiye’de iş cinayetleri sistemli olarak gerçekleşiyor, münferit
vakalar değildir. Ve bu iş cinayetleri işçiler baret takmıyor diye
gerçekleşmiyor, tamamen kölelik koşullarından kaynaklı olarak iş cinayetleri
gerçekleşiyor. 
İş
yerlerinde işçilere karşı âdeta bir savaş ortamı var. Tehlikeli işlerde
çalışanlar -ki bunların başında maden işçileri geliyor- işe gitmeden önce aileleriyle
vedalaşarak çalışmaya gidiyorlar. 
Soma’da
bir gecede 301 maden işçisi yaşamını yitirmişti ve arkadaşlar, her yıl 6-7 kere
Soma yaşanıyor, biliyor musunuz? Şimdi, diyeceksiniz ki: “Biz 6331 sayılı İş
Sağlığı ve Güvenliği Yasası’nı çıkardık. Çok proaktif bir yasa. Bu yasayla biz
bunları çözmeye çalışıyoruz.” Hayır, hiç etkili bir yasa çıkaramadınız ve
sadece yasayla bu işlerin çözülmeyeceğini de biliyorsunuz. Çıkardığınız yasa
işverenleri, patronları ve devleti koruyor; iş cinayetlerinin sorumluları olarak
iş güvenliği uzmanlarını ve işçileri suçluyor. 
Bakın,
bu yasa 2012 yılında çıktı. 2013 yılından beri her yıl iş cinayetleri artıyor.
2013 yılında 1.235 işçi, 2014’te 1.886 işçi, 2015’te 1.730 işçi, 2016’da 1.970
işçi ve 2017’de 2.006 işçi iş cinayetleri sonucu yaşamını yitirdi. Bu iş
cinayetlerinin yaşanmasında sizler ne diyorsunuz? Cumhurbaşkanı ne diyor? Diyor
ki: “Kaza, kader, fıtrat.” ya da “İşçilerin güvencesiz davranışlarından ya da
eğitimsizliğinden oluyor.” Yani işçiler sorumlu tutuluyor ya da “kader”
deniliyor. 
Değerli
arkadaşlar, bu cinayetlerin nedeni işçiler değildir. Bu cinayetlerin nedeni
neoliberal düzenin ucuz ve güvencesiz istihdam politikaları ve sermaye birikim
stratejisidir. İşçi sınıfı bu şartlarda çalıştırılırsa ölmeye mahkûmdurlar.
Gelin, bu şartları değiştirelim, işçilerin, emekçilerin çalışma koşullarını
iyileştirelim, iş cinayetlerine bir son verelim. İş cinayetleri, önlenebilir
nedenlerle gerçekleşen kazalar sonucu olduğu için cinayet diyoruz. Önlem
alınmadığı için, daha fazla kâr edebilmek için, işverenlerin, patronların daha
fazla kâr etmesi için, güvenlik önlemleri alınmadığı için bu iş cinayetleri
gerçekleşiyor. O nedenle, iş cinayetleri olası kastla yapılan işçi ölümleridir.

Değerli
arkadaşlar, iş cinayetleri, işçilerin örgütlülüğü olmadan çözülemez fakat
sizler, siyasi iktidar, işçiler yan yana geldiklerinde, sendikalaştıklarında
sizin yandaşınız olan sendikadan olmadığı sürece bunu da yasaklıyorsunuz.
Örneğin, adalet arayan işçi aileleri vicdan ve adalet nöbetleri yapıyordu,
OHAL’den bu yana bu ailelerin nöbetlerini de ortadan kaldırdınız, yasakladınız.
Üçüncü havalimanı işçileri katliamlara karşı çıktıkları ve kötü çalışma
koşullarına karşı çıktıkları için bir anda 10 bin işçi ayağa kalktı, siz ne
yaptınız? DİSK’e bağlı DEV YAPI-İŞ Sendikası ve İnşaat İşçileri Sendikasının
başkanlarını tutukladınız, işçileri tutukladınız. İş cinayetlerinin üzerine
ancak işçilerin örgütlenmesiyle ve Mecliste oluşturacağımız bir komisyonda iş
cinayetlerinin üstüne nasıl gideceğimiz konusunun tartışılmasıyla
gidebileceğimizi düşünüyoruz.
Arkadaşlar,
emekçiler yaşamak istiyorlar, ekmeğe ve güle sahip olmak istiyorlar. Gelin,
emekçilerin yaşaması için birlikte çalışalım, ölümleri önleyelim, tedbirleri
birlikte konuşalım diyorum.
Teşekkürler.
(HDP sıralarından alkışlar)
BAŞKAN
– İYİ PARTİ Grubu adına İstanbul Milletvekili Hayrettin Nuhoğlu konuşacak.
Buyurun.
(İYİ PARTİ sıralarından alkışlar)
Süreniz
üç dakikadır. 
İYİ
PARTİ GRUBU ADINA HAYRETTİN NUHOĞLU (İstanbul) – Sayın Başkan, değerli milletvekilleri;
sözlerime başlarken Zonguldak’ta maden ocağında şehit olan işçilerimizin
ailelerine başsağlığı diliyorum, kendilerine rahmet diliyorum, yaralılara acil
şifalar diliyorum.
Değerli
arkadaşlar, iki ay önce İYİ PARTİ olarak “İyilik Kervanı Yollarda” kapsamında
Zonguldak’taydık. Zonguldak sadece yer altında çalışmanın dışında iş sahasının
neredeyse olmadığı emekliler şehri. İnsanlar iş bulabilmek için o yerin altında
çalışmaya bile razı. Orada yaptığımız tespitlere göre “Sayın Cumhurbaşkanı söz
vermişti ‘Türkiye Kömür İşletmelerine ve Türkiye Taşkömürü İşletmelerine 1.500
işçi alınacak.’ diye, bunu gerçekleştirsinler.” diye istekte bulundular. Sonra,
biz döndük, bir soru önergesi hâline getirdik, bir ay önce de Enerji ve Tabii
Kaynaklar Bakanının cevaplandırması için soru önergemizi verdik. Bugüne kadar
bir cevap çıkmadı.
Değerli
arkadaşlar, bu insanlar ekmek parası için yerin altında çalışmaya razı
oldukları hâlde bunlara iş sahası vermiyorsunuz, açmıyorsunuz, ithal kömüre 100
milyon dolar ödüyorsunuz ama diğer taraftan da 7 tane sahayı
özelleştiriyorsunuz. Biz soru önergemizde dedik ki: “Bunları niye
özelleştiriyorsunuz? Kamunun iş güvenliğini sağlayarak bu insanlara iş vermesi
daha doğru değil midir?” Cevap bekliyoruz, ben burada tekrarlıyorum bunu. Bu
sahalarda ve kaçak çalışan bütün sahalarda iş güvenliğini sağlamak suretiyle bu
insanlara iş versek hem Türkiye'nin enerjisini biraz daha yerli, biraz daha
millî yapsak hem de orada ekmek parası uğruna çalışan insanların böyle “Ne
zaman can kaybı olacak, ne zaman yaralı olacak?” diye endişeyle beklemelerini
önlesek doğru olmaz mı? Ben şahsen burada Enerji ve Tabii Kaynaklar Bakanlığına
verdiğimiz soru önergesinin cevabını da beklediğimi ifade etmek istiyorum. 
Türkiye’nin
neresinde olursa olsun çalışan insanlarımıza, ekmek parası için çalışan
insanlarımıza saygı göstermek zorundayız. Sosyal devlet anlayışına göre de bu
insanların iş güvenliğini sağlama mecburiyetimiz vardır. Bu açıdan bakıldığında
sadece madencilerin değil, bütün emekçilerin iş güvenliğini sağlamak devletin
bir mecburiyetidir, görevidir. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
HAYRETTİN
NUHOĞLU (Devamla) – Türkiye Büyük Millet Meclisi olarak bizler de bu konuların
üzerine gitmek suretiyle ama bir anlayış birliği içerisinde gitmek suretiyle
çözüm önermeliyiz, çözüm getirmeliyiz. 
Ben
tekrar, oradaki şehit işçilerimize rahmet diliyorum, ailelerine başsağlığı
diliyorum; yaralı olan işçilerimize de acil şifalar diliyor, hepinize saygılar
sunuyorum. (İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Manisa Milletvekili Erkan Akçay.
Buyurun
Sayın Akçay. (MHP ve AK PARTİ sıralarından alkışlar)
Süreniz
üç dakikadır.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
muhterem heyetinizi saygıyla selamlıyorum.
Madenlerde
yaşanan kazalar ve işçi ölümlerine ilişkin verilen grup önerisi üzerine söz
aldım. Hepinizi saygıyla selamlıyorum.
Maalesef,
bir ay geçmiyor ki yılda belki üç beş defa bu maden kazası haberleriyle hepimiz
üzülüyoruz ve konuyu da Türkiye Büyük Millet Meclisinde defaatle ve tekraren de
dile getiriyoruz. Yine en son geçtiğimiz Salı günü Zonguldak Kilimli’de meydana
gelen maden kazasında hayatını kaybeden 3 maden işçimize de Allah’tan rahmet ve
ailelerine, yakınlarına başsağlığı dileklerimi, yaralılara da acil şifa
temennisi dile getirmek istiyorum. 
Aslında
bu maden kazaları önlenebilir kazalardır, yeter ki gereken tedbirler alınsın,
işletilmeye yönelik sistematik yapı düzgün kurulsun. Artık Türkiye bu konuda
yeterli birikime ve tecrübeye de sahiptir ve yaşananlardan da ders alınması
gerekir, özelleştirme, taşeronlaşma ve redevans sisteminin ne kadar yanlış
kurgulandığının da ortaya çıkması gerekir. 
Malumunuz
13 Mayıs 2014’te Soma’da 486 maden işçinin yaralanması ve 301’inin de hayatını
kaybetmesiyle bir maden kazası yaşadık, acıları ve hatıraları maalesef tazedir.

Şimdi,
bu gördüğünüz rapor, işte 13 Mayıs 2014 tarihinden sonra burada, yine Türkiye
Büyük Millet Meclisinde bütün parti gruplarının ve milletvekillerinin ortak
önerisiyle kabul ettiğimiz ve kurulan Meclis araştırma komisyonu neticesinde
hazırlanan bir rapordur. Tabii bu raporu okumak için değil, hatırlatmak için
huzurlarınıza getirmeyi faydalı buldum. Bu 1.250 sayfalık rapor, ki Milliyetçi
Hareket Partisi olarak da bizim 150 sayfalık ek önerilerimizi de içeren bu
rapor Türkiye Büyük Millet Meclisinin bugüne kadar hazırlamış olduğu önemli ve
faydalı raporlardan birisidir ve faydadan ari olduğu da iddia edilemez. Ancak
burada tespit edilen ortak bir mutabakatla ve geniş bir uzman heyetinin
katılmasıyla varılan ve önerilen sonuç bahsindeki hususların birçoğunun da
maalesef henüz hayata geçirilmediğini görüyoruz.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Başkan. 
ERKAN
AKÇAY (Devamla) – Elbette önemli hususları da yerine getirmekle birlikle bu
raporda dile getirilen hususların mümkün olduğunca karşılanması hâlinde bu
maden kazalarının çok büyük ölçüde önlenebileceğini düşünüyoruz ve sorumluları tekrar
bu Soma maden kazası raporunu ele alarak gözden geçirmeye ve bunları yerine
getirmeye davet ediyor, hepinizi saygıyla selamlıyorum. (MHP ve AK PARTİ
sıralarından alkışlar)
BAŞKAN
- Cumhuriyet Halk Partisi Grubu adına Zonguldak Milletvekili Deniz Yavuzyılmaz.
(CHP sıralarından alkışlar) 
Buyurun.
Süreniz
üç dakikadır. 
CHP
GRUBU ADINA DENİZ YAVUZYILMAZ (Zonguldak) - Sayın Başkan, değerli
milletvekilleri; Zonguldak ilimiz Kilimli ilçesi Türkiye Taşkömürü Kurumunca
redevans usulü ihaleyle özel sektöre devredilen sahadaki kaçak maden ocağında
gerçekleşen bir patlama nedeniyle 5 işçimiz göçük altında mahsur kaldı. TTK’nin
daha önce Gölcük depreminde kahramanca çalıştığı gibi yoğun ve hemen
müdahalesiyle çalışmalar başlamış, 2 işçimiz sağ olarak kurtarılmış ancak
maalesef 3 işçimiz hayatını kaybetmiştir.
Evet,
bu bir ilk değildir Zonguldak’ta ve maalesef şaşırtıcı da değildir. Kavramların
birbirine geçtiği, devlet eliyle işletilen maden ocakları, redevans sahaları,
kaçak madenler, redevans sahasındaki kaçak madenler, her biri sınırları ve
çerçevesi tam olarak çizilemeyen ancak devletin tüm yetkili organlarınca ve
maalesef biz Meclisin üyeleri olarak da hepimizin bildiği gibi işletilen kaçak
ocaklar. Zonguldak’ta yaklaşık 700 ve 1.000 işçi sayısında kaçak ocaklarda
çalışan işçi var. 2.000-2.500 arası redevans sahalarında çalışan işçi ve evet,
bir dönemler 55 bin maden işçisinin çalıştığı Zonguldak’ta Türkiye Taşkömürü
İşletmelerinde bugün sadece 7.200 maden işçisi çalışmakta; halk işsiz, iş
arıyor, ciddi bir bölümü aç, çocuğunu okutmak için, giyim ihtiyaçlarını
karşılamak için bir şekilde çalışmak zorunda. Dolayısıyla TTK küçüldükçe de
maalesef kendilerine bir yol aramak durumundalar. Bu nedenle bizler riski
yüksek olan tüm yerlerde, tüm işletmenin devlet eliyle yapılması gerektiğini
bir kez daha vurgulamak istiyoruz. Soma’da daha önce de Armutçuk’ta 1983
yılında 103 madencimizi kaybetmişsek. 1992 yılında -ben de Kozlu’da büyüdüm-
bir sabah uyandığımızda 263 arkadaşımın babasının artık hayatta olmadığını
öğrendik, onlar hâlâ babasızlar. Çıkarılan bir yasayla 2003-2014 yılları
arasındaki maden kazalarında aile fertlerinden babalarını kaybeden çocuklar
için o aileden birinci derecedeki akrabaları için…
(Mikrofon
otomatik cihaz tarafından kapatıldı)
BAŞKAN
– Toparlayın.
DENİZ
YAVUZYILMAZ (Devamla) - …devlet kurumlarında iş imkânı tanındı ama biraz önce
saydığım Armutçuk ve Kozlu’da kaydettiğimiz maden şehitlerimizin ailelerine bu
haklar tanınmadı. Bunun adı ayrımcılıktır, bu, bir an önce düzeltilmelidir.
Aynı zamanda Zonguldak’ta çok anormal şeyler oluyor. 1.500 işçi alınacağından
bahsedildi yılbaşına kadar ama şu ana kadar bu konuda adım atılmadı. Zaten bir
yılda emekli olan maden işçi sayısına denk geliyor. Aynı tezgâhta yer üstünde
çalışan, aynı işi yapan 2 çalışanın arasında maalesef ücret eşitsizliği var.
Eşit işe eşit ücret imkânı bir türlü sağlanmıyor. Bir dünya konu var
aktaracağım. Bu kadar sürede bunları aktarayım ama şunu tekrar vurguluyorum:
Ortada bir cinayet varsa hepimiz ona ortağız.
Teşekkür
ediyorum. (CHP sıralarından alkışlar) 
BAŞKAN
- Adalet ve Kalkınma Partisi Grubu adına Bartın Milletvekili Yılmaz Tunç,
buyurun. (AK PARTİ sıralarından alkışlar)
Süreniz
üç dakikadır. 
AK
PARTİ GRUBU ADINA YILMAZ TUNÇ (Bartın) – Sayın Başkanım, değerli
milletvekilleri; HDP grup önerisi hakkında AK PARTİ Grubu adına söz aldım. Bu
vesileyle, Genel Kurulu saygılarımla selamlıyorum.
HDP’nin
grup önerisi, madenlerde yaşanan işçi ölümlerinin nedenlerinin araştırılması ve
alınması gereken tedbirlerle ilgili Meclis araştırması açılmasını içeriyor.
Öncelikle, Zonguldak Kilimli’de metan gazı patlaması neticesinde meydana gelen
kazada vefat eden Kenan Çavuş, Hasan Gençtürk ve Uğur Göktaş’a Allah’tan rahmet
diliyorum, ailelerine sabırlar diliyorum, yaralı madencilerimize de acil şifalar
diliyorum.
Kilimli’de
meydana gelen kazanın Türkiye Taşkömürü Kurumunun redevansla verdiği saha
içerisinde işletmecisinin alt işveren olarak ilişki kurmadığı, bununla birlikte
kuruma bildirmediği bir sahada metan gazı patlaması neticesinde meydana geldiği
belirtilmektedir. Olay sonrası Zonguldak Cumhuriyet Başsavcılığı soruşturma
açmış ve ilgililerle ilgili, işletenlerle ilgili gerekli cezai soruşturma
başlamış, gözaltılar yapılmış ve şu anda soruşturma devam etmektedir. 
Maden
kazalarının ülkemizde zaman zaman meydana gelmiş olması hepimizi derinden
yaralamaktadır. Bu kazalar sadece son on altı yılın sorunu değildir, geçmişte
de bu kazalar gerek devletin işlettiği gerek özel sektörün işlettiği
işletmelerde vuku bulmuştur. Kozlu’dan bu yana bizim hatırlayabildiğimiz çok
sayıda maden kazası olmuştur. En son Soma kazasını hep birlikte yaşadık ve bu
kazaların bir daha meydana gelmemesi için de gerek Meclis gerek hükûmetler kaza
sonrası epey tedbir noktasında da aslında ilerlemeler de sağlanmıştır. 2012 yılında
İş Güvenliği Kanunu’ndan sonra, özellikle iş güvenliği tedbirlerinin
artırılması, işletmelerde iş güvenliği uzmanlarının bulundurulması ve
denetimlerin sıklaştırılması anlamında önemli düzenlemeler yapılmıştır. Maden
Kanunu’muzda kaçak ocak işletmeciliği Kabahatler Kanunu kapsamından çıkarılıp
hapis cezasını gerektiren bir suç olarak düzenlenmiş ve on yıl faaliyetten men
cezası verilmesi noktasında düzenlemeler yapılmıştır. Tabii, 23’üncü ve 24’üncü
Yasama Döneminde de Meclisimizde araştırma komisyonları bu konuda kurulmuş. Bu
komisyonların aldığı kararlar, tavsiye kararları, raporlar Meclis Genel
Kurullarında okunmuş ve bu tavsiyeler ışığında da yine bazı tedbirler
uygulamaya konulmuştur.
Madencilik
dünyanın en zor işidir değerli milletvekilleri. Yerin yüzlerce metre altında
ekmek parası için çalışan bu işçilerimizin çalışma şartlarının
kolaylaştırılması, emeklilik şartlarının daha da iyileştirilmesi, ücretlerinin
daha da artırılması noktasında önemli düzenlemeler geçmiş dönemde yapmıştık ve
hayata geçirmiştik. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
YILMAZ
TUNÇ (Devamla) – Madencilerimiz haftada bir gün tatil yapabiliyorlardı iki güne
çıkardık, yine madencilerimize asgari ücreti çift asgari ücret şeklinde
uygulamaya koyduk, yine 50 yaşında emekli olabiliyorlardı 43 yaşa indirdik.
Tabii, bu kolaylaştırmalar da aslında işçinin daha sağlıklı bir ortamda
çalışmasının önünü açmak için yapılmıştır. 
Tüm
bu tedbirlere rağmen hâlâ kazalar oluyorsa tabii ki bize düşen, bu işi siyasi
tartışmalara götürmeden alınması gereken tedbirleri hep beraber almaya devam
etmemizdir. Ölümlü kazalara baktığımız zaman, 2005’te yüz binde 16,7 iken bugün
yüz binde 10’un altına düşmüştür Yüz binde 10 ölümlü kaza. Demek ki bu da bu tedbirler
neticesinde sonucun olumluya doğru gittiğini gösteriyor ama hâlâ üzücü
kazaların meydana gelmiş olması hepimizin birlikte düşünüp tekrar bir şeyler
yapmamızı gerektiriyor. Bunu da hep beraber yapacağımıza inanıyorum. 
Kilimli’deki
kazayla ilgili soruşturma devam ediyor; yargı, sorumlularla ilgili kararını en
doğru bir şekilde verecektir. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Vekilim. 
YILMAZ
TUNÇ (Devamla) – Bitiriyorum Sayın Başkan.
Önceki
yasama döneminde aldığımız kararlar, raporlar var; bu raporlar ışığında
Hükûmetimizin uygulamaya koyduğu çalışmalar var. Bunları hep birlikte takip
edelim.
Bu
duygu ve düşüncelerle, Kilimli’de hayatını kaybeden madencilerimize Allah’tan
rahmet diliyorum, bu tür üzücü kazaların bir daha gerçekleşmemesini diliyor,
Genel Kurulu saygılarımla selamlıyorum. (AK PARTİ sıralarından alkışlar) 
ÖZGÜR
ÖZEL (Manisa) – Sayın Başkanım…
BAŞKAN
– Buyurun Özgür Bey.
IV.- AÇIKLAMALAR (Devam)
35.- Manisa Milletvekili Özgür Özel’in, Soma Maden Kazalarını Araştırma
Komisyonu Raporu’nun gereği yapılmadığı sürece madencilerin hayatının tehlike
altında olduğuna, iş güvenliğiyle ilgili verilen sözlerin yerine
getirilmediğine ve işsiz kalanların tazminat alamadığına ilişkin açıklaması
ÖZGÜR
ÖZEL (Manisa) – Sayın Başkanım, teşekkür ediyorum.
Grup
önerisi Kilimli’den hareketle olduğu için elbette Zonguldak’tan genç
milletvekilimiz konuyu Zonguldak ve bütün madenler genelinde ele aldı. Ben,
Soma’da yaşanan maden faciası, o faciadan önce kurulmasını önerdiğimiz ama
kabul edilmeyen o komisyon, ardından 301 kaybımızdan sonra kurulan komisyonun
raporu da gündem oldu, ondan müsaadenizle bu konuda birkaç şey söylemek
isterim.
Birincisi:
Sayın Erkan Akçay’ın tespitine aynen katılıyorum. Dört partinin ortaklaştığı
100’ün üzerinde husustan pek azı yerine getirildi. Büyük bir samimiyetle
söyleyebilirim ki şu anda Türkiye'de madenlere inen işçiler, 13 Mayıs sabahı
faciadan önce Soma’daki madene inen işçiler ne kadar güvendeyse aşağı yukarı o
kadar güvende, daha güvende değiller. Bunu herkes bilsin ona göre biz
sorumluluğumuzu bilelim.
İkincisi:
İşçilere verilen üçtür söz vardı o faciadan sonra. Birincisi, şehitlerin
ailelerine, bunların belli bir kısmı, önemli bir kısmı yerine getirildi. Mevcut
işçilere verilen sözlerin pek azı yerine getirildi, aşındırılarak geriye alındı
birçoğu. İş güvenliğiyle ilgili verilen sözlerin, yapılması gerekenlerin hemen
hemen hiçbir tanesi yerine getirilmedi. İşsiz kalanlara verilen sözlerde 2.700
işçi tazminatını alamadı. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
ÖZGÜR
ÖZEL (Manisa) – Doğan Kubat’ın burada emeği vardır. O zaman dört parti vardı,
dört parti birlikte şirketin bu tazminat hırsızlığına karşı bir madde yazdık,
dedik ki, bu şirketin gayrimenkulleri var, İstanbul’da işte Soma Kulesi diye
bilinen o kule var, o kuleye TMSF el koymuş, eğer bu para ödenmezse o kulenin
satışından gelecek ilk parayla bu tazminatlar ödenecek. Biz kanunu çıkaralı üç
buçuk sene oldu ama şirket muvazaalı anlaşmalar yapmak suretiyle ve sarı
sendikaya imza attırarak o kuledeki işçilerin hakkını vermiyor, 2.700 işçi hâlâ
alacağını alamadı.
Son
olarak, bir de Uyar Madencilik var, onu sizler Ermenek’ten hatırlıyorsunuz. Bu
adamların ailesinde soyadı Uyar olan herkesin maden şirketi var, birisi ölünce
o şirketi başkasına devrediyorlar, o şirketten bir şey almak mümkün olmuyor. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Toparlayayım efendim.
BAŞKAN
– Toparlayın Sayın Özel. 
ÖZGÜR
ÖZEL (Manisa) – 748 hemşehrimiz de bu Uyar Madencilikten alacaklı. Mesela, bir
tanesi Ali Kandemir, dinamit patlamış, iki gözü önüne akmış, madenin sahibi
diyor ki: “Ölmedin de kurtulamadım senden.” Bu 748 kişi, şirket birilerine hep
yalandan satıldığı için -ya o benim değil, Ali Uyar’ı bulamıyorum, Ali Uyar’a
gidiyorsun, Asım Uyar’ı bulamıyorsun- alamadı kimse. Ama, geçtiğimiz günlerde,
Uyarın önünde “şlam” diye bir şey var -yani kömürce zengin bir çamur karışımı,
maden işletilirken oluşuyor- utanmadan, sıkılmadan geldiler, herkesin gözü
önünde o şlamı sattılar, işçilerin parasını vermeden, çamuru satıp, parayı alıp
yine kayıplara karıştı bu adamlar. Bu Meclisteki herkesin hem Soma Holdingden,
hem Uyar Madencilikten alacaklı olanlara borçları var. Yarın öbür gün bir başka
madende bir facia olursa bilelim...
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – ...biraz önce kürsüden gösterilen o Komisyon raporunun gereği
yapılmadığı için madencilerin hepsinin hayatı hâlâ daha tehlike altında.
Teşekkür
ediyorum. (CHP sıralarından alkışlar) 
V.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, İzmir Milletvekili Serpil Kemalbay Pekgözegü ve
arkadaşları tarafından, madenlerde yaşanan işçi ölümlerinin nedenlerinin
araştırılması amacıyla 22/11/2018 tarihinde TBMM Başkanlığına verilmiş olan
Meclis araştırması önergesinin ön görüşmelerinin, Genel Kurulun 22 Kasım 2018
Perşembe günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunacağım.
Kabul
edenler... Kabul etmeyenler... Kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım, oylarınıza sunacağım.
3.- CHP Grubunun, Mersin Milletvekili Alpay Antmen ve arkadaşları
tarafından, Türkiye genelinde İŞKUR aracılığıyla işe alımların hukuk,
hakkaniyet ve adalet ölçüsünde yapılıp yapılmadığının araştırılması amacıyla
5/11/2018 tarihinde TBMM Başkanlığına verilmiş olan Meclis araştırması
önergesinin ön görüşmelerinin, Genel Kurulun 22 Kasım 2018 Perşembe günkü
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 22/11/2018 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Mersin
Milletvekili Alpay Antmen ve arkadaşları tarafından, "Türkiye genelinde
İŞKUR aracılığıyla işe alımların hukuk, hakkaniyet ve adalet ölçüsünde yapılıp
yapılmadığının araştırılması” amacıyla 5/11/2018 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (516 sıra
no.lu) diğer önergelerin önüne alınarak görüşmelerinin 22/11/2018 Perşembe
günlü birleşimde yapılması önerilmiştir. 
BAŞKAN
– Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Mersin Milletvekili Alpay Antmen. (CHP sıralarından alkışlar)
Buyurun
süreniz beş dakika. 
CHP
GRUBU ADINA ALPAY ANTMEN (Mersin) – Teşekkür ederim Sayın Başkan. 
Sayın
Başkan, değerli milletvekilleri; günümüzün tek adam rejimi; sömürünün,
hukuksuzluğun ve liyakatsizliğin en temel nedeni hâline geldi. Devlet
yönetiminde liyakat ve ehliyet ortadan kalktı. Bir kişinin ve bir zümrenin
çıkarı, kamu çıkarının önüne geçti. 20 milyonu yoksulluk, 7 milyonu açlık
sınırı altında yaşayan halkımızın ve milyonlarca iş bekleyen vatandaşımızın
durumu ortada.
Özellikle,
AK PARTİ sıralarında oturan sayın vekillerimizden elimdeki belgeye bakmalarını
rica ediyorum. Bu toplu gönderilen bir SMS. Bu SMS Mersin İŞKUR aracılığıyla
işe giren vatandaşlarımıza atılıyor. Mesajda “Değerli çalışanlarım,
‘çalışanlarım’ ekim ayının sonuna kadar daha önce de bahsettiğim gibi
partimizin giderleri için bir defaya mahsus bağış makbuzu karşılığında 200 TL
talep edilmektedir. -Buraya dikkat- Maaşınızı aldığınızda yönetim kurulu üyemiz
MK’ye ödemeyi yapabilirsiniz.” denilmekte. 
Şimdi,
değerli milletvekilleri, bu SMS, Mersin AK PARTİ Bozyazı İlçe Başkanlığı
tarafından, resmî SMS sisteminden, İŞKUR aracılığıyla işe giren
vatandaşlarımıza atıldı. Yaptığımız inceleme sonrası İŞKUR kuralarının AK PARTİ
ilçe başkanlığı binasında çekildiğini de tespit ettik. Yani, kuralar ilçe
başkanıyla çekiliyor. İŞKUR AK PARTİ’den gelen listeye göre hareket ediyor, sonra
da iktidar partisi vatandaştan işe girdiği için haraç, pardon bağış istiyor. 
Grup
Başkan Vekilimiz Sayın Özgür Özel burada sık sık söylüyor: AK PARTİ döneminde
iki Y yani yolsuzluk ve yoksulluk tavan yaptı. Şimdi de bu iki Y’ye üçüncü bir
Y’yi ekliyorsunuz: Yüzsüzlük.
Bu
Genel Kurulda yolsuzluğun, hırsızlığın çok belgesi gösterildi, şimdi de
yüzsüzlüğün belgesini göreceksiniz. Yüzsüzlüğün belgesi olur mu? diyeceksiniz?
Olur, olur; AKP iktidarında yüzsüzlüğün belgesi de oldu. İşte yüzsüzlüğün
belgesi. İlçe başkanı, bu duruma sosyal medyadan kendisine isyan eden bir
vatandaşa “Seni işe almak zorunda değiliz, istemeyen bağış vermez.” diyor. İlçe
başkanı, olayın peşini bırakmamamız üzerine işe alım kuralarının AKP Bozyazı
İlçe Başkanlığında çekildiği yönündeki iddialarımızı kabul ederek “Ben de
İŞKUR’cuları topladım -toplamış- dedim ki: Para alma konusunda böyle bir
zorunluluk yok. Bizde partiye bağış her zaman vardır. Cumhurbaşkanımıza bile
1-2 milyon insan destek için sıraya girdi.” Cumhurbaşkanını bile kullanıyor
adam. “Zorlamayla bir şey yapmıyoruz.” Burası çok önemli… “İşe 347 kişi
başvurdu, İŞKUR’dan listeyi aldık, 40 kişilik kontenjan veriyorlar bize.” 
Bu
topraklar çok yoksulluk, çok yolsuzluk gördü ama bu topraklar hiç bu kadar
yüzsüzünü görmedi. Bunlar, vatandaşı haraca bağladıkları, kendi istediklerini
işe aldıkları yetmiyormuş gibi, İŞKUR’a başvuran ve çalışmaya başlayacakken eşi
CHP’li olduğu için gariban bir kadını da işe aldırmadılar, işe girişini iptal
ettiler. Vatandaşı kuru soğana muhtaç ettiğiniz yetmiyormuş gibi bir de soyup
soğana mı çevirmek istiyorsunuz? Hani diyor ya büyük şair Nazım Hikmet Abidin
Dino’ya “Sen mutluluğun resmini yapabilir misin Abidin?” diye, herhâlde Nazım
bunu görseydi “Sen yüzsüzlüğün resmini yapabilir misin Abidin?” derdi. Abidin
Dino da “Vallahi, ben büyük bir ressamım ama bu kadar büyük bir yüzsüzlüğün
resmini ben bile yapamam.” derdi. Görülen o ki iş kurulmamış, arkadaşımız işini
kurmuş. 
Buradan
iktidara sesleniyorum: Bunu yaparken, atanamadığı için intihar eden ve cebinden
sadece 6 lira çıkan öğretmenimizden utanmadınız mı? Çocuğuna pantolon alamadığı
için intihar eden babadan utanmadınız mı? Evlatlarını ısıtmak için saç kurutma
makinasını çalıştıran ve yan odada intihar eden annemizden utanmadınız mı?
Utanmadınız mı? Soğukta yatan, aç bekleyen, yıllardır iş, aş arayan, İŞKUR
önünde saatlerce kuyruk bekleyen insanlardan utanmadınız mı? AK PARTİ’liler
hangi il ve ilçe binalarında İŞKUR yetkilileriyle birlikte işe alım yapıyor,
kura çekiyor, “bağış” adı altında haraç topluyor, görelim bakalım. Eğer
kendinize güveniyor, vatandaşlar arasında ayrım…
(Mikrofon
otomatik cihaz tarafından kapatıldı) 
ALPAY
ANTMEN (Devamla) – Toparlıyorum Sayın Başkan. 
BAŞKAN
– Toparlayın Sayın Milletvekili.
ALPAY
ANTMEN (Devamla) – Lütfen Sayın Başkan. Teşekkür ederim. 
Görelim
bakalım, eğer kendinize güveniyorsanız vatandaşlar arasında ayrım yapmadığınızı
hâlâ iddia edebiliyorsanız gelin önergeye destek verin, bu skandalları hep
birlikte araştıralım. 
Ne
diyeceksiniz? Bu rezillik sonrası yine “Kandırıldık” mı diyeceksiniz? PKK bizi
kandırdı, Barzani bizi kandırdı, Trump bizi kandırdı, Avrupa bizi kandırdı,
İsrail kandırdı, alçak FETÖ bizi kandırdı, kandırdıoğlu kandırdı. Ama ben
halkın dediğini de söyleyeyim: Halk artık “Anlaşıldı, bunların sonu gelmezse
bizim sonumuz gelecek.” diyor. 
Bakın,
son söz: “Saraylar, saltanatlar çöker/ Kan susar bir gün/ Zulüm biter/
Menekşeler de açılır üstümüze/ Leylaklar güler/ Bugünlerden geriye/ Bir yarına
gidenler kalır/ Bir de yarın için direnenler.”
Teşekkür
ederim. (CHP ve HDP sıralarından alkışlar) 
BAŞKAN
– İYİ PARTİ Grubu adına Mersin Milletvekili Hakan Sıdalı, buyurun.
İYİ
PARTİ GRUBU ADINA ZEKİ HAKAN SIDALI (Mersin) – Sayın Başkan, değerli
milletvekilleri; yüce heyetinizi saygılarımla selamlıyorum.
Sayın
Antmen detaylı anlattı, ben de farklı bir açıdan yaklaşmak istiyorum. Mersin’in
Bozyazı ilçesinde İŞKUR’un işe alma kuralarının AK PARTİ Bozyazı İlçe Teşkilatı
binasında gerçekleştirildiği haberi yerel ve ulusal medyada yaygın bir şekilde
yer buldu. Haber maalesef doğru. İYİ PARTİ Bozyazı İlçe Başkanımız Süleyman
Özaydın Bey’in verdiği bilgilere göre AK PARTİ ilçe teşkilatı, İŞKUR’a başvuru
yapan yurttaşlardan işe alınmaları hâlinde -Sayın Antmen’in anlattığı gibi- AK
PARTİ Bozyazı İlçe Teşkilatına 200 TL bağışta bulunmalarını istiyor. Yine,
İŞKUR’da alınacakların bağış ödemesini kabul edenler arasından belirlendiği, AK
PARTİ İlçe Başkanlığının İŞKUR ile bu konuda birlikte hareket ettiği ve İŞKUR’a
başvuran, çalışmaya başlayacakken de CHP’li olduğu tespit edildiği için bir
kadının işe girişinin iptal edildiği belirtiliyor. Konu, ilçe başkanımız
tarafından bize ulaştığı andan itibaren, 8 Kasım tarihinde tarafımca Çalışma,
Sosyal Hizmetler ve Aile Bakanı Sayın Zehra Zümrüt Selçuk’a soru önergesi
verilmiş, ancak Bakanımızdan hâlâ bir yanıt alınamamıştır. İşin utanç verici
tarafı, AK PARTİ İlçe Başkanı Kerim Ataş’ın kısa mesajla, işe girenlerden 200
lira para talep ettiği bir hukuk delili olarak ortada dururken Bakanlığımız bu
konuyla ilgili Bozyazı İŞKUR’a bugüne kadar herhangi bir müfettiş
görevlendirmemiştir, inceleme başlatmamıştır, kimseye de görevden el
çektirmemiştir. Sanırım Bakanlığımız bu durumu onaylamaktadır. Hükûmetimiz bu
konuyu görmezden gelmeye hatta örtbas etmeye çalışmaktadır. Böyle suskun kalmaya
devam ettikçe, bugün bu araştırma önergesine destek vermedikçe sizler de bu
suçun ortakları olarak anılacaksınız. 
Saygıdeğer
milletvekilleri, İŞKUR üzerinden işe alınma uygulaması tüm halkımızın faydasına
sunulmuş bir haktır. Bu uygulamanın AK PARTİ tarafından kendi yandaşları
lehine, liyakatsiz ve adaletsiz bir şekilde kullanılması ülkeyi âdeta bir parti
devletine dönüştürmektedir. Bakın, bu uygulamaların halkımızda yansımaları ağır
olur. AK PARTİ Bozyazı da bu işin altından kalkamaz, Türkiye’de de bunun
yansımaları olacaktır. Dolayısıyla AK PARTİ yanlış bir siyaset yapmaktadır ve
bence bir an evvel bundan geri dönmesi gerekmektedir. 
Bizler
Bozyazı halkı adına, adil bir siyaset, liyakatli bir yönetim, adaletli bir ülke
talep ediyoruz. Aynı zamanda, Bakanımızdan da artık bu konuda bir cevap
bekliyoruz.
Saygılarımla.
(İYİ PARTİ sıralarından alkışlar) 
BAŞKAN
– Milliyetçi Hareket Partisi Grubu adına Mersin Milletvekili Baki Şimşek.
Buyurun.
(MHP sıralarından alkışlar) 
Süreniz
üç dakikadır. 
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri;
sözlerime başlamadan önce 24 Kasım Öğretmenler Günü’nü kutluyorum. 1994 yılında
PKK’lı şerefsizler tarafından katledilen, 6 öğretmen arkadaşıyla beraber
Tunceli Mazgirt’te şehit edilen Buminhan Temizkan ve arkadaşlarını rahmetle,
minnetle anıyorum.
Cumhuriyet
Halk Partisi tarafından verilen öneriyle ve Bozyazı AK PARTİ İlçe Teşkilatının
atmış olduğu bir toplu mesajla alakalı olarak söz almış bulunmaktayım.
Değerli
milletvekilleri, burada Türkiye’nin sorunlarını konuşmazsak, gerçeklerle
yüzleşmezsek sonuca varmamız mümkün değildir. Bugün milletvekillerini kim, ne
için arıyorsa Türkiye’nin sorunları bunlardır. Hepimizi, bütün
milletvekillerini her gün çok sayıda vatandaşımız “Yarın bir sınav var, ben
mülakata gireceğim, bana referans olur musunuz?” “Başka bir yerde alım var,
burada bana referans olur musunuz?” diye arıyor. Yani kısacası vatandaş şunu
söylüyor: “Ben sınava gireceğim, bana torpil yapar mısınız?” Mülakatın
vatandaştaki anlaşıldığı şekli bu, mülakatın şekli torpil. 
Elbette
devletimiz gerekli tedbirleri alacak, güvenlik soruşturmalarını yapacak,
kalifiye elemanı liyakat esasına göre belirleyecek ama Allah aşkına, bugüne
kadar yapılanları, hastanelere yapılan alımların, orman işletme müdürlüklerine
yapılan alımların, Millî Eğitimde okullara yapılan hizmetli ve müstahdem
alımlarının da nasıl yapıldığını burada vicdan sahibi olan herkes biliyor;
gerçekten, burada adalet yok. 
Özellikle
bir ilçe başkanının vatandaşa toplu mesajla “Partimize bağışta bulunun.”
demesini… Yani siyasetçinin gözü vatandaşın cebinde olmamalıdır, hele asgari
ücretle işe girip karnını doyurmak için iş arayan bir emekçinin cebinde hiç
olmamalıdır. Bununla ilgili ben inanıyorum ki iktidar partisi gereğini
yapacaktır. Eğer bu iddialar doğru ise, kabul edilebilir iddialar değildir,
bununla ilgili mutlaka gereğinin yapılmasını talep ediyoruz.
Devletin
de işçi alımlarında, memur alımlarında mutlaka kurumsal bir yapıya ulaşarak,
kurumsal bir yapı oluşturarak… Bu, belediyelerde de aynı, hangi siyasi partiden
olursa olsun belediyedeki alımlar da yine benzer şekillerde yapılıyor. Yani
İŞKUR’dan kura bile çekilse 3 katı insan gönderiliyor, bu gelen 3 katı isim
içerisinden herkes yeniden referans aramaya yani torpil aramaya başlıyor.
Bununla ilgili mutlaka kurumsal olarak bir düzenleme yapılmalı 80 milyon
vatandaşın tamamını kucaklayacak bir şekilde. Hiç kimse hak aramak için, iş
aramak için, ekmek aramak için siyasetçinin peşine, politikacının,
milletvekilinin, belediye başkanının peşine düşmemelidir; ekmek kavgasını kendi
kabiliyetine, yeteneğine göre yapmalıdır diyorum.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar) 
BAŞKAN
– Halkların Demokratik Partisi Grubu adına Mersin Milletvekili Rıdvan Turan.
Buyurun.
(HDP sıralarından alkışlar) 
Süreniz
üç dakikadır. 
HDP
GRUBU ADINA RIDVAN TURAN (Mersin) – Sayın Başkan, değerli milletvekilleri;
hepinizi selamlıyorum.
Bu
söylenti, nesnel verileri olan bu durum Mersin’de bizim de kulağımıza geldi ama
ben size Mersin’den değil Ağrı’dan örnek vereceğim. Geçtiğimiz günlerde Ağrı’ya
gitmiştim. Bir kamu kurumunda çalışan bir vatandaş “Ya Vekilim, bir şey
söyleyeceğim yanlış anlamazsan.” dedi. “Buyur.” dedim. “Ya siz bu kentte yüzde
70 oy alıyorsunuz, bu kamu kurumlarında sizden niye kimse çalışmıyor?” dedi.
“Biraz derin bir mevzu o mevzu.” dedim. Çünkü aynı şey Ağrı’da da var
arkadaşlar, Ağrı’da da kamu kurumlarına İŞKUR üzerinden işçi alınırken bu
insanların özellikle, öncelikle AKP aidiyetine bakıldığını biz biliyoruz. Ağrı
bir örnek ama buna benzer pek çok örnek verilebilir.
Aslına
bakarsanız bu bilinmeyen bir mevzu da değil; kamuya mal olmuş, herkesin bir
biçimiyle bildiği ve işin daha kötü tarafı, meşrulaşma eğilimi gösteren, genel
kabul gören bir şey hâline dönüşmüş yani vakayiadiyeden gibi görülüyor. 
Değerli
arkadaşlar, bir devletin temel direği adalettir, ehliyettir ve liyakattir. Bu
temel direklerden bir tanesini çekerseniz o devletin ayakta kalması mümkün
olmaz. Eğer bu ülkedeki vatandaşlardan herhangi biri kendi siyasi görüşleri
sebebiyle hak ettiği hâlde herhangi bir kurumda iş bulamıyorsa; hak ettiği,
liyakat sahibi ve ehliyet sahibi olduğu hâlde olması gereken yerde olmuyorsa
emin olun ki bu işi yapanlar bu ülkenin temeline çok güçlü bir dinamit koymuş
oluyorlar. Bu, bizi yan yana getirmez; bu, bizi birbirimizden ayrıştırır. Evet,
ateş olmayan yerden duman tütmez diyeceğim ama yani ateşin açıkça göründüğü bir
durumdayız, dumana falan bakıp da oradan bir ateş yorumu çıkartmaya hiç gerek
yok değerli arkadaşlar, ateş gayet ortada. Bu, AKP’nin on altı yıllık siyasi
istikametiyle örtüşen bir durum. Hani, şöyle: Ya, gerçekten çok şaşırdık
diyebileceğimiz bir şey değil çünkü esasen vatandaşın sosyal haklarını bir
sosyal yardım parantezinde vatandaşa götüren ve bu suretle de aslında kendi
kitle desteğini sürekli taze tutan bir siyasi anlayışın -seçim dönemlerinde
bunu çok yoğun olarak görüyoruz- bunu yapıyor olmasının önünde herhangi bir
engel olmasa gerekir değerli arkadaşlar, eşyanın tabiatı gereği ne yazık ki
durum böyle. Sosyal yardımlar, vatandaş olmaktan kaynaklı sosyal haklardır.
İnsanlar liyakat sahibi, ehliyet sahibi oldukları için işe girerler,
girmelidirler, o partiye ya da bu partiye yakın oldukları için değil. Bu
sebeple Cumhuriyet Halk Partisinin bu konuda verdiği önergeyi aynen
desteklediğimizi ifade etmek istiyorum.
Teşekkür
ederim. (HDP sıralarından alkışlar)
BAŞKAN
- Adalet ve Kalkınma Partisi Grubu adına Ankara Milletvekili Orhan Yegin.
Buyurun.
(AK PARTİ sıralarından alkışlar)
Süreniz
üç dakika.
AK
PARTİ GRUBU ADINA ORHAN YEGİN (Ankara) – Teşekkür ederim.
Sayın
Başkan, kıymetli milletvekilleri; CHP Grubunun vermiş olduğu önerge üzerine
grubumuz adına söz almış bulunuyorum. Aziz milletimizi ve onu temsil eden Gazi
Meclisimizi saygıyla selamlıyorum.
Cumhuriyet
Halk Partisi Edirne Milletvekili Sayın Erdin Bircan’a Cenab-ı Allah’tan rahmet,
grubunuza, ailesine ve sevenlerine de başsağlığı dileklerimizi iletmek
istiyorum. 
Kıymetli
milletvekilleri, AK PARTİ milletin derdini dert edinmiş, milletiyle hemhâl
olmuş, milletinin işini, aşını, yaşlısının bakımını, gencinin eğitimini,
bayrağının şanını, vatanın birliğini bütünlüğünü dert edinmiş bir partidir ve
AK PARTİ iktidarları döneminde en önemli ilerlemeler de çalışma hayatında
meydana gelmiştir. 
Dile
kolay, 2005 yılından bugüne kadar yaklaşık 21 milyondan 29 milyona ulaşan
istihdam sayısıyla Türkiye’de istihdamı bu yıllar arasında yaklaşık 9 milyon
artırmayı hamdolsun başarmıştır. 
Önergedeki
iddiada “İşe alımlarda -sözde- parti referansı aranıyor.” iddiasını hep beraber
dinledik. Yaklaşık 9 milyon insanımızın bir partinin referansıyla iş sahibi
olduğunu iddia etmek şayet bir kuşku oluşturup bu kuşkuyu canlı tutmak maksadı
taşıyorsa siyaseten sizin için doğru olabilir ancak insaf ölçüleriyle bağdaşan
bir iddia olmadığı açıktır. 
Sadece
2017 yılında 1 milyon kişi, 2018 yılında ilk on ayda 980 bin kişi çalışma
hayatının içerisine alınmış, istihdam edilmiştir. Bakın, başka rakamlar da
vereyim size: 2009’dan günümüze kadar 1 milyon 123 bin vatandaşımız işbaşı
eğitim programlarından yararlandırılmıştır İŞKUR üzerinden. Katılanlara cep
harçlığı verilen mesleki eğitim kurslarından 1,5 milyon vatandaşımız
yararlanmıştır. Girişimcilik eğitimlerinden 400 bine yakın vatandaşımız
yararlanmıştır. 
TYP
konusuna geldiğimiz zaman, Toplum Yararına Programlar, istihdamı zorluk çekilen
alanlarda çalışma alışkanlıklarını kaybetmesinler diye, çalışma hayatında iş
aramada zorluk çeken kesimlere… Kimlere? 35 yaşın üstündeki erkeklere. Kimlere?
Engellilere. Kimlere? Kadınlara, terörle mücadele mağdurlarının yakınlarına,
eski hükümlülere kamu kurumlarının ihtiyaçlarını karşılamak üzere, çalışma
alışkanlıklarını da kaybetmemeleri, dolayısıyla Türkiye’nin önemli bir gücü
olan iş gücünü daha canlı bir şekilde tutabilmek için uygulanan programlardır.
Her isteyen bu programlardan yararlanamaz, bunun koşulları var.
Şimdi,
önergede dikkatimi çekti, diyor ki: “Bir aileden 20 kişinin yararlandığı TYP
programları yapıldı.” 
(Mikrofon
otomatik cihaz tarafından kapatıldı)
ORHAN
YEGİN (Devamla) – Sayın Başkan, izninizle. 
BAŞKAN
– Toparlayalım. 
ORHAN
YEGİN (Devamla) – Bu iddiayı dile getirmek TYP Yönetmeliği’nden bihaber olmak
demektir. TYP diye kısalttığımız Toplum Yararı Programı’nın Yönetmeliği’nde
“Adres üzerinde eğer bir kişi bir TYP programından yararlanıyorsa o adreste
ikamet eden, kayıtlarda olan ikinci bir kişi TYP programından yararlanamaz.”
yazmaktadır. 
Bir
gelir şartı da vardır, ifade edeyim, lütfen öğrenin. Eğer bir adrese bir net
asgari ücret miktarının 3 katından fazla bir gelir giriyorsa TYP’de çalışan
olup olmamasına bakmaksızın, bir kişi kuradan çıksa bile o TYP programından
yararlanamaz. Dolayısıyla burada bir bütün olarak gündeme getirilen iddiaların,
bir kuşku oluşturulmaya ve basit bir örnek üzerinden tahkim edilmeye çalışılan
iddiaların siyaseten bir anlamı olabilir ama pratik olarak, reel olarak hiçbir
karşılığı olmadığını özellikle burada ifade etmek istiyorum. 
(Mikrofon
otomatik cihaz tarafından kapatıldı)
ORHAN
YEGİN (Devamla) – Sayın Başkan, özür diliyorum, toparlıyorum izninizle. 
BAŞKAN
– Toparlayın Sayın Milletvekili. 
ORHAN
YEGİN (Devamla) – Derdimiz milletimizin ekmeğini büyütmek, derdimiz doğudan
batıya, engelliden yaşlıya herkesin bu büyümeden ekmeğinin payının büyümesine
vesile olacak düzenlemeleri bu çatı altında hep beraber yapmak ve
hükûmetlerimiz aracılığıyla uygulamaya koymaktır. Çalışma hayatında
yapılmayanları yapan, işsizlik sigortasını hayata geçiren, kayıt dışını
azaltan, engellilerimizin çalışmalarını kolaylaştıran, gençlerimizin çalışma hayatına
girerken onların elinden tutarak onlara arkadaşlık eden, istihdam alanını
büyüten AK PARTİ olarak emin adımlarla yolumuzda yürümeye devam edeceğimizi
ifade ediyor, Genel Kurulu saygıyla selamlıyorum. (AK PARTİ sıralarından
alkışlar)
ÖZGÜR
ÖZEL (Manisa) – Sayın Başkan…
BAŞKAN
– Özgür Bey…
ALPAY
ANTMEN (Mersin) – “Söyleyeyim de öğrenin.” gibi bir sataşma var. 
BAŞKAN
– Tamam, yerinizden bir söz vereyim. 
ALPAY
ANTMEN (Mersin) – Lütfen kürsüden olursa, sataşma olduğu için…
BAŞKAN
– Buyurun, yerinizden. 
IV.- AÇIKLAMALAR (Devam)
36.- Mersin Milletvekili Alpay Antmen’in, Ankara Milletvekili Orhan
Yegin’in CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
ALPAY
ANTMEN (Mersin) – Teşekkür ediyorum. 
Sayın
Başkan, şimdi, öncelikle hatip çok güzel konuşuyor “Çok kişiyi işe aldık."
diyor. Bakın, bu önerge kaç kişiyi işe aldınız değil, kaç kişiye ayrımcılık
yaptınız, kaç kişinin kuralarını AK PARTİ ilçe binalarında çektiniz, kaç kişiye
haksızlık yaptınız? Ben söyleyeyim de tekrar okusunlar, anlasınlar. Şimdi, şu
var: Ne diyor araştırma önergesinde? “Aynı aile" diyor. Sayın hatip diyor
ki: “Tüzüğe bakın.” Tüzük de “Aynı adres” diyor Sayın Hatip, aynı adres. Aynı
aile aynı adreste oturma diye bir şartı yok. Şuna bakalım, diyorlar ki: “Biz şu
kadar kişiyi işe aldık, biz bu kadar kişiyi işe aldık.” Kimi işe aldığınızı,
nerede işe aldığınıza bakacağız. Hadi bunun yanında hadi gelin EYT’leri
çıkartalım, hadi gelin hakları yenen kamu avukatları başta olmak üzere polislerimize,
uzman çavuşlarımıza haklarını teslim edelim, 3600 ek gösterge verelim. Bu iş
öyle ilçe binalarında kura çekerek, garibanların haklarını yiyerek bir de
asgari ücretle işe aldıklarınızın maaşlarından 200 lira isteyerek olmuyor Sayın
Başkan. 
Teşekkür
ederim. 
YAVUZ
AĞIRALİOĞLU (İstanbul) – Sayın Başkan…
BAŞKAN
– Yavuz Bey, buyurun.
37.- İstanbul Milletvekili Yavuz Ağıralioğlu’nun, Ankara Milletvekili
Orhan Yegin’in CHP grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Sayın Başkanım, AK PARTİ Grubu adına konuşan
arkadaşımızı dinledim. Genel bir teamül olmaya başladı. Araştırılması için
hassasiyet talep ettiğimiz herhangi bir mevzuyla alakalı bir suiistimal var
mıdır, tespit edilsin, muhataplarıyla ilgili gerekli takibat yapılsın
taleplerimize “Biz şu kadar adamı işe aldık, bu kadar köprü yaptık, bu kadar
yol yaptık." diye mukabele etmenizi taleplerimizin karşılanması anlamında
ciddi bulmuyoruz. Şöyle bir devlet görmek istiyoruz karşımızda, olabilir, yüzde
40-45-50 bandındaanlamında ciddi bulmuyoruz. kadar
yol yaptık."italeplerimize , uzman çavuşlarımıza haklarını teslim oy
alabilen bir siyasal partinin içerisinde her çeşit adam olabilir, her çeşit
suistimale kendisi için imkân arayan insanlar da olabilir. Ama biz devletimizi
“Ne var, bizde hiç bir şey olmaz.” savurganlığı içerisinde görmekten bıktık.
“Araştıracağız, bakacağız, bulduk, cezalandırdık, takip ettik aslı astarı
çıkmadı.” falan gibi aslında hüküm cümleleriyle de görmek istiyoruz. Aslında
çok basit, anlaşılabilir bir taleptir bu, devletin içerisinde hizmetini
görmekte olduğunuz devletinizin, milletinizin hizmetini görmekte olan
kadroların içerisinde bu kabil suistimaliler istisna muamelesi görsün
diyorsanız sual ettiğimiz…
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – Toparlıyorum.
BAŞKAN
– Toparlayın. 
YAVUZ
AĞIRALİOĞLU (İstanbul) – …merak ettiğimiz şeylerin cevabını vermek açısından
ilgili kurullarınızı çalıştırmanızı tavsiye ederiz. Diyeceksiniz ki: “Yetkili
kurullarımızda görüştük, mevzuyu parti örgütümüzle tartıştık, ilgili bakanlığın
yetkililerine haber verdik, soruşturma yapacağız, bilgi vereceğiz.” Bu kadar,
bundan ibaret.
BAŞKAN
– Güzel…
Buyurun
Sayın Özel.
38.- Manisa Milletvekili Özgür Özel’in, Türkiye Cumhuriyeti’nde işe
girmek için liyakat yerine bir partiye aidiyetin en önemli kriter olduğuna
ilişkin açıklaması
ÖZGÜR
ÖZEL (Manisa) – Sayın Başkan, bazı konular var ki aslında herkesin bildiği bir
şeyi konuşuyorsunuz. Tabii, burada bunun tersine bir şeyi savunmak için kürsüye
çıkınca sığınılacak bir tek şey var: Rakamlar vermek, rakamlar vermek, konunun
özünün ne olduğundan kaçmak. Ben milletvekiliyim sekiz yıldır, son dönemlerde
artarak gelen bir şey var: Bir “Sayın milletvekilim, işi gireceğiz, başvuru
yaptık, Cumhuriyet Halk Partisinden kaydımızı hızla sildirebilir misiniz,
almıyorlar.” İki, Adalet ve Kalkınma Partisine kayıt ve ilçe başkanlığından
giden liste. Hastanede taşeron firmaya, Adalet ve Kalkınma Partisi ihaleyi alacak
taşeron firmaya yazısız ama yerine getirilmesi zorunlu şartnamenin en etkin
maddesi “Adalet ve Kalkınma Partisi ilçe başkanlığından gelen listedeki
çocukları işe alacaksın.” maddesidir. Bunu bilmeyen var mı? Bunu inkâr eden var
mı?
(Mikrofon
otomatik cihaz tarafından kapatıldı)
BAŞKAN
– Toparlayın Sayın Özel.
ÖZGÜR
ÖZEL (Manisa) – Hani, mahkemelerde başvurulan bir yol var “yemin kanıtına
başvurmak” diye. Kürsü orada, bir arkadaşım çıksın yemin altında desin ki:
“Türkiye’de işe girmek için Adalet ve Kalkınma Partisi teşkilatlarının şefaat
ettiği, teşkilatlarının ismini bildirdiği kişiler dışında bu kişilerle diğer
kişiler eşit şartlarda mülakat görüyorlar. AK PARTİ üyesi olmak işe girmek için
avantaj değildir. Başka partinin üyesi olmak dezavantaj değildir.” Hadi, yemin
kanıtına başvuralım, kürsü herkese açık. Yapmayın arkadaşlar. Bir gerçek var,
bu gerçeğin karşısında artık hiç değilse susmak lazım. Rakam vermekle, bilmem
ne yapmakla olmaz. Türkiye Cumhuriyeti’nde liyakat yerine bir partiye aidiyet en
önemli kriterdir işe girmek için. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Bunu inkâr eden gerçeği inkâr eder, hakikati inkâr eder,
kendini inkâr eder, inandığı değerleri inkâr eder. 
Teşekkür
ediyorum. (CHP sıralarından alkışlar) 
ORHAN
YEGİN (Ankara) – Sayın Başkan…
BAŞKAN
– Siz mi söz istiyorsunuz? 
ORHAN
YEGİN (Ankara) – Başkanım, iki cümle ifade etmek isterim. 
BAŞKAN
– Bir sataşma olmadan düşüncelerinizi ifade ediniz lütfen. 
39.- Ankara Milletvekili Orhan Yegin’in, Manisa Milletvekili Özgür
Özel’in yaptığı açıklamasındaki bazı ifadelerine ilişkin açıklaması
ORHAN
YEGİN (Ankara) – Kesinlikle sataşma üslubumuz da değildir, evet, buna bizce de
gerek yok Başkanım. 
“Aynı
aile” kavramı, devletin bu tarz programları ilan ettiği zaman bu programlara
başvuran ve kuralardan çıkan kişilerin veya listelerde yer alan kişilerin soy
kütüklerine bakma şansı yoktur efendim. Devlet, burada aynı adreste… Çünkü
bütün aile yardımlarının, sosyal yardımların, hepsinin veri tabanı adres kayıt
sistemi üzerinden yürür ve bir haneye giren gelir üzerinden bunlar tartışılır,
yoksa kişilerin soy kütüğüne bakılıp “Bu nerede çalışıyor, ne yapıyor, geliri
nedir, ne değildir, nasıldır?” diye bakılmaz, onu ifade etmek için bunu
söylemek istiyorum. 
Sayın
Grup Başkan Vekili aslında, bizim söylediğimizden farklı bir şey söylemedi. Ben
de kürsüdeki ifademde şunu söyledim: Olmuş olsa dahi küçük bir olay üzerinden
bütün bir sistemi… 
ÖZGÜR
ÖZEL (Manisa) – Bütün bir sistem böyle kardeşim. 
ORHAN
YEGİN (Ankara) – “Olsa dahi” diyorum tekrar, olduğunu… 
ÖZGÜR
ÖZEL (Manisa) – Bütün bir sistem böyle kurulmuş ve merkezî yönetiyorsunuz. 
BAŞKAN-
Müsaade edin, hatip konuşsun. 
ORHAN
YEGİN (Ankara) – Olduğunu teyit için söylemiyorum, olsa dahi bütün bir sistemi
bu kötü iddia veya…
(Mikrofon
otomatik cihaz tarafından kapatıldı) 
ORHAN
YEGİN (Ankara) - … örnek üzerinden kötüymüş gibi ifade etmenin yersizliği ve
yanlışlığı üzerinde ifademi kullandım. 
Hiç
merak etmeyin, varsa onların üzerine gidilecektir. 
V.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Mersin Milletvekili Alpay Antmen ve arkadaşları
tarafından, Türkiye genelinde İŞKUR aracılığıyla işe alımların hukuk,
hakkaniyet ve adalet ölçüsünde yapılıp yapılmadığının araştırılması amacıyla
5/11/2018 tarihinde TBMM Başkanlığına verilmiş olan Meclis araştırması
önergesinin ön görüşmelerinin, Genel Kurulun 22 Kasım 2018 Perşembe günkü
birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmemiştir. 
Birleşime
on dakika ara veriyorum. 
Kapanma Saati: 16.57
ÜÇÜNCÜ OTURUM
Açılma Saati: 17.16
BAŞKAN: Başkan Vekili Celal ADAN
KÂTİP
ÜYELER: Fatma KAPLAN HÜRRİYET (Kocaeli), Emine Sare AYDIN YILMAZ (İstanbul)
-----0-----
BAŞKAN
– Türkiye Büyük Millet Meclisinin 21’inci Birleşiminin Üçüncü Oturumunu
açıyorum.
Gündemin
“Kanun Teklifleri ile Komisyonlardan Gelen Diğer İşler” kısmına geçiyoruz.
1’inci
sırada yer alan Kocaeli Milletvekili İlyas Şeker ve 6 Milletvekilinin Çevre
Kanunu ve Bazı Kanunlarda Değişiklik Yapılmasına Dair Kanun Teklifi ve Çevre
Komisyonu Raporu’nun görüşmelerine kaldığımız yerden devam edeceğiz.
VI.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- Kocaeli Milletvekili İlyas Şeker ve 6 Milletvekilinin Çevre Kanunu
ve Bazı Kanunlarda Değişiklik Yapılmasına Dair Kanun Teklifi (2/1285) ve Çevre
Komisyonu Raporu (S. Sayısı: 15) (x)
BAŞKAN
– Komisyon? Yerinde.
Geçen
birleşimde İç Tüzük'ün 91’inci maddesine göre temel kanun olarak görüşülen 15
sıra sayılı Kanun Teklifi’nin tümü üzerinde gruplar adına konuşmalar
tamamlanmıştı.
Şimdi
kanun teklifinin tümü üzerinde şahıslar adına konuşmalarla görüşmelere devam
ediyoruz.
Şimdi
şahsı adına ilk konuşmacı İstanbul Milletvekili Gökan Zeybek.
Buyurun.
(CHP sıralarından alkışlar) 
Süreniz
on dakika. 
GÖKAN
ZEYBEK (İstanbul) – Sayın Başkan, değerli milletvekilleri; 15 sıra sayılı Yasa
Teklifi üzerine Cumhuriyet Halk Partisi İstanbul Milletvekili olarak söz almış
bulunuyorum. 
Sayın
Başkan, teklif Çevre Komisyonunda görüşülerek Meclisimizin gündemine geldi
ancak teklifin içinde 6306 sayılı Kentsel Dönüşüm Yasası, 3194 sayılı İmar
Yasası’nda yapılan değişiklikler, kadastro faaliyetleri, ortafotoların
kullanılmasıyla ilgili düzenlemeler adı altında aslında eski Bayındırlık
Bakanlığını, şimdi Çevre ve Şehircilik Bakanlığını doğrudan doğruya
ilgilendiren bu konuların neden Türkiye Büyük Millet Meclisi Bayındırlık, İmar,
Ulaştırma ve Turizm Komisyonunda asıl komisyon olarak görüşülmediğini merak
ediyorum. Bırakın asıl komisyon olarak görüşülmesini bu teklif ilgili
komisyonda tali komisyon olarak dahi gündeme gelmemiştir. Bu nedenle ben
buradan seslenmek istiyorum, Türkiye Büyük Millet Meclisi Başkanına seslenmek
istiyorum: Acaba 6306 sayılı Yasa gibi, 3194 sayılı Yasa gibi doğrudan doğruya
kentleri, imarı ve inşaat sektörünü ilgilendiren konuları ilgili komisyona
havale ne zaman yapacaksınız?
Şimdi,
Sayın Başkan, değerli arkadaşlar; bu teklif, beraberinde 6306 sayılı Yasa’da
yapılan değişikliklerle büyük kentlerinin çöküntü alanlarındaki yapıların
iyileştirilmesini ve bu bölgelerdeki riskli yapıların ortadan kaldırılmasını
söylüyor. Ancak aynı dönemlerde Sayın Cumhurbaşkanı diyor ki: “Yatay mimariyi
esas alacağız ve yatay mimariye göre binalarımızı ve şehirlerimizi geliştireceğiz.”
Şimdi, kişi başına düşen insan sayısı hektarda 800 kişi üzerinde olan, “riskli
alan” diye tarif ettiğimiz kentsel dönüşüm alanlarında düşük yoğunluklu
yapılarla buraları yerinde nasıl dönüştüreceksiniz? Bu konuyla ilgili en ufak
bir çalışmanız var mı? Olmadığı gözüküyor. 
Bu
ilgili yasa, bakın, bir torba yasanın içinde geldi fakat, ironidir, torba
yasanın içinde de poşet torbalarla ilgili bir düzenleme var. Zaten Türkiye’de
imarla ilgili 3194 sayılı Yasa’da ne zaman bir değişiklik yapılmak istense
kendi özel yasasında yapılmıyor, mutlaka bir torba yasanın içine giriyor. Bu
teklifin içinde de poşet torbalarla ilgili bir düzenleme var. 
Bir
başka önemli değişiklik, Bakanlığın 2018 yılı itibarıyla mekânsal
strateji plan anlayışına geçeceği söyleniyor. Değerli arkadaşlar, mekânsal
planlama anlayışına geçmeyi 2018 yılında yani iktidarınızın on altı yılı
bitmişken şimdi mi akıl ettiniz? 
Türkiye'nin
deprem kuşağında olduğunu biliyoruz; su kaynaklarımızın yetersiz olduğunu,
Türkiye'nin 104 milyar metreküp su kaynaklarıyla su kaynakları bakımından fakir
bir ülke olduğunu biliyoruz; heyelan bölgelerini biliyoruz; tarım alanlarının
Türkiye'nin gelecek kuşaklara aktarması gereken stratejik varlıklar olduğunu
biliyoruz; demografik eşik değerlerinin korunması gerektiğini biliyoruz ve
Türkiye’de stratejik nüfus planlamasının yapılması gerektiğini biliyoruz ama
2018 yılında stratejik mekânsal planlama anlayışı önümüze geliyor. 
Bu
anlayışla birlikte 6306 sayılı Yasa’yla başaramadıkları binlerce kent
mağdurunun sorununa nasıl çözüm bulacaklarını araştırıyorlar. Bakın, Fikirtepe
örneği; 50 binden fazla insan mağdur edilmiş durumda. Çevre ve Şehircilik
Bakanlığının önce riskli alana, sonra kentsel dönüşüm alanına aldığı, sonra
bütün plan onama ve ruhsat verme yetkilerini kendi üzerinde topladığı
Fikirtepe’de Adalet ve Kalkınma Partisi kentsel dönüşüm alanında sınıfta
kalmıştır ve Fikirtepe’de, o Kurbağalıdere’nin yanındaki alanlarda yarattığı
dönüşüm mağdurlarıyla ciddi bir sorun oluşturmuştur ve bu politikaları da iflas
etmiştir. 
Gaziosmanpaşa’da
iflas etmiş, Üsküdar’da, Kirazlıtepe’de iflas etmiş, Fikirtepe’de iflas etmiş,
Büyük Armutlu’da, Küçük Armutlu’da iflas etmiş bir siyasal hareket şimdi
Cumhurbaşkanlığı hükûmet sistemiyle birlikte diyor ki: “Biz ilave maddelerle
birlikte kent mağdurlarının sorununu çözeceğiz.”
Bakın,
bütçe şu anda görüşülüyor, Plan ve Bütçe Komisyonunda bugün son gün görüşmeleri
yapılıyor. Türkiye’deki 1.370 belediyeye 60 milyar lira kaynak aktaran Adalet
ve Kalkınma Partisi, yalnızca 2019 bütçesinde faize 117 milyar liralık bir
ödemeyi planlamıştır. 2019 bütçesi tek kelimeyle bir faiz bütçesidir. Sosyal
Güvenlik Kurumuna 460 milyar lira vereceksiniz, 117 milyar lira da faize
ödeyeceksiniz, sonrasında kalkacaksınız “6306 sayılı Yasa’yla kentsel dönüşüm
mağdurlarının sorunlarını çözeceğim.” diyeceksiniz. 
Siz
eğer bir şey çözmek istiyorsanız, bugün buradan söylüyorum, Türkiye Büyük
Millet Meclisinde, 2981 sayılı imar affı yasasıyla hak sahibi olmuş olan
yurttaşlarımızın, otuz yıllık süre içinde almaları gereken tapu hakları hâlâ
yerine getirilemedi, onu çözün. Önce üç yıl, sonra beş yıl, Türkiye Büyük
Millet Meclisinde 2981 sayılı Yasa’nın süresi uzatıldı. 
Şimdi
buradan iktidar partisine çağrı yapıyorum: Mülksüz insanları, elli yıldır,
altmış yıldır gecekondularda yaşayan insanları tapu sahibi yapmak için, Turgut
Özal döneminde çıkmış olan 2981 sayılı Yasa’ya göre hak sahibi olan, hazine ve
belediye arazisi üzerindeki yurttaşların tapularını sokak rayiçleri üzerinden
vermek için ne bekliyorsunuz? Ama sizin “kentsel dönüşüm” adı altında
oluşturduğunuz alanların ortak özelliği İstanbul’da Boğaz’ın iki yakasını
görmüş olmalarıdır. 
Kirazlıtepe’yi
dönüştüreceksiniz çünkü Kirazlıtepe, İstanbul Boğazı’nı girişinden çıkışına,
Karadeniz’den Marmara’ya kadar, Beyoğlu yakasından Beşiktaş’ın bütün o tarihî
yapılarını gören nadide bir mahalle. Burada tabii, yoksulların oturmasından,
burada fakirlerin oturmasından, burada Anadolu’dan gelmiş garibanların hem de
tapu sahiplerinin oturmasından ciddi rahatsızlık duyuyorsunuz ve Kirazlıtepe’yi
dönüşüm alanına alıyorsunuz. Kirazlıtepe’de yaşayan yurttaşlar “Siz bize imza
atın, biz sizin hakkınızı koruyacağız.” noktasında size inanmıyorlar, size
güvenmiyorlar, iktidarınıza güven sıfıra düşmüş durumda. Kirazlıtepe’de yaşayan
insanları ikna etmek için hiçbir yöntem geliştiremeyince de bir hafta sonu
gidiyorsunuz, mahallenin camisini hem de içinde Mushaflarla birlikte yerle bir
ediyorsunuz.
MAHMUT
TANAL (İstanbul) - Sabah dörtte camiyi yıktılar.
GÖKAN
ZEYBEK (Devamla) – Bu uygulamayı biz tabii ki dünyanın başka yerlerinde gördük;
İsrail’de gördük ama şimdi Boğaz’ın iki yakasında, Kirazlıtepe’de iktidarınız
camiyi, hem de hiçbir tebligat yapmadan yıkmayı başarmıştır.
Değerli
arkadaşlar, şimdi, Yapı Denetimi Yasası’nda bir değişikliğe gidiyorsunuz. Bu
Yapı Denetimi Yasası 1999 sonrası dönemde sizin iktidarlarınız tarafından
geliştirildi. Yapı Denetimi Yasası’nın amacı neydi? Yapılacak olan yapıların;
bir, topoğrafik açıdan uygun yerde; iki, mühendislik açısından projesinin şartlarına
uygun yapılıp yapılmadığını denetlemekti. Ama siz iktidarlarınızda öyle bir
sistem kurdunuz ki belediye başkanlarınız, yapı denetimi şirketleriniz ve
müteahhitlerinizle üçlü bir sacayağı oluşturdunuz. Yapı denetimi şirketleri
belediyenin izin verdiği firmalar oldu, müteahhitler o firmalardan başka hiçbir
firmaya inşaatlarını denetlettiremediler ve bugün imar barışı yasasıyla
milyonlarca metrekare kaçak inşaat nasıl yapıldı biliyorsunuz. Nasıl yapıldı?
Eğer siz yapı denetimi firmasına, belediyenin yönlendirdiği firmaya giderseniz,
30 bin metrekarelik emsal hakkınızı 130 bin metrekare yaparsınız, 10 bin
metrekare inşaatınızı 50 bin metrekare yaparsınız, sonuçta ne yapan ne de
yaptıran… 
İstanbul’da
kanayan bir yara var; Esenyurt. 1994 yılında 50 bin kişinin yaşadığı Esenyurt
iktidarınız döneminde tam 1 milyon nüfusa ulaştı. Hiçbir çağdaş ülkede bir kent
yılda 50 bin kişi artar mı arkadaşlar, kendi nüfusu kadar artar mı? On binlerce
Esenyurt mağduru var, Esenyurt mağdurlarının sorununu çözmek, bu sorunlardan
beslenenlerle olmaz. Esenyurt’ta kaçak inşaatlara göz yuman, binlerce kaçak
inşaatın yapılmasına, yeşil alanlara, emsal dışı alanlara inşaat yapılmasına
göz yuman Belediye Başkanınızı görevden alırsınız ama onu yargıya teslim etmeyi
başaramazsınız. 
Şimdi
buradan soruyorum: Esenyurt Belediye Başkanının yaptırdığı kaçak inşaatlarla
ilgili bugüne kadar hangi yasal müracaatı yaptınız?
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
GÖKAN
ZEYBEK (Devamla) – On binlerce Esenyurt mağduru, Türkiye Büyük Millet Meclisini
ziyaret ediyor. Şimdi yeni bir düzenlemeyle sigorta yasasını getirerek yarım
kalmış inşaatların bitirilmesini düşünüyorsunuz. Yeni bir Düyun-ı Umumiyedir
bu, yarım kalmış inşaatları uluslararası fonlara teslim ederek oradaki
yurttaşları yeniden fonlara ve yabancı sermayeye borçlandırarak satın almış
oldukları, parasını tümüyle ödedikleri mülkleri yeniden satın almak zorunda
bırakacaksınız. 
6306
sayılı Yasa, Adalet ve Kalkınma Partisinin getirdiği ve başaramadığı ama kentte
on binlerce mağdur yaratan bir yasa olarak da hayata geçecektir. İmar barışıyla
meraları katlettiniz, kentsel dönüşümle de kentlerde yaşayan yoksulları
evinden, barkından ettiniz. Bunlarla sözlerimi tamamlıyorum.
Teşekkür
ederim Sayın Başkanım. (CHP sıralarından alkışlar)
BAŞKAN
– İkinci konuşmacı, Kırklareli Milletvekili Selahattin Minsolmaz. 
Buyurun.
(AK PARTİ sıralarından alkışlar)
Süreniz
on dakika. 
MAHMUT
TANAL (İstanbul) – Sayın Başkan...
SELAHATTİN
MİNSOLMAZ (Kırklareli) – Sayın Başkan, değerli milletvekilleri; Çevre Kanunu ve
Bazı Kanunlarda Değişiklik Yapılması Hakkında Kanun Teklifi’nde imzası olan bir
milletvekili olarak teklifin tümü üzerinde şahsım adına söz almış bulunuyorum.
Aziz milletimizi ve yüce heyetinizi saygıyla muhabbetle selamlıyorum. 
Konuşmama
başlamadan önce Zonguldak’ta yaşanan maden kazasında yaşamlarını kaybeden maden
işçilerimize Allah’tan rahmet diliyorum. 
Edirne
Milletvekilimiz Cumhuriyet Halk Partisinden Sayın Erdin Bircan Bey’e Allah’tan
rahmet; Cumhuriyet Halk Partisine, yakınlarına, ailesine başsağlığı diliyorum.
Sayın
Başkan, değerli milletvekilleri; görüştüğümüz kanun Çevre Kanunu olmakla
beraber, değişikliğin içerisinde İmar Kanunu’na ve afet riski altındaki
bölgelerde yapılacak yapılar hakkındaki mevzuata ilişkin de düzenlemeler var
ama çevrenin hassas bir değer olduğu dün akşam da tümü üzerinde diğer parti
gruplarından yapılan konuşmalarda da ortaya kondu. Evet, çevre, hepimizin ortak
yaşam alanı, dolayısıyla buna ilişkin yapılan mevzuatlar siyasetin üzerinde.
Herkesin içerisinde destek vermesi gereken ve komisyonda olduğu üzere de bu
desteği tüm parti gruplarının vererek Genel Kurula getirdiği bir yasa teklifi. 
Kanun
içeriği itibarıyla özellikle yapılaşmanın yoğun olduğu ülkemizde sanayileşmeyle
beraber dünyada başlayan fakat ülkemizde de özellikle 50’li yıllardan, 60’lı
yıllardan yoğun göçün yarattığı imara ilişkin, altyapıya ilişkin, çevreye
ilişkin sorunlara dair çıkartılmış ve… Gerçekten etkin mevzuatlar var değerli
arkadaşlar. Hatip, benden önce konuşan Cumhuriyet Halk Partili hatip “Evet,
mevzuatlar yapılıyor fakat yenisi yapılıyor.” gibi söyledi. Hayır, bu
mevzuatlar… Gerek Çevre Kanunu gerek 3194 sayılı İmar Kanunu gerekse 6306
sayılı kentsel dönüşümü kapsayan Kanun yürürlükte ama bunlara ilişkin daha
düzenleyici, vatandaşlarımızın ve hak sahiplerinin hak sahipliklerini
destekleyen düzenlemeler de yapılması gerekiyor. Çünkü yaşanan süreç
ihtiyaçları, tüketimleri ve tüketimlere bağlı alışkanlıkları son derece
etkiliyor, dolayısıyla yasal mevzuatın da güne uygun hâle getirilmesi
kaçınılmaz oluyor. 
Çevreyle
ilgili süreç çok önemli. Dünyada da buna ilişkin düzenlemeler yapılıyor. Çevre
Kanunu hakkında yapılan düzenlemeleri özellikle yoğun kapsamasının sebebi de
ülkemizdeki yoğun poşet kullanımı, depozito uygulaması ve geri kazanım
bedellerinin kanuna konmasıyla ilgili. Evet, sıfır atık sistemini Çevre ve
Şehircilik Bakanlığımız yürürlüğe koydu. Bu konuda önemli çalışmalarından ötürü
onlara teşekkür ediyoruz. Ama bir sistemin hayata geçirilmesi için tüm
bileşenleriyle beraber ve bu sistemin de kendi içerisinde bir finansmanının da
sağlanması gerekiyor. Bu itibarla, Çevre Kanunu içerisinde dercedilen,
özellikle poşet kullanımını kısıtlı hâline getiren ve yine, geri kazanım
bedelleriyle ambalaj üreten kişilerden cüzi miktarlarda, sistemin yürüyebilmesi
için finansmanı öngören bir poşet bedelinin alınması ve geri kazanımın yerinde,
kaynağın yani atığın oluştuğu noktada ayrıştırılarak ve bunun da bundan sonra
Türkiye’de her şeyin çöpe gitmeden, öncesiyle, ayrıştırmayla, değerlendirmeyle,
çöpe ne kadar az atık gidiyorsa bundan ekonomik bir kaynak üretmekle daha
faydalı olacağı ilkesine dayanıyor. 
Değerli
arkadaşlar, ülkemizin, on altı yıldır Hükûmetimizin yoğun çabalarıyla
sanayileşme, yapılaşma, kentsel gelişim süreçlerinde çevreye etkilerini en aza
indirgeyici mevzuatlar yaptığı malumunuz. Özellikle günümüzde gerek kamunun
gerekse özel sektörün çevre bilinci hususunda gösterdiği hassasiyet
sevindirici, zaten tüm parti gruplarındaki hatipler de bu husustaki
hassasiyetlerini dile getirdiler. Gerek 2872 sayılı Çevre Kanunu gerek 6306
sayılı Afet Riski Altındaki Alanların Dönüştürülmesi Hakkında Kanun gerekse
3194 sayılı İmar Kanunu ve ona bağlı yapılan düzenlemeler, yönetmelikler
ülkemizde belli alanlarda bu işi belli noktaya kadar getirdi. 
Türkiye
Cumhuriyeti devletinin kuruluşu 1923 ve sonrasında yaşanan ekonomik süreçlerle
belki Avrupa ülkelerine nazaran şehirleşme, kentleşme ve bu alanda mevzuat
ihdasında biraz geç kalmış olabiliriz. Şehirlerimizi eleştirirken, bu konuda
hizmet veren belediyeleri veya hükûmetleri eleştirirken diğer Avrupa
ülkelerindeki tarihsel sürece bakmak gerekiyor. Dolayısıyla bu işlerin Batı’da
beş yüz yılı aşkın süreçleri varken ülkemizde imar planlarının 1950’li yıllarda
yapıldığına baktığımız zaman biraz insaflı olunması gerektiği kanaatindeyim. 
Görüşmekte
olduğumuz kanun teklifinde genel olarak Cumhurbaşkanlığı hükûmet sistemine
geçmemizden kaynaklı bazı teknik düzenlemeleri getiriyoruz. Yine, geri kazanımı
neredeyse imkânsız olan poşet kullanımını minimum hâle getirmek için ciddi bir
düzenleme yapıyoruz çünkü ülkemizde, değerli milletvekilleri, maalesef yılda 30
veya 35 milyar adet poşet kullanılıyor ve bunların da yüzde 90’ınından fazlası
çöpe gidiyor. Böyle bir ambalajın tüketilmesi yaklaşık birkaç dakikayı alırken
doğada bunun varlığı 400 yıl sürüyor. Bu kadar çarpıcı sonuçlar varken bunlara
ilişkin yasal düzenleme yapmakta tabii ki tüm grupların mutabakatı çok önemli. 
Tabii,
bununla beraber egzoz ölçümlerine ilişkin düzenleme yapıyoruz, idari cezaların
söz konusu olduğu bir düzenleme çünkü bu da hava kalitesi açısından çok önemli.

Isınma
kaynaklı hava kirliliğinin önlenmesi. Değerli arkadaşlar, bunlar, yine, kömürle
ilgili bazı düzenlemeler.
Kaynağından
ayrı toplanarak sıfır atık yönetim sisteminin hayata geçirilmesi. Bu hususta
Sayın Cumhurbaşkanımızın eşi Emine Erdoğan Hanımefendi’ye de teşekkür ediyoruz,
bu konuda çok ciddi bir himayesi ve desteği var. 
Yine,
teklifin imara ilişkin bölümlerinde yapı müteahhitlerinin sınıflandırılması söz
konusu. Hem mali hem teknik hem de yeterlilik yönünden söz konusu müteahhitlere
ilişkin sınıflandırma daha önce başka komisyonlarda konuştuğumuz bir konuydu.
Çünkü ülkemizde mevzuatı ne kadar değiştirirsek değiştirelim, nihayetinde, bu işleri
yapan müteahhitler var. Onlara ilişkin düzenleme de bu kanun teklifinin
içerisinde bulunuyor.
Ülkemizde
su yüzeyleri üzerinde herhangi bir şekilde enerji tesislerinin yapılmasına
ilişkin mevzuatta bir yer yoktu. Yine, su yüzeyleri üzerinde… Burada yine parti
gruplarının çevreye ilişkin, enerjiye ilişkin daha önceki toplantılarda dile
getirdiği bir husus vardı: “Niye tarım alanlarını kullanıyoruz? Niye orman
alanlarında enerji tesisleri kuruyoruz?” Değerli arkadaşlar, özellikle
yenilenebilir enerji kaynaklarının -güneş panelleri ve rüzgâr gülleri gibi;
bunların dünyada da emsalleri var, özellikle Avrupa’da- atıl su alanları
yüzeylerinde kurulması için kanunda buna cevaz veren bir madde ihdas ediyoruz. 
Değerli
Başkan, sayın milletvekilleri; 6306 sayılı Afet Riski Altındaki Alanların
Dönüştürülmesi Hakkında Kanun’a ilişkin düzenlemede de kira yardımının
kapsamını genişletiyoruz. Çünkü bu alanlarda kentsel dönüşüm yapmamız ülkemizin
deprem gerçeğiyle ve malumunuz, bu alanlarda yapılacak idari işlemlerin zorluğuyla
ilgili. Vatandaşımız açısından, bunu her ekonomik sınıftaki insana, orada
konaklamıyor, ikamet etmiyor olsa dahi bu hususta bir mali destek vermek için
bu önemli düzenlemeyle kira yardımı kapsamını genişletiyoruz. Herhangi bir
şekilde afet riskli alanlardaki düzenlemelerle bir geri adım yapıldığı yok,
kentsel dönüşümü destekleyen nitelikte. 
Değerli
arkadaşlar, depozito kullanımını genişletmek istiyoruz. Çağdaş dünyada depozito
kullanımıyla bu konudaki malzemelerin hemen hemen yüzde 90’ı geriye toplanıyor.
Bu, ülkemizde yok denecek kadar az. Burada geri kazanım katılım payı söz
konusu. Geri kazanım katılım payı gibi bir pay ihdas etmeden bu sistemin
sürdürülebilirliğini sağlamak mümkün değil. Zaten bugüne kadar böyle bir
sistemin yürüyen bir şekilde, tam layıkıyla oturmamasının sebebi bu işin
finansmanının planlanmamış olması. Bu şekilde poşet veya paket üreten, ambalaj
üreten kişilerden ve şirketlerden cüzi bir miktarda katılım payı almak
suretiyle bu sistemin finansmanı da sağlanmış olacak.
Değerli
arkadaşlar, ülkemizde bir kişi yılda 440 adet poşet kullanıyor. Amacımız, 2025
yılına kadar bunu ciddi miktarda azaltıp bir kişinin kullandığı poşet sayısını
yaklaşık onda 1’ine kadar indirmek.
Sürem
azaldığı için toparlama gereği hissediyorum.
Değerli
arkadaşlar, malum, çevreye ilişkin hususların çok siyaset boyutu yok ama
milletimizin huzur ve refahının sağlanabilmesi amacıyla çevremizi korumamız ve
bunu da çocuklarımıza aktarmamız gerekiyor. İki gün önce Dünya Çocuk Hakları
Günü’ydü. Ben de bir mühendis olarak, eşi de çevre mühendisi olan bir kişi
olarak çocukların en büyük hakkının temiz bir çevrede, sağlıklı bir ortamda
yaşamaları olduğunu düşünüyorum.
Değerli
dostlar, bu süre içerisinde ülkemizde önemli şeyler yapıldı. Bunları çok kısa
bir şekilde anlatmaya belki vakit yetmedi ama… Sayın Cumhurbaşkanımız hafta
sonunda millet bahçelerini açtı. Bunlar gerçekten İstanbul ölçeğinde 1,5 milyon
metrekare kadar yeşil alanının İstanbul’a kazandırılması anlamında çok
önemliydi.
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekili.
SELAHATTİN
MİNSOLMAZ (Devamla) – Bununla beraber, Haliç’in temizlenmesinden İstanbul’un su
probleminin çözülmesi sürecine kadar geçen dönemde ülkemizdeki çevre bilinci
gerçekten ciddi anlamda arttı. Çevre sadece yeşil demek, su demek değil, hava
kalitesinin artması için de ülke genelinde başta büyükşehirler olmak üzere
tamamen doğal gaza geçilmesi çok ciddi anlamda faydalar sağladı. Bunun gibi,
sigaraların kapalı alanlarda yasaklanmasından benim bölgemdeki Ergene Havzası
Çevre Eylem Planı’na kadar bütün süreçler çevreyle ilgili önemli kazanımları
sağladı.
Ben
bu anlamda Çevre ve Şehircilik Bakanlığımızın bürokratlarına, tabii başta Sayın
Cumhurbaşkanımıza, emeği geçen tüm bakanlara; kendisi burada oturuyor, tabii ki
su deyince, çevre deyince, orman deyince ülkeye yaptığı hizmetlere teşekkür
etmemiz gereken Sayın Veysel Eroğlu eski Bakanımıza, emeği geçenlere, herkese
teşekkür ediyorum ve bu kanunun ülkemiz açısından, milletimiz açısından,
çocuklarımız ve çevre açısından hayırlı uğurlu olmasını diliyorum, saygılar
sunuyorum. (AK PARTİ sıralarından alkışlar) 
MAHMUT
TANAL (İstanbul) – Sayın Başkan...
BAŞKAN
– Sayın Tanal, buyurun.
MAHMUT
TANAL (İstanbul) – Değerli Başkanım, kayıtlara geçmesi açısından ben söz aldım.
Biraz
önceki hatip şöyle bir cümle yani Üsküdar’la ilgili bir konu gündeme geldi,
Kirazlıtepe... Ben o bölgenin milletvekiliyim. Kirazlıtepe’de Üsküdar
Belediyesi sabah 04.30’da, imar barışından yararlanan ve belgesi olan camiyi
yıktılar. Yani hem imar barışından yararlanmış hem belgesi var hem de sabah
04.30’da. 
Bir
de biraz önce hatip şunu söyledi, “Çevrenin siyasi bir şeyi yok.” dedi. Gayet
rahat, çevrenin üzerinde talan var, yağmalama var; bundan daha büyük ne
siyaseti olabilir?
Teşekkür
ediyorum, saygılar.
BAŞKAN
– Sayın Tanal, iki sefer kayda geçti.
Şimdi
yirmi dakika süreyle soru-cevap işlemi yapacağız...
CAHİT
ÖZKAN (Denizli) – Başkanım, ben söz...
BAŞKAN
– Şunu bitireyim, size söz vereyim Sayın Başkan.
Bu
sürenin on dakikası sorulara, on dakikası cevaplara ayrılacaktır.
Değerli
milletvekilleri, dün sisteme giren milletvekillerimiz vardı.
Sayın
Ünver...
İSMAİL
ATAKAN ÜNVER (Karaman) – Teşekkür ediyorum Sayın Başkan.
“Çevreciyiz.”
diyorsunuz hatta “Çevrecinin daniskası benim.” diyen Genel Başkanınız büyük bir
çevreci hamle olarak sunduğu millet bahçelerinde milletimizin çoluk çocuk yatıp
yuvarlanmasını tavsiye ediyor. Diliniz bunu söylerken bir yandan da termik
santrallerle, HES’lerle, nükleer santrallerle, siyanürle altın arayan uluslararası
şirketler eliyle oksijen deposu ormanları, doğa harikası kıyıları, dağları,
tepeleri, tarım arazilerini, zeytinlikleri yok ediyorsunuz. Buraları yandaş
şirketlerin, uluslararası sömürü odaklarının yağmasına, talanına açıyorsunuz.
Yoksa bizim çevreden anladığımız ile sizin çevreden anladığınız farklı mı? Biz
“çevre” denilince doğayı, oksijen deposu ormanlarımızı, dünya harikası
kıyılarımızı, Anadolu’nun mümbit topraklarını anlıyoruz. Siz “çevre” denilince
bunları değil de eş dost, arkadaş, yandaşlardan oluşan sosyal çevrenizi mi
anlıyorsunuz? “Çevreyi korumak” denilince de bunları korumayı mı anlıyorsunuz? 
BAŞKAN
– Sayın Barut… Sayın Barut yok mu arkadaşlar?
Sayın
Kılıç…
İMRAN
KILIÇ (Kahramanmaraş) – Teşekkür ederim Sayın Başkanım.
Dünya
Diş Hekimleri Günü’nü kutluyorum.
Güneş
sisteminin mavi gezegeni dünyamız ve onda olan canlı, cansız varlıklarla
birlikte ve iç içe bulunmaktayız. Bu, bizim çevremizdir. Hayatiyetimizin
devamının olmazsa olmazları hava, su, toprak ve güneşe ekânimi erbaa “dört
olmazsa olmazlar” denmektedir. Bu değerlerin korunması ve kollanması en önemli
görev ve sorumluluğumuzdur. Bu alanda ve anlamda yapılan ve yapılması gereken
birçok iş ve işlem vardır. Şehirlerimizi, ilçelerimizi, mahallelerimizi
yaşanılır kılmak, doğal çevremizi koruyup ondan faydalanmak konusunda bilgili
ve bilinçli bir şekilde sorumluluğumuzu kuşanmalıyız. 
Allah
kâinatı yaratmış ve dengeyi koymuştur. Dengeye müdahale, telafisi mümkün
olmayan sonuçlar doğurur. İnsanların kendi işledikleri kötülükler sebebiyle
karada ve denizde bozulma ortaya çıkmıştır. “Dönmeleri için Allah,
yaptıklarının bazı kötü sonuçlarını dünyada onlara tattıracaktır.” buyurulur
Rum Suresi 41’inci Ayet’te. 
(Mikrofon
otomatik cihaz tarafından kapatıldı) 
BAŞKAN
– Sayın Çelebi…
MEHMET
ALİ ÇELEBİ (İzmir) – Teşekkürler Sayın Başkan.
Uzman
çavuşlarımızın özlük haklarına, mesleki güvencelerine ilişkin soru önergesi
verdik; bir ay oldu, hâlâ cevap yok. 15 tane soru sorduk; “evet”, “hayır”
cevabı verseler beş dakikalarını alırdı. 
İki
soruyu tekrarlıyorum: Uzman çavuşlar sözleşmeyle görev yaptıklarından dolayı,
herhangi bir kanun ve yönetmeliğe dayanmadan sözleşme fesihleri yapılmaktadır.
Mesleki güvence için kadro çalışması yapılmakta mıdır?
İki:
Uzman çavuşların aldığı ek gösterge 3000’dir, astsubaylarımızın 5/6’sı oranında
verilmektedir. Devlette hiçbir statü başka bir statünün almış olduğu ek
göstergenin parçalanmış hâlini almazken sadece bu ayrımcılık uzman
çavuşlarımıza yapılıyor. Bunu düzeltmeyi düşünüyor musunuz? Özetle tekrar
soruyorum: Kadro çalışması yapıyor musunuz? 3600 ek gösterge verecek misiniz?
Teşekkür
ederim.
BAŞKAN
– Sayın Şevkin…
MÜZEYYEN
ŞEVKİN (Adana) – Sayın Başkan, Aile, Çalışma ve Sosyal Hizmetler Bakanına
sesleniyorum: Türkiye'de “taşerona müjde” olarak lanse edilen kadro uygulaması
ne yazık ki çalışanlar arasında yeni tedirginlikler yaratmıştır. Kadro alan
taşeron işçilerin çalışma koşulları daha güvencesiz hâle gelmiştir.
Çalışanların iş yükü artmış, emeklilik yaşı gelenler işten çıkarılmaya
başlanmıştır. Öte yandan, İŞKUR’dan geçici işçi adı altında üç, altı ya da
dokuzar aylık dönemler hâlinde daha düşük maaşlı işbaşı yaptırılan sözleşmeli
personellerden sözleşmesi bitenlerin işine son verme uygulaması da hayata
geçirilmiştir. Adana’da olduğu gibi, Türkiye’deki diğer şehir hastanelerinde
çalışan temizlik personellerine de kadro verilmemiştir. Kadro verildiği
savunulan 1 milyon işçinin taşeron sistemindeki maaş ve çalışma koşullarında
bir değişiklik olmamıştır. Ekonomik kriz ve maaşlarda yapılan kesintiler de
kâbus olmuştur. Taşerondan kadroya geçen emekçilerin hakları genişletilmeli,
kadrolularla aynı haklara sahip olmaları sağlanmalıdır.
Teşekkür
ediyorum.
BAŞKAN
– Sayın Sümer…
ORHAN
SÜMER (Adana) – Teşekkür ederim Sayın Başkan.
Cumartesi
günü tüm yurtta Öğretmenler Günü’nü kutlayacağız. Tüm öğretmenlerimizin,
öğrencilerimizin ve velilerimizin yani eğitimimizin çözüm bekleyen çok büyük
sorunları var. Bunlardan birisi de ücretli öğretmenlerimizin SGK prim gün
sorunudur. Asgari ücret seviyesinde aylık ücret alan çoğu eğitim fakültesi
mezunu bu kardeşlerimizin sigortalı gün sayısına ilişkin mağduriyetleri
yıllardır görmezden gelinmektedir. Bir ay içerisinde iş günlerinin tamamında
fiilen görev yapan ücretli öğretmenlerimizin yüz otuz saate karşılık sigortalı
prim gün sayısı on dokuz gün olarak SGK’ye bildirilmektedir. Biz Cumhuriyet
Halk Partisi olarak öğretmenler odasında aynı işi yaptığı hâlde öğretmenlerin
sınıflarının ayrılmasına karşıyız. Ulu Önder’imiz Mustafa Kemal Atatürk’ün
geleceğimizi emanet ettiği öğretmenlerimizin gününü şimdiden kutluyor,
eğitimdeki tüm sorunların bir an önce çözülmesi dileğiyle saygılar sunuyorum.
BAŞKAN
– Sayın Alban? Yok.
Sayın
Öztunç…
ALİ
ÖZTUNÇ (Kahramanmaraş) – Teşekkür ederim Sayın Başkanım.
“Çevreci”
demekle çevreci olunmuyor. Memleketim Elbistan’da öyle poşetle falan değil,
filtresiz termik santralden dolayı ciddi bir çevre kirliliği vardır. “Hava
kirliliğinin giderilmesi için doğal gaz geliyor Elbistan’a.” denildi, öyle
büyük şovlar yapıldı, ateşler yakıldı. “Evet, doğal gaz geldi Elbistan’a.” denildi.
Vatandaş gitti, ocağı bir açtı, gaz yok hava var. Maalesef yine bir kandırmaca,
doğal gazın falan geldiği yok. 
Özelleştirdiğiniz
şeker fabrikası bütün pisliğini, atığını Ceyhan Nehri’ne akıtıyor. Ceyhan Nehri
eskiden balıkların yaşadığı bir nehirdi şimdi ot bile bitmiyor. 
Aksu
Çay’ındaki çevre kirliliği ortada, had safhada. “Çevre kirliliğiyle mücadele
ediyoruz.” “Çevreciyiz.” demekle çevreci olunmuyor. Hiçbir şekilde çevreci
değilsiniz, tam tersine, çevreye düşman bir iktidarsınız.
Teşekkür
ederim.
BAŞKAN
– Sayın Tığlı? Yok.
Sayın
Kaboğlu…
İBRAHİM
ÖZDEN KABOĞLU (İstanbul) – Dün Plan ve Bütçe Komisyonunda Çevre ve Şehircilik
Bakanına İstanbul Altunizade Validebağ Korusu’nun millet bahçesine
dönüştürülmesinin sakıncalarını anlattım. Bu korunun birinci derece doğal sit
alanı olarak ilan edildiğini, ekosistemi yansıttığını ve bunun millet bahçesine
dönüştürülmesi durumunda bu ekosistemin bozulacağını, dolayısıyla Anayasa’nın
56’ncı maddesinin devlete yüklediği önlemek, korumak ve geliştirmek yükümlülüğünü
ihlal edeceğini, doğal denge bakımından Anayasa’nın 13’üncü maddesini ihlal
edeceğini belirttim ve bu şeyden vazgeçilmesi gerektiğini önerdim. Bakan ise
verdiği yanıttı: Bunun bir rant projesi olmadığını söylüyor. Oysa millet
bahçesi var olanı iyileştirmek amacıyla yapılır yoksa iyi olanı bozmak amacıyla
millet bahçesi yapılmaz.
BAŞKAN
– Sayın Karabat…
ÖZGÜR
KARABAT (İstanbul) – Sayın Başkan, elektrik üretimi ve dağıtımında yaşanan rant
anlayışı hâlâ devam ediyor. Bu durumun en somut örneği elektrik faturalarında
ortaya çıkıyor. Vatandaşın faturalarda hangi vergi ve fonlara ödeme yaptığı
belirsiz. Elektrik faturaları üzerinden enerji fonu, TRT Payı, elektrik tüketim
vergisi alınmaktadır. Yandaş bir kanal hâline gelen TRT’nin özellikle altını
çizmek gerekiyor. elektrik faturalarındaki kayıp ve kaçak bedeli haksız,
hukuksuz biçimde tahsil edilmeye devam ediyor. Konuyla ilgili sayısız dava ve
yargı olmasına rağmen yargı tüketiciler lehine karar vermesine rağmen bu
kararlar fiilen uygulanmıyor. Bununla ilgili bir şey yapmayı planlıyor musunuz?
Teşekkür
ediyorum.
BAŞKAN
– Sayın Kaplan…
İRFAN
KAPLAN (Gaziantep) – Sayın Başkan, kırk bir yıldır eczacılık mesleğini
sürdürmekteyim. Benim ve benim gibi birçok meslektaşımın da dikkatini çeken bir
durumu sizlerle paylaşmak istiyorum. 
12
Nisan 2014 tarihli 28970 sayılı Resmî Gazete’de çıkan Eczacılar ve Eczaneler
Hakkında Yönetmelik gereği “Eczane denetimleri kurum ve sağlık denetçileri
sağlık müdürlüğü tarafından görevlendirilir. Yılda en az iki defa zorunlu olmak
üzere eczaneler sağlık müdürlüğünce denetlenir.” 2006 yılına ait olan eczane
denetim formunun 18’inci sorusu “Atatürk resmi mevcut mu?” ibaresi 2017 yılında
eczane denetim formundan kaldırılmıştır. Sağlık Bakanlığınca bu ibare neden
kaldırılmıştır? Hangi tarihte kaldırılmıştır? Kaldırılma gerekçesi nedir?
BAŞKAN
– Sayın Gürer...
ÖMER
FETHİ GÜRER (Niğde) – Teşekkürler Sayın Başkan.
24
Kasım Öğretmenler Günü’nü içtenlikle kutluyorum. Öğretmenlerimizin ciddi
sorunları vardır. Kadrolu, ücretli, vekil öğretmenlik ayrımı
sonlandırılmalıdır, tüm öğretmenlere kadro verilmelidir. 117 bin öğretmen
açığının bulunduğunu Sayın Bakan yazılı sorumuza verdiği yanıtta ifade
etmiştir. Bu kadrolar doldurulmalıdır. Öğretmenler ve memurlar için ek gösterge
3600 çıkarılmalıdır. 24 Kasımda öğretmenler için 1 maaş ikramiye verilmesi için
de kanun teklifi verdim. Bu teklifin de komisyona gönderilip kanunlaşması
sağlanmalıdır. Öğretmen özlük hakları iyileştirilmelidir. Öğretmenlerin sosyal
yaşamı geçmişi arar boyutta geriye düşmüştür. Liyakat, atamalarda mutlaka
dikkate alınmalıdır. Ayrıca öğretmenlerle ilgili açılmış davalarda açığa alınan
öğretmenlerin yapılan araştırma ve soruşturmada suçu olmayanların tekrar
mesleğe iadesi de mutlaka sağlanmalıdır. Bu duygularla, Başöğretmen Atatürk başta
olmak üzere, tüm öğretmenlerimizden vefat edenlere rahmet dileriz.
(Mikrofon
otomatik cihaz tarafından kapatıldı) 
BAŞKAN
– Sayın Komisyon...
ÇEVRE
KOMİSYONU BAŞKANI MUHAMMET BALTA (Trabzon) – Çok teşekkür ediyorum bütün
arkadaşlarıma. 
Öncelikle
şunu ifade etmek isterim: Çok değerli arkadaşımız, mesai arkadaşımız, Edirne
Milletvekilimiz Erdin Bircan ağabeyimize Allah’tan rahmet diliyoruz. Kendisi
iyi bir çevreciydi, özellikle Ergene Havzası’yla alakalı biz ziyaret
yaptığımızda nasıl heyecan duyduğunu biliyoruz. Biz kendisine Allah’tan rahmet
diliyoruz “Rahat uyu.” diyoruz. Ergene Havzası’yla alakalı yoğun çalışmalar
devam ediyor. Yine, arkadaşlarınız olarak bunu takip edeceğimizi buradan ifade
etmek istiyorum. 
Yine,
Zonguldak’ta meslektaşlarımız, madencilerimiz bir kaza neticesinde canlarını
verdiler. Ben de bir meslektaşları olarak bütün madencilerimize Cenab-ı
Allah’tan rahmet diliyorum. Özellikle son günlerde kaza geçiren 3 madenci
kardeşimize Allah rahmet eylesin, yakınlarına baş sağlığı diliyorum; yaralananlara
da Cenab-ı Allah’tan şifalar diliyorum. 
Şimdi,
özellikle, sorularda kanun teklifiyle alakalı soru yok. Biz, Sayın Başkan,
değerli Komisyon üyesi arkadaşlarımızla beraber Çevre Komisyonunda, çevrenin
partiler üstü olduğunu ve Allah’ın verdiği bu güzellikleri, nimetleri gelecek
nesillere ulaştırmak için hep beraber çalışmamız lazım gerektiğini yaptığımız
çalışmalarda orada herkes ifade etti. Burada bizler de bu işte siyasi olarak
davranmak istemiyoruz ama geçmişte nasıl sıkıntıların yaşandığını ve bu
dönemlerde ne tür önlemlerin alındığını hep beraber görüyoruz. Yeterli mi?
Yeterli değil, daha iyisini bulmamız lazım. Bu kanun teklifi; çevreyle alakalı,
kirletenin bedelini ödeyeceği ve kirletmeden temiz tutmayı, afet olmadan önlem
almayı ve bunun altlığını oluşturan bir kanun teklifi. İnşallah bugün burada bu
kanun teklifi yasalaştığı zaman, insanların güleceği gibi, bütün canlıların da
güleceğini ve mutlu olacağını buradan ifade etmek istiyorum. Tarihî bir kanun
teklifi ve burada buna -inşallah hep beraber- inşallah bütün grupların da
destek vereceğine gönülden inanıyorum. 
Bizlerle
alakalı, kanun teklifiyle alakalı burada soru yok ama diğer sorularla alakalı
Hükûmetin değerli yetkilileri de bunlara cevap verecektir.
Ben
Komisyonda emek veren bütün arkadaşlarıma, Komisyon üyelerine huzurlarınızda
tekrar teşekkür ediyor, saygılar sunuyorum.
BAŞKAN
– Teklifin tümü üzerindeki…
ÖZGÜR
ÖZEL (Manisa) – Sayın Başkan, süre bitmedi. Soru talebi olan arkadaşlarımız
var. Soru lehine kullanılmalı o süre.
BAŞKAN
– Sayın Arslan…
KAZIM
ARSLAN (Denizli) – Hazine ve Maliye Bakanına soruyorum:
Bir:
Tüketicilerin Aralık 2002’deki borçları 6,6 milyar iken Aralık 2018’de 500
milyar Türk lirasına çıkmıştır, icra dosyası 18 milyona ulaşmıştır. Bunun
sebebi nedir? Borçları ve takipleri düşürmek için ne yapmayı düşünüyorsunuz?
İki:
Son yedi yılda açılan 4 şirketten 1’i, sonuçta 17.123 şirket kapanmıştır. Bir
yılda kapanan şirket sayısı yüzde 25 artmıştır. Bu tablo, ekonominin krizde
olduğunun bir göstergesidir. Bunlarla ilgili ne yapmayı düşünüyorsunuz?
Üç:
2018 yılında KOBİ’lerin bankalara borcu 605 milyar Türk lirasına ulaşmıştır,
takibe düşmüş KOBİ sayısı 440 bindir, takipteki KOBİ borcu miktarı 45 milyar
Türk lirasıdır. KOBİ'leri bu borç yükünden kurtarmayı düşünüyor musunuz?
Dört:
İmalat sanayisinde her 100 tezgâhtan 24’ü üretimden kopmuş, ithalat…
(Mikrofon
otomatik cihaz tarafından kapatıldı) 
BAŞKAN
– Sayın Özkan…
CAHİT
ÖZKAN (Denizli) – Teşekkürler Sayın Başkan.
Çevreyle
ilgili, grubumuz adına açıklamalarda bulunulduğu için açıklama yapma zorunda
hissediyorum. 
Tabii,
2002-2017 yılları arasında son on beş yılda yaklaşık 5 milyon hektar alanda
çalışma yapılarak 4 milyar 70 milyon fidan toprakla buluşturulmuştur. Yeter mi?
Elbette yetmez. 2018 yılı sonunda 254 bin hektar alanda yapılan çalışma
tamamlandığında 258 milyon fidan daha toprakla buluşturulmuş olacaktır. 2002
yılında 20 milyon 800 bin hektar olan orman alanı, 1 milyon 500 bin hektar
artarak 22 milyon 300 bin hektara ulaşmıştır. Büyük şehirlerde de sosyal açık
ve yeşil alan miktarı kişi başına 10 metrekareyken…
(Mikrofon
otomatik cihaz tarafından kapatıldı) 
CAHİT
ÖZKAN (Denizli) – …2011’den 2013’e 5,2 metrekare artarak 6,2 metrekare
yükselmiştir. 
ÖZGÜR
ÖZEL (Manisa) – Süre geçti, geçti.
CAHİT
ÖZKAN (Denizli) – Belediyelerin yüzde 18’i kent ormanlarına sahiptir. Ayrıca
Üsküdar’da bahsi geçen bölgede camilerin yıkıldığından bahsedilmiştir ancak 63
tane yeni cami yapılmıştır. 
Genel
Kurulun bilgisine arz ederim. 
FİLİZ
KERESTECİOĞLU DEMİR (Ankara) – Sayın Başkan, soru süresi…
BAŞKAN
– Sayın Taşdoğan…
ALİ
MUHİTTİN TAŞDOĞAN (Gaziantep) – Sayın Başkan, Türkiye genelinde millîlik
davetini tamamlamış, Avrupa ve dünyada başarılı dereceler elde etmiş
sporcularımız vardır. Bunlar öğretmenlik mesleğine doğrudan atanmaktaydı. Millî
Eğitim Bakanlığının atama yönetmeliğinde belirli bir kontenjan sınırlamasıyla
kadrolu olarak göreve başlatılması açıkça yazmasına rağmen sözleşmeli olarak
öğretmen alındığı hâlde millî sporcuların alımı gerçekleşmemektedir. Kadrolu
öğretmen alımlarındaki millî sporcu kontenjan uygulaması, sözleşmeli öğretmen
alımları da uygulanabilir hâle getirilmelidir. Ülkemize hizmet etmekten geri
durmayan bu gençlerimizin sesine kulak vermeliyiz. 
Teşekkür
ederim.
BAŞKAN
– Sayın Komisyon…
ÇEVRE
KOMİSYONU BAŞKANI MUHAMMET BALTA (Trabzon) – Evet, çok teşekkür ediyorum. 
Yine
burada Çevre Kanunu’yla, bu kanun teklifiyle alakalı soru yok ama şunu söylemek
isterim: Bu kanun teklifi geçtiği zaman, özellikle ülkemizde çevresel
hassasiyetlerin en üst düzeyde olduğu dönemlerde - burada birinci planda ortak
paydası alanda en fazla bu sorunlarla karşılaşılan belediyeler- belediyelerin
çevresel sorunlarda çözüm üretecek projelerinin de finansal altyapısını
oluşturacak. Burada bizim aldığımız kanun metinleri var. Bunlar önemli. Zaten
şu ana kadar Çevre ve Şehircilik Bakanlığının belediyelere çevre kirliliği
faslından yardımları var. Atık su arıtma tesislerine, düzenli depolama
sahalarına, çöp araçlarına, arazöz, vidanjör ve bunun gibi çevresel sorunların
çözümünde belediyelere katkıları var. İnşallah bundan sonra da hem sıfır atığın
altyapısını oluşturacak hem de diğer projelerimizde finansal desteği sağlayacak
bir kanun teklifi. Az önce de ifade ettim, kirletenlerin bedelini ödeyeceği bir
kanun teklifi, bu çok önemli. Diğer taraftan da ülkemiz afet riski altında, çok
önemli deprem faylarının üzerinde oturuyoruz. Bu afet riskiyle alakalı, 6306
sayılı Yasa’yla alakalı da yine yeni düzenlemeler var, bunlar çok önemli.
81
milyonun rahat ve huzurlu yaşayacağı bir şekilde bu sorunları ortadan
kaldıracak, yasal altyapı eksiklerini ortadan kaldıracak… Kanun içeriğinde
bunlar da var, bunlar da çok önemli.
Yine,
hem Antalya’da hem Aydın ilimizde yıllardan beri kronikleşmiş sorunları çözecek
maddeler de var. 
Bütünüyle
baktığımız zaman milletimizin lehine, çevresel sorunların çözümüne kolaylık
sağlayacak bir kanun teklifi. 
Ben,
tekrar, bu teklifi veren arkadaşlarımıza ve Komisyonda gece gündüz demeden
çalışan, görüş sunan, öneri getiren Komisyon üyesi arkadaşlarımıza, sivil
toplum kuruluşlarımıza, hepsine teşekkür ediyorum. 
Saygılar
sunuyorum.
II.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Sayın Başkan, tümüne geçilmeden önce yapılacak oylamada,
Cumhuriyet Halk Partisi Grubu olarak yoklama talep ediyoruz toplantı yeter
sayısının olup olmadığını denetlemek maksadıyla.
BAŞKAN
– Teklifin maddelerine geçilmesinin oylanmasından önce yoklama talebi vardır. 
Sayın
Özer, Sayın Bankoğlu, Sayın Hamzaçebi, Sayın Antmen, Sayın Sümer, Sayın Köksal,
Sayın Polat, Sayın Bulut, Sayın Kaboğlu, Sayın Şevkin, Sayın Çelebi, Sayın
Karabat, Sayın Göker, Sayın Ünver, Sayın Tığlı, Sayın Kaplan, Sayın Önal, Sayın
Erbay, Sayın Başevirgen, Sayın Bakırlıoğlu.
Yoklama
için üç dakika süre veriyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
beş dakika ara veriyorum.
Kapanma Saati: 18.06
DÖRDÜNCÜ OTURUM
Açılma Saati: 18.13
BAŞKAN: Başkan Vekili Celal ADAN
KÂTİP ÜYELER: Fatma
KAPLAN HÜRRİYET (Kocaeli), Bayram ÖZÇELİK (Burdur)
-----0-----
BAŞKAN
– Türkiye Büyük Millet Meclisinin 21’inci Birleşiminin Dördüncü Oturumunu
açıyorum.
15
sıra sayılı Kanun Teklifi’nin maddelerine geçilmesinin oylamasından önce istem
üzerine yapılan yoklamada toplantı yeter sayısı bulunamamıştır. 
II.- YOKLAMA
BAŞKAN
– Şimdi yoklama işlemini tekrarlayacağım. 
Yoklama
için üç dakika süre veriyorum. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Yapılan ikinci yoklamada da toplantı yeter sayısı bulunmadığından, alınan
karar gereğince kanun teklifleriyle komisyonlardan gelen diğer işleri sırasıyla
görüşmek üzere 27 Kasım 2018 Salı günü saat 15.00’te toplanmak üzere birleşimi
kapatıyorum. 
Kapanma Saati: 18.17




(x) Bu bölümde hatip tarafından Türkçe
olmayan kelimeler ifade edildi.


(x) 15 S. Sayılı Basmayazı 21/11/2018
tarihli 20’nci Birleşim Tutanağı’na eklidir.




