



TBMM Tutanak Müdürlüðü




2 Ocak 2020 Perşembe
BİRİNCİ OTURUM
Açılma Saati: 14.03
BAŞKAN: Mustafa ŞENTOP
KÂTİP ÜYELER: Barış KARADENİZ (Sinop),
Mustafa AÇIKGÖZ (Nevşehir)
---0---
BAŞKAN – Anayasa’nın 93’üncü ve Türkiye Büyük Millet
Meclisi İçtüzüğü’nün 7’nci maddeleri uyarınca, (3/1044) esas numaralı
Cumhurbaşkanlığı Tezkeresi’ni görüşmek üzere, Türkiye Büyük Millet Meclisi
Başkanının doğrudan çağrısı üzerine olağanüstü toplanan Türkiye Büyük Millet
Meclisinin 41’inci Birleşimini açıyorum.
III.- YOKLAMA
BAŞKAN – Elektronik cihazla yoklama yapacağız. 
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Değerli arkadaşlar, toplantı yeter sayısı vardır,
görüşmelere başlıyoruz. 
Gündeme geçiyoruz. 
Başkanlığın Genel Kurula sunuşları vardır. 
Türkiye Büyük Millet Meclisi Başkanlığının çağrı yazısını
okutup bilgilerinize sunacağım. 
IV.-
BAŞKANLIĞIN GENEL KURULA SUNUŞLARI
A)
Tezkereler
1.-
Türkiye Büyük Millet Meclisi Başkanlığının, 30 Aralık 2019 tarihinde Meclis
Başkanlığına sunulan (3/1044) esas numaralı Cumhurbaşkanlığı Tezkeresi’nin
görüşülmesini teminen, Anayasa'nın 93'üncü ve Türkiye Büyük Millet Meclisi
İçtüzüğü'nün 7'nci maddelerine göre Genel Kurulun toplantıya çağrılması
ihtiyacının hasıl olması sebebiyle 2 Ocak 2020 Perşembe günü saat 14.00'te Türkiye
Büyük Millet Meclisi Genel Kurulunun toplantıya çağrıldığına ilişkin tezkeresi
(3/1045)
Türkiye
Büyük Millet Meclisi Başkanlığından Bildirilmiştir
30 Aralık 2019 tarihinde Meclis Başkanlığımıza sunulan
(3/1044) esas numaralı Cumhurbaşkanlığı Tezkeresi’nin görüşülmesini teminen,
Anayasa'nın 93'üncü ve Türkiye Büyük Millet Meclisi İçtüzüğü'nün 7'nci
maddelerine göre Genel Kurulun toplantıya çağrılması ihtiyacı hasıl olmuştur.
Bu sebeple, 2 Ocak 2020 Perşembe günü saat 14.00'te Türkiye Büyük Millet Meclisi
Genel Kurulunu toplantıya çağırıyorum.
Sayın milletvekillerinin belirtilen gün ve saatte Genel
Kurul toplantısına katılmalarını rica ederim.
 Mustafa
Şentop 
 Türkiye
Büyük Millet Meclisi
 Başkanı
BAŞKAN – Bilgilerinize
sunulmuştur. 
Sayın Özel, buyurun.
V.- AÇIKLAMALAR
1.-
Manisa Milletvekili Özgür Özel’in, TBMM Başkanı Mustafa Şentop’un Meclisin
çalışmama kararı aldığı bir dönemi tatil ve ara verme durumu söz konusuymuş
gibi kabul ederek Meclisi toplantıya çağırmasının Anayasa ve İç Tüzük
hükümlerine aykırı olduğuna ilişkin açıklaması
ÖZGÜR ÖZEL (Manisa) – Sayın Başkan, biraz önce, Meclisi
tatil ve ara verme döneminde, olağanüstü bir ihtiyaç doğduğunda toplantıya
çağırabilmenizle ilgili -Cumhurbaşkanının ya da 120 milletvekilinin ya da sizin
resen bu hakkı kullanabileceğinizle ilgili- Anayasa’dan kaynaklanan ve İç
Tüzük’te bulunan bir hakkı kullandınız. Ancak, bu noktada dikkat çekmek
istediğimiz bir husus var. Bu düzenleme Anayasa'mızda ara verme ve tatil
hâlleri için geçerlidir, oysa Meclis, şu an içinde bulunduğumuz günü bir tatil
veya ara verme olarak değil, bir çalışmama kararı olarak geçmiş yılın son
günlerinde karara bağlamıştır.
(Mikrofon otomatik cihaz tarafından kapatıldı)
BAŞKAN – Buyurun.
ÖZGÜR ÖZEL (Manisa) – Böyle olunca, Meclisin çalışmamaya
karar verdiği bir dönemde, sizin doğrudan, sanki tatil ve ara vermedeymişiz
gibi kabul ederek Meclisi toplantıya çağırmanız Anayasa ve İç Tüzük hükümlerine
aykırıdır. Bu konu esasen İç Tüzük’ümüzün 63’üncü maddesi gereği bir usul
tartışmasıyla da değerlendirilebilir. Ancak geçtiğimiz hafta basında Libya’yla
ilgili bir asker gönderme tezkeresinin gündeme geleceği, daha sonra sizin de
Meclisi tam bugün bu saatte toplantıya çağıracağınız ifadeleri yer aldıktan tam
yetmiş iki saat sonra ve bu, kamuoyuna basın mensuplarınca duyurulduğu gün,
tarih ve saatte toplantıya çağırmanız da…
(Mikrofon otomatik cihaz tarafından kapatıldı) 
BAŞKAN – Buyurun.
ÖZGÜR ÖZEL (Manisa) - …değerlendirildiğinde, burada
yapacağımız bir usul tartışmasını riyaset makamının gerektirdiği tarafsızlıkta
değerlendirebileceğiniz ve daha sonra da Adalet ve Kalkınma Partisinin ve
tezkereye destek verecek diğer partinin oylarıyla bu usul tartışmasını bir
karara bağlamanız, açıkça Anayasa’ya ve İç Tüzük’e aykırı olan bir durumun
Meclis Genel Kuruluyla eylemli bir İç Tüzük ihlaline dönüşebileceği endişesini,
haklı kaygısını taşıdığımızdan meseleyi bir usul tartışması olarak
değerlendirmek yerine, tutanaklara Anayasa’da ve İç Tüzük’te düzenlenmeyen bir
hususta almış olduğunuz ve ileriye örnek teşkil etmesinin sakıncalı olduğu bir
durum olarak kayda geçirmeyi tercih ediyoruz. 
(Mikrofon otomatik cihaz tarafından kapatıldı)
BAŞKAN – Buyurun.
ÖZGÜR ÖZEL (Manisa) – Elbette, çok farklı ihtiyaçlarla
Meclisin aldığı bir kararın yerine, toplantıya çağırılması düşünülebilir. Bu
durumda, bu bir Meclis kararıysa ve 5 siyasi partinin önerisiyle ve bütün
siyasi partilerden milletvekillerinin kabul oyuyla kesinleştiyse siz, bunu
-sanki- ara vermede size tanınmış bir yetkiyi kullanarak bozamazsınız. Burada
yapılması gereken iş: Mecliste grubu bulunan siyasi partilerle ve hatta
Mecliste temsil edilen ancak grubu bulunmayan siyasi partilerle görüşülmesi
-çokça başvurulduğu gibi- bir ortak Danışma Kurulu kararına başvurulması gibi
bir durumun tercih edilmesi gerekirdi. 
(Mikrofon otomatik cihaz tarafından kapatıldı)
BAŞKAN – Buyurun.
ÖZGÜR ÖZEL (Manisa) – Bu, Meclis açısından da gündem
güvencesidir. Yani diğer siyasi partilerle bir gündemde ya da gündemsizlikte
uzlaştıysanız ve herkesten buna imza aldıysanız, herkesten buna destek
aldıysanız, bunu ortadan kaldırırken Adalet ve Kalkınma Partisi muhabirlerinin
müjdelediğinden sonra, tam da onların dediği gün ve saatte bu Meclisi
toplantıya çağırdığınızda, dün Sayın Cumhurbaşkanı Yardımcısının “Efendim,
yargı, yürütme, yasama artık yeni sistemde kuvvetler ayrılığı var, hepsinin de
üstünde bir Cumhurbaşkanı var.” ifadelerinin yarattığı feci durumun altına imza
atmış olursunuz. 
Buradayız, bütün milletvekillerimiz burada. Milletin
çözülmesi gereken çok sayıda sorunu varken yazınki uzun tatili de mahzurlu
gördük. Önemli bir gündemde her zaman toplanırız ama bunu yetkinizi aşarak,
Anayasa’yı ihlal ederek, İç Tüzük’ü ihlal ederek ve bir kişinin verdiği kararı
aynen tatbikle, attığınız imzayla, size söylenen tarih ve saati teyit ederek
değil, Parlamentoda temsil edilen gruplarla müzakere ederek, uzlaşı arayarak ve
bunu hangi partiden seçilmiş olursanız olun gruplarla birlikte nezaketle ve
eşitlik ilkesine göre yapacağınız müzakerelerle sürdürmek durumundasınız.
Açılacak bir usul tartışmasında riyaset makamının tarafsızlığı ve ardından
çoğunluk gücüyle bir Anayasa ihlaline bir Parlamento kararını alet etmemeniz
açısından usul tartışması açmıyor, tarih önünde bu içinde bulunduğumuz feci
durumu kayda geçiriyoruz. Böylesi önemli bir gündemde elbette Meclis toplanır -buradayız-
muhalefet partileri burada ama bu, bir kişinin tayin ettiği ve sizin, o tayin
ettiği tarihi, yetmiş iki saat sonra attığınız imzayla teyit ettiğiniz bir
şekilde olmaz. 
Teşekkür ederim Sayın Başkan. (CHP sıralarından alkışlar)
BAŞKAN – Teşekkür ederim. 
Sayın Bostancı…
MEHMET NACİ BOSTANCI (Ankara) – Grubumuz adına Mehmet Doğan
Kubat Bey açıklamada bulunacak.
BAŞKAN – Sayın Kubat, buyurun.
2.-
İstanbul Milletvekili Mehmet Doğan Kubat’ın, Manisa Milletvekili Özgür Özel’in
yaptığı açıklamasındaki bazı ifadelerine ilişkin açıklaması
MEHMET DOĞAN KUBAT (İstanbul) – Sayın Başkan, çok teşekkür
ederim efendim. 
Cumhuriyet Halk Partisi Grubunun yaptığı değerlendirme
üzerine biz de AK PARTİ Grubu olarak kendi kanaatlerimizi yüce Meclisle
paylaşma ihtiyacı duyduk. Söz verdiğiniz için teşekkür ediyorum.
Değerli Başkanım, bilindiği üzere, 21 Aralık 2019 tarihinde
AK PARTİ Grubunun vermiş olduğu bir öneriyle Meclisin 24, 25, 26, 31 Aralık ve
2 Ocak Perşembe günlerinde toplanmaması şeklinde bir öneride bulunduk ve yüce
Genel Kurul bu grup önerimizi oylama sonucunda kabul etti. Dolayısıyla 7 Ocağa
kadar, şu anda, hukuken Meclis, çalışmalarını ertelemiş durumda. 
Meclisin olağan ve olağanüstü toplantılarının usul ve
esasları Anayasa’nın 93’üncü, İç Tüzük’ün 5, 6, 7 ve 54’üncü maddelerinde
ayrıntılı biçimde düzenlenmiş ve yine, Anayasa’nın 95’inci maddesinin birinci
fıkrasında “Türkiye Büyük Millet Meclisinin çalışmalarını kendi yaptığı İç
Tüzük hükümlerine göre yürüteceği” de hükme bağlanmış. İç Tüzük’ün 5’inci
maddesinde “tatil” şöyle tanımlanmış: “Türkiye Büyük Millet Meclisinin
çalışmalarının belli bir süre -tırnak içinde- ertelenmesidir.” Yine, 6’ncı
maddede “ara verme” “Türkiye Büyük Millet Meclisinin onbeş günü geçmemek üzere
çalışmalarını -yine, tırnak içinde söylüyorum- ertelemesidir.” diye
tanımlanmış. Yani esasen, Meclisin ara verme veya Genel Kurulun belli günlerde
toplanmamasına dair vermiş olduğu kararlar, birer Parlamento kararıdır ve
bunlar, farklı kelimelerle ifade edilmiş olsa da doğurduğu hukuki sonuç
itibarıyla aynı nitelikte yasama işlemleridir. Her iki karar biçiminde de Genel
Kurulun çalışmalarını ertelemesi yani toplanmaması kararlaştırılmaktadır.
Olağanüstü toplantının şartları ve şeklini düzenleyen Anayasa’nın 93’üncü
maddesinde ve İç Tüzük’ün 7’nci maddesinde Genel Kurulun tatil, ara verme veya
olağan toplantı… 54’üncü maddede salı, çarşamba, perşembe şu saatler arasında
diyerek olağan toplantının da gün ve saatleri belirtilmiş; yine Meclisin,
hafta, gün ve saatleri alacağı bir kararla da değiştirebileceğini ifade
etmiştir. Mesela 16 Temmuz 2016 günü, o hain darbe girişiminden sonra, Meclisin
çalışmadığı, toplanmadığı dönemde Meclis Başkanımız 16 Temmuz Cumartesi günü
saat 15.00’te olağanüstü bir çağrı yapmak suretiyle Meclisi toplantıya davet
etmiştir. Yani burada ifade etmek istediğimiz şudur: Esasen bu tür kararlarla
Meclis, toplantıda olmadığı günlerde çalışmalarına bir öteleme, erteleme
yapmaktadır. Ancak çalışmadığı dönemlerde doğacak durum ve gereklere göre yine
Anayasa’da, İç Tüzük’te saymış olduğu mercilerin -ki bunlar, Cumhurbaşkanımız,
Meclis Başkanımız ve Parlamentomuzun 120 milletvekilinin- talebi üzerine,
toplantıda olmadığı dönemlerde Meclisin önemli gördüğü bir hususu görüşmek
üzere -çağrı konusunu, gün ve saatini de belirtmek üzere- talepte bulunarak
böyle bir olağanüstü durumda yüce Genel Kurulun olaya vaziyet etmesi imkânını
Anayasa ve İç Tüzük sağlamıştır. 
Dolayısıyla sizin tarafınızdan, Sayın Meclis Başkanlığımız
tarafından yapılan bu çağrı, Anayasa ve İç Tüzük’ün verdiği yetkiye dayanarak,
takdiri tamamen çağrıda bulunanlara ait olmak üzere yapılmış bir çağrıdır ve bu
çağrı Anayasa ve İç Tüzük’teki usul kurallarına ve şekil şartlarına uygun
olarak yapılmıştır. Şu anda yapılması gereken tek iş, sadece yeterli çoğunlukla
birleşimin açılıp açılmamasıydı, o da az önce yapılan yoklama neticesinde
tekemmül etmiştir. Dolayısıyla bu olağanüstü toplantı çağrısının yüce Genel
Kurul tarafından görüşülüp karara bağlanmasının önünde hiçbir hukuki engel
kalmamıştır. 
Saygılarımla arz ederim.
BAŞKAN – Teşekkür ederim. 
VI.-
OTURUM BAŞKANLARININ KONUŞMALARI
1.-
Oturum Başkanı TBMM Başkanı Mustafa Şentop’un, Türkiye
Büyük Millet Meclisi Genel Kurulunu toplantıya çağırma usulüne ilişkin
konuşması
BAŞKAN – Değerli arkadaşlar, burada, tabii, benim de
çağrıyı yapan kişi olarak birkaç söz söylemem gerekiyor. İki husus var:
Birincisi, bu çağrının Anayasa ve İç Tüzük’e göre durumuyla ilgili. Anayasa’nın
93’üncü, İç Tüzük’ün 7’nci maddeleri tatilde ve ara vermede Türkiye Büyük
Millet Meclisinin toplantıya çağrılmasını düzenliyor. Bu konuda Cumhurbaşkanına
ve Meclis Başkanına yetki veriyor. Yeni hükûmet sistemi değişikliğinden sonra
Cumhurbaşkanı resen çağırıyor. Daha önce ikinci bir seçeneği vardı, hükûmetin
talebi üzerine. Meclis Başkanı da 2 şekilde çağırabiliyor: Ya en az beşte 1
milletvekilinin talebi üzerine veya resen çağırabiliyor. Bu, toplantı ve ara
vermeyle ilgili. 21 Aralıkta alınan karar bir tatil kararı değil, bir ara verme
kararı da değildi. Esasen Türkiye Büyük Millet Meclisi tatilde veya ara vermede
değildi, sadece Genel Kurul toplanmama kararı almıştı. Dolayısıyla, ben,
Türkiye Büyük Millet Meclisini toplantıya çağırmadım, Genel Kurulu toplantıya
çağırdım. Metinde bu inceliğe dikkatinizi vermişsinizdir. Türkiye Büyük Millet
Meclisini değil, Genel Kurulu toplantıya çağırdım.
MAHMUT TANAL (İstanbul) – Aynı şey… Aynı şey…
BAŞKAN – Aynı şey değil çünkü…
MAHMUT TANAL (İstanbul) – Aynı şey efendim, laf ebeliği…
BAŞKAN – Sayın Tanal, bir dakika, ben izah edeyim, sonra aynı
mı değil mi sen karar vereceksin zaten. 
Bu 21 Aralıkta alınan karardan sonra Türkiye Büyük Millet
Meclisinde komisyonların çalışmalarını sürdürmeleri için bir engel yoktu.
Araştırma komisyonları çalışabilirdi, diğer komisyonlar da -ihtisas
komisyonları- çalışabilirdi çünkü Türkiye Büyük Millet Meclisi tatil veya ara
vermeye girmemişti, sadece Genel Kurul, toplantı günlerinde toplanmama kararı
almıştı. Dolayısıyla, ben, çağrımda da Genel Kurulun sadece toplantıya
çağrılması ifadesini kullandım.
Değerli arkadaşlar, bu, Anayasa’ya, İç Tüzük’e aykırı mı?
Değil. Çünkü Anayasa ve İç Tüzük, tatilde ve ara vermede Meclis Başkanına bu
yetkiyi veriyor. Genel Kurulun toplanmama kararı ise tatil ve ara vermeye göre
daha basit ve onun içinde bir parça olan bir karar. 
TURAN AYDOĞAN (İstanbul) – “Türkiye Büyük Millet Meclisi”
diye geçiyor Anayasa’da. Niye Meclisi çağırmıyorsunuz?
BAŞKAN – Değerli arkadaşlar, hukukta “hukuk normu”
dediğimiz şey yazılı metnin kendisi değildir, yazılı metnin anlamıdır; bu anlam
ise yorumla ortaya çıkarılır ve hukukta yorumun ilkeleri vardır -hukuk
fakültelerinde de okutulur bu ders olarak, yorum ilkeleri- bunlardan bir tanesi
de esasen mantık ilkesi de olan “evleviyet ilkesi”dir. “‘Çok’un içinde az da
vardır, “bütün”ün içinde parça da vardır.” diye ifade edebileceğimiz ilke. 
Tatil veya ara vermede Türkiye Büyük Millet Meclisini
toplantıya çağırma yetkisini veren Anayasa’nın 93 ve İç Tüzük'ün 7'nci
maddelerinin, sadece Genel Kurulun toplanmama kararı üzerine onu toplantıya
çağırma yetkisini de evleviyet ilkesi gereğince -bu kuralları yorumladığımız
takdirde- Meclis Başkanına verdiğini; Anayasa 93 ve İç Tüzük 7’deki
düzenlemenin, yetki veren ilkelerin, bu anlamda Genel Kurulun toplanmama kararı
noktasında da toplantıya çağırma yetkisini verdiğini, yorumla, normun ne
dediğini ifade etmek için belirleyebiliriz. Bu konuda hiçbir tereddüdüm yok.
Bu, işin hukukla ilgili, Anayasa ve İç Tüzük’e uygunluğuyla ilgili kısmı. 
Toplantının ne zaman yapılacağı konusu da şudur: Değerli
arkadaşlar, tabii, çok dinamik bir süreçten geçiyoruz. Bu süreç içerisinde bir
tezkere mevzubahis oldu. Bununla ilgili hususlar zaman zaman yürütmeden
Dışişleri Bakanımızın, Millî Savunma Bakanımızın bazen telefonla, bazen vicahen
ifadeleriyle görüşüldü. Meclisin toplantıya çağrılması konusunda geçtiğimiz
pazartesi veya salı günü üzerinde duruluyor idi fakat ben salı gününün ve
çarşamba gününün yılbaşı münasebetiyle uygun olmayacağını da kendilerine ifade
ettim. En uygun tarih yine 1 Ocaktan sonraki bir tarih olabilir diye ifade
ettim. Dolayısıyla gazeteciler yazdı, evet, bunu tutturanlar var. Saat
konusunda herhâlde hata etmelerini bekleyemeyiz, Meclis 14.00’te toplanıyor
zaten, başka bir saat söyleyemezler. Ama arada zaten ya 2’si vardı ya 3’ü
vardı, cuma günü vardı veya bir sonraki pazartesi, 6’sı vardı. Salıyı ifade
edenler oldu, pazartesiyi ifade edenler de oldu ama perşembe diyenler tutturmuş
oldu. Bunun sadece bir tesadüf olduğu kanaatindeyim. Bu konuyla ilgili, dediğim
gibi, perşembe ilk tercih değildi; pazartesi, salıyla ilgili düşünceler vardı
ama ben çarşambadan sonraki bir günün, 1 Ocaktan sonraki bir günün uygun
olacağına dair görüşümü ifade ettim. Bu şekilde mutabık kalınan bir tarih oldu,
durum bundan ibarettir. 
Buyurun Sayın Özel.
V.-
AÇIKLAMALAR (Devam)
3.-
Manisa Milletvekili Özgür Özel’in, Oturum Başkanı TBMM Başkanı Mustafa
Şentop’un yaptığı açıklamasındaki bazı ifadelerine ve gündem güvencesinin de
Meclise millet adına tanınmış bir güvence olduğuna ilişkin açıklaması
ÖZGÜR ÖZEL (Manisa) – Sayın Başkan, çok uzatmadan şunu
ifade edelim, bizim anlatmaya çalıştığımız husus şu: Meclis bir karar vermiş.
Sizi kim seçiyor Sayın Başkan, oraya oturma yetkinizi nereden alıyorsunuz?
Millet bize Meclise Başkan seçme yetkisi verdi ve önce nitelikli çoğunluk
aradık, döndük dolaştık, en sonunda Genel Kurul sizi seçti. Genel Kurul,
kendisi tarafından seçilmiş biri tarafından kararı askıya alınabilecek bir
mecra değildir. Siz, tatil ve ara vermede Anayasa’nın verdiği bir hakkı
kullanırken başka bir şey yapıyorsunuz. Toplumsal uzlaşı metni diyor ki: “Ara
verme ve tatilde ben sana özel bir yetki veriyorum.” Onu kullanıyorsunuz, o
anayasal bir güç. Burada Anayasa bir güç vermemişken, Meclise “Siz çalışmama
kararı aldınız ama ben böyle düşünüyorum, gelin bunu yeniden değerlendirme...” sözünü
söyleme hakkınız yok.
Ne yapabilirsiniz? Bakın, zaman zaman söyleniyor. Efendim,
savaş da olsa -savaş hâli özel düzenlenmiş- Meclis toplantıya çağırılmaksızın
bile Cumhurbaşkanına verilen özel yetkiler var ara verme ve tatildeysek.
Olağanüstü hâl ayrı düzenlenmiş. Sıkıyönetim hâli eski kanunlarda, Anayasa’da
ayrı düzenlenmişti ama burada yapılan iş, kendi yetki sınırlarınızı aşmaktır.
Cumhurbaşkanı kendisi çağrı yapabilir mi? Sizin yorumunuzla yapabilir ama
yapmadı. 120 milletvekiline çağrı yaptırabilir misiniz? Sizin yorumunuzla
yapabilir ama yapmadı. Bu işe bir irade sizi memur kıldı ve Parlamentonun
vermiş olduğu karara karşı bir adım attınız. 
Gündem güvencesi Parlamento için önemlidir. Yoksa ne olur
somutlaştıralım: Bir parti çoğunluğu elinde tutar -bu bugün siz olursunuz,
yarın başkası olur- bir karar alınır “Şu tarihe kadar çalışmayacağız.” diye,
gruplar ona göre planlama yaparlar; bir tek bir irade ne gün çağıracağını
bilir, çağırır, gündem güvencesi ortadan kalkar; oturursunuz dokunulmazlıkları
kaldırırsınız, oturursunuz o partinin aleyhine bir sürü karar alırsınız;
bunların hepsi mümkündür. Gündem güvencesi, bütün anayasal güvenceler gibi
Meclise, siyasi partilere, millet adına tanınmış bir güvencedir. Gündem
güvencesinin ortadan kaldırıldığı bir hâli normalleştirmenizi kabul edemeyiz.
Böyle bir durumda siyasi parti gruplarıyla teker teker istişare etmeniz, Grup
Başkan Vekillerini bir Danışma Kuruluna davet etmeniz gerekirdi. 
Bugün bir uluslararası tezkere üzerinden, asker gönderme
tezkeresi içinden gündem güvencesini ortadan kaldıran bir hâlin tatbikini
meşrulaştırırsanız yarın siz değil, belki de size karşı bir başkasının gündem
güvencesi ortadan kaldırıldığında ne yapacağını bilemezsiniz. O yüzden bu
yanlışı tutanaklara geçiriyoruz. Yapılan iş Anayasa’ya, İç Tüzük’e, siyasi
nezakete aykırıdır. Gündem güvencesinin ortadan kalktığı bir Meclis, demokrasi
Parlamentosu değildir. Gündem güvencesinin ortadan kalktığı bir Meclis bir
kişinin egemenliğinde olan, o dediği zaman toplanan ve korkarım günün birinde
bahçesi de o sarayın içine açılan bir Meclis kurma hayalinin ürünüdür. Buna
izin vermeyiz, buna sonuna kadar karşı çıkarız. Tarih önünde bu girişimi
tutanaklara geçiriyoruz ve önümüzdeki -bizim de önemli saydığımız ve
müzakerelerinde fayda gördüğümüz- gündeme geçmekte Cumhuriyet Halk Partisi
olarak fayda görüyoruz.
Teşekkür ederim Başkanım. (CHP sıralarından alkışlar)
BAŞKAN – Teşekkür ederim. 
VI.-
OTURUM BAŞKANLARININ KONUŞMALARI (Devam)
2.-
Oturum Başkanı TBMM Başkanı Mustafa Şentop’un, Anayasa’nın 93’üncü maddesi ile
İç Tüzük’ün 7’nci maddesinin Genel Kurulun toplanmama kararı aldığı hallerde de
Meclis Başkanına toplantı çağrısı yetkisi verdiğine ilişkin konuşması
BAŞKAN – Arkadaşlar, ben bir kez daha ifade edeceğim:
Tatilde ve ara vermede Meclisin toplantıya çağırılması için Danışma Kurulunun
toplanması ve partilerin görüşlerinin değerlendirilmesine dair bir İç Tüzük
hükmü yok. Danışma Kurulu toplanması, ondan bahsediyorum. Ben az önce de ifade
ettim, çağrımda da var, Anayasa’nın 93’üncü ve İç Tüzük’ün 7’nci maddelerini
esas alıyoruz. Burada ise Meclis Başkanının toplantıya nasıl çağıracağı açık
olarak düzenlenmiş. Burada Meclis Başkanının toplantıya çağrı yapacağı zaman
bunu nasıl yapacağına dair bir hususta tartışma yok, o açık çünkü “Meclis Başkanı
resen çağırır.” diyor. “Türkiye Büyük Millet Meclisi tatildeyken ve ara
vermedeyken resen çağırabilir.” dediği zaman bunun herhangi bir danışma
kuruluna istinat etmesi mecburiyeti gözükmüyor. Ben de zaten bu çağrıyı Anayasa
93 ve İç Tüzük 7’ye göre yaptığımı ifade ediyorum, başka bir düzenlemeye
dayanmıyorum. Ha, acaba tatil ve ara verme dışında Genel Kurulun toplantı
yapmama kararı hâlinde de böyle bir yetki var mıdır? Onu da ben yorumla hukuk
normunda ifade ettim, hukukçular bunu bilirler; hukuk kuralları yazılı metin
değil, onun anlamıdır, bu anlam ise yorumla ortaya çıkartılabilir. “Norm”
dediğimiz şey hukukta odur esasen, “evleviyet” dediğimiz ilke de hukukta en çok
kullanılan yorum normlarından, ilkelerinden birisidir. Dolayısıyla, ben, Türkiye
Büyük Millet Meclisi tatil ve ara vermedeyken onu çağırma yetkisi veren hükmün
Türkiye Büyük Millet Meclisi tatil ve ara vermede değilken, sadece Genel
Kurulun toplanmama kararı aldığı hallerde de Meclis Başkanına toplantı çağrısı
yetkisi verdiğini ifade ediyorum. Bunun…
TURAN AYDOĞAN (İstanbul) – Sayın Başkan, istediğiniz zaman
Meclisi çağırabileceğiniz anlamına mı geliyor?
BAŞKAN – Nasıl efendim?
TURAN AYDOĞAN (İstanbul) – İstediğiniz zaman, her zaman bu
Meclisi çağırabileceğiniz anlamına mı geliyor diyorum. O zaman tatilde, ara
vermede ve onun dışında da Meclis Başkanı istediği zaman çağırabilir. 
BAŞKAN – Bildiğim kadarıyla hukukçusunuz.
TURAN AYDOĞAN (İstanbul) – Evet efendim. 
BAŞKAN – Evet, Anayasa 93 ne diyor acaba, “İstediği zaman
çağırabilir.” diyor mu?
TURAN AYDOĞAN (İstanbul) – Demiyor efendim.
BAŞKAN – Demiyor mu? Bir bakın, ben biliyorum. 
Teşekkür ederim arkadaşlar.
OSMAN AŞKIN BAK (Rize) – Başkanım, biz sizi dinliyoruz,
devam edin.
BAŞKAN – Arkadaşlar, müsaade edin, ben karar vereyim.
Sayın Bostancı, buyurun.
V.-
AÇIKLAMALAR (Devam)
4.- Ankara
Milletvekili Mehmet Naci Bostancı’nın, Manisa Milletvekili Özgür Özel’in
yaptığı açıklamasındaki bazı ifadelerine ilişkin açıklaması
MEHMET NACİ BOSTANCI (Ankara) – Sayın Başkanım, çok
teşekkür ediyorum. 
Öncelikle sizin seçilme usulünüz Genel Kurulda hepimizin
katıldığı ve şahit olduğu bir oylama neticesinde ortaya çıktı. Genel Kurulun
iradesiyle seçildiniz, başka bir şekilde seçilmediniz. Seçilme usullerine
ilişkin veya başka türlü bir çoğunluk, bunlar tadat edilmiş muhakkak İç
Tüzük’te fakat netice olarak “evet” verenler de “hayır” verenler de sonuçta
Genel Kurulun iradesinin tecellisine katkı veren oylardır ve o çerçevede karar
ortaya çıkmıştır, herhâlde siz elinizi kolunuzu sallayarak oraya oturmadınız,
eğer öyle olsaydı herhâlde insanlar itiraz ederlerdi. Genel Kurulun burada bir
iradesi var.
İkincisi, toplantıyı Anayasa’ya ve İç Tüzük’e uygun bir
şekilde yaptığınız kanaatindeyim, zaten buna ilişkin referanslar da verildi.
Esasen, gördüğünüz gibi bugünkü toplantıya Meclis de hazır bulunmakta ve yapmış
olduğunuz yoklamada da Genel Kurulun iradesinin de toplanma istikametinde
olduğu bir kez daha kayıtlara geçmiş bulunmaktadır. Tezkereyi görüştüğümüzde
yeniden Genel Kurulun iradesi tecelli edecektir. Bence kifayetimüzakereye
ihtiyaç vardır, takdir sizin. 
Arz ediyorum, teşekkürler.
BAŞKAN – Teşekkür ediyorum.
Bu kıymetli tartışma için de teşekkür ediyorum değerli
arkadaşlar.
Sayın milletvekilleri, Anayasa’nın 92’nci maddesine göre
verilen Cumhurbaşkanlığı tezkeresinin görüşmelerine başlıyoruz.
(3/1044) esas numaralı Cumhurbaşkanlığı Tezkeresi’ni
okutuyorum:
IV.-
BAŞKANLIĞIN GENEL KURULA SUNUŞLARI (Devam)
A)
Tezkereler (Devam)
2.-
Cumhurbaşkanlığının, Türkiye’nin millî çıkarlarına yönelik her türlü tehdit ve güvenlik
riskine karşı uluslararası hukuk çerçevesinde her türlü tedbiri almak,
Libya’daki gayrimeşru silahlı gruplar ile terör örgütleri tarafından
Türkiye’nin Libya’daki menfaatlerine yönelebilecek saldırıları bertaraf etmek,
kitlesel göç gibi diğer muhtemel risklere karşı güvenliğin idame ettirilmesini
sağlamak, Libya halkının ihtiyacı olan insani yardımları ulaştırmak, Libya
Ulusal Mutabakat Hükûmeti tarafından talep edilen desteği sağlamak, bu süreç
sonrasında meydana gelebilecek gelişmeler istikametinde Türkiye’nin yüksek
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı Cumhurbaşkanınca
takdir ve tayin olunacak şekilde, Türk Silahlı Kuvvetlerinin gerektiği takdirde
Türkiye sınırları dışında harekât ve müdahalede bulunmak üzere yabancı ülkelere
gönderilmesi, bu kuvvetlerin Cumhurbaşkanının belirleyeceği esaslara göre
kullanılması ile risk ve tehditlerin giderilmesi için her türlü tedbirin
alınması ve bunlara imkân sağlayacak düzenlemelerin Cumhurbaşkanı tarafından
belirlenecek esaslara göre yapılması için Anayasa’nın 92’nci maddesi uyarınca
bir yıl süreyle izin verilmesine dair tezkeresi (3/1044) (Devam)
30/12/2019
Türkiye
Büyük Millet Meclisi Başkanlığına
Libya'da Şubat 2011'de meydana gelen olayları takip eden
süreçte demokratik kurumların inşa edilmesine yönelik çabalar artan silahlı
çatışmalar sebebiyle akamete uğramış, ülkede parçalanmış bir yapı ortaya
çıkmıştır.
Libya'da ateşkes tesis edilmesi, siyasi bütünlüğün
oluşturulması ve işleyen bir devlet mekanizmasının kurulmasının mümkün
olamaması üzerine, Libya'da barış ve istikrarın tesisini teminen, Birleşmiş
Milletler kolaylaştırıcılığında Libya'daki tüm tarafların katılımıyla yürütülen
ve yaklaşık bir yıl süren Libya Siyasi Diyaloğu sonucunda Libya Siyasi
Anlaşması 17 Aralık 2015 tarihinde Fas'ın Suheyrat şehrinde imzalanmıştır. 
Libya Siyasi Anlaşması kapsamında oluşturulan Ulusal
Mutabakat Hükümeti, Birleşmiş Milletler Güvenlik Konseyinin 2259 (2015) sayılı
Kararı uyarınca uluslararası toplum tarafından Libya'yı temsil eden tek ve
meşru hükûmet olarak tanınmaktadır. Birleşmiş Milletler Güvenlik Konseyinin
2259 (2015) sayılı Kararı, Libya Siyasi Anlaşması’nın uygulanması ile Ulusal
Mutabakat Hükümeti dâhil söz konusu Anlaşmada atıfta bulunulan Libya
kuruluşlarının desteklenmesinin yanı sıra üye devletlere anlaşmada yer almayan
ve meşruiyet iddiasında bulunan paralel kuruluşlara desteğin ve bunlarla
temasın kesilmesi için de çağrıda bulunmaktadır.
Libya Siyasi Anlaşması’nda yeri bulunmayan, bu çerçevede
hem ulusal hem uluslararası bakımdan gayrimeşru bir nitelik taşıyan sözde Libya
Ulusal Ordusunun 4 Nisan 2019 tarihinde başkent Trablus’u ele geçirmek ve
Ulusal Mutabakat Hükûmetini devirmek hedefiyle başlattığı saldırıları
yoğunlaşarak ve genişleyerek devam etmektedir. Libya’da çatışmaların sona
erdirilmesi, ateşkes sağlanması ve siyasi sürece geri dönülmesi amacıyla
yürütülen diplomatik çabalara rağmen, sözde Libya Ulusal Ordusu, dış güçlerden
de aldığı destekle saldırılarını sürdürmektedir. Sivilleri ve sivil altyapıyı
da hedef alan bu saldırılar nedeniyle Libya’da insani durum giderek
kötüleşmektedir. Çatışmalar DEAŞ ve El Kaide gibi terör örgütlerinin eylemleri
için uygun ortam oluşmasına da sebebiyet vermektedir. Diğer taraftan, Libya
toprakları ve kara suları Akdeniz üzerinden gerçekleştirilen uluslararası insan
ve göçmen kaçakçılığında da kullanılmaktadır.
Bu gelişmeler, Libya’ya ilaveten Türkiye dâhil tüm bölge
için de tehdit oluşturmaktadır. Sözde Libya Ulusal Ordusuna bağlı unsurlar,
Libya’da faaliyet gösteren Türk şirketleri, Libya’da ikamet eden Türk
vatandaşları ile Akdeniz’de seyreden Türk bandıralı gemiler gibi Türk çıkarlarının
hedef alınacağı yönünde açıklamalarda bulunmaktadır. Sözde Libya Ulusal
Ordusunun saldırılarının durdurulmaması ve çatışmaların yoğun bir iç savaşa
dönüşmesi hâlinde Türkiye’nin gerek Akdeniz havzasındaki gerek Kuzey
Afrika’daki çıkarları da olumsuz yönde etkilenecektir. 
Türkiye ile Libya arasında imzalanan ve yürürlüğe giren
Deniz Yetki Alanlarının Sınırlandırılmasına İlişkin Mutabakat Muhtırası’yla
daha da gelişen iki ülke arasındaki tarihî, sosyal, siyasi ve ekonomik köklü
ilişkiler dikkate alındığında, Libya’da ateşkes ve barışın tesisiyle istikrarın
sağlanması Türkiye açısından büyük önemi haizdir.
Ulusal Mutabakat Hükûmetiyle imzalanan Güvenlik ve Askerî
İş Birliği Mutabakat Muhtırası da Libya'nın karşı karşıya kaldığı tehditlerle
mücadelede ihtiyaç duyduğu eğitim seviyesi ve harekât yeteneği yüksek,
disiplinli ve kurumsallaşmış bir ordunun teşkili için gerekli eğitim ve
danışmanlık hizmetlerini kapsamaktadır.
Libya Ulusal Mutabakat Hükûmeti, tüm bölgeyi
etkileyebilecek, Libya'nın bütünlüğü ve istikrarına yönelik tehditler, DEAŞ, El
Kaide ve diğer terör örgütleri, yasa dışı silahlı gruplar ile yasa dışı göç ve
insan ticaretiyle mücadelede Türkiye'den askerî destek talebinde bulunmuştur.
Bu mülahazalar ışığında, Türkiye'nin millî çıkarlarına yönelik
her türlü tehdit ve güvenlik riskine karşı uluslararası hukuk çerçevesinde her
türlü tedbiri almak, Libya'daki gayrimeşru silahlı gruplar ile terör örgütleri
tarafından Türkiye'nin Libya'daki menfaatlerine yönelebilecek saldırıları
bertaraf etmek, kitlesel göç gibi diğer muhtemel risklere karşı güvenliğin
idame ettirilmesini sağlamak, Libya halkının ihtiyacı olan insani yardımları
ulaştırmak, Libya Ulusal Mutabakat Hükûmeti tarafından talep edilen desteği
sağlamak, bu süreç sonrasında meydana gelebilecek gelişmeler istikametinde
Türkiye'nin yüksek menfaatlerini etkili bir şekilde korumak ve kollamak,
gelişmelerin seyrine göre ileride telafisi güç bir durumla karşılaşmamak için
süratli ve dinamik bir politika izlenmesine yardımcı olmak üzere hudut, şümul,
miktar ve zamanı Cumhurbaşkanınca takdir ve tayin olunacak şekilde, Türk
Silahlı Kuvvetlerinin gerektiği takdirde Türkiye sınırları dışında harekât ve
müdahalede bulunmak üzere yabancı ülkelere gönderilmesi, bu kuvvetlerin
Cumhurbaşkanının belirleyeceği esaslara göre kullanılması ile risk ve
tehditlerin giderilmesi için her türlü tedbirin alınması ve bunlara imkân
sağlayacak düzenlemelerin Cumhurbaşkanı tarafından belirlenecek esaslara göre
yapılması için Anayasa'nın 92’nci maddesi uyarınca bir yıl süreyle izin
verilmesi hususunda gereğini bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN – Teşekkür ederim. 
Şimdi Cumhurbaşkanlığı tezkeresi üzerinde İç Tüzük’ün
72’nci maddesine göre görüşme açacağım. Gruplara ve şahsı adına iki üyeye söz
vereceğim. Ayrıca, grubu bulunmayan siyasi parti temsilcilerine de takdiren
beşer dakika konuşma süresi vereceğim. Konuşma süreleri gruplar için yirmişer
dakika, şahıslar için onar dakikadır. 
Tezkere üzerinde söz alan sayın milletvekillerinin
isimlerini okuyorum:
Gruplar adına:
1) İYİ PARTİ Grubu adına Aytun Çıray, İzmir Milletvekili.
2) Milliyetçi Hareket Partisi Grubu adına Erkan Akçay,
Manisa Milletvekili.
3) Halkların Demokratik Partisi Grubu adına Tulay
Hatımoğulları Oruç, Adana Milletvekili.
4) Cumhuriyet Halk Partisi Grubu adına Ahmet Ünal Çeviköz,
İstanbul Milletvekili.
5) Adalet ve Kalkınma Partisi adına İsmet Yılmaz, Sivas
Milletvekili.
Grubu bulunmayan siyasi parti temsilcileri:
1) Erkan Baş, İstanbul Milletvekili, Türkiye İşçi Partisi
Genel Başkanı.
2) Abdulkadir Karaduman, Konya Milletvekili, Saadet
Partisi.
3) Gültekin Uysal, Afyonkarahisar Milletvekili, Demokrat
Parti Genel Başkanı.
4) Mustafa Destici, Ankara Milletvekili, Büyük Birlik
Partisi Genel Başkanı.
Şahıslar adına:
1) Engin Özkoç, Sakarya Milletvekili.
2) Emrullah İşler, Ankara Milletvekili.
Şimdi, değerli arkadaşlar, ilk söz İYİ PARTİ Grubu adına
İzmir Milletvekili Aytun Çıray’a aittir.
Buyurun Sayın Çıray. (İYİ PARTİ ve CHP sıralarından
alkışlar)
İYİ PARTİ GRUBU ADINA AYTUN ÇIRAY (İzmir) – Sayın Başkan,
yüce Meclisin değerli üyeleri…
(Uğultular)
AYTUN ÇIRAY (Devamla) – Sayın Başkan, bu kadar önemli bir
konuda önce bu uğultuyu bir şey yapalım. 
BAŞKAN – Değerli arkadaşlar, önemli bir görüşme yapıyoruz,
lütfen sükûneti sağlayalım. Milletvekillerimizi yerlerine oturmaya davet
ediyorum, sessiz olmaya davet ediyorum. Kürsüdeki hatibi dinleyelim lütfen.
Buyurun.
AYTUN ÇIRAY (Devamla) – Sayın Başkan, yüce Meclisin değerli
üyeleri; iktidar, ekonomik kriz şartlarında ayakta durma mücadelesi veren Türk
milletine bu yılbaşı vesilesiyle gelip geçici bir huzuru dahi çok gördü, tam
yılbaşının ertesi günü vatan evlatlarını Libya çöllerine göndermek için Meclisi
olağanüstü toplantıya çağırdı. 
Şimdi soruyoruz: Bu acele niye? Çünkü herkesin bildiği gibi
bu izin tezkeresi onaylandığı anda Türkiye hiç maruz kalmadığımız türden
husumetlerle yüz yüze kalabilecek. En ufak bir mübalağada bulunmuyoruz. Yüce
Meclisin önüne gelen hiçbir izin tezkeresi Türk milletinin yüksek genel
çıkarları ve millî güvenliği açısından bu kadar büyük bir risk teşkil
etmemiştir. Ortaya çıkan riskin büyüklüğü ve vahametini belki ancak devletin
yıkımıyla sonuçlanan Goeben ve Breslau kruvazörlerine Osmanlı bayrağı
çekilmesinden sonra yaşananlarla mukayese edebiliriz. Şimdi, yüz iki yıl sonra
Türk milletine çok ağır bedeller ödetebilecek başka bir oldubittiyle karşı
karşıyayız. Bu oldubitti otoriter kuvvetler birliği rejimini kuran zihniyetin,
şahsi iktidar çıkarlarının kaçınılmaz neticelerinden birisidir.
Değerli arkadaşlar, AKP zihniyeti, bir dönem kurucu
değerlerimize antipati duyan, o zamanki adıyla “cemaat”le güç birliğine gitti.
Türkiye böylece 2010 yılından itibaren dış politikada çok köklü bir makas
değiştirme operasyonu yaşadı. Türkiye’yi dünyada derin bir yalnızlaşmayla karşı
karşıya bırakan, Türk milletinin sırtına 5 milyon Suriyeliyi yükleyen ve 50
milyar dolar üzerinde maliyet ödeten işte bu rövanşist makas değiştirme
operasyonu oldu. Bugün yüce Meclisimizin önüne getirilen 30 Aralık 2019 tarihli
Cumhurbaşkanlığı Tezkeresi’ni işte bu çerçeve içinde düşünmeliyiz. Daha önceki
konuşmamda hatırlatmıştım: Libya halkının dramı, Arap Baharı’nın güya Libya’ya
bir yansıması olarak Kaddafi’nin devrilmesi süreciyle başladı. Şüphesiz
Kaddafi, egosantrik bir diktatördü ve bütün diktatörler gibi Libya devletini,
kendisinin ve ailesinin sınırsız zenginleşmesi için de kullandı. Ancak
Kaddafi’nin linç edilmesinin ardından yaşananlar çok daha trajikti. O günlerde,
21 Şubat 2011’de “NATO’nun Libya’da ne işi var?” diyen Sayın Cumhurbaşkanı,
daha ertesi günü, İzmir’in NATO operasyonunun merkezi olmasına izin vermişti
ancak o sırada Suriye’de Emevi Camisi’nde cuma namazı kılma radikal hayali
Libya’yı arka plana itti, Suriye’yi öne çıkardı. Şimdi, bugün getirdiğiniz
tezkereye meşruiyet kazandırmak için “Trablus’taki güçleri Birleşmiş Milletler
meşru kabul ettiği için bu tezkereyi destekliyoruz.” diyorsunuz ama Birleşmiş
Milletlerin verdiği meşruiyet konusunda hiç de inandırıcı ve ilkeli değilsiniz.
Neden mi? Çünkü iç savaş çıktığında, Birleşmiş Milletlere göre, Suriye’nin
meşru hükûmeti Esad Hükûmetiydi, siz ÖSO’yu desteklediniz.
Değerli arkadaşlar, bir de, tezkerenizin haklılığına delil
olarak öne sürdüğünüz “mavi vatan” konusuna bir açıklık getirmek zorundayız.
Türkiye 27 Kasım 2019 tarihinde Libya’da Ulusal Mutabakat Hükûmetiyle 2
mutabakat imzaladı. İlk mutabakat, Türkiye ve Libya arasındaki deniz yetki
alanlarına ilişkindi; amacı, Doğu Akdeniz’deki haklarımızın korunması ve
uluslararası hukuk nezdinde kayda geçirilmesiydi. Hâlbuki Türkiye, mavi vatanın
önemini ta 1973’te kıta sahanlığı krizi çıktığında keşfetmişti. Ancak deniz
yetki alanlarımız için “mavi vatan” deyimini 2006 yılında resmî makamlar
nezdinde ilk defa kullanan Amiral Cem Gürdeniz’di. İşte, Sayın Gürdeniz ve 400
deniz subayının FETÖ’cü savcılara desteklerinizle, Ergenekon kumpasıyla hapse
atılmalarının sebebi bu mavi denize, bu mavi vatana sahip çıkmalarıydı. O mavi
vatana sahip çıkanları FETÖ’yle birlikte Ergenekon’dan hapse attınız. Onun
için, kimse bize mavi vatan dersi vermeye kalkmasın. (İYİ PARTİ ve CHP
sıralarından alkışlar) Siz o dersten çaktınız, on üç yıl kaybettirdiniz
Türkiye’ye. Ancak biz İYİ PARTİ olarak, başta Sayın Genel Başkanımız Meral
Akşener olmak üzere, Türk milletinin ve devletinin çıkarları adına mavi vatanı
gerektiği şekilde oylarımızla destekledik, savunmaya da devam edeceğiz. 
Burada istismar edilmemesi için belirtmeliyim ki “Ulusal
Mutabakat Hükûmeti yıkılırsa mavi vatan elden gider.” tezi de doğru değildir
çünkü Libya da bu mutabakatla deniz yetki alanlarını 36 bin kilometrekare
genişletti. Bunun için bu hükûmetten sonra hangi hükûmet gelirse gelsin mavi
vatanla kazanılmış deniz alanlarını geriye vermez. Buna karşılık, imzalanan
ikinci mutabakatı desteklemedik ve haklı çıktık. İkinci mutabakat muhtırası,
hem millî güvenliğimize ilişkin değildi hem de İYİ PARTİ sözcülerinin
öngördükleri gibi Hafter güçlerini tahrik etti ve bugünkü tezkerenin
hızlandırılarak gelmesinin sebebi işte o bir önceki tezkeredir yani bir
yanlışınız diğerini tetiklemektedir. Üstelik iki hafta önce 15 Aralık 2019
tarihli Resmî Gazete’de yayımlanan Cumhurbaşkanı Kararıyla 16 yaşından küçük,
55 yaşından büyük Libya vatandaşlarına doksan gün ikamet süreli muafiyet
tanıdınız. Şimdi buradan ne anlamalıyız? Bu, bozulan sosyal iç bütünlüğün ve
uyumun tekrar felakete dönüşmesi olmayacak mı? Türkiye, yeniden iç barışını
ciddi bir şekilde bozacak legal görünümlü, muazzam maliyetli, basiretsiz bir
göçü teşvik etmektedir. Sayın Cumhurbaşkanı, bu kararıyla izin tezkeresindeki
sözde millî gerekçelerini iyiden iyiye şaibeli hâle getirmiştir.
Sayın milletvekilleri, Libya’ya güç gönderilmesine izin
hakkındaki tezkereye karşı çıkmamızın vicdanımız açısından başka güçlü
nedenleri de var. Türk Silahlı Kuvvetleri Ulusal Mutabakat Hükûmetinin daveti
vesile edilerek bölgeye gönderildiğinde Türkiye'nin bütün Libyalılar gözünde iç
savaşın etkin bir tarafı olacak olmasıdır. Bu, ayrıca ülkemizi ve milletimizi
Arap coğrafyasında bir nefret objesi hâline getirecektir.
Değerli milletvekilleri, yüce Meclisimiz izin tezkeresine
bir başka açıdan daha geçit vermemelidir; bu da Suriye rejim güçlerinin
Rusların da desteğiyle İdlib’de hâkimiyet kurmak üzere olmalarıdır. Bunun en
vahim sonuçlarından biri…
(Uğultular) 
AYTUN ÇIRAY (Devamla) – Ya, arkadaşlar, savaşa şehit olmaya
asker göndereceğiz, gürültüden durulmuyor. Bu kadar mı ciddiydi bu yani
çağırdınız, acele ettirdiniz de bunu dinlemiyorsunuz? Yani madem ciddisiniz
işinizde, neden dinlemiyorsunuz? (İYİ PARTİ ve CHP sıralarından alkışlar)
Beyefendi telefonla konuşuyor en ön sırada, bir saattir.
Ya, şehit olmaya asker gönderiyoruz arkadaşlar, ciddi
olalım biraz.
AHMET HAMDİ ÇAMLI (İstanbul) – Sen ne anlarsın ciddiyetten?
AYTUN ÇIRAY (Devamla) – Sen ne anlarsın be! Benim dedem
Balkanlarda şehit oldu, sen ne anlarsın şehitten? (İYİ PARTİ ve CHP sıralarından
alkışlar) 
AHMET HAMDİ ÇAMLI (İstanbul) – Her tarafın ciddi olsa ne
olur?
AYTUN ÇIRAY (Devamla) – Bunun en vahim sonuçlarından biri
Rusya’yla karşı karşıya gelmemizdir. Ülkenin yüzde 70’ine yakın bölümüne hâkim
olan General Hafter güçlerinin destekçilerinden birinin Rusya olması, bu çok
tatsız ihtimali güçlendirmektedir. Kaldı ki Libya’da çatışan tarafların paralı
askerlerinin vahşi karakterleri ve acımasızlıkları Mehmetçik’imizi Vietnamvari
çatışmaların içinde bırakabilir. 
Diğer yandan, Trablus Hükûmetinin Arap Baharı’nın son
kalıntısı olması da zaten mezhepçi dış politikaları nedeniyle zarar gören
Türkiye'yi hak etmediğimiz hâlde Selefi cihatçı terör gruplarının
destekleyicisi olarak sunanların ekmeğine yağ sürecektir. Yani Mehmetçik’imizi
millî güvenliğimizle hiçbir şekilde ilgisi olmayan bir iç savaşın belirsiz ateş
hattına bırakamayız. 
Şehitlik mertebesi şüphesiz yüce bir mertebedir. Aynı
zamanda geride kalanların umut ve tesellisidir. Ancak bu kutsal umut ve
teselliyi ne millet ne Allah nezdinde kimsenin istismar etme hakkı yoktur.
Tekrar ediyorum: Türk milleti kahraman askerlerinin canını sokakta bulmadı.
(İYİ PARTİ ve CHP sıralarından alkışlar) Bizim onların cesaretinden, Türk
askerinin cesaretinden ve savaşçılığından hiçbir kuşkumuz yok. Ancak Türk
askerinin bu muhteşem cesaret ve savaşçılığı ancak millî davalarımızda
geçerlidir. (İYİ PARTİ ve CHP sıralarından alkışlar) 
Değerli milletvekilleri, “Arap Baharı” denilen yarı
karanlık hareketler başladığında henüz Müslüman ağırlıklı coğrafyalarda
itibarlıydık. İtibarımız temelsiz sükse iddialarından veya saray yaptırmamızdan
kaynaklanmıyordu. İtibarımız, Türkiye Cumhuriyeti’nin bir medenileşme modeli
olarak sosyokültürel cazibesinden kaynaklanıyordu. Bu itibar, Türkiye’ye, çatışan
taraflar arasında ara buluculuğundan asla şüphe duyulmayacak bir tarafsızlık
konumu sağlıyordu. Adalet ve Kalkınma Partisinin ideolojik takıntılı dış
politikalarıyla bunlar çarçur edildi. Bizim, şu anda kaybettiğimiz bu konuma
yeniden dönmeye, dış politikamızı tamamen bu doğrultuda düzenlemeye ihtiyacımız
var. Yanlış ekonomi politikaları yetmiyormuş gibi, milletimizin ekmeği yanlış
dış politikaların çarkları arasında öğütülmeye başlandı. Asıl önemlisi “Türkiye
Cumhuriyeti’ni kuran ahaliye Türk milleti denir.” tanımındaki anlamıyla Türk
milletinin temel özgürlük haklarının yeniden tesisini istiyorsanız bu tezkereye
“Hayır.” demelisiniz. Milliyetçiliğin de vatanseverliğin de gereği budur. 
Sayın milletvekilleri, Libya’da ahlaksız bir iç savaş
yaşanıyor. Bu iş savaşın farklı taraflarını farklı güçler destekliyor, hatta
bazıları aynı anda iki tarafa da silah veriyor. Bir AKP sözcüsü ise Adana’dan
açıklama yapıyor, Türkiye’nin tarihe karşı sorumluluğu varmış, oraya asker
göndermeliymişiz. Arkadaşlar, tarihin hiçbir anında Türkiye Cumhuriyeti mazlum
milletlerin iç savaşlarında bir tarafın yanında olmamıştır. Türkiye’yi tarih
önünde ahlaklı, erdemli ve onurlu kılan da budur. Biz kimsenin ülkesinde,
toprağında ve iç işlerinde gözü olmayan bir milletiz ama şimdi Libya’da bir
tarafın ve onu destekleyen güçlerin taşeronu olmaya sürükleniyoruz. Türkiye
Cumhurbaşkanı Tunus’a gidiyor ve oradan savaş çığırtkanlığı yapıyor ama Tunus
beklentilere karşılık vermiyor. Peki, Libya’nın sınır komşusu oldukları için
asıl millî güvenlik sorunları olması gerekenler Tunus ve Cezayir değil mi?
Hafter güçlerine tank ve uçak desteği veren Amerika etkisindeki Mısır, o neden
açıktan asker göndermiyor, hiç düşündünüz mü? Diğer taraftan, yandaş ve
bordrolu yorumcular televizyonlarda “Libya’da herkes para kazanacak.”
teranelerini anlatıyorlar. Bizim de pay almamız lazımmış. Değerli arkadaşlar,
bu, Soros’un “En iyi ihraç maddeniz askeriniz.” sözüne haklılık kazandıracak
ahlaksız bir söylemdir. (İYİ PARTİ sıralarından alkışlar) 
Türkiye, hiçbir zaman ganimet, yağma ve sömürü peşinde
olmadı. Türk milletinin asla mazlumların toprağında gözü olmadı. Zira,
milletimizin tarih şuuru, vicdanı ve ahlakı AKP hoparlörlerinin zannettiğinden
çok daha yüksektir. (İYİ PARTİ sıralarından alkışlar) 
Tekrar ediyorum, eğer devletin hâlâ bir kurmay ve hariciye
aklı kalmışsa Sayın Cumhurbaşkanına desinler ki “Goeben ve Breslau macerasından
sonra en büyük macera ve facia Libya’ya müdahale olacaktır.” 
Bu tezkerenin hukuki temeli hazırlanmamıştır. Birleşmiş
Milletler Güvenlik Konseyi kararıyla oluşturulmuş meşru bir müdahale gücü
yoktur ve dikkat, Libya’da oluşabilecek en kötü senaryoya karşı bu Hükûmetin
hazırlığı yoktur. Türkiye, bu tür müdahalelere daima tek taraflı ve meşruiyeti
şüpheli iki taraflı zeminlerde değil, Birleşmiş Milletler Güvenlik Konseyinin
ve NATO Konseyinin kararları zemininde, Türkiye Büyük Millet Meclisinin
iradesiyle karar vermiştir. 
Sayın Cumhurbaşkanı “Biz davet edildiğimiz yere gideriz.”
dedi. Bu mantıkla davete ne gerek var? Kardeş Azerbaycan’ın topraklarının yüzde
20’si gayrimeşru bir işgalin altında, hadi kalkın gidip önce orayı kurtaralım.
(İYİ PARTİ sıralarından alkışlar) Neden yapmıyorsunuz? Bize milliyetçilik dersi
vereceksiniz. 
AYHAN EREL (Aksaray) – Doğu Türkistan da var, Doğu
Türkistan.
AYTUN ÇIRAY (Devamla) – Kırım tek taraflı bir kararla ilhak
edildi. “Hadi kalkın Kırım’ı kurtaralım.” diyeceğim ama siz, Uygur Türkleri
hakkında verdiğimiz araştırma önergesini reddettiniz. (İYİ PARTİ sıralarından
alkışlar) 
Şimdi, size “Ege’de teker teker işgale uğrayan adalarımız
için tezkere getirin.” diyeceğiz ama siz, Türkiye’den çok Amerika’nın ve
Rusya’nın iç işleriyle ve millî meseleleriyle meşgulsünüz. “Dostum Trump.”
“Dostum Putin.” Biraz ciddi olalım. Dostlarınız, arkanızı döner dönmez Suriye’nin
PKK’sının lideriyle dostluk kurdular, haberiniz var mı? Çünkü uluslararası
ilişkilerde dostluklar filan yoktur; gerçekler ve çıkarlar vardır, uzun erimli
hesaplar vardır. 
Bakın, Barış Pınarı Harekâtı’nda canıgönülden tezkerenizi
destekledik de ne oldu? Üç gün sonra bir “tweet”le, aslanlar gibi yürüyen Türk
ordusunu durdurdunuz. (İYİ PARTİ sıralarından alkışlar) 
Sayın milletvekilleri, Türkiye, siz yönetime gelinceye
kadar siyasi meşruiyeti ve hukuku olmayan, siyasi aklı olmayan hiçbir işe
girmedi. Sizin bu tezkerenin ardından karşımıza çıkan senaryolara karşı devlet
aklına sahip hiçbir planınızın olmadığını biliyoruz, zira bu işlerin
arkasındakileri tanıyoruz, biliyoruz. Psikiyatride “mehdilik iddiası” diye
bilinen şizofrenik bulguya bir adım kalmış bir şahıs bugün Cumhurbaşkanlığı
Başdanışmanı. (İYİ PARTİ sıralarından alkışlar) Eğer Mehmetçik’in yanında
savaşa gönderilen karanlık milis kuvvetleri bunun eğitiminden geçiyorsa yarın
bizim güvenliğimiz ne olacak?
Sayın milletvekilleri, ülkemize olan sevgimiz, devlet
insanlığımız nedeniyle Libya konusunda burada dile getirmek istemediğimiz,
getiremeyeceğimiz çok şey var ancak bütün bu olan bitenin hukuki ve siyasal
sorumlusu Anayasa’ya göre Sayın Cumhurbaşkanıdır. O nedenle buraya gelmeli ve
tezkereyi savunmalıydı. Gelmemesi sürpriz mi? Ee, bütçe görüşmelerine dahi
gelmedikten sonra sürpriz değil ama şu ayıba bakın, Hükûmetten bir bakan yok.
“Bu kadar önemli bir tezkere” diyorsunuz, “bu kadar büyük bir tezkere”
diyorsunuz, Türk askerini Fizan Çöllerine götürmeye kalkıyorsunuz, Yemen
türkülerini tekrar besteletmeye kalkıyorsunuz ama burada bir bakan yok. Ayıp,
sizi kınıyorum. (İYİ PARTİ ve CHP sıralarından alkışlar)
Sayın milletvekilleri, evet, tarih ve coğrafya bizi
eteklerimizden çeker ama biz Türk milleti, masum insanların kanının akmasını
istemeyiz. Ahali, mahallesinde, evinde, çarşıda, kahvede artık soruyor:
“Suriye’de ne işimiz vardı?” Şimdi soracaklar: “Libya’da ne işimiz var?”
Suriye’de PKK terör örgütüne devlet kurdurma politikası sona ermemişken yeni dertlere
ihtiyaç var mı? 1912’de Libya’da çatışmalar devam ederken Balkan Savaşı’nın
çıktığını unuttunuz mu? Doğu Akdeniz’de bu kadar dert ve gerilim varken
donanmanın gücünü neden ikiye bölüyorsunuz? Suriye işine yanlış yöntemlerle
başladığımız için, Rusya’nın İdlib’ten bize yönlendirdiği, içinde El Kaideci
teröristlerin de olduğu milyonlar kapımızdayken ve daha dün oradaki, İdlib’teki
HTŞ’nin başı “Artık, Esad’ı devirmekten vazgeçtik.” demişken… Böyle zamanlar
etkin, verimli ve birikimli diplomatlar ve subaylar gerektirir, subaylar.
İdeolojik bakışınızla etkisizleştirdiğiniz bu birikimi dinleyin, onları
çağırın. Onlar, Libya’da kalkıştığınız işin Birleşmiş Milletler ve uluslararası
hukuk açısından büyük bir meşruiyet krizine yol açabileceğini gerekçeleriyle size
anlatacaklardır. Bu gerçeği aklınızdan çıkarmayın: Pusuda bekleyen güçler,
sizin bu yanlışları yapmanızı yani Libya’ya askerî güç göndermenizi ellerini
ovuşturarak bekliyorlar. Neden şu anda yapabilecekleri gürültüyü
çıkarmadıklarını hiç düşündünüz mü? 
Suriye işine bulaşırken size ne demiştim: “Millî meselemiz
olmayan bir konuda vereceğimiz her şehit, cinayete kurban gidecektir.”
demiştim, “Çok Müslüman kanı akıtacaksınız, çok.” demiştim. Şimdi o sözlerimin
bir adım ilerisine gidiyorum: Gelin, bilip bilmediğiniz yanlış pazarlıklar
uğruna akacak masum şehit kanlarında boğulmayın. Yoksa mavi vatan mutabakatı,
Libya’ya asker gönderme sözü karşılığında mı imzalandı? 
İYİ PARTİ olarak biz, millî güvenliğimizin tehdit altında
olmadığı bir yerde Mehmetçiklerimizin, Rusya’dan Mısır’a, Suudilerden
Emirliklere ve en önemlisi, bu ülkelerin desteklediği General Hafter güçlerine
kadar bir ittifakın açık hedefi hâline getirilmesinden sorumlu olamayız ve bu
tezkereye “hayır” diyeceğiz. (İYİ PARTİ ve CHP sıralarından alkışlar) Bugün
sorumluluğumuz büyük Türk milletinin hukukuna olsun, bugün sadece Allah’tan
korkun.
Saygılarımı sunuyorum. (İYİ PARTİ ve CHP sıralarından
alkışlar) 
BAŞKAN – Teşekkür ederim.
Sayın Bostancı, buyurun.
V.-
AÇIKLAMALAR (Devam)
5.-
Ankara Milletvekili Mehmet Naci Bostancı’nın, İzmir Milletvekili Aytun Çıray’ın
(3/1044) esas numaralı Cumhurbaşkanlığı Tezkeresi üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
MEHMET NACİ BOSTANCI (Ankara) – Sayın Başkanım teşekkürler.

Sadece bugün değil, her gün Allah’tan korkmak gerekir Sayın
Çıray; önce onu belirteyim. (AK PARTİ sıralarından alkışlar)
Şu yanlış: Hangi kişi olursa olsun ve hangi gruba karşı
yaparsa yapsın, kürsüden parti gruplarına had bildirme girişimi; “Ben
konuşurken buradan, telefonla sen oradan konuşamazsın.” diye bunun üzerinden
bir tavır göstermek yanlıştır. Mesele sadece Çıray’ın tavrı değildir, bunu kim
yapsa ve hangi parti grubuna karşı yapsa ayıplarız ve kınarız, Sayın Çıray’ı da
kınıyoruz. (AK PARTİ sıralarından alkışlar)
İkincisi: Sayın Çıray burada, kesin bir “hayır” tavrının
konuşmasını yaptı, takdirleridir, yapabilirler. Ama benim bildiğim, son bir
buçuk saatte bu karara geldiler, çok da müzakere ettiler; insan “Neyi müzakere
ettiler?” diye düşünüyor. 
Üçüncüsü: Şu “ganimet ve yağma” iddiası çok ayıp. Bunun
altını çizmekle yetiniyorum, daha fazla da konuşmak istemiyorum.
Teşekkürler. (AK PARTİ sıralarından alkışlar) 
BAŞKAN – Sayın Dervişoğlu, buyurun. 
6.-
İzmir Milletvekili Dursun Müsavat Dervişoğlu’nun, Ankara Milletvekili Mehmet
Naci Bostancı’nın yaptığı açıklamasındaki bazı ifadelerine ilişkin açıklaması
DURSUN MÜSAVAT DERVİŞOĞLU (İzmir) – Genel Kurulu
saygılarımla selamlıyorum. Ayrıca, herkese mutlu seneler diliyorum.
Türkiye'nin geleceğine dair çok önemli emareleri içinde
barındıran bir tezkereyi burada görüşüyoruz, birazdan da oylayacağız. Türkiye
Büyük Millet Meclisinin büyük bir duyarlılıkla hareket etmesi pek tabiidir ki
beklentimizdir. O sebeple, kürsüde söz alan hatiplerin konuşmalarını yaparken
bu anlamda saygıyı hak ettikleri kanaatini taşıyorum. 
Ayrıca, biz İYİ PARTİ olarak, Türkiye'nin geleceğine dair
kararlarla ilgili olarak talimatlandırılmayı kabul etmiyoruz. O sebeple
derinlemesine istişareler yapıyoruz, parti içinde de demokrasiyi işletiyoruz.
Bu sebeple Cumhurbaşkanlığının Türkiye Büyük Millet Meclisine gönderdiği bu
tezkereyle ilgili karar vermemiz uzun sürdü. Bu kararı kısa zamanda alanlar
düşünsün, öncelikle bunu ifade etmek istiyorum. (İYİ PARTİ sıralarından
alkışlar) 
Ayrıca, efendim, hatibimize direkt bir ithamda bulunuldu;
İç Tüzük’ün 69’uncu maddesine göre kendisine cevaben söz hakkı tanınmasını
istirham ediyorum.
Genel Kurulu saygılarımla selamlarım. 
Teşekkürler.
BAŞKAN – Sayın Çıray, buyurun.
ÖZGÜR ÖZEL (Manisa) – İç Tüzük 69’a göre ise iki dakika
kürsüden olur, yeni usul ihdas etmeyin.
BAŞKAN – Kürsüden mi söz istiyorsunuz, yerinizden mi? 
DURSUN MÜSAVAT DERVİŞOĞLU (İzmir) – Efendim, isim
zikredildiği için İç Tüzük 69’a göre kürsüden olacak.
BAŞKAN - Buyurun. 
VII.-
SATAŞMALARA İLİŞKİN KONUŞMALAR
1.-
İzmir Milletvekili Aytun Çıray’ın, Ankara Milletvekili Mehmet Naci Bostancı’nın
yaptığı açıklaması sırasında şahsına sataşması nedeniyle konuşması
AYTUN ÇIRAY (İzmir) – Değerli arkadaşlar, esasen, Sayın
Grup Başkan Vekilimiz bu sataşmaya dört başı mamur bir cevap verdi ve
süreçlerimizi anlattı. 
İYİ PARTİ olarak, bu iş gündeme geldiğinden bu yana, en az
dört beş Başkanlık Divanında, bu işle görevlendirilmiş Başkanlık Divanı üyeleri
ve onun dışında, ayrıca strateji uzmanı olarak da kariyer yapmış Sayın Ümit
Özdağ dâhil olmak üzere defalarca toplantı yaptık. Son olarak, bu toplantılar
ve tartışmaların sonucunda elde ettiğimiz bilgilerle, bugün Sayın Genel
Başkanın da katıldığı milletvekilleri toplantımızda tüm milletvekillerini
dinleyerek ve onların kararları doğrultusunda oy birliğiyle karar aldık. Yani
İYİ PARTİ’de demokratik süreçler bütün aşamalarıyla işler çünkü biz böyle
alıştık, partinin kuruluş ruhunda demokrasi var. Biz demokrasi mücadelesiyle
geldiğimiz için bu kuruluş ruhuna uygun bir siyasi anlayışla devam ediyoruz. 
Diğer konudaki hassasiyetime gelince: Sıradan bir oturum
değil bu; biraz önce söylediğim gibi, bir savaş tezkeresi konuşuyoruz ve bu
vereceğimiz kararla evlatlarımızı şehit olmaya Fizan Çöllerine göndereceğiz.
Böyle bir konjonktürde hepimizin daha dikkatli olması gerekir yoksa kimseyi
kırmak ve üzmek gibi bir niyetimiz olamaz.
Teşekkür ediyorum, saygılar sunuyorum. (İYİ PARTİ
sıralarından alkışlar)
BAŞKAN – Teşekkür ederim. 
IV.-
BAŞKANLIĞIN GENEL KURULA SUNUŞLARI (Devam)
A)
Tezkereler (Devam)
2.-
Cumhurbaşkanlığının, Türkiye’nin millî çıkarlarına yönelik her türlü tehdit ve
güvenlik riskine karşı uluslararası hukuk çerçevesinde her türlü tedbiri almak,
Libya’daki gayrimeşru silahlı gruplar ile terör örgütleri tarafından
Türkiye’nin Libya’daki menfaatlerine yönelebilecek saldırıları bertaraf etmek,
kitlesel göç gibi diğer muhtemel risklere karşı güvenliğin idame ettirilmesini
sağlamak, Libya halkının ihtiyacı olan insani yardımları ulaştırmak, Libya Ulusal
Mutabakat Hükûmeti tarafından talep edilen desteği sağlamak, bu süreç
sonrasında meydana gelebilecek gelişmeler istikametinde Türkiye’nin yüksek
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Cumhurbaşkanınca takdir ve tayin olunacak şekilde, Türk Silahlı Kuvvetlerinin
gerektiği takdirde Türkiye sınırları dışında harekât ve müdahalede bulunmak
üzere yabancı ülkelere gönderilmesi, bu kuvvetlerin Cumhurbaşkanının
belirleyeceği esaslara göre kullanılması ile risk ve tehditlerin giderilmesi
için her türlü tedbirin alınması ve bunlara imkân sağlayacak düzenlemelerin
Cumhurbaşkanı tarafından belirlenecek esaslara göre yapılması için Anayasa’nın
92’nci maddesi uyarınca bir yıl süreyle izin verilmesine dair tezkeresi
(3/1044) (Devam)
BAŞKAN - Şimdi söz sırası, Milliyetçi Hareket Partisi Grubu
adına Manisa Milletvekili Erkan Akçay’da. 
Buyurun Sayın Akçay. (MHP ve AK PARTİ sıralarından
alkışlar)
MHP GRUBU ADINA ERKAN AKÇAY (Manisa) – Sayın Başkan,
değerli milletvekilleri; Cumhurbaşkanlığı tezkeresi hakkında Milliyetçi Hareket
Partisi Grubu adına söz aldım. Muhterem heyetinizi saygıyla selamlıyorum. 
Bilindiği üzere, Türkiye Cumhuriyeti ile Libya Ulusal
Mutabakat Hükûmeti arasında 27 Kasım 2019’da İstanbul’da 2 mutabakat muhtırası
imzalanmıştır: Biri, deniz yetki alanlarının sınırlandırılması, diğeri ise
güvenlik ve askerî iş birliği muhtırası. Meclisimiz tarafından kabul edilen
Güvenlik ve Askerî İş Birliği Mutabakatı’nın hükümleri doğrultusunda, Libya’nın
meşru Ulusal Mutabakat Hükûmetinin Türkiye’den askerî destek ve iş birliği
talebi söz konusu olmuştur. Libya’ya verilen destek hem hukuki bir yükümlülük
hem de millî hafızaya sadakattir. Emperyalist emellerini, bölgedeki
istikrarsızlığı destekleyerek, Hafter gibi yasa dışı aktörleri finanse ederek
gerçekleştirmeye çalışan odakların yanında değil karşısında durmak, millî
duruşun kayıtsız şartsız gereğidir. 
Değerli milletvekilleri, tarihin ve coğrafyanın yeniden
şekillendiği bir dönemde, Türkiye hem millî çıkarları doğrultusunda adımlar
atmakta hem de bölgesel barışa katkı vermektedir; diplomasideki etkinlik
sahadaki güçle desteklenmektedir.
Bilindiği üzere, Doğu Akdeniz’deki doğal kaynaklar
sebebiyle Türkiye’ye karşı bir şer ittifakı kurulmuştur. Mısır, İsrail,
Yunanistan ve Güney Kıbrıs Rum kesimi, Türkiye'nin Akdeniz’deki egemenlik
haklarını gasbetmek için bir araya gelmişlerdi. ABD ve AB’nin de desteklediği
bu ülkelere karşı Türkiye, egemenlik haklarını muhafaza etmek için diplomaside
ve sahada kararlı faaliyetlerde bulunmuştur. Sahada sondaj ve araştırma
gemileriyle yapılan faaliyetlerle mavi vatan deniz tatbikatı, ülkemizi
çevreleme politikasına karşı attığımız kararlı adımlardır. Bu süreçte, Doğu
Akdeniz’deki egemenlik haklarımızın ikili anlaşmalarla desteklenmesi
gerekiyordu. Bu kapsamda, Libya’yla yapılan anlaşmalar, Akdeniz’deki hak ve
hukukumuzu koruma yolunda atılmış isabetli adımlardır.
Libya’yla yapılan deniz yetki alanlarının sınırlandırılması
anlaşmasını 5 Aralık 2019 tarihinde Meclisimizde kabul ettik. Böylece,
Türkiye'nin Akdeniz’deki yetki alanlarının tespitiyle birlikte, aynı zamanda
millî güvenliğin fiilî sınırlarını da onaylamış olduk. Deniz yetki alanlarının
sınırlandırılması anlaşmasının tamamlayıcısı niteliğindeki güvenlik ve askerî
iş birliği anlaşmasını da Meclisimizde 21 Aralık 2019 tarihinde onayladık.
Muhtıranın 4’üncü maddesinde güvenlik ve askerî iş birliği alanları düzenlenirken
Libya’dan davet ve talep gelmesi hâlinde, Türk askerinin askerî planlama,
tecrübe aktarımı, eğitim ve öğretim faaliyetleri ile silah sistemi ve
teçhizatın kullanımına yönelik eğitim ve danışmanlık hizmetlerinin ifası
amacıyla Libya’ya gidebileceği hükme bağlanmıştır. Bu iki anlaşma birlikte
düşünüldüğünde, Türkiye'nin Doğu Akdeniz’deki varlık ve egemenlik hakkının
muhafazası Libya’daki meşru Hükûmetin varlığını devam ettirmesine, bu ülkenin
güvenlik, istikrar ve huzura kavuşmasına bağlıdır. 
Görüşmekte olduğumuz bu tezkere, Libya’nın istikrar, huzur
ve güvenliğine destek veren Türkiye'nin Doğu Akdeniz’deki hak ve çıkarlarını
muhafaza eden ve bölgesel barışa katkı veren bir tezkeredir. Deniz yetki
alanlarının sınırlandırılması ile askerî iş birliği anlaşmaları, Doğu
Akdeniz’de kazandığımız hareket alanının devamı, bölgede kazandığımız siyasi ve
hukuki inisiyatifin sürekliliği, bu tezkerenin güçlü bir iradeyle icrasına
dayanmaktadır. 
Libya’yla imzaladığımız anlaşmalar Yunanistan, Mısır,
İsrail, Kıbrıs Rum kesimini paniğe sevk etmiştir. Bunlar, yasa dışı örgüt
elebaşı Hafter’i âdeta bölgede Türkiye’yi sıkıştırma ve Libya’yı kaos içinde
tutma projelerinin taşeronu olarak görmektedirler. Öyle ki Yunanistan’dan bir
bakan savaş suçlusu Hafter’le görüşmeye dahi gitti.
Değerli milletvekilleri, Doğu Akdeniz dünya jeopolitiğinin
önemli bir sahasıdır. Bölgesel gelişmeler Türkiye'nin bu sahada güçlü ve etkili
olmasını zorunlu kılmaktadır. Türkiye'nin karşısında, adına “Doğu Akdeniz Gaz
Forumu” dedikleri, Mısır, Yunanistan, Kıbrıs Rum kesimi ve İsrail’in bulunduğu
ülkeler var. Bu ülkelere ABD ve AB destek olmaktadır; amaç, Doğu Akdeniz’de
çıkan enerjiyi deniz üzerinden Türkiye’yi dışlayacak şekilde Avrupa’ya
ulaştırmaktır. Bu büyük oyunu gören Türkiye, millî yararları ile uluslararası
hukuktan doğan hak ve çıkarları uyuşan Libya’yla deniz yetki alanı anlaşmasını
imzaladı. 
AB’den gelen yaptırım açıklamaları, İsrail, Yunanistan,
Mısır’dan gelen ve nazarımızda hiçbir kıymeti olmayan karşı açıklamalar
hepimizin malumudur. Doğu Akdeniz artık, Libya’nın da dâhil olduğu daha geniş
bir coğrafyayı işaret etmektedir. Anlaşmaları imzalayıp onaylayan Libya Ulusal
Mutabakat Hükûmetinin iktidarda kalması, Türkiye ve Libya açısından olduğu
kadar, Doğu Akdeniz’in geleceği bakımından da çok önemli bir meseledir. 
Tezkereyi ikili ilişkiler bağlamında konuşuyoruz, bu doğru
ama eksik bir görüştür. Konunun bir diğer boyutu, Türkiye'nin uluslararası
barış ve güvenliğe sunduğu katkı ve desteklerdir. Uluslararası barış, güvenlik
ve istikrara katkı uluslararası hukukun temel öznesidir. Türkiye Cumhuriyeti
olarak bulunduğumuz coğrafyanın üzerimize yüklediği sorumluluğu uluslararası
hukuktan kaynaklı bu bilinçle birleştiriyor, bölgesel ve uluslararası
faaliyetlere katkı sunuyoruz. Türkiye Cumhuriyeti’nin kendisine görev ve yetki
verdiği, elinde ay yıldızlı al bayrağımızı taşıyan her Türk bulunduğu barış
gücünde istikrar ve huzurun güvencesidir. Türkiye, hâlihazırda 12 ülkede
Birleşmiş Milletler Barış Gücü ve Barışın İnşası Harekâtı’na katkı sunmaktadır.
Bu harekâtlara en fazla katkı sunan ilk 15 ülke arasındayız. Bosna Hersek’te,
Arnavutluk’ta, Afganistan’da, Irak’ta, Azerbaycan’da, Kosova’da, Somali’de,
Katar’da, Lübnan’da, Liberya’da, Sudan’da, Haiti’de, Suriye’de yaptığımız neyse
Libya için de yaptığımız, yapacağımız ve hedefimiz odur. 
Lütfen dikkat ediniz; Libya’ya asker gönderme, silah ve
mühimmat ile teknik ve askerî bilgi desteği sağlanması uluslararası hukuk
açısından meşrudur. Birleşmiş Milletler Güvenlik Konseyinin 2015 yılındaki 2259
sayılı Kararı, Türkiye’ye ve Birleşmiş Milletlere üye diğer ülkelere bu
sorumluluğu vermektedir. 2015 yılındaki 2259 sayılı Birleşmiş Milletler
Güvenlik Konseyi Kararı’nda, Libya’yı temsil eden tek ve meşru hükûmetin, Libya
Siyasi Anlaşması kapsamında oluşturulan Ulusal Mutabakat Hükûmeti olduğu ilan
edilmiştir. Yine, aynı kararda, bu meşru hükûmetin ve anlaşmada atıfta
bulunulan Libya kuruluşlarının desteklenmesi ancak anlaşmada yer almayan
paralel yapılara desteğin ve bunlarla temasın kesilmesi çağrısında
bulunulmuştur. 
Ayrıca, Libya’daki çatışma ortamı, sivillerin ölümlerine,
DEAŞ ve El Kaide gibi terör örgütlerinin faaliyet yürütmesine ortam
oluşturmakta, dahası, Libya’da faaliyet gösteren Türk şirketlerinin güvenliğini
tehdit etmektedir. İşte, Türkiye tüm bu meşru ve insani sebeplerin yanı sıra,
uluslararası hukuktan kaynaklanan hak ve sorumlulukla hareket etmektedir. Bu
kapsamda, Libya’ya komşu olan Tunus ile Akdeniz’de kıyısı bulunan Cezayir ve
İtalya gibi ülkelerin yanında Sudan’ın da yaşananlardan etkilenme potansiyeli
düşünüldüğünde, bu ülkelerle Libya konusunda yapacağımız diplomatik temas ve iş
birliği, Türkiye'nin bölgesel barışa katkı sağlayan gayretlerini
güçlendirecektir. Nitekim, bu ülkeler, büyük ölçüde Libya Ulusal Mutabakat
Hükûmetine verilen desteğin arkasındadır.
Uluslararası kuruluşlar aracılığıyla barış ve güvenlik
alanında en kuvvetli katkıyı sunan Türkiye'nin, yine, uluslararası hukuk
bağlamında kendi güvenliğini korumak için sınır ötesi harekâtlar
gerçekleştirmesinin hiçbir yanlış ya da gayrihukuki yanı yoktur. Türkiye haklı,
hukuki ve meşru bir zeminde faaliyet yürütmektedir. Türk Silahlı Kuvvetlerimiz,
bütün operasyonlarda dünyaya en güzel insanlık dersleri veren asil ve şanlı bir
ordudur. Türk askeri barışın güvercini, savaşın kartalı, kadife eldiven içinde
çelik yumruktur. 
Bir de şunu unutmamakta fayda var: Bugün Libya’ya
gönderilmesi planlanan Mehmetçik’imiz ile 1911’de binbir meşakkatle
Trablusgarp’ta, Derne’de ve Tobruk’ta Libya’nın salahı için mücadele eden
Mustafa Kemal, Enver Paşa, Kuşçubaşı Eşref, Ali Fethi Bey, Nuri Bey ve diğer
nice kahraman subaylarımız aynı millî hafızanın neferleridir. Kaostan
arındırılmış, egemenliğini ve istikrarını temin etmiş kardeş ülke Libya,
ülkemizin de içinde bulunduğu coğrafya açısından büyük önem arz etmektedir.
Millî güvenliğin kilit taşı olarak nitelediğimiz bu mesele doğrultusunda
Libya’ya gönderilecek olan Türk Silahlı Kuvvetleri unsurları, uluslararası
odaklarca çevrelenmiş vatanımızı müdafaa meşalelerinden biri olacaktır.
Değerli milletvekilleri, tezkerenin kabulüyle Libya’yla
akdedilen mutabakat muhtıralarıyla elde edilen kritik kazanımlar muhafaza
edilecek, Türkiye için kritik öneme sahip Libya’yla ilişkiler güçlendirilecek,
AB dâhil çeşitli aktörlerin etkin olmaya çalıştığı Libya’da ve Afrika’da her
bakımdan etkinliğimiz artacak, Doğu Akdeniz’deki ve Suriye’deki varlık ve
politikaları nedeniyle Türkiye’ye karşı faaliyetler yürüten ülkelere karşı
durum üstünlüğü elde edilecek ve mücadele yeni bir boyut kazanacak. Akdeniz’de
merkezî bir konumda konuşlanma imkânı elde edilecek, Yunanistan’a yönelik
çevreleme politikasını yürütme fırsatı daha da bir inisiyatif kazanacaktır. 
Libya’yla yapılan anlaşmaların ve bunların gereği olarak bu
tezkerenin kabulünün bazı stratejik sonuçları da vardır. Bu sonuçlar, Türk dış
politikasının geleceğini de biçimlendirmektedir. Bunlardan birincisi, Türkiye
açısından Doğu Akdeniz siyasetinin Kıbrıs parantezinden çıkmasıdır. Türkiye
böylece, bir taraftan Kıbrıs’ta Kuzey Kıbrıs Türk Cumhuriyeti ve Türkiye’nin çıkarlarına
aykırı bir çözümün önünü kapatmış, diğer taraftan da Kıbrıs bahanesiyle
uluslararası hukuktan kaynaklanan haklarımızın gasbedilmesi ihtimalini ortadan
kaldırmıştır. İkinci olarak, Türkiye’nin AB süreci etkilenecektir. Yirmi yıldır
devam eden üyelik müzakere sürecinin Kıbrıs bahanesiyle engellenmesi ve yine
aynı bahaneyle Türkiye’nin Akdeniz’de durdurulması hesap edilmiştir. Üçüncü
olarak, Türkiye’nin Akdeniz siyaseti mavi vatan konseptiyle uluslararası hukuk
temelinde biçimlenecektir. Dördüncü olarak, Türk dış politikasının oluşturulma
zemini sağlamlaştırılmıştır. Dış politikaya hâkim olan ilkeler uluslararası
hukuk, meşruiyet, doğru zamanlama, konjonktürel ittifaklar, sonuç odaklı
faaliyetler ve girişim sonrası yeni gerçekliğin inşasıdır. 
Bu tezkere kabul edilmeyip Libya’ya asker gönderilmediği
takdirde neler olabileceğini, bu ihtimalleri de mutlaka göz önünde
bulundurmamız gerekir. Türkiye’nin mavi vatan doktrinine darbe vurulacak ve
kazanımlarımız tehlikeye girebilecektir. Türkiye’den destek bekleyen Libya
halkı yasa dışı Hafter yönetimi tarafından insanlık dışı muameleye tabi
tutulabilecektir. Kuzey Afrika’nın en kritik ülkesi olan Libya’da Türkiye
karşıtı cephe etkili olacak, tehdidin ileriden karşılanması ve millî
sınırlarımızın ileriden savunulması prensibimiz sekteye uğrayacaktır. Libya’da
Türkiye karşıtı cephenin egemen olması, Afrika’da diğer devletlerde Türkiye
karşıtı oluşumlara cesaret verecektir. Türkiye’nin desteklediği meşru hükûmetin
kontrolü kaybetmesi tüm dünyada Türkiye’nin güvenilirliğini sekteye
uğratabilecek ve dost ülkelerde Türkiye’ye yönelik güven bunalımına neden
olabilecektir. 
Değerli milletvekilleri, içinde bulunduğumuz coğrafyanın
geleceği bölgede tarihî ve emperyal emelleri olan ülkeler tarafından iç
karışıklıklar ve vekâlet savaşları vasıtasıyla şekillendirilmeye çalışılırken
Türkiye’nin bu duruma kayıtsız kalması akıl dışıdır. Suriye ve Libya’daki
emperyal oyunun fark edilmemesi ve bu oyuna karşı bir hamle yapılmaması
ülkemizi “Uyuyan milletler yok olur.” gerçeğiyle karşı karşıya getirir. 
Sonuç olarak, Türk dış politikası, son yıllarda “masada ve
sahada etkinlik” ilkesiyle hareket etmektedir. Türkiye’nin millî çıkarları bu 2
alandaki güçlü duruşla tesis edilmekte ve korunmaktadır. Bu dönemde gördük ki
sahada güçlüyseniz masada da güçlüsünüz. Bu ilkeyle Türkiye, Libya’nın
güvenliğini ve istikrarını tehdit eden her türlü teşebbüs karşısında Libya’nın
toprak bütünlüğünü, istikrarını, meşru kurumlarını, siyasal bağımsızlığını
desteklemektedir çünkü Libya’da olanlar sadece bu ülkeyi değil, tüm bölgeyi ve
Türkiye’yi yakından etkilemektedir. 
Bu tezkereyle, Akdeniz’de mavi vatanımızı koruyor,
haklarımızın gasbedilmesini engelliyor, kardeş ülke Libya’nın istikrarına ve
bölgesel barışa katkı yapıyoruz. Masada oluşan realite, bu tezkereyle sahada da
perçinlenecektir. Türkiye, Doğu Akdeniz’de meselelere ve gelişmelere mahkûm
değil, hâkim konumdadır ve bu konumunu sürdürmeye kararlıdır. Türkiye, Libya’ya
savaşmak için değil, barış ve huzurun tesisi ve Birleşmiş Milletler kararlarında
öngörüldüğü üzere, meşru Ulusal Mutabakat Hükûmetine destek vermek için
gitmektedir. 
Konuşmama burada son verirken bu tezkereye Milliyetçi
Hareket Partisi olarak “kabul” oyu vereceğimizi beyan ediyorum. Muhterem
heyetinizi saygıyla selamlıyorum. (MHP ve AK PARTİ sıralarından alkışlar) 
BAŞKAN – Teşekkür ederim. 
Değerli arkadaşlar, şimdi de söz sırası, Halkların
Demokratik Partisi Grubu adına Tulay Hatımoğulları Oruç, Adana Milletvekilinde.

Buyurun Sayın Hatımoğulları Oruç. (HDP sıralarından
alkışlar) 
HDP GRUBU ADINA TULAY HATIMOĞULLARI ORUÇ (Adana) – Sayın
Başkan, değerli milletvekilleri ve ekranları başında bizi izleyen değerli
yurttaşlarımız; ben herkesin yeni yılını kutluyorum. Bizler milletvekilleri
olarak, siyasiler olarak mesajlar yayınladık; barış ve huzur diledik Türkiye’ye
ve coğrafyamıza ancak yılın 2’nci gününde ne yazık ki bir savaş tezkeresiyle
karşı karşıyayız ve görünen o ki iktidar, savaş siyasetinden ve savaş merkezli
dış politikadan vazgeçmeyeceğini daha senenin 2’nci gününde Türkiye ve dünya
kamuoyuna deklare etmiş oldu. 
Evet, birkaç hafta önce bir mutabakat muhtırası geldi
Meclise: Akdeniz’de Deniz Yetki Alanlarının Sınırlandırılmasına İlişkin
Mutabakat Muhtırası. Biz, HDP olarak buna “hayır” dedik çünkü o bulutun bu
yağmurları getireceğinin gayet iyi farkındaydık ve dedik ki: “Bunun akabinde
mutlaka ve mutlaka askerî anlaşmalar ve tezkereler gelecek.” Nitekim,
yanılmadık ve çok kısa bir zaman zarfında haklılığımız ortaya çıktı. Yine,
alelacele bir biçimde Libya’yla güvenlik ve askerî iş birliği anlaşması geldi;
yine, Meclis, neredeyse olağanüstü koşullarda bir toplantıyla bunu Genel
Kuruldan AKP ve MHP oylarıyla geçirdi. Yine, aynı biçimde -ben İç Tüzük
tartışmasını bir kenara bırakarak söylüyorum- Meclisin bu şekilde, olağanüstü
bir şekilde toplanmasını yadırgadığımı belirtmek isterim. 
Bakın, bugün, az önce bir yoklama oldu ve iktidar
partisinin sıraları tıka basa doluydu ama bütçe görüşmelerinde, Türkiye’deki 82
milyonu ilgilendiren bir meselede ne yazık ki aynı ilgiyi göstermedi iktidar
partisi, iktidar partisinin milletvekilleri. 
Evet, değerli arkadaşlar, biz şunu baştan ifade etmek
istiyoruz: Bu tezkereye net bir biçimde “hayır” diyoruz çünkü bu tezkere bu
iktidarın dış siyasette muhteşem başarısızlığının ve değerli yalnızlığının bir
kez daha tescil edilmesi anlamına geliyor. 
Yakın tarihe bakmak zorundayız, Suriye’de bu iktidarın
neler yaptığına. Bakın, 2011’de Suriye’de savaş başladığından beri IŞİD, El
Kaide, onun uzantıları Nusra çetelerine çok açık bir biçimde destek verildi ve
meşru Suriye Hükûmetiyle diyalog bıçakla keser gibi ortadan kaldırıldı. En
nihayetinde, burada, bu kürsüden çok ifade ettik Suriye’de yapılan
yanlışlıkları. Gelinen noktada neler oldu? Komşularla sıfır sorun politikası
kendini komşularla sıfır barışa terk etti. Zeytin Dalı, Fırat Kalkanı, Barış
Pınarı Harekâtı derken 911 kilometrelik sınıra ekilmiş düşmanlık tohumları
kaldı geriye ve 4 parça kürdistanda yaşayan Kürt halkıyla küskünlükler
derinleştirildi, Arap halkının nefreti kazanıldı. Suriye’de yüz binlerce insan
yaşamını kaybetti bu savaşta, milyonlarcası göç yolunu tuttu; yüz binlerce ev
yakıldı, yıkıldı, geriye işte, bu savaş serüveninden bunlar kaldı. Biz, o zaman
da şunu ifade ettik: Türkiye, bir komşu ülke olarak Suriye’de çatışmaların
durması, barışın ve huzurun tesisi için rol üstlenebilirdi. Ama dinleyen kim?
Evet, şimdi, ekranları başında bizi izleyen değerli
vatandaşlarımız şu soruyu soracaklar bize: “Siz konuşuyorsunuz da iktidar
partisi yine bildiğini yapacak, sizleri mi dinleyecek?” Bizi dinlemediklerini
zaten biliyoruz ama bizler kendi barışçıl, eşitlikçi, demokratik, özgürlükçü ve
adaletli siyaset anlayışımızın dış politikada da dış siyasette de etkin olması
için sözümüzü Mecliste de Meclisin dışında da söylemeye devam edeceğiz. 
Evet, 2020’ye girerken el verdiğimiz bu Libya savaşında
sunulan gerekçeler üzerinde biraz durmak istiyorum. “Dünya artık küreselleşti
ve bizler sınırları sıfır noktasından koruyamayız, önleyici savaş politikaları
yürütmeliyiz, kara ve mavi vatanı sınırın çok ötesindeki ülkelerin topraklarına
girerek -bunun özellikle altını çiziyorum- hukuku, sınırı ihlal ederek
yapacağız.” diyorsunuz. Şunu hatırlatmak isteriz: Sizin sınırlarınızın, bu
ülkenin sınırlarının ötesinde başka ülkelerin sınırları başlar. Ve sizin asker
gönderdiğiniz… Türkiye'de insanlar sınır boylarında nasıl yaşıyorsa ve biz şu
an Ankara'nın göbeğinde yaşamlarımızı nasıl sürüyorsak işte Libya halkının
böyle yaşam sürdüğü, Suriye’de, Afrin’de halkların öyle yaşam sürdüğü yerlere
asker göndermeye çalışıyorsunuz. Bu, yayılmacı siyasetin ta kendisidir. Bunun
uluslararası literatürde diğer bir adı “işgal etmek”tir; uluslararası
literatürde adı “iç müdahale”dir, “yayılmacılık”tır. Bunu böyle bilmek lazım.
Bu iktidar bu ülkenin tarihine böyle kara sayfalar eklemeye devam ediyor. 
“Denizlerin korunması” deniyor. Doğu Akdeniz, şimdi bütün
dünya kamuoyu açısından, ülkeler açısından önemli bir gündeme dönüştü;
doğrudur. Doğal gaz rezervleri emperyalist güçlerin tamamının iştahını
kabartmış durumda ve burada iktidar, kendi deniz yetki alanlarının da ötesini
aşmak ve gerilim besleyerek Doğu Akdeniz’de inisiyatif almak istiyor. Bizler
daha önce de ifade ettik; deniz yetki alanlarının sınırı dâhilinde doğal gaz
rezervi arama hakkı her ülkeye ait olduğu gibi Türkiye'nin de hakkıdır, bunu
yapmalıdır ama şu an Türkiye, burada başka bir şeyi zorluyor, gerilimi buradan
tırmandırmak istiyor ve bu gerilimden içeride, iç siyasette beslenmek istiyor. 
Bir diğer noktaysa hiç hesaplanmamaktadır. Deniyor ki:
“Yine Doğu Akdeniz’de kendi güvenliğimiz…” Bakın, Libya iç savaşında taraf
olarak Hafter’i destekleyen -Mısır, Birleşik Arap Emirlikleri, Suudi Arabistan,
Fransa, Yunanistan- ülkeleri karşısına almakta hiçbir beis görmüyor bu iktidar.
Haklı olduğunuz ortamda elbette herkesi karşımıza alalım ama bu haksız ve
hukuksuzlukla daha fazla düşman kazanmanın peşini bırakmak durumundasınız. 
Ayrıca da şunu belirtmeliyiz: Libya’yla bir sınırımız yok
ama yarın bu iktidar kamuoyunu ikna etmek için “Libya sınırlarımız tehlike
altındadır.” derse hakikaten hiç şaşırmamak, gülüp geçmek lazım.
Gelelim meşruluk meselesine… Bu iktidar, şu an, sürekli,
nakarat hâlinde, Trablus’daki Ulusal Mutabakat Hükûmetinin Birleşmiş
Milletlerin kabul ettiği ve meşru gördüğü bir hükûmet olduğunu iddia ederek
buradan kendisine meşruluk sağlamak istiyor. Şunu söylememiz gerekiyor ki evet,
Birleşmiş Milletler, 2015’te Suheyrat Anlaşması’nda -bir yıllık bir anlaşmaydı-
bu hükûmetin meşru olduğuna dair söylemler geliştirdi ama bu, tek başına kuru
bir söylem değil, bununla beraber şu olmalıydı: Ulusal birlik konferansları
başlayacaktı ve Tobruk merkezli Hafter’in etkin olduğu Libya Temsilciler
Meclisinin onayını alacaktı. Bunlar gerçekleşti mi? Hayır, hiçbiri
gerçekleşmedi ve dolayısıyla bu İhvancı Trablus hükûmetinin meşruluğu, hem
Türkiye hem de dünya kamuoyu açısından bir tartışma konusudur. 
Birleşmiş Milletleri sürekli arkasına alarak konuşan
iktidara şu soruyu sormak istiyoruz: Uzun zamandan beri Birleşmiş Milletler
Güvenlik Konseyinin Libya’ya her iki taraf için de silah göndermeme kararı var,
silah ambargosu kararı var çünkü silaha erişilmeyince çatışmaların
derinleşmeyeceği kanaati var. Ama bunu ilk delen kim? Türkiye. Sadece bu sene
değil, yıllardan beri Türkiye’nin, İhvancı Trablus hükûmetine her anlamda
destek sağladığını, Serrac’a her anlamda destek sağladığını biliyoruz. Gerek
güvenlik ve askerî iş birliği anlaşması gerekse şu anki tezkere zaten olanı
biraz daha açık hâle getirmek, mevcut desteği meşrulaştırmak için
yapılmaktadır.
Bakın, kazanımlarımızı görebilmek bakımından İdlib
örneğinden devam etmek istiyorum, İdlib ve Libya’yla bir bakışımlı inceleme
yapmayı öneriyorum. İdlib’te özellikle Rusya’yla devam eden görüşmelerde Soçi
ve Astana’da çıkan kararlar sonucunda Türkiye’ye 12 gözlem noktası verildi.
Doğru mudur? Doğrudur. Türkiye oraya yerleşti mi? Yerleşti. Peki, ne oldu? Şu
an gelinen noktada, Libya’daki gelişmeleri de fırsat bilen Rusya ve Suriye
Hükûmeti İdlib’te tamamen hâkimiyet kurmak için çatışmalarını artırmış,
operasyonlarını artırmış durumda. Peki, Türkiye’nin elinde ne kaldı? 12 gözlem
noktasını teker teker terk etmek kaldı. Peki, Rusya burada neyi gerçekleştirmiş
oldu? Rusya, Türkiye’nin, özellikle AKP iktidarının yanlış dış siyasetinden
faydalanarak İdlib’te kendi çizgisini sürdürdü. Türkiye’ye kalan hiçbir şey
yoktur. 
Yine, değerli arkadaşlar, şu vurgu çok önemlidir:
Türkiye’nin organizasyonuyla, özellikle gerek Türkiye’den gerekse Afrin’de
kurulmuş olan 4 tane merkezden, Suriye Millî Ordusuna bağlı Feylak el-Şam,
Sultan Murat Tugaylarından ve daha şu an ismini sayamadığım çeşitli örgütlerden
insanlar Libya’ya savaşmak üzere gönderiliyor ve maaş vaatleri 2 bin dolar.
Aynı şekilde, burada SADAT’ın benzer vaatlerde bulunduğu ve paramiliter
güçlerin yani şirketlerin artık savaşacağı bir dönemi, Türkiye’nin bu savaşla
beraber resmen başlatacağı bir örneği şu an yaşamaktayız. Evet, burada çeşitli
savaş suçları işlenmektedir ve bu savaş suçlarını örtmek için bu tezkerenin
gerekçesinde Libya’daki çatışmaların IŞİD ve El Kaide’yi güçlendirmesi tezini
ortaya atıyorlar ama tam tersi -şu ana kadar anlattıklarımız- bu örgütlerin
gerek Libya’daki gerek Suriye’den Fas’a kadarki İhvancı çizginin güçlenmesini
destekleyecek, sağlayacak adımlar olduğunun altını özellikle çizmek isteriz. 
Peki, bütün bu gelişmeler ışığında şu an geriye ne kaldı
İdlib’ten? Bunu neden soruyorum çünkü yarın “Libya’dan ne kaldı?” sorusunu
burada yine biz soracağımıza inanıyoruz. O yüzden şu soruyu soruyorum:
İdlib’ten geriye ne kaldı? Yangın yerine dönen Suriye kaldı, İhvancı ve
türevlerinin her an baş verebileceği bir ortam kaldı, Kürtlerle hasımlık kaldı,
yoksulluk derinleştirildi, Türkiye’de baskı rejimi güçlendi ve bu
iktidarın icatları bu hediyeleriyle beraber ne yazık ki tarihin kara
sayfalarında kocaman lekeler olarak kalmaya hak kazandı. 
Burada Rusya’nın tutumunun ve Rusya’nın
tutumuna bağlı olarak yine bu iktidarın -Rusya’yla el tuttuğu için özellikle
altını çizmek istiyorum- kendi dış siyasetini belirlerken nelere dikkat
etmediğinin altını çizmek istiyorum. Mesela Rusya, bütün yumurtaları aynı
sepete koymayan bir siyaset izliyor yani bizim coşkulu Hükûmet gibi her şeyi
bir anda ortaya koyan, işte yılbaşının hemen akabinde, alelacele, yangından mal
kaçırırcasına Meclisi toplaması gibi; ana akım medyanın, yandaş medyanın 7/24
“Libya’da savaş var, tezkere çıkacak; o olacak, bu olacak.” gibi feveranlarla
hareket etmiyor. Beraber çalışıyorsanız bunu da o siyasetleri de incelemenizi
önermekteyim; doğru yaptığından ve savunduğumdan değil... Mesela, Rusya,
Türkiye’nin Libya’ya girmesiyle burada ne yapacaktır? İhvancılarla diyaloğu
Türkiye üzerinden kuracaktır ve Türkiye’nin oraya girmesiyle beraber Hafter
güçlerinin Rusya’ya olan ihtiyaçlarını artıracak; dolayısıyla Rusya, Libya’da
daha fazla kökleşmek için bir bakıma iktidarın bu siyasetini kullanmış
olacaktır; böylece, enerji piyasasında, rakip havzada daha fazla inisiyatif
sahibi olacaktır. Yani biz, burada, bu tezkereyle beraber, Libya’nın küresel
ölçekteki emellerinin önünü açan ama en nihayetinde hiçbir şeye sahip olmayan
bir ülke konumuna getirilmek isteniyoruz. 
Tunus’un ne yaptığına bakmamız gerekiyor
elbette. “Büyük oyun kurucu” diye iddialarla çıkıyor ya bu iktidar ve
muhalefeti “oyun kurmayı beceremeyen, miskin” olarak değerlendiriyor ya...
Bakın Cumhurbaşkanı, programını iptal ederek alelacele, davetsiz bir biçimde
Tunus’a gidiyor; Tunus’un 500 kilometre sınırı var Libya’yla, orayı bir
üst olarak kullanmayı hedefliyor ama karşılığında “Hayır.” yanıtını alıyor.
Gerçekten bir akıl tutulması… Tunus, Libya’yla 500 kilometre sınırı olduğu
hâlde açık bir biçimde bir tarafı tutarak destek olmuyor. Cumhurbaşkanın en
fazla güvendiği, El Nahda’nın lideri ve Temsilciler Meclisinin Başkanı Gannuşi
çok net bir biçimde şunu söylüyor: “Tunus, Libya’daki savaşın tarafı değildir,
Libya’da barışı arayan iyi bir ara bulucudur.” Demek ki Tunus’tan, Gannuşi’den
alınacak dersler varmış. 
Yine Tunus’u şu bakımdan ikna etmek istediler: Önümüzdeki
süreçte Almanya’nın girişimiyle Libya masası oluşturulacak Berlin’de, orada da
taraftarını artırmak istiyor yani bir yandan sahada, bir yandan -sözüm ona-
diplomaside… Ama sahaya böyle paldır küldür indiğiniz zaman elinizde
diplomasiye ait hiçbir şey kalmaz, kalmadığının da en açık örneği Tunus’tan
alınan cevaptır. 
Evet, bu savaşın, ne Arap Birliğinde ne Afrika Birliğinde
bir meşruluğu vardır; her yerden Libya’nın müdahalesine dair kınama
açıklamaları, karşıt açıklamalar geliyor; iktidar dönüp bunu değerlendirmek
zorundadır.
Bugün, bu savaşın ülke ekonomisine maliyetini daha önce
çokça ifade ettik. Bakın, güvenlik ve askerî iş birliği anlaşmasında “Gönderen
taraf bütün maliyetleri karşılar.” ibaresi geçiyordu, şimdi ise Türkiye’de
yoksul halk çocuklarından oluşan askerler oraya gönderilecek ve orada, o
çöllerde kanlarının akmasının önü açılacak. 
Evet, bu rejim kesinlikle tıkanmıştır. Bu rejim, silah
sanayisini güçlendirmek, pazar alanını Orta Doğu ve Kuzey Afrika’da
genişletmek, Bayraktarları daha da zengin etmek için Libya seferine çıkmıştır.
Yine aynı şekilde, bu iktidar, bu iktidarın geliştirmiş olduğu rejim, tıkandığını
bir kez daha bizlere göstermektedir; ekonomik, siyasal, sosyal, hukuksal, her
açıdan tıkanmıştır. İnsan hakları ihlali, özgürlüklerin ortadan kaldırılması bu
ülkede artık diz boyu. Böyle bir anlayışın kafası, elbette mantık olarak
ağırlıklı bir biçimde savaş siyasetine çalışır. “Osmanlı mirası” “millî çıkar”
“bölgede oyun kuruculuk” “denklem bozucu” gibi söylemlerle bir savaş ruh hâli
yaratılmak isteniyor ve kendi tabanınızı konsolide etmek istiyorsunuz; sadece o
değil, muhalefeti de güvenlik gerekçesiyle arkanıza dizmek istiyorsunuz ama
artık bu nakarat çok bayatladı, muhalefetin de Türkiye halklarının da iddia
ediyorum sizin seçmeninizin de artık bu laflara karnı tok. 
Bakın, Hitler’in Nazi Almanyası “Birinci Dünya Savaşı’ndaki
anlaşmalarla hesaplaşacağız.” diye İkinci Dünya Savaşı’nın önünü açan adımlar
attı. Ne oldu? Koca bir yıkım ve İkinci Dünya Savaşı’nın bütün dünyada nelere
mal olduğunu hepiniz biliyorsunuz. 
Evet, bu tabloda Libya’ya savaş seferi düzenlemek, ülkeyi
ateş çemberine atmaktır. Bu tabloya bizler izleyici kalmayacağız çünkü bu ateş
çemberinde savaşa gönderilen yoksul halk çocukları, yoksul ailelerin çocukları
var çünkü bu ateş çemberinde Orta Doğu ve Kuzey Afrika’da halklar var;
kadınlar, çocuklar, yoksullar, doğa var çünkü bu ateş çemberinde kan, gözyaşı
ve göç var ve Akdeniz’in mavi suları göç yolundaki sayısız çocuğa, kadına ve
insana mezar oldu. Bu coğrafyada toprağın ve suyun altında petrol ve doğal
gazdan daha fazla insan bedeni, insan kanı, insan canı var. İbni Haldun “Coğrafya
kader.” demiş, ne güzel demiş İbni Haldun. Coğrafyanın elbette dağı, taşı,
toprağı bir insana karakterini, bir topluma asabiyesini verir. Ama İbni
Haldun’u yanlış yorumlayanlar yüzyıllardan beri sömürge olan bu coğrafyaya kan
revanı, gözyaşını, sömürgeciliği reva görmüştür; bizler bunun karşısındayız.
Bizler diyoruz ki bu coğrafyanın makûs talihini hep beraber değiştirebiliriz;
mesela, bu tezkereye “hayır” diyerek buradan başlayabiliriz. Bizler siyasetin
ve diplomasinin uluslararası siyasette acilen tesis edilmesi gerektiğini
vurguluyoruz.
Cihatçı savaş turizminin, özel şirketlerin savaş
seferlerinin, askerlerin, yoksul halk çocuklarının Libya’da ölüm serüvenlerinin
önüne bu Meclis “hayır” diyerek geçebilir.
Teşekkür ediyorum. (HDP ve CHP sıralarından alkışlar)
BAŞKAN – Teşekkür ederim. 
Şimdi söz sırası Cumhuriyet Halk Partisi Grubu adına
İstanbul Milletvekili Ahmet Ünal Çeviköz’dedir.
Buyurun Sayın Çeviköz. (CHP sıralarından alkışlar)
CHP GRUBU ADINA AHMET ÜNAL ÇEVİKÖZ (İstanbul) – Sayın
Başkan, değerli milletvekilleri, hanımefendiler, beyefendiler; Libya’ya asker
gönderilmesine ilişkin Cumhurbaşkanlığı tezkeresi üzerine Cumhuriyet Halk
Partisi Grubu adına söz almış bulunuyorum. Bu vesileyle yüce Meclisi saygıyla
selamlıyorum. 
Sayın Başkan, değerli milletvekilleri; öncelikle, yeni
yılın ilk Genel Kurul toplantısı olması nedeniyle yeni yılınızı en içten
dileklerimle kutluyorum. 
Sayın Başkan, bu yıl Meclisimizin açılışının 100’üncü
yılını kutlayacağız. Sizin bunu ne kadar önemsediğinizi biliyorum. Biz de Cumhuriyet
Halk Partisi olarak çok önemsiyoruz. Onun için bu yılın bu ilk toplantısında
olabildiğince yüksek bir katılımla burada mevcudiyetimizi gösteriyoruz. Genel
Kurulda alınacak kararların da 100’üncü yıl ruhuna olduğu kadar yüce
Meclisimizin kuruluş ilkelerine ve bu kuruluşun tarihî arka planına da uygun
olmasını temenni ediyorum. Ancak bu durumun sadece temenniyle kalacağını daha
bugünkü gündemden maalesef anlıyoruz. Adalet ve Kalkınma Partili
milletvekillerinin, Genel Kurulun, Meclisimizin 100’üncü yılının kutlanacağı
yılındaki ilk oturumunda daha kalabalık bir şekilde, muhalefetin görüşlerini
dinlemek için burada hazır bulunmalarını dilerdim; keşke mümkün olsaydı. 
Değerli milletvekilleri, bugün, ülkemizin,
yurttaşlarımızın, Silahlı Kuvvetlerimizin geleceğini çok yakından ilgilendiren,
önemli, hatta belki de tarihî bir karar ve bir tezkere üzerinde görüşmek üzere
olağanüstü bir toplantıya davet edilmiş bulunuyoruz: Libya’ya Silahlı
Kuvvetlerimizin gönderilmesi konusu. Önemli çünkü iktidar, bu kararla Türkiye’yi
çok büyük bir tehlikenin içine atmak üzere. Tarihî çünkü Türkiye'nin şimdiye
dek Silahlı Kuvvetlerini daha önceki örneklerde rastlamadığımız ve daha önceki
örneklerle kıyaslanmayacak bir maksada yönelik olarak başka bir ülkenin
topraklarına gönderme kararı alıp almamanın eşiğindeyiz. 
Kısaca, bazı gelişmeleri tarih sırası içinde siz değerli
milletvekillerimize hatırlatmak isterim:
İktidar, Libya Ulusal Mutabakat Hükûmetiyle 27 Kasım
tarihinde 2 mutabakat muhtırası imzaladı. 
10 Aralık tarihinde, Sayın Erdoğan, televizyonlarda canlı
yayında Libya yönetiminin ya da halkının talep etmesi durumunda Libya’ya asker
gönderileceğini söyledi. Ortada henüz tezkere yok, hatta daha imzalanan
mutabakat muhtıraları da Türkiye Büyük Millet Meclisine gelmiş değil. Ama ne
var? Saraydan bir sipariş var, deniyor ki: “Bizi davet edin, davet edin ki biz
de gelebilelim.” 
11 Aralık tarihinde, Türkiye Büyük Millet Meclisi Dışişleri
Komisyonu toplantısında Dışişleri Bakan Yardımcısı, gündemde olmadığı hâlde,
Libya’yla imzalanan Deniz Yetki Alanlarının Sınırlandırılması Mutabakat
Muhtırası hakkında Komisyon üyelerine bilgilendirme yaptı. Bu bilgilendirme
sırasında sorduk: Libya’yla 2 mutabakat muhtırası imzalandı, haberlerde
Libya’ya asker gönderileceği sözleri dolaşıyor, 2’nci muhtıra nedir? Bunun
hakkında bilgi vermeyecek misiniz? Hatta, Deniz Yetki Alanları Mutabakat
Muhtırası’nı imzalamak için Güvenlik ve Askerî İş Birliği Mutabakat
Muhtırası’nı Libya tarafı mı istedi diye de endişelerimizi dile getirdik.
Bizlere ikisinin birbiriyle alakasının olmadığı açıklaması yapıldı.
12 Aralık tarihinde, bu defa Dışişleri Komisyonu olağanüstü
toplantıya çağırıldı ve deniz yetki alanlarıyla ilgili mutabakat gündeme
koyuldu. Biz, bu mutabakat muhtırasına Doğu Akdeniz’deki dengeler nedeniyle
olumlu baktığımızı belirttik. Beri taraftan, Türkiye'nin Libya’da anlamsız ve
tehlikeli bir maceraya sürüklenmemesi için uyarılarımızı da yapmaya devam
ettik. 
14 Aralık tarihinde, sözde gündemde olmayan ve
önemsenmiyormuş havasıyla geri planda bırakılan Güvenlik ve İş Birliği
Mutabakat Muhtırası, Türkiye Büyük Millet Meclisine sevk edildi; ardından da 16
Aralık tarihinde, Dışişleri Komisyonu olağanüstü bir toplantıya çağrılarak
gündeme alındı. Orada da itirazlarımızı dile getirdik; her şeyden önce muhtıranın
uluslararası hukuka ve Birleşmiş Milletler Güvenlik Konseyi kararlarına aykırı
maddeler içerdiğini, bu mutabakat muhtırasının Türkiye’yi Libya’da savaşa
sokacak nitelikte olduğunu açık açık dile getirdik. Hatta o zaman, Türkiye’nin
Libya’ya muharip askerî güç göndermesine kapı aralanıyor dedik. Bu uyarılarımız
da dikkate alınmadı ve mutabakatın sadece bir eğitim ve iş birliği öngördüğü,
muharip güç göndermeyi öngörmediği açıklaması yapıldı.
Değerli milletvekilleri, özetle, bugün önümüzde bulunan
tezkere metni, önceden planlanmış, sarayın siparişiyle Silahlı Kuvvetlerimizi
Libya çöllerinde savaşa göndermek üzere hazırlanmış bir felaket çağrısıdır.
Bunun altını kuvvetle çizmek isterim. Bu tezkere, Türkiye’nin şimdiye dek uzak
coğrafyalara asker gönderme kararı alırken özen gösterdiği insani yardım
maksatlı bir asker gönderme tezkeresi değildir, Türk askerini Libya’ya savaşmak
üzere gönderecek olan bir savaş tezkeresidir. Türkiye Büyük Millet Meclisi,
hele kuruluşunun 100’üncü yıl dönümünde olağanüstü toplantıya çağrılmak
suretiyle iktidarın oldubittiye getirme politikalarına ve sarayın siparişlerine
araç olarak kullanılmamalıdır. Burada, bu kürsüden yemin ederek göreve
başladık, milletimizin oylarıyla milletin vekili olduk, şerefimizle milletin
vekili olmaya devam edelim. 
Değerli milletvekilleri, bu tezkerenin, dolayısıyla
Libya’ya askerlerimizi göndermenin bir ulusal güvenlik gereği olduğunu
düşünenleriniz olabilir. Bir yanılgıya düşülmemesi için vurgulamak isterim, bu
tezkere metninde askerlerimizin bir yıl süreyle Libya’ya harekât ve müdahalede
bulunmak üzere gönderilmesi için sıralanan gerekçelerde asla millî güvenlikten
söz edilmiyor, “millî çıkar” ifadesi kullanılıyor. Nedir bu “millî çıkar”lar,
kim tarif ediyor “millî çıkar”ları? Savaşa davetiye çıkaran ve asker göndermek
için sipariş verenler mi? Bu tezkere metninin hiçbir yerinde ve hiçbir şekilde
tehdit veya risk altındaki ulusal çıkarlarımız tarif edilmiyor. Bu, neden
önemlidir biliyor musunuz? Libya’ya askerî kuvvet gönderiyorsunuz, askerlerinizi
bir iç savaşın hüküm sürdüğü yabancı bir ülkenin topraklarında can güvenliği
tehdidinin tam ortasına atıyorsunuz yani bir askerî harekâta kalkışıyorsunuz
fakat siyasi hedefiniz belli değil. Her askerî harekâtın bir siyasi hedefi
vardır. O siyasi hedef de ulusal çıkarlara göre belirlenir. Dolayısıyla,
gönderilecek askerî gücün büyüklüğü, tipi, hedefleri de bu ulusal çıkarların
korunmasını garanti altına alacak şekilde belirlenir. Burada ulusal çıkarların
ne olduğu belli olmadığı gibi gönderilecek askerî unsurlarımız “şümul, miktar
ve zamanı Cumhurbaşkanınca takdir ve tayin olunacak şekilde” ifadesiyle ucu
açık, muğlak ve belirsiz bırakılmıştır. Yani sipariş listesi sarayın elindedir.
Yüce Meclisimizin kuruluşunun 100’üncü yılında bir savaşa taraf olmak üzere
yurt dışına asker gönderme kararı alması istenirken üzerinde “Sen kararı al,
gerisini merak etme.” şeklinde bir baskı oluşturulmaktadır. Ulusal
egemenliğimizi temsil eden yüce Meclisimizi de bu şekilde işlevsiz bırakan bir
kararı onaylamamız asla mümkün değildir. (CHP sıralarından “Bravo” sesleri,
alkışlar; İYİ PARTİ sıralarından alkışlar)
Silahlı Kuvvetlerimiz kimsenin özel güvenlik gücü değildir.
Vatan evlatları Libya çöllerine bu şekilde sorumsuzca sevk edilemez. Libya’dan
bir şehit haberi gelince ne yapacaksınız? Aileleri, sıradan bir kazaymışçasına
“Oğlunuzun ölümü kader.” diyerek mi teselli edeceksiniz?
Değerli milletvekilleri, Libya Ulusal Mutabakat Hükûmetinin
uluslararası meşruiyeti Aralık 2015’te imzalanan Suheyrat Anlaşması’na ve bu
anlaşmaya atıf yapan Birleşmiş Milletler Güvenlik Konseyinin 2259 sayılı
Kararı’na dayandırılmaktadır. Ancak Suheyrat Anlaşması’nın birçok maddesi bugün
uygulanmadığı gibi bu anlaşma uyarınca görevleri tanımlanmış olan Temsilciler
Meclisi de Tobruk’ta bulunmaktadır. Birleşmiş Milletler Güvenlik Konseyinin
daimî üyelerinden Rusya ve Fransa, Libya’da savaşan taraflardan biri olan
Hafter’i güçlü bir şekilde desteklemekte; Amerika Birleşik Devletleri de
Hafter’le yakın ilişki kurmaktadır. Bütün bunlar, Ulusal Mutabakat Hükûmetinin
uluslararası meşruiyete sahip olduğu görüşünün sağlam dayanaklardan yoksun
olduğunu ve Trablus’taki hükûmetin kırılgan bir zemin üzerinde durduğunu
göstermektedir. Libya Ulusal Mutabakat Hükûmeti tek ve meşru hükûmet olarak
tanınsa bile bu meşruiyet ciddi şekilde sorgulanmaktadır. 
Şimdi, bir yandan bu tezkerede Birleşmiş Milletler Güvenlik
Konseyinin 2259 sayılı Kararı’na atıf yaparak Libya’ya asker göndermek için
sözde uluslararası hukuka dayalı bir meşruiyet yaratmaya çalışılıyor ama bir
yandan da aynı Birleşmiş Milletlerin Libya’ya silah gönderilmesini yasaklayan
1970 sayılı Güvenlik Konseyi Kararı’na aykırı bir şekilde Libya’ya silah,
teçhizat, malzeme ve asker gönderilmeye kalkışılıyor. Bunlar Türkiye’nin
uluslararası ilişkilerinde karşı karşıya kaldığı güvensizlik, istikrarsızlık,
itibarsızlık ve hukuksuzluk algılarını daha da keskinleştiriyor ve daha da
yalnızlaşmamıza yol açıyor. 
Sayın milletvekilleri, bu tezkere kendi içinde çelişkilerle
dolu. Bir yandan Libya’daki insani durumun giderek kötüleştiği ve IŞİD başta
olmak üzere, El Kaide uzantılı örgütlerin verimli bir hareket sahasına
kavuştukları söyleniyor, bu gelişmelerin de Libya ve bölge ülkeler için tehdit
oluşturduğu söyleniyor; bir yandan da Türkiye’nin bu tehditlerin giderilmesi için
her türlü tedbiri alacağı dile getiriliyor. Bölge ülkeleriyle kapsamlı bir
istişarede bulundunuz mu? Bizim gördüğümüz kadarıyla, Tunus, Libya’ya askerî
bir müdahalenin doğru olmadığı görüşünde. Mısır’la bir istişare yapıldı mı?
Cezayir’le, Sudan’la, Çad’la, Nijer’le bir istişare yapıldı mı? Hadi bunlardan
geçelim, İtalya’yla, Fransa’yla, Yunanistan’la bir istişare yapıldı mı? 
“Ben yaptım oldu” zihniyetiyle devlet yönetilmez. Sayın
milletvekilleri, bu zihniyetle Türkiye Büyük Millet Meclisine tahakküm edilemez.
Diplomasi yeteneğini kaybetmiş, çözümü kuvvet kullanımında arayan, bu kuvvet
kullanımına da vatan evladını kurban etmeye hazırlanan bir zihniyetle karşı
karşıyaysak bu zihniyete geçit vermemek, işte bu içinde bulunduğumuz, “Gazi”
unvanını kazanan yüce Meclisimizin görevi olmalıdır. (CHP ve İYİ PARTİ sıralarından
alkışlar)
Sürekli olarak Libya’ya yabancı unsurların kaydırıldığı,
farklı uçakların Trablus’a indiği; bunların İdlib’den, Suriye’nin başka
bölgelerinden gelen, Silahlı Kuvvetlerimizin desteklediği paralı askerlerden
oluştuğu haberleri dolaşıyor. Türkiye bölgedeki başka ülkelerin vekâlet
savaşlarına alet olmamalı, paralı asker ticaretine girmemelidir. Bugün
Suriye’de, özellikle İdlib’de yaşadığımız sıkıntıyı görmüyor muyuz? Libya’ya
Suriye’deki cihatçıları göndererek mi El Kaide’yle mücadele edeceğiz? Bu
tezkere metninde geçen “sözde Libya Ulusal Ordusu” ifadesindeki “sözde”
sıfatıyla ne kastedilmektedir? Bu ifadeyi kullandığınız zaman, iktidarın
Suriye’de desteklediği Suriye Millî Ordusu için de aynı ifadenin kullanılmasına
zemin hazırlarsınız, kendinizi temize çıkarmak için de söyleyecek tek bir
sözünüz kalmaz.
Değerli milletvekilleri, yurt dışına askerlerimizin
gönderilmesine izin verilmesi, Anayasa’mızın 92’nci maddesi uyarınca
gerçekleşir. Bu tezkere 92’nci maddeye aykırıdır. Tezkere talebi
“milletlerarası hukukun meşru saydığı hâllerde” ifadesini karşılamamaktadır
çünkü bu tezkere, Birleşmiş Milletler Güvenlik Konseyi kararlarını ihlal
ediyor. Yine 92’nci maddede geçen “Türkiye Büyük Millet Meclisi tatilde veya
ara vermede iken ülkenin ani bir silahlı saldırıya uğraması ve bu sebeple
silahlı kuvvet kullanılmasına derhâl karar verilmesinin kaçınılmaz olması…”
gibi bir durum da söz konusu değildir. Her şeyden önce Libya’daki insan ve
göçmen kaçakçılığını, Anayasa’nın 92’nci maddesi uyarınca Türkiye Büyük Millet
Meclisi gündemine getirilen bir tezkereyle ilişkilendirmek akla ve mantığa
uygun değildir. Libya kaynaklı insan ve göçmen kaçakçılığı öncelikli olarak
Avrupa ülkelerinin sorunudur. Onlar bile Türkiye kadar öne atılmamışken bizim
bu gerekçeyi kullanmamız en hafif tabiriyle sorunludur, sorumsuzluktur. Ayrıca,
kitlesel göç gibi diğer muhtemel risklere karşı güvenliğin idame ettirileceği
gerekçesi, çatışmaların daha da artacağı nedeniyle boşa çıkmaktadır. Suriye’de
güç politikası işletmek isterken göç politikasına maruz kalan iktidar, bu
hatayı şimdi bir de Libya’da yapmaya hazırlanmaktadır. 
Değerli milletvekilleri, Libya Ulusal Ordusunun ve komutanı
Hafter’in Türkiye karşıtı bir pozisyonda bulunduğu söyleniyor. Bu durum
diplomasiyle mi yoksa Libya’ya asker göndererek mi düzeltilebilir? Sorarım
size, Türkiye’yle karşıt pozisyonda olanları tek tek arayıp, bulup onlarla
savaşmak mı akıllı ve dirayetli bir dış politika uygulamasıdır? Bütün dünya bilmektedir
ki Libya’nın bir bölümünü Türkiye’ye düşman eden, iktidarın taraf tutan
politikalarıdır. Libya’da ateşkes ve barışın sağlanması için ülkeye asker
göndermek en son yapılacak iştir. Libya Ulusal Mutabakat Hükûmetinin destek
talebinin içeriği nedir? Basına yansıdığına göre, kara, hava, deniz
unsurlarının tamamını içerecek şekilde destek isteniyor. Türkiye’nin vereceği
askerî destek Mısır, Birleşik Arap Emirlikleri, Suudi Arabistan, Rusya ve
Fransa başta olmak üzere Hafter’i destekleyen ülkelerin Libya Ulusal Ordusuna
sağladıkları desteğin artmasına neden olacaktır. Üstelik askerlerimizi bir de
bu saydığımız ülkelerle karşı karşıya getirecektir. 
Değerli milletvekilleri, tezkere metninde, askerî
müdahalede bulunabilmek için çok fazla gerekçe sıralanmıştır. Bu da yetmemiş,
tezkere metni “her türlü tehdit” “her türlü tedbir” gibi ifadelerle ucu açık
bir niteliğe kavuşturulmuştur. Türkiye’nin Libya’ya askerî müdahalesinin tek
adamın kararına sıkıştırılması da ülkemizdeki rejimin niteliğini göstermesi bakımından
çok manidardır. 
Türkiye’nin Libya müdahalesinin meşruiyeti uluslararası
hukuk bakımından tartışmalıdır. Her şeyden önce, buna onay veren bir Birleşmiş
Milletler Güvenlik Konseyi kararı yoktur. Ayrıca, uluslararası bir şemsiye
bulunmamaktadır. Üstelik iç savaş içindeki taraflardan birinin çağrısı da böyle
bir harekâta girişmek için yetersizdir. 
Ulusal Mutabakat Hükûmeti Dışişleri Bakanlığı sözcüsü
Muhammed el Kablavi, Alman DIE WELT gazetesine yaptığı açıklamada “Merkezî
yönetim şu ana kadar Libya topraklarında yabancı asker bulunmasına karşı
çıkıyor.” ifadesini kullanmıştır. Bunun yerine, yaşanan iç savaşı bitirmek için
Almanya’nın ara buluculuğuna devam etmesini istediklerini kaydeden el Kablavi,
Berlin’in çatışmanın bir tarafı olmadığı ve oldukça ön yargısız olduğu için ara
bulucu olarak diğer ülkelere göre daha fazla kabul gördüğünü de dile
getirmiştir. Yani bu sözlerden de anlaşılacağı gibi, Türk askerinin Libya’ya
gitmesi konusunda Libya’da dahi kafa karışıklığı vardır. Ulusal Mutabakat
Hükûmeti, Libya’ya asker göndermemizi ne kadar şevkle istiyor acaba? Sipariş
geldikten sonra elbette şevki artmıştır. Libya halkının ihtiyacı olan insani
yardımlar Birleşmiş Milletler kanalıyla ulaştırılabilir; bu, bir tezkere konusu
değildir. Libya halkının ihtiyacı olan insani yardımların temini için tezkereye
gerek yoktur.
Değerli milletvekilleri, telafisi güç bir durumla
karşılaşmamak için, tezkere istemek yerine, tıpkı büyük devletler gibi, Rusya
veya Almanya gibi, her iki tarafla da temas kurulmalı, diplomasi kanalları açık
tutulmalıydı. 
Türkiye bir saplantıyla hareket ederken diğer devletler
sahadaki gelişmelere göre manevralarını belirlemektedirler. İtalya buna bir
örnektir. Libya sadece iç savaşın içinde olan bir ülke değil, aynı zamanda
aşiretlerin de oldukça güçlü olduğu ve aşiret çatışmalarının oldukça şiddetli
olduğu bir ülkedir. Libya’nın muharip güce ihtiyacı vardır. Bizim de kesinlikle
muharip güç olarak Libya’da bulunmamamız gerekmektedir. Ulusal Mutabakat
Hükûmetinin taleplerinin nasıl karşılanacağı konusunda iktidar tarafında kafa
karışıklığı vardır. İktidar, Libya’yla tarihsel bağlar kurarak vekâlet savaşına
taraf olmak istemektedir fakat Mustafa Kemal Atatürk Libya’da vekâlet
savaşlarına karşı mücadele ederek “Gazeteci Şerif Bey” olarak tarih sahnesine
çıkmıştır, bunu bilmeniz gerekir ve o Mustafa Kemal 1923’te şu sözleri
söylemiştir: “Savaş zorunlu ve hayati olmalıdır. Hakiki düşüncem şudur: Ulusu
savaşa götürünce vicdan azabı duymamalıyım. ‘Öldüreceğiz.’ diyenlere karşı
“ölmeyeceğiz” diye savaşa girebiliriz ancak ulusun hayatı tehlikeye girmedikçe
savaş bir cinayettir.” (CHP ve İYİ PARTİ sıralarından alkışlar)
Ülkemizin sosyolojik yapısı göz önüne alındığında iktidar
etnik ve mezhepsel hassasiyeti olan ülkelerin iç işlerine kesinlikle taraf
olmamalıdır. Arap milliyetçiliğinin yeniden nüksettiği, Barış Pınarı
Operasyonu’nda ortaya çıkmıştır, bu tezkereyle birlikte bu durum daha da
belirgin bir hâle gelecektir. Doğu Akdeniz’de yeniden Türkiye karşıtlığının
güçlenmemesi için Türkiye'nin taraf olmaması, hele hele askerlerimizi iç savaşa
göndermememiz gerekmektedir. 
“Libya’da ne işimiz var?” sözü dar bir bakış açısı değil,
bizzat dış politikamızın temelini oluşturan “Yurtta sulh, cihanda sulh.”
ilkesinin bir gereğidir. Dar bir bakış açısı varsa o da Türkiye’yi dış
politikada dar bir alana sıkıştırarak ülkemizi derin bir yalnızlığa hapseden
iktidarın bakış açısıdır. Yine, dar bir bakış açısı varsa Ulusal Mutabakat
Hükûmetine Birleşmiş Milletler nezdinde bir meşruiyet sağlanırken yine
Birleşmiş Milletler Güvenlik Konseyi kararının, 1970 sayılı Kararı’nın hiçe
sayılmasıdır, dar bakış açısı bizzat bu tezkere metnidir. 
İktidarın ikircikli, taraf tutan, ideolojik, mezhepçi dış
politikası, Libya’daki Ulusal Mutabakat Hükûmetini Birleşmiş Milletler tanıyor
diye meşru kabul edip Suriye’deki Şam Yönetimini Birleşmiş Milletler tanıdığı
hâlde meşru kabul etmemesinden bellidir ama Suriye’deki muhalefeti tüm dünya
meşru olarak görmezken bunu destekleyen, bu muhalefeti oluşturan paralı
askerleri himaye eden ve nasıl bir tarif ise bunlara “Suriye Millî Ordusu”
yakıştırması yapan aynı iktidar, Libya’daki Libya Ulusal Ordusunu “sözde” diye
küçümseme gayreti içindedir. İktidarın uygulamalarının İhvan dayanışması odaklı
olduğu da işte buradan bellidir. Ne hazindir ki bu çifte standartçı ama tek
yanlı, miyop dünya görüşü tüm bölgede ve dünyada Türkiye’yi yalnızlığa
sürüklemekten başka bir sonuç doğurmamaktadır. Diyeceksiniz ki: “Sizin çözüm
öneriniz ne?” Bakın, diplomasi derken inisiyatif almaktan söz ediyoruz. Mademki
Libya’da Ulusal Mutabakat Hükûmetini
Birleşmiş Milletlerin tanıdığı meşru hükûmet olarak görüyorsunuz, o zaman
Birleşmiş Milletleri göreve davet edin. Bir Birleşmiş Milletler üyesi olarak
Türkiye’nin, Birleşmiş Milletleri, bir Birleşmiş Milletler Barış Gücü oluşturulmasına
ve bu konuda bir karar alınmasına çağırma ve önayak olma hakkı vardır. 
(Mikrofon otomatik cihaz tarafından kapatıldı)
BAŞKAN - Sayın Çeviköz, buyurun.
AHMET ÜNAL ÇEVİKÖZ (Devamla) - Çağırın ve deyin ki: “Biz
Türkiye olarak Birleşmiş Milletlerin böyle bir barış gücü kurmasına ve Libya’ya
göndermesine izin veriyoruz, destekliyoruz ve barış gücüne katkı vermeye de
hazırız.” İşte bunu söylediğiniz zaman siz de saygın bir uluslararası aktör
olarak kabul edilebilirsiniz. Bunu yapmaya niyetiniz yok mu? O zaman biz bu
kürsüden sizin için bu çağrıyı yapıyoruz. 
Kuruluşunun 100’üncü yıl dönümünde, yüce Meclisimizin,
şanına layık ve “Egemenlik kayıtsız şartsız ulusundur.” düsturuna uygun bir
davranış sergilemesini bekliyoruz. Bu davranış, tüm yurttaşlarımızın
beklentisidir; bu davranış, tüm vatan evladı asker annelerinin beklentisidir. 
Bütün bu saydığımız gerekçeler nedeniyle bu tezkereye
olumsuz oy vereceğimizi belirtiyor, hepinizi saygıyla selamlıyorum. (CHP ve İYİ
PARTİ sıralarından alkışlar)
BAŞKAN - Teşekkür ederim. 
Şimdi söz sırası Adalet ve Kalkınma Partisi Grubu adına
Sivas Milletvekili İsmet Yılmaz’a ait. (AK PARTİ sıralarından alkışlar)
Buyurun Sayın Yılmaz.
AK PARTİ GRUBU ADINA İSMET YILMAZ (Sivas) - Sayın Başkan,
sayın milletvekilleri; bölgemizde huzur ve güvenliğin sağlanmasına yönelik
Cumhurbaşkanlığı tezkeresi üzerinde AK PARTİ Grubumuzun görüşlerini açıklamak
üzere söz almış bulunmaktayım. Bu vesileyle, sizleri ve ekranları başında
bizleri izleyen aziz milletimizi saygıyla selamlıyorum. 
Konuşmamın hemen başında, tüm şehitlerimizi rahmetle,
minnetle ve şükranla yâd ediyorum. Hayatta olan gazilerimize de Allah’tan
sağlıklı, uzun ömürler diliyorum. Ülkemizin huzur ve güvenliği için büyük bir
inanç, cesaret, kararlılık ve fedakârlıkla görevini yapanlara teşekkür
ediyorum; Allah yüzlerini ak eylesin. 
Sayın Başkan, sayın milletvekilleri; Libya’da Arap Baharı
sürecinde Şubat 2011’de başlayan protestolar iç savaşa dönüşmüş, NATO’nun krize
müdahalesini müteakiben yaşanan gelişmeler sonrası kırk iki yıllık Kaddafi
rejimi çökmüştür. Takip eden süreçte, demokratik kurumların inşa edilmesine
yönelik çabalar artan silahlı çatışmalar sebebiyle akamete uğramış, ülkede
parçalanmış bir yapı ortaya çıkmıştır. 
Bu parçalanmış yapıya bir son vermek için Libya’da barış ve
istikrarın tesisini teminen Birleşmiş Milletler aracılığıyla Libya’daki tüm
tarafların katılımıyla yürütülen ve yaklaşık bir yıl süren Libya siyasi
diyaloğu sonucunda 17 Aralık 2015’te Fas’ta Libya Siyasi Anlaşması
imzalanmıştır. Bu anlaşma uyarınca oluşturan Libya Ulusal Mutabakat Hükûmeti,
Birleşmiş Milletler Güvenlik Konseyinin 2015 yılındaki 2259 sayılı Kararı’yla
Libya’yı temsil eden tek ve meşru hükûmet olarak tanındı.
Birleşmiş Milletler Güvenlik Konseyinin bu kararında, üye
ülkelere, 13 Aralık 2015 tarihinde Roma’da düzenlenen, ülkemizden de Dışişleri
Bakanımız Mevlüt Çavuşoğlu ile Ankara Milletvekilimiz Emrullah İşler’in
katıldığı, aralarında Amerika Birleşik Devletleri Dışişleri Bakanının da
bulunduğu 17 ülkenin bakanı, Birleşmiş Milletler, Avrupa Birliği, Arap Birliği
ve Afrika Birliğinin temsilcilerinin de katıldığı Roma Konferansı’nda taahhüt
edilen, Libya’ya teknik, ekonomik, güvenlik desteği verilmesi ve teröre karşı
mücadelede yardımcı olunması çağrısında bulunulmuştur. 
Bu kararda, uluslararası barışa ve güvenliğe tehdit olan
teröre karşı mücadelede Ulusal Mutabakat Hükûmetine, talep etmesi hâlinde
gereken desteğin üye ülkelerce verilmesi istenilmiş ve yine bu kararda,
Akdeniz’deki insan kaçakçılığına yönelik olarak da Libya Hükûmetiyle iş birliği
içerisinde olunması da istenilmiştir. 
Bu kararda, anlaşmada belirtilenlerin dışında meşruiyet
iddiasında bulunan paralel kuruluşlara desteğin verilmemesi ve bunlarla temasın
kesilmesi de üye ülkelerden istenilmiştir. 
Sayın Başkan, sayın milletvekilleri; Libya Siyasi
Anlaşması’nda yeri bulunmayan –biraz önce hatiplerden birisi “Niçin ‘sözde’
diyorsunuz?” dedi- ve bu çerçevede gayrimeşru olan sözde Libya Ulusal
Ordusunun, 4 Nisan 2019 tarihinde başkent Trablus’u ele geçirmek ve Ulusal
Mutabakat Hükûmetini devirmek amacıyla başlattığı saldırıları devam etmektedir.
Sivilleri ve sivil altyapıyı hedef alan bu saldırılar, Libya’da insani durumu
giderek kötüleştirmektedir. Çatışmalar ve istikrarsız durum, DEAŞ ve El Kaide
gibi terör örgütlerinin eylemleri için uygun ortamın oluşmasına sebebiyet
verdiği gibi Libya topraklarının ve kara sularının Akdeniz’de insan ve göçmen
kaçakçılığında kullanılmasına da yol açmaktadır. Bütün bu gelişmeler, Libya ve
Türkiye dâhil, bölge için tehdit oluşturmaktadır. Gayrimeşru Libya Ulusal
Ordusuna bağlı unsurlarca, Libya’da faaliyet gösteren Türk şirketlerinin,
Libya’da yaşayan Türk vatandaşlarının ve Akdeniz’de seyreden Türk bandıralı
gemilerin hedef alınacağı yönünde açıklamalar da yapılmaktadır. Libya Ulusal
Ordusunun saldırılarının durdurulamaması ve çatışmaların yoğun bir iç savaşa
dönüşmesi hâlinde Türkiye’nin gerek Akdeniz havzasındaki gerek Kuzey
Afrika’daki çıkarları olumsuz yönde etkilenecektir.
Sayın Başkan, değerli milletvekilleri; Türkiye ile Libya
arasında imzalanan ve yürürlüğe giren Deniz Yetki Alanlarının
Sınırlandırılmasına İlişkin Mutabakat Muhtırası’yla esasen deniz yetki alanları
konusunda hem Türkiye’nin hem Libya’nın uluslararası hukuktan doğan hakları
korunmaktadır. İki ülke arasındaki tarihî, sosyal, siyasi ve ekonomik köklü
ilişkiler dikkate alındığında, Libya’da barışın tesisiyle istikrarın
sağlanmasının Türkiye açısından büyük önemi haizdir. Libya Ulusal Mutabakat
Hükûmetiyle Güvenlik ve Askerî İş Birliği Mutabakat Muhtırası imzalanmış olup
bu Mutabakat Muhtırası, güvenlik kurumlarımız arasında eğitim ve öğretim
programlarının düzenlenmesi, teknik bilgi ve tecrübe paylaşımı, terörizmle ve
yasa dışı göçle mücadele gibi konularda iş birliğimizin hukuki zeminini
oluşturmaktadır. 
Bu Muhtıra vesilesiyle, Ulusal Mutabakat Hükûmetiyle
güvenlik alanında geliştirilecek iş birliği, Berlin Süreci başlıklarından biri
olan Libya’da güvenlik alanında reformların gerçekleştirilmesine de katkı
sağlayacaktır.
Sayın Başkan, sayın milletvekilleri; Libya Ulusal Mutabakat
Hükûmeti, tüm bölgeyi etkileyebilecek, Libya'nın bütünlüğü ve istikrarına
yönelik tehditler, DEAŞ, El Kaide ve diğer terör örgütleri, yasa dışı silahlı
gruplar ile yasa dışı göç ve insan ticaretiyle mücadelede Türkiye'den askerî
destek talebinde bulunmuştur. Kendisini Afro-Avrasya ülkesi kabul eden
Türkiye’nin tarihî, sosyal ve kültürel bağları bulunan Libya’ya karşı ilgisiz,
seyirci veya destek çağrısına sessiz kalması beklenilemez. (AK PARTİ
sıralarından alkışlar)
Haddizatında Libya’ya yönelik Türkiye Büyük Millet
Meclisine yetki istenilen ilk tezkere bu da değildir. 24 Mart 2011 tarihinde
yine Libya’yla ilgili bir tezkere Türkiye Büyük Millet Meclisinin gündemine
gelmiştir. Libya’daki şiddet ortamının sona erdirilmesini teminen, Birleşmiş
Milletler Güvenlik Konseyi tarafından alınan kararlar çerçevesinde, Libya’da
istikrarın ve güvenliğin yeniden tesisine yönelik olarak katkıda bulunmak üzere
Türk Silahlı Kuvvetlerinin yabancı ülkelere gönderilmesi ve bununla ilgili
gerekli düzenlemelerin yapılması hususunda Hükûmetimize yetki verilmesine
ilişkin tezkere bu Mecliste kabul edilmiştir. 
MURAT EMİR (Ankara) – Alınan karar var, karar; Birleşmiş
Milletler Genel Kurulunun kararı var. 
İSMET YILMAZ (Devamla) - Tezkerenin gerekçesinde “Libya’nın
geleceğiyle yakından ilgilenen ülkemiz, uluslararası çabalar çerçevesinde de
Libya’nın yanında olmaya devam etme kararlılığına sahiptir. Ülkemizin bölgeyle
siyasi, ekonomik, tarihî ve kültürel ilişkileri çerçevesinde, anılan Birleşmiş
Milletler Güvenlik Konseyi kararlarının uygulanmasına askerî katkı da dâhil
destek verilmesi ulusal çıkarlarımızın bir gereğidir.” denilmiştir. Bu gerekçe
bugün için de geçerlidir. (AK PARTİ sıralarından alkışlar) 
Sayın Başkan, sayın milletvekilleri; 2011 yılında Libya’da
güven ve istikrarın yeniden tesisine yönelik olarak katkıda bulunan Türkiye,
son gelişmeler de dikkate alındığında, bugün Libya’ya evleviyetle destek
vermelidir. Bugün oylanacak tezkereyle Libya’ya sağlanacak destek, hem
uluslararası hukuka hem de Birleşmiş Milletler Güvenlik Konseyi kararlarına
uygun olup Türkiye'nin Libya devleti ve halkıyla kurduğu tarihî ve kültürel
geçmişinin de bir gereği olacaktır. 
Libya, 1.780 kilometre sahip şeridiyle Orta Akdeniz’e
hâkim, Doğu Akdeniz için kritik bir öneme sahiptir. Doğal zenginlikleriyle
birçok emperyal gücün de ilgisi çekmektedir. Gayrimeşru bir gücün sivilleri,
hastaneleri, okulları ve tüm altyapıyı hedef aldığı bir ortamda, Libya halkının
temsilcisi meşru Libya Hükûmetinin hayatta kalma ve halkını yaşatma
mücadelesine bigâne kalmamız ne vicdana ne de devletler arası ilişkilere sığar.

Sayın Başkan, sayın milletvekilleri; iki ülke arasındaki
ilişki, tarihî dostluk ve güven esasına dayalı bir ilişkidir. Libya, bizim için
uzun tarihî ve kültürel bağlarımızın olduğu, deniz ülke sahası bakımından
komşumuz olan vefalı, dost bir ülkedir. 20’nci yüzyılın başlarındı Gazi Mustafa
Kemal’in Libya halkının emperyalizmle olan mücadelesine verdiği destek hâlâ
hafızalarda taptaze yer almaktadır. 
1911 İtalya işgaline karşı Libya’da savaşan subaylarımızdan
biri olan Topçu Yüzbaşı Ali Haydar Efendi, Balkan Savaşlarından sonra Çanakkale
savaşında görev yapmış ve burada şehit olmuştu. Yayınlanan anılarında Libya
halkının subaylarımızı nasıl karşıladığını şu şekilde ifade eder: “8-10 bin
kişinin alkışlarıyla ‘Yaşasın Türkiye’ nidalarıyla beş saat devam etti.” 
Birinci Dünya Savaşı’nda, Çanakkale’ye, Trablus’tan,
Bingazi’den, Derne’den Mehmetçikler geldi. 18 Mart 1915 Boğaz Muharebesi’nde
itilaf devletlerinin en önemli hedeflerinden biri olan Dardanos Bataryası’nda
ağır obüs taburu 1’inci Bölük takım subayı olarak görev yapan Trablusgarplı
Teğmen Mehmet Mevsuf Efendi görevi başında şehit oldu. Dardanos Bataryası, o
günden sonra Hasan Mevsuf Bataryası olarak anılır oldu. Trablusgarplı Mehmet
oğlu yedek subay Abdülhamid Efendi, Bingazili Hacı Ali Mehdi oğlu Teğmen
Hüseyin Remzi Efendi, Trablusgarplı Abdullah oğlu er Ahmet, Trablusgarplı
Mehmet oğlu Yüzbaşı Ali Sabir Efendi, Trablusgarplı Mehmet oğlu Yüzbaşı Ali
Ulvi Efendi, Libya’nın evlatları, Cemaller, Hüseyinler, İsmailler, Hakkılar,
Mahmut Azizler, Yusuf Cemaller Türkiye devletinin payitahtı düşmesin, düşman bu
ülkeye girmesin diye bizimle birlikte mücadele ettiler, bizim kan kardeşimiz
oldular. (AK PARTİ sıralarından alkışlar) 
Yine, Libya’nın 1974 Kıbrıs Barış Harekâtı’nda ülkemize
yönelik Amerika Birleşik Devletleri ambargosu sürecinde bize sunduğu destek de
unutulamaz. Görüldüğü üzere, iki devlet ve halk bugüne kadar ortak tarih
bilinciyle hareket etmiştir. Bugün Libya’nın meşru Hükûmeti ve halkı Türkiye'nin
yardımını talep etmektedir. Bu tarihî dostluk ve vefa Libya’nın iç istikrarının
ve barışının sağlanmasını teminen Türkiye'ye sorumluluklar yüklemektedir.
Türkiye'nin millî menfaatleri için de, bölgenin istikrarı ve uluslararası barış
için de Türkiye bugün Libya’ya destek olmalıdır.
Sayın Başkan, sayın milletvekilleri; Türkiye'nin Libya’yla
imzaladığı Deniz Yetki Alanlarının Sınırlandırılmasına İlişkin Mutabakat
Muhtırası, Türkiye'yi kendi kara sularıyla sınırlandırmaya çalışan, Türkiye'yi
Antalya Körfezi’ne mahkûm etmek isteyen Yunanistan’a ve onu destekleyen
ülkelere karşı verilen çok önemli bir cevaptır. Türkiye'nin ve Libya’nın Doğu
Akdeniz’deki haklarının ve menfaatlerinin korunmasında ülkemizle aynı hukuki
bakış açısına sahip Libya’nın huzuru ve istikrarı, bölgenin huzuru ve
istikrarıdır. Bekliyoruz ki o anlaşmaya destek olanların buna da destek olması
gerekir. (AK PARTİ sıralarından alkışlar) 
Libya sadece Türkiye'nin ulusal menfaatleri açısından
değil, bölgenin istikrarı ve uluslararası barış için de hayati öneme sahiptir.
Libya, Kuzey Afrika ve Sahra Altı Afrika’nın Akdeniz’e açılan kapısıdır.
İstanbul’dan çıkan bir konteyner Libya üzerinden Nijer’in başkenti Niamey’e
yedi günde ulaşırken, istikrarın ve barışın olmadığı bir ahvalde, Libya’nın yer
almadığı bir rotada İstanbul’dan çıkan bir konteyner Süveyş Kanalı ve devamında
Ümit Burnu’nu aşıp Benin üzerinden Niamey’e yetmiş günde varmaktadır. Bu örnek
dahi, Libya’nın Türkiye ekonomisi, bölge ticareti ve istikrarı için önemini
göstermektedir. 
Düzensizliğin ve istikrarsızlığın devam ettiği Libya, bugün
Türkiye'nin mücadele ettiği DEAŞ gibi terör örgütleri için de bir barınma alanı
olmaktadır. Terörün kökünün kazınması için de Türkiye Libya’ya destek
vermelidir, Birleşmiş Milletler Güvenlik Konseyi de bunu ister. Ana hatlarıyla
ifade edilen bu hususlar göstermektedir ki Türkiye, dost ve vefalı Libya
halkının ve onların temsilcisi Ulusal Mutabakat Hükûmetinin resmî davetine
cevap vermelidir. 
Sayın Başkan, sayın milletvekilleri; biz Türkiye olarak, başından
bu yana Libya’daki soruna askerî bir çözümün mümkün olmadığını, mevcut
sorunların, Birleşmiş Milletler himayesinde Libyalı tüm kesimlerin katılımıyla
bizzat Libyalılar tarafından yürütülecek bir siyasi süreçle kalıcı çözüme
kavuşabileceğini savunduk. Libya’da çatışan kardeş kabilelerin kaderleri
ortaktır, ortak bir geleceği de birlikte kuracaklardır. Türkiye’nin asli
vazifesi de bu kardeşliğin devamına katkıda bulunmak ve kardeş kabileleri bir
araya getirerek barışın kaybedeninin olmayacağını göstermektir. Uluslararası
camiaya ve Libya’daki tüm muhataplarımıza da bu yönde mesajlar verdik, vermeye
de devam ediyoruz. Diplomatik çabaları destekledik, aktif olarak katıldık,
bundan sonra da katılacağız. Hedefimiz, ülkedeki siyasi sürecin başarılı bir şekilde
nihayete erdirilmesi, Akdeniz ve Kuzey Afrika’da istikrarın bir an evvel
sağlanmasıdır. Bu tezkereye bir ad verilecekse bu tezkerenin asıl amacı
Libya’da ateşkes ve istikrarın sağlanmasına katkı tezkeresidir. (AK PARTİ
sıralarından alkışlar) 
MURAT EMİR (Ankara) – Savaşarak mı Sayın Bakan, savaşacak
mısınız? Savaşarak mı ateşkes yapacaksınız?
İSMET YILMAZ (Devamla) - Tezkere, ateşkesin sağlanmasına
katkıda bulunarak siyasi çözüm için uygun ortamı oluşturacaktır. Her alanda
köklü ilişkilere sahip olduğumuz Libya’da ateşkes ve barışın tesisine yardımcı
olmak üzere Ulusal Mutabakat Hükûmetinin talebine olumlu yanıt verilmesi ulusal
çıkarlarımızla da uyumludur. Tezkeremizin Gazi Meclisimizce kabulü hâlinde
ülkemiz meşru hükûmete destek sağlayarak bölgeyi istikrarsızlığa sürükleyecek,
insani trajedilere yol açacak ve millî çıkarlarımıza halel getirecek
oldubittilerin ortaya çıkmasını önleyecektir. Türkiye, tezkerenin kabulü
hâlinde uluslararası toplumda Libya’da meşruiyetin korunması için daha kararlı
bir pozisyon alacaktır.
Sayın Başkan, sayın milletvekilleri; Libya, sadece duygusal
bağımızın olduğu bir coğrafya değildir; sahip olduğu kaynaklardan dolayı teröre
bulanmış, meşru hükûmeti tehdit altına alınmış olan Libya, Türkiye’nin de
içinde olduğu bölgeye istikrarsızlık yayar. Bu konu, bir parti meselesinden çok
ülke güvenliğini, geleceğini, kazanımlarını ilgilendiren bir konudur. Yarının
Türkiyesine daha büyük tehdit ve tehlikeleri miras bırakmamak için, sorunları
torunlara havale etmemek için bugün bizden bekleneni yapmalıyız. (AK PARTİ
sıralarından alkışlar) 
Misakımillî sınırlarının güvenliği sınırların ötesinde
başlamaktadır. Teröre karşı mücadele her ülkenin hakkıdır, uluslararası hukuk
da buna cevaz verir. 
Libya birilerine uzak gelebilir. Libya bizim deniz
komşumuzdur. Libya, bizim sadece deniz bağlarımızın olduğu bir yer değil, aynı
zamanda Kuzey Afrika’nın en belirleyici ülkelerinden biridir. Kuzey Afrika’da
bir kriz olduğunda bundan bütün Akdeniz ülkeleri etkilenir ve buna Türkiye de
dâhildir. “Libya’da ne işimiz var?” sözü, tekrar söylüyoruz, dar bir bakış
açısını ifade eder.
Sayın Başkan, sayın milletvekilleri; “Risk var.” diyorlar.
Eğer risk var diye hiçbir adım atmazsanız evlatlarınızı çok daha büyük risk ve
tehditlerle karşı karşıya bırakırsınız. “Dış politikada makas değiştirildi.”
diyorsunuz; dış politikada 360 derecelik bir perspektifle politikamızı
yürütüyoruz, öyle olduğu için de Afrin’de Rusya’yla, Barış Pınarı’nda
Amerika’yla birlikte anlaşabilme başarısını göstermiş bir ülkedir Türkiye. (AK
PARTİ sıralarından alkışlar) 
AYTUN ÇIRAY (İzmir) – Tabi oluruz, tabi!
İSMET YILMAZ (Devamla) – Sayın Başkanım, yine deniliyor ki
“Türkiye yalnız kaldı.” Türkiye hiçbir zaman yalnız değildir. Öyle olsaydı
geçen yılın kasım ayında IMO’nun konsey üyeliğine Türkiye seçilmezdi ve elli üç
yıl sonra, ilk defa, UNESCO 40’ıncı Genel Konferansı Başkanlığına bir Türkiye
büyükelçisi seçilmezdi. Türkiye güçlüdür, Türkiye saygındır, zaten öyle
olmasaydı Libya Hükûmeti sizden yardım da istemezdi. 
Sayın Başkan, sayın milletvekilleri; bir sayın
milletvekili, Türkiye'nin vereceği desteğin Birleşmiş Milletler Güvenlik
Konseyinin kararlarına aykırı olduğunu ifade etti, bunun da doğru olmadığını
ifade etmek isterim çünkü Ulusal Mutabakat Hükûmetini Libya’yı temsil eden meşru
hükûmet olarak tanıyan 2259 sayılı Birleşmiş Milletler Güvenlik Konseyi
Kararı’nda, üye devletlerin hepsinin, güvenlik ve asayişin temininde Ulusal
Mutabakat Hükûmetine yardımda bulunmaları ve bu çerçevede Ulusal Mutabakat
Hükûmetinin yardım taleplerine yanıt vermeleri, terörle mücadelesini
desteklemeleri istenmektedir. (AK PARTİ sıralarından alkışlar) Yani “Hem
güvenliğini güçlendir -kapasite- hem de terörle mücadelesine destek ol.” diyor.
Bu başka türlü olmaz. Peki, Güvenlik Konseyinin nedir oradaki kararı? 1970
sayılı Kararı ise silahların terör örgütlerinin eline geçmesinin önlenmesine
yöneliktir. 
Sayın Başkan, sayın milletvekilleri; bu mülahazalar
ışığında, Türkiye’nin millî çıkarlarına yönelik her türlü tehdit ve güvenlik
riskine karşı uluslararası hukuk çerçevesinde her türlü tedbiri almak,
Libya’daki gayrimeşru silahlı gruplar ile terör örgütleri tarafından
Türkiye’nin Libya’daki menfaatlerine yönelebilecek saldırıları bertaraf etmek,
kitlesel göç gibi diğer muhtemel risk ve tehditlere karşı güvenliğin idame
ettirilmesini sağlamak, Libya halkının ihtiyacı olan insani yardımları
ulaştırmak, Libya Ulusal Mutabakat Hükûmeti tarafından talep edilen desteği
sağlamak, gelişmeler istikametinde Türkiye’nin yüksek menfaatlerini etkili bir
şekilde korumak, gelişmelerin seyrine göre ileride telafisi güç bir durumla
karşılaşmamak için süratli ve dinamik bir politika izlenmesine yardımcı olmak
üzere Türk Silahlı Kuvvetlerinin gerektiği takdirde yabancı ülkelere
gönderilmesi, bu kuvvetlerin Cumhurbaşkanının belirleyeceği esaslara göre
hudut, şümul, miktar ve zamanı belirlenerek kullanılması, risk ve tehditlerin
giderilmesi için her türlü tedbirin alınması ve bunlara imkân sağlayacak bu
düzenlemelerin Cumhurbaşkanı tarafından yapılması hususundaki tezkereye destek
olacağız. (AK PARTİ sıralarından alkışlar) 
Sayın Başkanım, değerli milletvekilleri; bu tezkerenin
adının geçmesi bile bölgede farklı bir hava estirmeye yetmiştir. 
ÜMİT DİKBAYIR (Sakarya) – Karabağ’da da o havayı estirin,
Kırım’da da o havayı estirin.
İSMET YILMAZ (Devamla) – Bugüne kadar Trablus’u ele
geçirmeye çalışan gayrimeşru güçlere destek verenler şimdi Libya’da siyasi bir
çözümün olmazsa olmaz olduğunu ifade etmektedirler. (AK PARTİ sıralarından
alkışlar) Bu dahi tezkerenin olumlu neticelerinden biridir.
(Mikrofon otomatik cihaz tarafından kapatıldı) 
BAŞKAN – Sayın Yılmaz, buyurun. 
İSMET YILMAZ (Devamla) – Türkiye, toprak bütünlüğünü
sağlamış, istikrarlı, güvenli ve tüm Libya vatandaşlarını kucaklayan bir
Libya’yı desteklemektedir. Türkiye’nin tarafı, Libya halkının tamamıdır.
Libya’da kapsayıcı siyasi bir çözüm, söz konusu ülke ve bölgeye istikrar
getirecektir. Ülke olarak biz, bölgemizde barış, Libya’da siyasi istikrar ve
çözüm istiyoruz. Bu süreçte siyasi partilerimizin ortak bir irade ve hassasiyet
göstermesi önemlidir. Bu tezkerenin Gazi Meclisten güçlü bir destekle geçmesi,
hem Libyalı kardeşlerimizin haklı mücadelesine verilecek kıymetli bir katkı
olacaktır hem de ülkemizin Akdeniz’deki çıkarlarının milletimiz tarafından
sonuna kadar savunulacağını ifade edecektir. (AK PARTİ sıralarından alkışlar)
Bu düşüncelerle tezkereye destek olacağımızı belirtiyor,
yüce Meclis tarafından da bu tezkereye destek verileceğine inanıyor; yüce
heyetinizi saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim.
Sayın milletvekilleri, şimdi söz sırası, grubu bulunmayan
siyasi parti temsilcilerinde.
İstanbul Milletvekili ve Türkiye İşçi Partisi Genel Başkanı
Sayın Erkan Baş.
Buyurun Sayın Baş. (CHP ve HDP sıralarından alkışlar) 
ERKAN BAŞ (İstanbul) – Teşekkür ediyorum Sayın Başkan.
Genel Kurulu ve bizleri ekranları başında takip eden,
ülkemizin alın teriyle, emeğiyle yaşayan tüm yurttaşlarını sevgiyle saygıyla,
yürekten selamlıyorum.
Maalesef, bir kez daha, ülkemiz çocuklarının, gencecik
kardeşlerimizin iktidarın maceraları uğruna kilometrelerce ötedeki bir ülkeyle
savaşmak için gönderilmesi üzerine konuşmak durumundayız. 
Sözlerime başlarken Türkiye İşçi Partisinin, ilkesel
olarak, herhangi bir ülkenin başka bir ülkeye dönük her tür askerî operasyonuna
karşı olduğunu paylaşmak istiyorum. Emperyalist kuvvetlerin “Türkiye'nin en
ucuz ihraç malı askerdir.” anlayışının bir yansıması olan tüm savaş yanlısı
politikaları reddediyoruz. 
Açık söylemek gerekirse hep sözde vatanseverlik ya da
-yakın dönemki ifadesiyle- beka edebiyatıyla, ülkemiz sağ iktidarlarının
karakteristik bir özelliğiyle, ta Kore’ye asker gönderen Adnan Menderes’e kadar
uzatabileceğimiz bir sürecin son halkasıyla karşı karşıyayız. Peki, Kore’ye
askerlerimiz gittikten sonra sonuç ne oldu? Evet, o dönemki iktidarın istediği
oldu ve Türkiye, NATO’ya, Amerika Birleşik Devletleri’ne tam bağımlı hâle geldi
ve altmış yetmiş senedir de ülkemiz bu beladan kurtulamıyor. Buradan bir ders
çıkartmamız gerekmiyor muydu? Tarih bize Türk dış politikasının bir kuralını
gösteriyor; Türkiye ne zaman emperyalist emellerle bir savaşa sürüklenmek
istense aslında iktidar ülkemizi emperyalizme daha bağımlı hâle getiriyor,
bugün karşı karşıya olduğumuz da buna benzer bir şey. İşte, yakın tarihte
Suriye: Hatırlayın, 2012’de “Şam’a gireceğiz, Emevi Camisi'nde namaz
kılacağız.” diyerek Suriye’deki parçalanma sürecine dâhil olmuştuk, bugün hem
Amerika’ya hem Rusya’ya daha bağımlı bir ülke hâlindeyiz. 
Şöyle bir soruyla devam edelim: Dünyanın herhangi bir
yerinde, başka bir ülkenin askerlerinin girdiği herhangi bir ülkede, huzur,
mutluluk, refah olmuş mudur? Bunun tek bir örneği var mıdır? Mesela, bakın, biz
Adalet ve Kalkınma Partisi’nin dış politikasıyla ilk ne zaman tanışmıştık?
2002. Irak Amerika Birleşik Devletleri tarafından işgal edildiğinde, yüz
binlerce masum Iraklı öldürüldüğünde, milyonlarca insanın yaşamı mahvolduğunda
Tayyip Erdoğan ne yapıyordu değerli arkadaşlar? “Kahraman genç kadın ve erkek
Amerikan askerlerinin olabilecek en az kayıpla evlerine dönmeleri için dua
ediyorum.” diye, o zaman New York’ta, The Wall Street Journal’da yazılar
yazıyordu.
BÜLENT TURAN (Çanakkale) – 100 defa tartıştık bu konuyu, 100
defa tartıştık. Ayıptır ya! 
ERKAN BAŞ (Devamla) – Yazılmış yazı, ben söylemiyorum,
Sayın Tayyip Erdoğan söylüyor.
BÜLENT TURAN (Çanakkale) – Komünist arkadaş, yakışmadı sana
bu! 
ERKAN BAŞ (Devamla) – Değerli arkadaşlar, yeri gelmişken
söyleyeyim, madem merak ediyorsunuz: Bence on yedi yıllık iktidarınız özde
Amerikancı, özde ABD’yle iş birliği içerisinde ama hamasette de sözde ABD
karşıtlığını yapıyorsunuz. Ama açık konuşalım, Türkiye tarihinin gördüğü en
Amerikancı hükûmetle karşı karşıyayız.
Değerli arkadaşlar, aynı milliyetçi hislerinin bir sonucu
olarak ne deniyor? “Libya’ya asker göndermemiz bizim orada, Doğu Akdeniz’deki
ekonomik bölgelerle ilgili yaptığımız anlaşmanın bir yansımasıdır.” deniyor,
böyle bir millî kamuoyu yaratılmaya çalışılıyor. Sanki asker oraya ekonomik
bölgelerimizi korumak için gidecek, böyle bir hava yaratılıp toplumsal destek
alınmaya çalışılıyor. 
Oysa bakın, yine Tayyip Erdoğan’a atıf yapalım: “Bizim
Libya’nın petrollerinde gözümüz yok, amacımız insani yardım.” diyerek Libya’ya
yaptığı ziyarette, yanında -çok ilginç- Dışişleri Bakanı var, anlarsınız başka
bir ülkeye giderken ama Enerji Bakanı var, Sanayi Bakanı var, bir uçak dolusu
iş adamı var. Acaba iş adamları hayır kuruluşları açmaya mı gittiler oraya ya
da Enerji Bakanı kütüphane mi açmak istiyordu? Neden bu Bakanlar tercih
ediliyor; bu, bir şeyi gösteriyor. 
Hepimiz biliyoruz ki Adalet ve Kalkınma Partisinin Libya’ya
ilgisi insani değil, Libya’nın petrolleriyle ve Libya’daki İslamcı güçlerin
kaybetmek üzere olduğu hâkimiyeti yeniden kurma çabasıyla ilgilidir.
Erdoğan “Libya’da ne arıyorsunuz?” diye soranlara
“Soruyorum: Mustafa Kemal Trablusgarp’ta ne arıyordu?” diyor. İnsan gerçekten
bildiğinden şüphe etmeye başlıyor. Trablusgarp o zaman Osmanlı toprağı değil
miydi? Bir subay vatanını korumak için gitmeyecek mi? (CHP, HDP ve İYİ PARTİ
sıralarından alkışlar) Yani siz bu zihniyetle Viyana’ya kadar gidersiniz.
Viyana’ya kadar yolunuz var böyle yaparsanız. Ama bir uyarıda bulunayım: Hani
Mustafa Kemal’i taklit etmeye çalışırken sonunuz Enver Paşa’ya benzeyecek, o
maceracı eğilimlerle ülkeyi bir yıkıma doğru sürükleyeceksiniz. (CHP, HDP ve
İYİ PARTİ sıralarından alkışlar)
(Mikrofon otomatik cihaz tarafından kapatıldı) 
ERKAN BAŞ (Devamla) – Toparlamaya çalışayım Sayın Başkan.
BAŞKAN – Buyurun Sayın Baş.
ERKAN BAŞ (Devamla) – Tabii, bu ilginç benzetmeler devam
ediyor. Ben gözlerime inanamadım, dün Sayın Cumhurbaşkanı Yardımcısı -basına
düştü, birkaç yerden de teyit etmeye çalıştım- şöyle diyor: “Sonunu düşünen
kahraman olamaz.” Efendiler, ciddi olun. Film mi çeviriyoruz burada ya, dizi mi
oynuyoruz; insanların hayatlarından söz ediyoruz. Böyle film sahnelerine atıf
yapılarak savaş politikaları olur mu? Merak ediyorum, hiç şu haritaya bakan
oldu mu içinizden? Bu, Libya haritası; arkadaşlar, bugünkü Libya haritası.
Anlaşma yaptığımız iddia edilen, bizi çağırdığı iddia edilenlerin bölgesi şu
yeşil bölge, şurası. Bu neye benziyor, biliyor musunuz? Çok açık söyleyeceğim;
biz bu iç savaşta bir taraf değiliz, siz bizi taraf yapmaya çalıştığınız için
karşı çıkıyoruz. Sadece benzetme olsun diye söyleyeceğim; 1920’de Anadolu’nun
dört bir yanında Ankara Hükûmeti egemenliğini ilan ederken padişah bir güce
“Gel, bana yardım et.” dediğinde oraya giden ne yapıyorsa siz de şimdi aynısını
yapıyorsunuz. Böyle bir yaklaşım olamaz. (CHP, HDP ve İYİ PARTİ sıralarından
alkışlar)
Devam ediyorum. Diyorsunuz ki: “Birleşmiş Milletlerin
tanıdığı meşru Hükûmet “ E, hadi, ciddi olalım. 
(Mikrofon otomatik cihaz tarafından kapatıldı) 
BAŞKAN – Sayın Baş, toparlayalım lütfen.
Buyurun.
ERKAN BAŞ (Devamla) – Toparlıyorum Sayın Başkan.
“Birleşmiş Milletlerin tanıdığı meşru Hükûmet” deniliyorsa
o zaman “Birleşmiş Milletlerin tanıdığı Suriye’de bizim ne işimiz var?” diye
sormazlar mı size? Burada bir iç tutarlılık aramazlar mı? Lütfen, değerli
arkadaşlar, biz biraz ciddi olmak durumundayız çünkü ülke yönetiyoruz. Söz
konusu olan bu ülkenin gencecik insanlarının, çocuklarının hayatı olacak ve
biliyorsunuz savaş, dünyanın her yerinde lanetlenen bir şeydir. 
Eğer emperyalistler, sömürgeciler ülkemize saldırırsa buna
karşı bir savunma savaşı tabii ki verilir ve bu, haklı bir savaş olur. Ama
benzer yaklaşımlar, bugün Hükûmetin uyguladığı tezkereler, haklı savaşlar
değildir ve açık söylüyorum: Değerli arkadaşlar, işgale karşı mücadeleyle
kurulmuş bir ülkenin evlatları, işgalci pozisyona giremezler ve işgalciler her
zaman kaybetmiştir. 
Şimdi, bize sadece Libya tezkeresine “‘Evet’ mi diyorsunuz,
‘hayır’ mı diyorsunuz?” diye sormuyorlar aslında. Ben size bir şey daha sormak
istiyorum: “Evet” mi diyeceğiz, “hayır” mı? Ankara’da Libya askeri görmek ister
misiniz? Türkiye’deki Amerikan askerlerinden memnun musunuz? Ya “evet” deyin ya
“hayır” deyin. (CHP ve HDP sıralarından alkışlar)
BAŞKAN – Teşekkür ederim. 
Arkadaşlar, şimdi söz sırası, Saadet Partisi Konya
Milletvekili Abdulkadir Karaduman’da. 
Buyurunuz Sayın Karaduman. (CHP sıralarından alkışlar) 
ABDULKADİR KARADUMAN (Konya) – Sayın Başkan, değerli
milletvekilleri; sizleri saygıyla selamlıyorum. 
Ülkemiz adına hayati önemi olan meseleler görüşülürken
dikkat edilmesi gereken en önemli husus elbette ki istişaredir. Bu doğrultuda,
Libya tezkeresi hakkında Sayın Mevlüt Çavuşoğlu’nun siyasi parti liderlerine
yaptığı bilgilendirme ziyaretini önemli buluyoruz ancak bu süreçte 2 tane hata
yapılmıştır: Birincisi, bu sürecin asıl muhatabı ve sorumlusu olan
milletvekilleri bilgilendirilmemiştir, ikincisi ise bugüne kadar, başta Suriye
olmak üzere, ikaz ve uyarılarında haklı çıkan Saadet Partisi ziyaret
edilmemiştir; bunlar ciddi yanlışlıklardır.
Dış politikadaki istikrarsızlık ve S-400 ile F-35 arasına
sıkışmışlıktan kurtulamamanın en önemli sebebi de sorunları istişareyle değil
inatlaşmayla çözme ısrarını sürdürmenizdir. Bugün, Libya’yı bu duruma düşüren
sebepleri masaya yatırmak zorundayız. Elbette ki sadece Libya değil, Irak,
Suriye, Yemen’i bölüp parçalayan sebepleri de konuşmak mecburiyetindeyiz.
ABD’nin Büyük Ortadoğu Projesi neydi? Bugüne kadar bu kapsamda kaç ülke
parçalandı, kaç masum katledildi ve kaç insan mülteci konumuna düşürüldü? Bütün
bunlar aydınlatılmadığı sürece atılacak adımların hangi amacı gerçekleştirmek
için atıldığını bilmek mümkün olmayacaktır. 
Kıbrıs Barış Harekâtı’nda dünya sırtını bize dönmüşken
lojistik destek veren Libya, yanlış politikalar neticesinde istikrarsızlık ve
çatışma ülkesi hâline gelmiştir. “NATO’nun Libya’da ne işi var?” dediğiniz
günün ertesinde “NATO, Libya’nın Libyalılara ait olduğunu tescil için Libya’ya
girmelidir.” dediğiniz zaman da ikazlarımızı yapmıştık ama ne yazık ki NATO’nun
Libya’yı parçalamasına giden yolu sizin izandan yoksun politikalarınız açmış
oldu. Nitekim, NATO uçakları İzmir’den havalanıp Libya’yı bombaladı. Neticede,
Libya’da farklı gruplar arasında yıllarca sürecek bir çatışma başlamış oldu,
tıpkı Irak’ta ve Suriye’de olduğu gibi. Orta Doğu ve İslam coğrafyasının
bölünüp parçalanmasına giden yolda birer yolcu olmaktan öteye ne yazık ki
geçilemedi. 
Ancak bütün bunlar ışığında, dün olduğu gibi bugün de
uyarılarımızı yapıyoruz. Elbette ki ülkemiz her türlü dış tehdit ve saldırıya
karşılık verme hakkına sahiptir ancak Libya dâhil İslam ülkelerine yönelik
politikalarında tarihsel tecrübesine ve bölgesel ağırlığına uygun bir
sorumlulukta hareket etmelidir. Libya konusunda daha önce düştüğü hatalara
düşmemeli, sıcak çatışmaların bir tarafı olmamalıdır. Ara bozuculara karşı ara
buluculuk rolü üstlenmelidir. 
Savaşı başlatmak kolay ama elbette ki bitirmek zordur.
Şartlar ne olursa olsun, barış için diplomatik kanallar sonuna kadar
zorlanmalıdır. Coğrafyamızda yeni bir savaş ortamı oluşturmak isteyen küresel
oyunlara karşı uyanık ve dikkatli olunmalıdır. Atılacak her adım ülkemizin
tarihî tecrübesine uygun bir hassasiyet ve teenniyle atılmalıdır. Libya’da
kalıcı bir istikrar ve barış ortamının silahla değil, taraflar arasında diyalog
ve müzakereyle sağlanacağı asla unutulmamalıdır. Bu süreçte Türkiye’yi sıcak
bir savaşın içerisine sürüklemek isteyen küresel plan ve oyunlar göz ardı
edilmemeli, provokasyon ihtimaline karşı dikkatli olunmalıdır. 
Bölgemiz üzerinde Büyük Ortadoğu Projesi uzun zamandır
yürürlüğe konulmaya çalışılmaktadır. Bu çerçevede, bölgemizde yaşanacak yeni
bir sıcak çatışma Müslümanlara değil, böl-parçala-yut politikasını uygulayan
küresel güçlere hizmet edecektir. Türkiye, şu an, İslam İşbirliği Teşkilatı,
D-8 ve Ekonomik İşbirliği Teşkilatı gibi üç önemli kuruluşun Dönem Başkanlığını
yapmaktadır. 
(Mikrofon otomatik cihaz tarafından kapatıldı) 
BAŞKAN – Sayın Karaduman, buyurun.
ABDULKADİR KARADUMAN (Devamla) – Bu, elbette ki büyük bir
imkândır. Bu önemli platformlar harekete geçirilmeli ve sorunlara bu kapsamda
çözüm yolları aranmalıdır. Dış politikadaki bu hassas gelişmeler kesinlikle ama
kesinlikle bir iç politika malzemesi yapılmamalı, bir seçim malzemesi gibi
kullanılmamalıdır. Bu süreç de diğer birçok konu gibi kutuplaştırma sebebi
hâline getirilmemelidir. “Cuma namazını Şam’da kılacağız.” hamasetinin
Suriye’yi getirdiği nokta ortadayken bundan ders çıkarılmalıdır. “Sonunu
düşünen, kahraman olamaz.” gibi akla ziyan açıklamalarla bu meselenin çözüme
kavuşamayacağına; zira, aklın bir işin sonunu düşünmek olduğuna inanan bir
geleneğin mensuplarıyız. Bu sebeple, kahraman olma hayalleriyle atılacak hiçbir
adımın bu coğrafyaya huzur getirmediği açıktır. 
(Mikrofon otomatik cihaz tarafından kapatıldı) 
BAŞKAN – Sayın Karaduman, tamamlayalım lütfen. 
ABDULKADİR KARADUMAN (Devamla) – Bütün bunların
neticesinde, Libya’da yapılacak yanlışların vebali mevcut iktidarın omuzlarında
olacaktır. Biz bu vebale ortak olmayı kesinlikle düşünmüyoruz. Libya’ya asker
gönderilmesine ilişkin Cumhurbaşkanlığı tezkeresini kabul etmediğimizi Saadet
Partisi adına ifade etmek istiyorum. (CHP, HDP ve İYİ PARTİ sıralarından
alkışlar)
OSMAN AŞKIN BAK (Rize) – Sana helal olsun! Arkasına
düştüler Saadet Partisinin, eyyamcı muhalefet yaptılar, şimdi alkışlıyorlar.
Bravo!
ABDULKADİR KARADUMAN (Devamla) – Ve bu vesileyle, hepinizi
1 Mart ruhuyla selamlıyorum. (CHP, HDP ve İYİ PARTİ sıralarından alkışlar)
OSMAN AŞKIN BAK (Rize) – Bravo sana! Yakışanı yaptın! 
BAŞKAN – Teşekkür ederim. 
Şimdi söz sırası Demokrat Parti Genel Başkanı ve
Afyonkarahisar Milletvekili Gültekin Uysal’da.
MURAT EMİR (Ankara) – Siz de reddedeceksiniz zaten, rahat
olun.
BAŞKAN – Arkadaşlar söz vermedim. 
OSMAN AŞKIN BAK (Rize) – Bravo sana!
BAŞKAN – Sayın Aşkın Bak, söz vermedim sana. İç Tüzük öyle
diyor “Söz almadan konuşamaz.” diyor. 
OSMAN AŞKIN BAK (Rize) – Sayın Başkanım, ritüeller var
efendim, laf atmak bir sanattır, lütfen yani… Bir gerçeği tespit ettik efendim.
Saadet Partisini alkışlıyor muhalefet, CHP, İYİ PARTİ, HDP; tebrik ediyoruz.
Onlar da bizi şaşırtmadı. 
BAŞKAN – Lütfen dışarıda konuşun. 
Buyurun Sayın Uysal.
GÜLTEKİN UYSAL (Afyonkarahisar) – Çok Kıymetli Başkan, çok
değerli milletvekilleri, televizyonları başında bizleri izleyen aziz milletim;
öncelikle, hepinizi bu yeni yılın ikinci gününde, hayırlara vesile olmasını
temenni ettiğimiz bir yılın ilk günlerinde saygıyla selamlıyorum. 
Uzun yıllara dayanan dış politik tercihlerimizdeki
yanlışların neticesinde önümüzde Libya tezkeresi var, bunu müzakere ediyoruz.
Topyekûn Orta Doğu’ya, Kuzey Afrika’ya deli gömleği giydirme teşebbüsüyle karşı
karşıya kaldığımız bu on yıllık zaman zarfı içerisinde kendi kendini tüketen,
kendi kaynaklarını yok eden, kendi içinde savaşan pek çok ülkeyle beraber 2
tane çökmüş ülkeye Türkiye bugün komşu hâlde ve bedelini ödemek durumunda
kaldı. Bugün çok aktörlü, çok bilinmeyenli, yerel dinamikleri itibarıyla çok
karmaşık bir uluslararası krizle ilgili değerlendirmeler yapıyoruz.
Çok değerli milletvekilleri, Doğu Akdeniz’in kilidi
diyebileceğimiz, imparatorluğun bakiyesi olarak ilgi ve etki sahamız dâhilinde
bulunan Libya’nın bugün içine düştüğü hâl ve topyekûn Orta Doğu’yla ilgili, AKP
iktidarının yürüttüğü politikalarla beraber, hem genelde hem özelde
değerlendirmeler yapmak istiyorum. “Tehdidini ikaya muktedir.” olmak diye bir
söz vardır. Türkiye, maalesef AK PARTİ iktidarı boyunca ortaya koyduğu
iddiaları amaç, araç uyumu noktasındaki tenakuz dolayısıyla oluşan açmazların
ürettiği bedelleri bugün ödemek mecburiyetinde kalmıştır. Uygulanan siyasetin
neticesinde topyekûn, bölgede ölümler arasında bir ölüm tercih etmek
mecburiyetinde kalmıştır. Bir tarafta İsrail, ABD, Suudi Arabistan, Birleşik
Arap Emirlikleri, Mısır, Libya mevzusunda Yunanistan ve Rum kesiminin de bu
çizgide bulunduğu… Diğer taraftan Rusya ve İran arasında sıkışmış bir
politikayı yürütmek mecburiyetinde kalmıştır. Bugün maalesef Orta Doğu
masasında oturmadığımız için kendimize yer açmak adına Suriye’de Rusya’nın
müsaade ettiği kadar ve iktidarın yanlış tercihlerinin bedellerini Fırat
Kalkanı, Afrin, Barış Pınarı Harekâtı’yla beraber şehit vermek pahasına ödedik
ve o masada kendimize yer açmaya gayret ediyoruz. Bugün, Libya meselesinde de
durum bundan farklı değildir. Geldiğimiz noktada Akdeniz’in doğusunda
hidrokarbon konusunda, münhasır ekonomik bölgeler, deniz yetki alanları
konusunda, dahası nimet-külfet dengesinin bu çerçevede korunamadığı bir iklim
içerisinde bu değerlendirmeleri yapıyoruz. 
Birey olarak insanlar hata yapar ama devletlerin hata yapma
lüksü yoktur. Bugün, ülkede öğrenme maliyetinizin bedelini Türk milleti
ödemektedir. Üç yüz senelik ömrümüz yok ki sizin deneme yanılma metoduyla
öğrenmenize tahammül edelim. (CHP ve İYİ PARTİ sıralarından alkışlar) İşte,
böyle bir dönemde “Bana güven, gerisini merak etme sen.” anlayışı içerisine
sıkıştırılmış, ifade edildiği gibi, Cumhurbaşkanı Yardımcısının çok düşük
profilli bir anlayış içerisinde, sözleriyle hapsedildiği bir anlayış içerisinde
bu değerlendirmeleri yapıyoruz. 
Bugün, böyle bir millî menfaat gündemde olmasına rağmen,
Doğu Akdeniz’de menfaatlerimiz mevzubahisken dahi Libya’ya asker gönderilmesi
hususunda endişelerimiz vardır. “Neden bu ülkede millî menfaat algısı bu hâle
gelmiştir?” diye ister istemez kendimize soruyoruz. Meseleyi tane tane izah
etmek, kamuoyunu, muhalefeti bilgilendirmek dururken “hayır” diyene “hain” deme
hasletleri ve bu konudaki maharetleri dolayısıyla bugünkü iktidar sahipleri
kendisini kimseye bir şey anlatmak zorunda hissetmemektedir. Böyle bir önemli
konuda, böyle bir müzakerenin yapıldığı Meclis zemininde Hükûmetin temsiliyet
düzeyi de Büyük Millet Meclisine atfettikleri değeri ortaya koymaktadır. Bugün
fiilen açıklamalar yapılmış, gemilerin -edindiğimiz intibalar ve bilgiler-
yolda olduğu ortadadır. 
(Mikrofon otomatik cihaz tarafından kapatıldı)
BAŞKAN – Sayın Uysal, buyurun. 
GÜLTEKİN UYSAL (Devamla) - O nedenle, biz, birilerinin
aksine “Libya’da ne işimiz var?” demiyoruz, İhvan retoriğine hapsedilen bir
analitik değerlendirme içerisinde değiliz, deniz yetki alanlarının
sınırlandırılması anlaşmasını çok önemli buluyoruz ama müzakere metninde ortaya
konulan hedeflerin açık olmadığı -açık uçlu- Cumhurbaşkanına hudut, şümul,
miktar ve zamanı tayin etme yetkisinin verildiği bu noktada Türkiye’nin daha
büyük felaketler yaşamaması için, ülkemizi yönetenlerin şahsi zafiyetlerinin
Türkiye Cumhuriyeti devletinin millî güvenlik açığına dönüştüğü bir dönemde
böyle bir sorumluluğa ortak olmak istemediğimizi beyan ediyorum. İnşallah…
Burada, Hükûmetin, müzakere edilen bu tezkereyle ilgili yetki istemesi noktasında
gücü zaten vardır. Ülkemizin millî menfaatlerinin korunduğu, defimazarratın
celbimenafiden evla olduğu anlayışı içerisinde, bu bölgede Türk Silahlı
Kuvvetleriyle beraber bir darboğazın içine düşülmemesini temenni ettiğimi ifade
ediyor, hepinizi saygıyla selamlıyorum. (CHP ve İYİ PARTİ sıralarından
alkışlar) 
BAŞKAN – Teşekkür ederim.
Şimdi söz sırası Büyük Birlik Partisi Genel Başkanı ve
Ankara Milletvekili Mustafa Destici’de.
Buyurun Sayın Destici. (AK PARTİ sıralarından alkışlar) 
MUSTAFA DESTİCİ (Ankara) – Sayın Başkan, kıymetli
milletvekilleri; öncelikle sizleri sevgiyle saygıyla selamlıyorum.
Yeni yılın şahsınız, aileleriniz ve ülkemiz için hayırlara
vesile olmasını Yüce Rabb’imden niyaz ediyorum.
Üzerimde bir selam var, onu cümlenize iletiyorum: Hafta
sonu, programlarımız kapsamında Şanlıurfa, Mardin ve Diyarbakır’daydık.
Diyarbakır’daki ziyaretlerimiz içerisinde, “Diyarbakır Anneleri” diye nam salan
ve evlatları HDP eliyle ya da başka aracılarla PKK’ya kaçırılan ya da
kandırılarak götürülen çocukların annelerinin, ailelerinin hepinize selamları
var; sizleri de bekliyorlar. (AK PARTİ sıralarından alkışlar) Ve alkışı da hak
ediyorlar, evet, Meclisimizden alkışı da hak ediyorlar. Bu bir
iktidar-muhalefet meselesi de değil. Gerçekten çok yürekli ve cesur bir
mücadele veriyorlar.
Değerli milletvekilleri, Libya’da yaşananlar bir iç savaş
boyutunu çoktan aşmıştır. Burada yaşananlar, sebepleri ve geldiği nokta
itibarıyla Suriye’yle benzerlikleri olduğu gibi, çok farklı özellikleri de
taşımaktadır. Libya’da Suriye’de olduğu gibi vekâlet savaşları
sürdürülmektedir. Burada da meşru Hükûmete karşı savaşanlar, kendilerini
silahlandıran uluslararası güç odaklarının menfaatlerinin takipçiliğini
yapmaktadırlar. Bunun yanında Libya’nın petrol ve doğal gaz rezervlerinin
durumu Suriye’ye göre farklılık arz etmektedir. Libya’da Ulusal Mutabakat
Hükûmeti, kendi kaynaklarını kendi değerlendirebilecek durumdadır ve Libya’da
Türkiye’nin stratejik ortak olarak varlığı Libya’da Libya halkını hiçe sayarak
hesap yapanları rahatsız etmiştir; konunun özü kısaca budur. Türkiye, insani
gerekçelerle de enerjide dışa bağımlı bir ülke görüntüsüne son vermek için de
bu tip hamlelere mecburdur. Bugün Akdeniz’deki haklarımızı, Libya’daki meşru
Hükûmetle yaptığımız iş birliği ve mutabakattan kaynaklanan imkân ve
avantajlarımızı nasıl koruyacağız? Elbette her devlet haklarını nasıl koruyorsa
biz de öyle koruyacağız.
Bugün emperyalist ülkeler, binlerce kilometrelik mesafelerden
içinde bulunduğumuz coğrafyaya niçin geliyorlar, ne için askerî ve istihbari
hamlelerle hatta taşeron örgütleri kullanarak bizim ve çevre ülkelerin beka
parametrelerini tehdit ediyorlar? Buralara demokrasi getirmek için mi? Niye
burada olduklarını hepimiz biliyoruz ve herkes, tüm askerî varlıklarıyla bu
coğrafyada iken bizim yüzümüzü başka tarafa dönerek ıslık çalmamız sadece bizim
geleceğimizi başkalarının insafına bırakmak olacaktır. Yalnız şu husus
unutulmamalıdır: Bugün Türkiye’nin Libya’daki varlığına karşı çıkanlar, bu
coğrafyanın yer altı ve yer üstü kaynaklarını tarumar etmek için
cumhuriyetimizden önceki devletimiz Osmanlı’yı parçalayanlar Türk ve İslam
topraklarını işgal edip yağmalayanlardır. 1550’den yani Turgut Reis’in Libya’yı
fethinden 1911’e kadar toprağımız olan Libya’ya yardım elimizi uzatmamızı, yaptığımız
askerî, siyasi ve ekonomik iş birliğini ve ondan doğan haklarımızı korumamızı
“maceraperestlik” olarak adlandıran zihniyeti de anlamakta güçlük çekiyorum.
Değerli milletvekilleri, küresel emperyalizmin
etkisizleştirme politikasıyla Türkiye'nin etrafı sarılmaya çalışılıyor.
Türkiye, uluslararası hukuk tahrip edilerek Akdeniz’de Antalya Körfezi’ne
sıkıştırılmaya çalışılıyor. Türkiye, aleyhinde yapılan bütün planları
bozabilecek güçlü bir ülkedir ancak karşılaştığınız her problemde olduğu gibi
gereğini yapmıyorsanız netice alamazsınız, haklarınız ve haklı olmanız eğer
haklarınızı koruyamıyorsanız hiçbir işe yaramayacaktır. Bu tablo içinde Doğu
Akdeniz’de kurulan Yunan-İsrail-Sisi ittifakına bir alternatif oluşturmamanın
ağır bedellerini görmek zorundayız. Bu yüzden stratejik veya jeopolitik anlamda
Kuzey Kıbrıs Türk Cumhuriyeti’nden sonra mevzi tahkim edebileceğimiz yegâne
ülke Libya’dır. 
Değerli milletvekilleri, Türkiye-Libya deniz sınırları
anlaşması çok önemli ve değerli bir anlaşmadır. Meşru Libya Hükûmeti
emperyalistlerin kuklası Hafter güçleri karşısında zor günler geçirmektedir.
Türkiye için Libya’daki Birleşmiş Milletler tarafından tanınan resmî Hükûmete
destek olmak önemli bir görev ve sorumluluktur, aynı zamanda tarihî bir
mesuliyettir. Biz Büyük Birlik Partisi olarak Libya’daki müttefikimiz Ulusal
Mutabakat Hükûmetinin askerî olarak desteklenmesini de bir zaruret olarak
görüyoruz. 
(Mikrofon otomatik cihaz tarafından kapatıldı) 
BAŞKAN – Sayın Destici, buyurun.
MUSTAFA DESTİCİ (Devamla) – Bu konuda Türkiye’deki tüm
partiler net olmak ve birlik olmak zorundadır. Ülkemiz tek ses olmalıdır çünkü
bu konu Türkiye'nin önündeki en az elli yılını doğrudan ilgilendiren bir karar
olacaktır çünkü bu konu Türkiye'nin Akdeniz’deki varlığını doğrudan ilgilendiren
bir karardır. 
Değerli milletvekilleri, bu konu vesilesiyle Muhammed Mursi’yi
de hatırlamamız ve rahmetle anmamız gerekir. Şayet Mursi’ye darbe yapılmasaydı
ve bugün Mursi’nin ya da o zihniyetin başında olduğu bir Mısır olsaydı bugün
durum çok daha farklı olurdu hem bizim açımızdan hem de bölge halkları
açısından. Bugün Mısır’daki, Mısır’ın başındaki yönetimin varlık sebebini en
iyi Mısır’ın emperyalizme verdiği tavizler izah etmektedir. 
Özetle, Türkiye Libya’da Birleşmiş Milletlerin tanıdığı
meşru Libya Hükûmetiyle yaptığı anlaşmayla Akdeniz’de haklarını güvenceye
almıştır. Türkiye'nin Libya hamlesini, Kıbrıs Barış Harekâtı’yla başlayan, daha
sonra Kuzey Kıbrıs Türk Cumhuriyeti’nin kurulmasıyla devam eden, Suriye ve
Akdeniz politikalarıyla şekillenen bir bütünün parçası olarak görüyoruz ve
görmeliyiz.
(Mikrofon otomatik cihaz tarafından kapatıldı) 
BAŞKAN – Lütfen tamamlayalım Sayın Destici.
MUSTAFA DESTİCİ (Devamla) – İnşallah, bu stratejik
hamlelerimiz sonrasında Akdeniz’den Türkiye'yi silme heveslerine son vermiş
olacağız. 
Tekrar ediyorum, bu, bir devlet meselesidir ve devletimizin
yanındayız, onun için de Libya tezkeresine “evet” diyeceğiz. (AK PARTİ
sıralarından alkışlar) Allah kahraman ordumuza ve tüm güvenlik güçlerimize
zeval vermesin. (AK PARTİ sıralarından “Âmin!” sesleri) Tuzak kuranların ve
tuzak bozanların en mahiri ve en iyisi olan Allah hasımlarımıza fırsat
vermesin, onların tuzaklarını ve oyunlarını yerle yeksan edip Türkiye’mizin
birliğini daim etsin ve her alanda bizlere başarı, muvaffakiyet ve zafer nasip
etsin diyorum, sizleri saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim.
Şimdi şahıslar adına sözleri veriyorum.
Arkadaşlarımızın mutabakatıyla bir sıra değişikliği oldu.
İlk söz Ankara Milletvekili Emrullah İşler…
Buyurun Sayın İşler. (AK PARTİ sıralarından alkışlar) 
EMRULLAH İŞLER (Ankara) – Sayın Başkan, sayın
milletvekilleri; öncelikle sizleri ve ekranları başında bizleri izleyen aziz
vatandaşlarımızı saygıyla sevgiyle selamlıyorum. 2020 yılının hayırlara vesile
olmasını Cenab-ı Hak’tan niyaz ediyorum. 
Biraz önce Libya’ya asker göndermeyle ilgili
Cumhurbaşkanlığı tezkeresi hakkında partilerimizin grupları konuşmalarını
yaptılar, diğer parti temsilcileri de burada konuşmalarını yaptılar. Doğrusu,
Libya’da ne yapıyoruz, kısaca özetlemek istiyorum. Ben, burada karşınızda hem
Ankara Milletvekili hem Türkiye Cumhuriyeti’nin Libya Özel Temsilcisi olarak
beş yılı aşkın bir zamandır görev yapıyorum. Burada Türkiye ne yaptı bugüne
kadar, bundan sonra ne yapacak, kısaca onlara değinmek istiyorum. Eylül 2014
itibarıyla özel temsilcilik ihdas edildi ve o gün ilk görevimizi, ilk
ziyaretimizi 28 Eylülde Tobruk tarafına yaptık. Tobruk tarafında Meclis Başkanı
Sayın Akile Salih ve milletvekilleriyle görüştük, orada şu mesajları verdik: 
“1) Libya’da siyasi bir kriz var. Bu krizin çözümünün de
diyalog yoluyla olması lazım. 
2) Türkiye, dış müdahalelere karşıdır.
3) Türkiye, Libya’nın toprak bütünlüğünden yanadır,
Libya’nın toprak bütünlüğünü savunmaktayız.
4) Türkiye, Libya’da herkese eşit mesafededir.
5) Taraflar isterse Türkiye ara buluculuğa hazır."
dedik. 
Bizim bu ara buluculuk teklifimizi şiddetle reddettiler ve
dediler ki: “Birleşmiş Milletlerin girişimi var. Biz Birleşmiş Milletlerin
girişimine tabiyiz.” Biz de Türkiye Cumhuriyeti olarak Birleşmiş Milletlerin
girişimini desteklediğimizi ifade ettik ve o günden bugüne kadar, hâlâ
Birleşmiş Milletlerin girişimini destekledik ve onun doğurmuş olduğu Libya
Siyasi Anlaşması’nın ortaya çıkarmış olduğu meşru Ulusal Mutabakat Hükûmetinin
bugüne kadar da arkasında durduk. Bu Hükûmetin uluslararası toplum nezdinde
gerekli desteği görmesi konusunda da ilgili ülkelere her daim mesajlarımızı
ilettik. 
“Libya’da herkese eşit mesafedeyiz." dedik. Bu konuya
biraz değinmek istiyorum. Bakınız, Libya’yı çeşitli defalar ziyaret ettim; 3
defa doğu tarafını ziyaret ettim; Tobruk’u, Beyda’yı ziyaret ettim ve Kubbe’yi
ziyaret ettim en son 2017 yılında. Buna karşılık, Tobruk’ta bulunan Meclis
Başkanını ülkemize davet ettik; bize söz verdiler, 14 Ocak 2016’da ülkemizi
ziyaret edeceklerdi ama gelmediler, son gün iptal ettiler. Ben kendisini
telefonla aradım, dedim ki: “Davetimiz geçerlidir, ne zaman isterseniz buyurun,
gelin; burada meseleleri karşılıklı oturup konuşalım.” Özellikle Başbakanları
basın üzerinden Türkiye’ye saldırıda bulunuyordu. Bu saldırılara son
vermelerini istedik. “Elektriğe ihtiyacınız var. Libya’nın başka
şeylere ihtiyacı var.” dedik. O konularda Türkiye olarak her türlü desteği
vermeye hazır olduğumuzu kendilerine ifade ettik.
Biz bunları yaparken birtakım generaller,
Türkiye’nin uçaklarını vuracakları tehditlerini savurdular; öbür taraftan,
siyasiler ise Türkiye’ye karşı açıklamalarını, maalesef, hem de en üst düzeyde,
en ağır ifadelerle yaptılar. Ama şunu biliyoruz ki... Ben Türkiye’de onlarca,
yüzlerce Libyalıyla görüştüm, heyetler hâlinde görüştük. Libya Tobruk
Meclisinden bir heyet Türkiye’yi ziyaret etti, Sayın Cumhurbaşkanımız da kabul
etti, son derece verimli bir görüşme yapıldı. Libya’nın doğusunda, batısında,
güneyinde bulunan herkes şunu çok iyi biliyor ki Türkiye Libya’daki herkese
eşit mesafededir, Türkiye açık kapı politikası izlemiştir; her gelene kapımızı
açmışız, herkesle aşımızı, ekmeğimizi paylaşmışız, görüşlerimizi
paylaşmışızdır.
Sayın milletvekilleri, bakınız, diyalogdan
yanayız dedik ve diyalog sonucunda oluşan Libya Siyasi Anlaşması’na destek
verdik. Önce Roma’daki toplantıya katıldık, sonra Suheyrat’daki toplantıya
katıldık. Biraz önce Değerli Bakanım da ifade ettiler; o toplantıya 17 ülke
destek verdi, uluslararası kuruluşların hepsi destek verdiler. Efendim, burada
diyorlar ki: “Birleşmiş Milletlerin tanıdığı...” vesair sözler ifade ediliyor.
Bakın, uluslararası politikada büyük bir
çifte standart uygulanıyor. Bu anlaşmaya destek veren ülkeler, maalesef, bu
anlaşmanın hayata geçirilmesi için hiçbir adım atmadılar. Biz de onlar gibi iki
yüzlü mü olsaydık? Onlar gibi çifte standart mı uygulasaydık? (AK PARTİ
sıralarından alkışlar)
Libya Siyasi Anlaşması kapsamında oluşan
Ulusal Mutabakat Hükûmeti, Birleşmiş Milletler Güvenlik Konseyinin 2259 sayılı
Kararı uyarınca uluslararası toplum tarafından Libya’yı temsil eden tek ve
meşru hükûmet olarak tanınmıştır.
Yine bu karar, 2259 sayılı Karar, anlaşmada
yer almayan ve meşruiyet iddiasında bulunan paralel kuruluşlara desteğin ve
bunlarla temasın kesilmesi için çağrıda bulunmaktadır. Biz, bu anlaşmaya ve
Birleşmiş Milletlerin bu çağrısına, bu kararına elimizden gelen desteği
verdik. Bakınız, Libya’daki Siyasi Anlaşma, bu anlaşmadan önceki ikili yapıyı
sona erdirdi. Diyorlar ki: “Türkiye, İslamcılara, cihatçılara, şunlara bunlara
destek veriyor.” Peki, tırnak içerisinde söylüyorum: Bu anlaşmadan önce o iddia
ettiğiniz hükûmet Trablus’ta vardı ama bu anlaşma, o hükûmetin varlığını sona
erdirmiş ve Libya’da tek bir hükûmet ortaya çıkmıştır, bu da Ulusal Mutabakat
Hükûmetidir, uluslararası toplumun tanıdığı yegâne, meşru Hükûmettir. (AK PARTİ
sıralarından alkışlar) 
Efendim “Libya’da meşru hükûmeti destekliyorsunuz,
Suriye’de neden desteklemiyorsunuz?” gibi ifadeler kullanıldı burada. Bakınız,
biz, Suriye’de Esad rejimine neden karşı çıktık? Yüz binlerce vatandaşını
öldürdüğü ve hâlâ da öldürmeye devam ettiği için karşı çıkıyoruz. (AK PARTİ
sıralarından alkışlar) Biz Türkiye olarak, Ulusal Mutabakat Hükûmetinin Libya’da
göreve başladığı 2016 yılı Mart ayından itibaren Ulusal Mutabakat Hükûmetine
güçlü destek verdiğimiz gibi, Ulusal Mutabakat Hükûmetinin altını oyan
girişimlere karşı tedbir alması için Birleşmiş Milletlere telkinde bulunduk.
Libya Siyasi Anlaşması’nın hayata geçirilmesi, Ulusal Mutabakat Hükûmetinin
öncülüğünde bir geçiş sürecinin tamamlanarak ülkede bir anayasa ve seçim
süreciyle demokrasinin tesis edilmesi noktasında Fas ve Roma’da dünyayla
vardığımız mutabakatın uygulanması için ciddi bir çaba sarf ettik. 
(İzmir Milletvekili Kemal Kılıçdaroğlu’nun Genel Kurul
Salonu’nu teşrifi sırasında CHP sıralarından ayakta alkışlar)
EMRULLAH İŞLER (Devamla) – Öte yandan, Libya Siyasi
Anlaşması’na destek veren Mısır, Birleşik Arap Emirlikleri, Fransa ve
nihayetinde Rusya, illegal bir aktör olan Hafter’e silah ambargosunu da delerek
destek verdiler. Bir yanda terör ve savaş suçu işleyen illegal bir aktör, öte
yanda Libya Siyasi Anlaşması’na göre oluşan, uluslararası toplum tarafından
tanınan meşru Ulusal Mutabakat Hükûmeti; işte biz, bu Hükûmeti destekliyoruz.
4 Nisanda, Birleşmiş Milletler Genel Sekreteri kapsamlı bir
konferans öncesinde görüşmelerde bulunmak üzere Trablus’tayken, Hafter ve ona
bağlı güçler kapsamlı bir saldırıya kalkıştılar ve biz bu saldırı neticesinde
Ulusal Mutabakat Hükûmetinin yanında yer aldığımızı ifade ettik ve ona
desteğimizi sürdürdük. 
Burada Tobruk’taki Meclisten bahsedildi. Libya Siyasi
Anlaşması 3 aktör ortaya koydu. Biri Başkanlık Konseyi ve Ulusal Mutabakat
Hükûmeti ve onun Başkanı Sayın Serrac, diğeri Tobruk’ta bulunan Temsilciler
Meclisi; bir de Ulusal Kongrenin Yüksek Devlet Konseyi hâline dönüşmesiyle
istişari bir organ oluştu. Biz bunlarla çalışmalarımızı sürdürdük. Tobruk’taki
Mecliste ise 172 milletvekili vardı ancak 4 Nisan saldırısından sonra bu 172
milletvekilinden 72’si Trablus’ta toplanarak orada alternatif bir parlamento
oluşturdular, başkanını da seçtiler. Geriye kalan 100 milletvekili de Tobruk’ta
toplantı falan yapamıyorlar. Onlardan bir kısmı da gelip ülkemizde yaşıyor, bunu
da sizlerin bilgisine sunuyorum.
Berlin sürecini destekliyoruz. Libya’da siyasi çözümden
yana olduğumuzu ifade ettik. Libya Siyasi Anlaşması’na kadar olan ve ondan
sonraki süreçleri hep destekledik. Şimdi Berlin süreci başladı. Berlin
süreciyle birlikte 5 toplantı yapıldı. Ülkemiz bu 5 toplantıya katıldı ve
gelinen noktada şimdi Libyalılar ile Genel Sekreterin Özel Temsilcisi Sayın
Ghassan Salame 3 toplantı yapacak; ekonomik konularda, askerî konularda ve
siyasi konularda. Askerî konularda “5+5” toplantılar planlandı ama bugüne kadar
Hafter’in ve onun yanlılarının isim vermediğini görüyoruz. Bu da şunu
göstermektedir: Bunların tek istediği askerî çözümdür. Biz Türkiye olarak
askerî çözüme karşı olduğumuzu her ortamda ifade ettik, siyasi çözümden yana olduğumuzu
dile getirdik. 
(Mikrofon otomatik cihaz tarafından kapatıldı) 
BAŞKAN – Sayın İşler, buyurun.
EMRULLAH İŞLER (Devamla) – Yapmış olduğumuz güvenlik ve
askerî iş birliği anlaşmasıyla biz Libya’daki güvenlik sektörünün reform
edilmesi için, ıslahı için Türkiye olarak elimizden gelen desteği vereceğiz.
Türkiye oraya bir güç gönderecek. Bu güç tabii ki muharip bir güç olma
niyetiyle gitmiyor. Türkiye’nin orada askerî varlığının yeterince caydırıcı
olacağını bu milletin kürsüsünden ifade etmek istiyorum. (AK PARTİ sıralarından
alkışlar) Türk Bayrağı’nın orada dalgalanacak olması elbette ki birileri için
caydırıcı olacaktır, bunu önümüzdeki günlerde göreceğiz ama birileri hadsizlik
eder de Türkiye Cumhuriyeti devletinin askerlerine saldırıda bulunursa en güçlü
karşılığı da elbette ki alacaklardır. 
Birileri burada Libya haritasından bahsetti. Libya
haritasına baktığınız zaman nüfusun üçte 2’sinin o “küçük alan” dediğiniz yerde
yaşadığını görürsünüz ama burada esas itibarıyla ilkesel olmak önemlidir,
demokrasiden yana olmak önemlidir, özgürlüklerden yana olmak önemlidir, insan
haklarından yana olmak önemlidir. (AK PARTİ sıralarından alkışlar) Türkiye
olarak biz bunların yanındayız. 
(Mikrofon otomatik cihaz tarafından kapatıldı)
BAŞKAN – Sayın İşler, tamamlayalım lütfen. 
EMRULLAH İŞLER (Devamla) – Sayın Başkanım, bir dakika daha
verin.
BAŞKAN – Buyurun.
EMRULLAH İŞLER (Devamla) – Bir de şunun altını çizmekte
fayda görüyorum: Biz orada müdahil bir güç olarak bulunmuyoruz, Libya’ya dış
müdahalede bulunmuyoruz, bunun altını çizerek söylüyorum. Libya’nın meşru
hükûmeti Türkiye dâhil 5 ülkeye davette bulunmuştur; Amerika’ya, İtalya’ya,
İngiltere’ye ve Cezayir’e aralarında anlaşma bulunan ülkeler olarak davette
bulunmuştur. Bu davete Türkiye icabet etmektedir. Bizim kardeşlik hukukumuzdan
kaynaklanan bir husustur. Bakınız, 1551’den 1912’ye kadar -üç yüz altmış bir
yıl- bir kardeşliğimiz söz konusudur. 
Atatürk’ün 26 Temmuz 1920’de Hâkimiyet-i Milliye’de bir
yazısı çıkıyor; orada şu tespitte bulunuyor, diyor ki: “Aynı emperyalist
devletler, aynı derecede şiddetle Türk’ün de Arap’ın da Irak’ın da Anadolu’nun
da Suriye’nin de düşmanlarıdır. Şu hâlde Anadolu’nun, Irak’ın, Suriye’nin
hayatı ve menfaatleri pek sıkı bir tarzda birleşmiş bulunuyor.” Biliyorsunuz,
Mustafa Kemal 1911’de görevli olarak, oraya bir tüccar olarak, askeri
görevinden istifa ederek gidip orada İtalyanlara karşı gerekli direnişi
harekete geçirmek için faaliyette bulunmuştu. 
(Mikrofon otomatik cihaz tarafından kapatıldı)
Başkan – Sayın İşler, tamamlayalım lütfen. 
EMRULLAH İŞLER (Devamla) – Bitiriyorum efendim.
Sayın Başkan, değerli milletvekilleri; bugün
gerçekleştireceğimiz tezkere oylamasına vereceğiniz destekle, başta Türkiye’nin
Doğu Akdeniz’de uluslararası hukuk ve millî çıkarlarını gözetme hakkıyla aldığı
kararların ve attığı adımların bir tamamlayıcısı olan Libya’da birlik,
beraberlik ve bütünlüğün sağlanması hedefine büyük katkı sağlayacaksınız.
Uluslararası hukuktan ve Birleşmiş Milletlerden meşruiyetini alan Ulusal
Mutabakat Hükûmetinin illegal silahlı gruplarla, terör örgütleriyle ve DEAŞ
gibi devletimizin de mücadele ettiği küresel terör yapılanmasıyla mücadelesine
destek olacaksınız. 
Libya’da İtalyan işgaline karşı mücadele eden başta Gazi
Mustafa Kemal Atatürk, Enver Paşa, Kuşçubaşı Eşref, Yakup Cemil ve Süleyman
Askeri Bey olmak üzere ecdadımızın sahip olduğu vatanperver ruha ve tarihten
ilham alarak attığımız adımlarımıza arka çıkacaksınız.
Bölgemizi dikta rejimleri altında inleten ya da kriz ve
çatışma ortamına sürükleyen, hatta milyonları katletmekten geri durmayan dar
bir zümrenin hukuksuz girişimlerine karşı duracaksınız.
(Mikrofon otomatik cihaz tarafından kapatıldı) 
EMRULLAH İŞLER (Devamla) - Gazi Meclisimizin alacağı tarihî
kararı bugün bizler, milletimiz ve dünya takip ederken kuşkusuz bu karar, yarın
tarihin sayfalarında hak ettiği yeri alacaktır.
Bu duygu ve düşüncelerle sözlerime son verirken siz değerli
milletvekillerine ve ekranları başında bizleri izleyen yüce milletimize
saygılarımı sunuyorum; tezkerenin ülkemize hayırlar getirmesini Cenab-ı
Hakk’tan niyaz ediyorum. (AK PARTİ sıralarından alkışlar) 
BAŞKAN – Teşekkür ederim.
Şimdi, şahsı adına, Sakarya Milletvekili Engin Özkoç.
Buyurun Sayın Özkoç. (CHP sıralarından alkışlar) 
ENGİN ÖZKOÇ (Sakarya) – Sayın Başkan, değerli milletvekili
arkadaşlarım; bugün önemli bir tezkereyi görüşüyoruz fakat şu ana kadar olan
rakamı vereyim: Mecliste siyasi parti temsilcileri olarak 10 siyasi parti
temsilcisi bulunuyor. Bunlardan 7’si bu tezkereye “hayır” dedi, 3’ü sadece
“evet” diyor. (CHP sıralarından alkışlar) 
Ülkeyi yaklaşık on sekiz yıldan beri yönetiyorsunuz. Bunu
çok iyi yaptığınız söylenemez. Ciddi hatalar yapıyorsunuz, kandırıldığınızı ve
bu hataları kandırıldığınız için yaptığınızı söylüyorsunuz fakat bu doğru
değil. Bu hataları yapıyorsunuz çünkü o günkü çıkarlarınız bunu gerektiriyor
-ülkemizin çıkarları değil, iktidarın çıkarları- fakat bunun bedelini on sekiz
yıldan beri masum insanlar ödüyor. 
İktidarın çıkarları masum insanlara bedel olarak
ödetilirken Suriye’de “Barış koridoru kuracağız.” diye yola çıktınız, kendi
toprağımızı terk ettiniz. Süleyman Şah Operasyonu’nu da sayarsak 4 operasyon
sonunda koridordan vazgeçtiniz, orada bir ceple yetinir duruma geldiniz. PYD ve
YPG’nin, Türkiye’den taş atma mesafesinde bulunan Kobani’deki, Kamışlı’daki tüm
idari yapılanması hâlâ yerli yerinde duruyor. İdlib’de kurulan 12 Türk gözlem
noktasından 8 tanesi şu anda gerçekten vahim durumda. 9 gözlem noktasında
Mehmetçik, Esad ordusu tarafından kuşatılmış durumda. Daha acı olan,
Mehmetçik’in 9’uncu gözlem noktasında korumasını Rus askerî polisi üstlenmiş
durumda. İdlib’de 2 gözlem noktası daha aynı duruma düşmek üzere. Biz size
bunun için mi tezkere izni verdik? Orada bulundurduğumuz Mehmetçik’in can
güvenliğini koruyun, ülke sınırlarımızı koruyun, terörü bertaraf edin diye
tezkere izni verdik. Yanlış ve beceriksiz dış politikanız Türkiye’de 4 milyon
Suriyeli göçmeni barındırmamıza neden oldu. Olan, Suriye topraklarında şehit
düşen evlatlarımıza ve evine ateş düşen annelerimize ve babalarımıza oldu.
Kendinizce en büyük başarınız, göçmenleri Avrupa’ya karşı tehdit olarak
kullanma başarınızdır. Yine insanların yaşamı üzerinden bir pazarlık
yürütüyorsunuz çünkü elinizde başka güç kalmadı. 
Şimdi sıra Libya’da. Türkiye, Doğu Akdeniz’de sıkışmış
durumda. Siz Rauf Denktaş’ı itibarsız hâle getirmeye çalışırken Kıbrıs Türk
Cumhuriyeti’nde, Kuzey Kıbrıs dış politikasında siz çuvallarken Doğu Akdeniz’de
Rum ve Yunan kol kola girip cephe oluşturdu. Türkiye'nin haklı egemenlik
davasında bizi tek başımıza bıraktırdınız. Şimdi mecbur kaldığınız için, iç
savaşın yaşandığı Libya’ya asker göndermeyi son çare olarak görüyorsunuz ve bir
iç savaşa taraf olmak istiyorsunuz. 
Ne uğruna? Mehmetçik’in canı uğruna. Ne uğruna? Yüzlerce
Müslüman’ın birbirini katletmesi, evsiz kalması, yurtsuz kalması uğruna. Ne
uğruna? Ülkemize yeni göçmenlerin göç etmesi uğruna. Ne uğruna? ABD, Rusya,
Mısır, Avrupa, Birleşik Arap Emirlikleri ve Suudilerle karşı karşıya gelme
uğruna. Bizim, sizin diplomasiden yoksun, yanlış dış politikanıza verecek bir
tek Mehmetçik’imizin canı asla yoktur. (CHP sıralarından alkışlar) 
Türkiye'nin milyonlarca yeni göçmeni kaldırmaya sabrı da
yoktur. Türkiye'nin yeni bir maceraya atılma gücü de yoktur. Libya’da gözü
dönmüş emperyalist güçlerin tek bir derdi var, o da petrol. Petrol için Orta
Doğu’yu ateşe verdiler. Milyonlarca Müslüman’ın kanını akıttılar, çocukları
katlettiler, kadınlara tecavüz ettiler, ülkeyi parçaladılar. İşte, bu projenin
başkanı Amerika, bu projenin eş başkanı Recep Tayyip Erdoğan’dır.
MUHAMMET EMİN AKBAŞOĞLU (Çankırı) - Hadi oradan!
YAŞAR KIRKPINAR (İzmir) – Hadi oradan!
BÜLENT TURAN (Çanakkale) – Hadi oradan!
ENGİN ÖZKOÇ (Devamla) – Amerika Libya’yı bombalayıp
Müslüman lider Kaddafi’yi öldürmek için emir verdiğinde, binlerce masum
Libyalının ölmesini umursamadan uçakların Türkiye’den kalkmasına izin verdiniz.
Nasıl yüzünüz kızarmıyor? Nasıl buradan çıkıp da Libya’yla ilgili “Dost Libya,
Kıbrıs savaşında bize destek olan Libya…” 
BÜLENT TURAN (Çanakkale) – Yalan söylüyorsun!
ENGİN ÖZKOÇ (Devamla) - O Libya’nın başında Kaddafi vardı.
O Libya’nın çocuklarını bombalayan uçakları siz gönderdiniz, o emri Recep
Tayyip Erdoğan verdi; hâlâ burada utanmadan konuşuyorsunuz. (CHP sıralarından
alkışlar) 
Yetmedi, şimdi Libya’da kardeş kardeşi öldürüyor, buna
taraf olacaksınız öyle mi? Müslüman kanı akıtmaya hâlâ doymadınız mı?
Emperyalistlerin maşası olmaktan kurtulamıyor musunuz? (CHP sıralarından
“Bravo” sesleri, alkışlar) Yürütemediğiniz diplomasi, yanlış dış politikanız
için, Mehmetçik bu politikalar uğruna daha ne kadar bedel ödeyecek? Biz diyoruz
ki: Geldiğimiz nokta açık, Doğu Akdeniz’de yalnız kaldık, bu yalnızlık bir
çözüme muhtaç. Çözüm, diplomasi yoluyla mı olmalı, bir iç savaş tarafı olarak
mı? Sizin bugün masaya koyduğunuz, bu ülkenin iç savaşta taraf olmasıdır. Bunu
daha önce yaptınız, Suriye’de taraf oldunuz, kaybettiniz; Mısır’da taraf
oldunuz, kaybettiniz; Türkiye de kaybetti, iki ülkeyle diplomatik bağımız yok,
büyükelçilerimiz yok. Libya’yla Münhasır Ekonomik Bölge Anlaşması yapmak -Cumhuriyet
Halk Partisi destek verdi- doğrudur. Ancak, bu diplomatik kazanımı korumanın
yolu iç savaşa taraf olmak değildir. Bu diplomatik kazanımı yine diplomasi
yoluyla güçlendirmek gerekir. Bu yol daha henüz tükenmemiştir. Libya’da bir
ulusal hükûmet var mı? Var. Birleşmiş Milletler bu hükûmeti tanıyor mu? Evet,
tanıyor. Liderimiz Kemal Kılıçdaroğlu’nun belirttiği gibi, derhâl Birleşmiş
Milletlere başvurun. İç savaşın sona erdirilmesi ve ülkede akan kanın
durdurulması için Birleşmiş Milletler Barış Gücünün vakit geçirmeden bölgeye
gönderilmesine önayak olun. Türkiye, bölgede istikrarın sağlanması için katkı
vermeli, tüm diplomatik çabasını bu yönde ortaya koymalıdır. Libya’nın toprak
bütünlüğünden, barıştan yana taraf olalım. Bunu hepiniz gönülden istiyorsunuz.
O zaman buna cevap verirken “hayır” deyin. (CHP sıralarından alkışlar)
Diplomasi önerilerine kulak tıkayarak iç savaşa taraf olmak, Türkiye gibi
bölgesinde güçlü bir ülkenin tek çaresi olamaz, olmamalıdır. Çocuklarımızı,
ülkemizi sonucunu öngörmediğimiz bir iç savaşın tarafı hâline lütfen
getirmeyelim arkadaşlar. Arap çöllerinde yitirebileceğimiz tek bir evladımız
yok. Bugüne kadar iddialı olduğunuz birçok konuda yanıldığınızı ve
aldatıldığınızı kendiniz zaten söylüyorsunuz. Çocuklar üzerinden yeni bir yanılgıya
tahammülümüz yok. Ülkemizin diplomasi geleneğini, itibarlı, barışçıl, ara
bulucu konumunu yanlış dış politikalarla mahvetmeyiniz. Bölgemizde yalnız
kaldık, Doğu Akdeniz’de sıkıştırıldık.
(Mikrofon otomatik cihaz tarafından kapatıldı) 
BÜLENT TURAN (Çanakkale) – Orası Arabistan değil, orası
Afrika.
BAŞKAN – Sayın Özkoç, buyurun. 
ENGİN ÖZKOÇ (Devamla) – Teşekkür ederim.
Diplomasi masalarında yerimiz kalmadı. Şimdi “Sıkıştık,
Libya’ya asker gönderelim.” diyorsunuz. Siz, Doğu Akdeniz’de sıkıştığınız için
mi Libya’ya asker gönderiyorsunuz yoksa Es Serrac “Gel benim jandarmalığımı
yap, karşılığında sana Akdeniz’de bir yer açayım.” dedi, onun için mi asker
göndermeye kalkıyorsunuz?
MUHAMMET EMİN AKBAŞOĞLU (Çankırı) – Yazık! Yazık!
ENGİN ÖZKOÇ (Devamla) – Diplomasiniz yok ama pazarlığınız
maşallah çok. Desteklediğiniz tarafın Libya’da kaybetmesi hâlinde yaşanacak
senaryo ne yazık ki herkes tarafından biliniyor. Türkiye'yi uluslararası
çıkarları konusunda daha çok zor duruma düşürmüş olacaksınız. Bu bir yurt savunması
olsaydı o zaman biz, ne askerimiz ne yurttaşlarımız sonuna kadar bunu
düşünmezdik. Mustafa Kemal Atatürk’ün dediği gibi “Ya istiklal ya ölüm!” der
sonuna kadar giderdik. (CHP sıralarından alkışlar) 
(Mikrofon otomatik cihaz tarafından kapatıldı)
BAŞKAN – Sayın Özkoç, buyurun.
ENGİN ÖZKOÇ (Devamla) – Bu sıralar çok andığınız Büyük
Önder Mustafa Kemal Atatürk Nutuk’unda “Yemen Çöllerinde kavrulup yok olan
Anadolu evlatlarının sayısını biliyor musunuz?” diye soruyor. Nutuk’u okudunuz
mu? Yemen Türküsü’nün her söylenişinde Mustafa Kemal Atatürk’ün gözlerinden yaş
akıyor, biliyor musunuz? Yemen türkülerinin neredeyse tümünde, Yemen’e
gönderilen vatan evlatlarının yaşadığı kötü tecrübeler var; evlatlarının
hasretini çeken annelerin babaların, sevdalıların hüznü ve endişesi var. 
Yüz yıl sonra annelerimize yeni Yemen türküleri
yaktırmayın. Mehmetçik’imizi Libya çöllerinde helak ettirmeyin. (CHP
sıralarından alkışlar) Birleşmiş Milletler üzerinden barış koridoru önerimizi
dikkate alın. 
(Mikrofon otomatik cihaz tarafından kapatıldı) 
ENGİN ÖZKOÇ (Devamla) – Tamamlıyorum Sayın Başkan.
BAŞKAN – Buyurun.
ENGİN ÖZKOÇ (Devamla) – Bu yanlışa, bu tezkereye Cumhuriyet
Halk Partisi olarak biz “hayır” diyoruz. Bedelini Mehmetçik’in canıyla
ödeyeceği bu karara kesinlikle “hayır” diyoruz. 
Saygılar sunuyorum. (CHP sıralarından alkışlar) 
BAŞKAN – Teşekkür ederim.
Sayın Bostancı…
V.-
AÇIKLAMALAR (Devam)
7.-
Ankara Milletvekili Mehmet Naci Bostancı’nın, Sakarya Milletvekili Engin
Özkoç’un (3/1044) esas numaralı Cumhurbaşkanlığı Tezkeresi üzerinde şahsı adına
yaptığı konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler. 
Sayın Engin Özkoç’un davudi bir ses tonuyla yaptığı
konuşmada dile getirdiği fikirlere hiçbir şekilde katılmıyoruz. “İktidarın
çıkarları…” diyor. Hayır, iktidarın çıkarları değil, Türkiye’nin, mazlumların
ve uluslararası hukuka yaslanan insanlığın çıkarları; burada konuştuğumuz
budur. (AK PARTİ sıralarından alkışlar)
İkicisi: Doğu Akdeniz’deki kavgayı herkes biliyor,
arkadaşlar da konuştular. Oradaki saflara dikkat edeceğiz, ona göre oy
kullanacağız. O safları görmek lazım.
Üçüncüsü: Hepimizin görevi ülkenin çıkarlarının
savunmaktır, hepimizin görevi budur. Atılan her adımın, bugünkü insanlara ve
gelecek kuşaklara hesabı vardır. Bugünkü tezkere, Türkiye’yi Alanya’nın sahil
şeridine gömmek isteyen iradeye karşı bir itirazdır, bir meydan okumadır. (AK
PARTİ sıralarından alkışlar)
Son olarak şunu söylüyorum: Hangi mesele söz konusu olsa
değerli konuşmacılar muhakkak Sayın Erdoğan’a sürekli ve pekiştirerek bir
atıfta bulunuyorlar, nereye baksalar Sayın Erdoğan’ı görüyorlar, bu da onlara
yeter. 
Saygılarımla. (AK PARTİ sıralarından alkışlar)
BAŞKAN – Sayın Özkoç, buyurun.
8.-
Sakarya Milletvekili Engin Özkoç’un, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine ilişkin açıklaması
ENGİN ÖZKOÇ (Sakarya) – Sayın Hocamın nezaketle bahsettiği
davudi sesim bana ait olan bir ses değildir, milletimize, evlatları için
feryatlarını yükselten annelere, babalara ait olan bir sestir; kendisine
bildiririm.
Teşekkür ederim. (CHP sıralarından alkışlar)
IV.-
BAŞKANLIĞIN GENEL KURULA SUNUŞLARI (Devam)
A)
Tezkereler (Devam)
2.-
Cumhurbaşkanlığının, Türkiye’nin millî çıkarlarına yönelik her türlü tehdit ve
güvenlik riskine karşı uluslararası hukuk çerçevesinde her türlü tedbiri almak,
Libya’daki gayrimeşru silahlı gruplar ile terör örgütleri tarafından
Türkiye’nin Libya’daki menfaatlerine yönelebilecek saldırıları bertaraf etmek,
kitlesel göç gibi diğer muhtemel risklere karşı güvenliğin idame ettirilmesini
sağlamak, Libya halkının ihtiyacı olan insani yardımları ulaştırmak, Libya
Ulusal Mutabakat Hükûmeti tarafından talep edilen desteği sağlamak, bu süreç
sonrasında meydana gelebilecek gelişmeler istikametinde Türkiye’nin yüksek
menfaatlerini etkili bir şekilde korumak ve kollamak, gelişmelerin seyrine göre
ileride telafisi güç bir durumla karşılaşmamak için süratli ve dinamik bir
politika izlenmesine yardımcı olmak üzere hudut, şümul, miktar ve zamanı
Cumhurbaşkanınca takdir ve tayin olunacak şekilde, Türk Silahlı Kuvvetlerinin
gerektiği takdirde Türkiye sınırları dışında harekât ve müdahalede bulunmak
üzere yabancı ülkelere gönderilmesi, bu kuvvetlerin Cumhurbaşkanının
belirleyeceği esaslara göre kullanılması ile risk ve tehditlerin giderilmesi
için her türlü tedbirin alınması ve bunlara imkân sağlayacak düzenlemelerin
Cumhurbaşkanı tarafından belirlenecek esaslara göre yapılması için Anayasa’nın
92’nci maddesi uyarınca bir yıl süreyle izin verilmesine dair tezkeresi
(3/1044) (Devam)
BAŞKAN – Değerli milletvekili arkadaşlarım, böylece
Cumhurbaşkanlığı tezkeresi üzerindeki görüşmeler tamamlanmıştır. 
(3/1044) esas numaralı Cumhurbaşkanlığı Tezkeresi’nin
oylamasının açık oylama şeklinde yapılmasına dair bir önerge vardır, önergeyi
okutup imza sahiplerini arayacağım.
Türkiye Büyük Millet Meclisi Başkanlığına
(3/1044) esas numaralı Cumhurbaşkanlığı Tezkeresi’nin
oylamasının açık oylama şeklinde yapılmasını arz ve teklif ederiz.
İstanbul Milletvekili Engin Altay? Burada.
Manisa Milletvekili Özgür Özel? Burada.
Sakarya Milletvekili Engin Özkoç? Burada.
İstanbul Milletvekili Ahmet Ünal Çeviköz? Burada.
İstanbul Milletvekili Emine Gülizar Emecan? Burada.
Denizli Milletvekili Haşim Teoman Sancar? Burada.
Antalya Milletvekili Aydın Özer? Burada.
Niğde Milletvekili Ömer Fethi Gürer? Burada.
İstanbul Milletvekili Gamze Akkuş İlgezdi? Burada.
Trabzon Milletvekili Ahmet Kaya? Burada.
Tekirdağ Milletvekili İlhami Özcan Aygun? Burada.
İstanbul Milletvekili Mahmut Tanal? Burada.
Hatay Milletvekili Mehmet Güzelmansur? Burada.
Aydın Milletvekili Süleyman Bülbül? Burada.
Gaziantep Milletvekili İrfan Kaplan? Burada.
Karabük Milletvekili Hüseyin Avni Aksoy? Burada.
İzmir Milletvekili Mehmet Ali Çelebi? Burada.
İzmir Milletvekili Kamil Okyay Sındır? Burada.
İstanbul Milletvekili Turan Aydoğan? Burada.
Antalya Milletvekili Çetin Osman Budak? Burada. 
Balıkesir Milletvekili Fikret Şahin? Burada
Değerli arkadaşlar, açık oylamanın şekli hakkında Genel
Kurulun kararını alacağım.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince açık oylama elektronik cihazla
yapılacaktır. 
Oylama için üç dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen süre
içinde Başkanlığa ulaştırmalarını ve Genel Kuruldan ayrılmamalarını rica
ediyorum ve oylama işlemini başlatıyorum.
(Elektronik cihazla oylamaya başlandı)
BAŞKAN – Değerli arkadaşlar, (3/1044) esas numaralı
Cumhurbaşkanlığı Tezkeresi açık oylama sonucu:




“Kullanılan oy sayısı


:


509









Kabul


:


325









Ret


:


184 


(x)












 Kâtip Üye  Kâtip
Üye
 Barış Karadeniz Mustafa
Açıkgöz
 Sinop Nevşehir”
Tezkerenin hayırlı olmasını Cenab-ı Hak’tan diliyorum. (AK
PARTİ ve MHP sıralarından alkışlar)
Değerli arkadaşlar, Danışma Kurulunun bir önerisi vardır,
okutup oylarınıza sunacağım.
VIII.-
ÖNERİLER
A)
Danışma Kurulu Önerileri
1.-
Danışma Kurulunun, Genel Kurulun 2 Ocak 2020 tarihli olağanüstü birleşiminde
(3/1044) esas numaralı Cumhurbaşkanlığı Tezkeresi’nin görüşmelerinin
tamamlanmasından sonra çalışmasına devam etmesine; 2 Ocak 2020 tarihli
birleşiminde denetim konuları görüşülmeyerek gündem’in “Kanun Teklifleri ile
Komisyonlardan Gelen Diğer İşler” kısmında yer alan işlerin görüşülmesine ve bu
kısmın ilk sırasında yer alan 131 sıra sayılı 2018 Yılı Kamu Denetçiliği Kurumu
Raporu Hakkında Dilekçe Komisyonu ile İnsan Haklarını İnceleme Komisyonu
Üyelerinden Kurulu Karma Komisyon Raporu’nun görüşmelerinin tamamlanmasına
kadar çalışmalara devam olunmasına ve yapılacak görüşmede konuşma sürelerinin
siyasi parti grupları için onar, şahıslar adına beşer dakika olmasına; Türkiye
Büyük Millet Meclisinin çalışmalarına 7 Ocak 2020 tarihinden başlamak üzere üç
gün ara verilmesine ilişkin önerisi
2/1/2020
Danışma
Kurulu Önerisi
Danışma Kurulunun 2/1/2020 Perşembe günü yaptığı toplantıda
aşağıdaki önerilerin Genel Kurulun onayına sunulması önerilmiştir. 

 Mustafa
Şentop
 Türkiye
Büyük Millet Meclisi Başkanı

 Özlem Zengin Engin Özkoç Hakkı
Saruhan Oluç
 AK PARTİ CHP HDP
 Grubu Başkan Vekili Grubu Başkan Vekili Grubu
Başkan Vekili

 Erkan Akçay Dursun
Müsavat Dervişoğlu
 MHP İYİ
PARTİ
 Grubu Başkan Vekili Grubu
Başkan Vekili
Öneriler:
1) Genel Kurulun 2/1/2020 tarihli Olağanüstü Birleşiminde
(3/1044) esas numaralı Cumhurbaşkanlığı Tezkeresi’nin görüşmelerinin
tamamlanmasından sonra çalışmalara devam edilmesi,
2) 2 Ocak 2020 tarihli Birleşimde, denetim konuları
görüşülmeyerek gündemin “Kanun Teklifleri ile Komisyonlardan Gelen Diğer İşler”
kısmında yer alan işlerin görüşülmesi ve bu kısmın ilk sırasında yer alan 131
sıra sayılı 2018 Yılı Kamu Denetçiliği Kurumu Raporu Hakkında Dilekçe Komisyonu
ile İnsan Haklarını İnceleme Komisyonu Üyelerinden Kurulu Karma Komisyon
Raporu’nun görüşmelerinin tamamlanmasına kadar çalışmalara devam olunması,
3) 131 sıra sayılı 2018 Yılı Kamu Denetçiliği Kurumu Raporu
Hakkında Dilekçe Komisyonu ile İnsan Haklarını İnceleme Komisyonu Üyelerinden
Kurulu Karma Komisyon Raporu’nun görüşmelerinde konuşma sürelerinin siyasi
parti grupları için onar dakika, şahıslar adına beşer dakika olması,
4) Türkiye Büyük Millet Meclisinin çalışmalarına 7 Ocak
2020 tarihinden başlamak üzere üç gün ara verilmesi, 
önerilmiştir.
BAŞKAN – Oylarınıza sunuyorum: Kabul edenler… Kabul
etmeyenler… Öneri kabul edilmiştir.
Birleşime on beş dakika ara veriyorum.
Kapanma
Saati: 17.41
İKİNCİ OTURUM
Açılma Saati: 17.59
BAŞKAN: Başkan Vekili Süreyya Sadi BİLGİÇ
KÂTİP ÜYELER: Barış KARADENİZ (Sinop),
Mustafa AÇIKGÖZ (Nevşehir)
---0---
BAŞKAN – Türkiye Büyük Millet Meclisinin 41’inci
Birleşiminin İkinci Oturumunu açıyorum.
Alınan karar gereğince, gündemin "Kanun Teklifleri ile
Komisyonlardan Gelen Diğer İşler” kısmında yer alan işlerin görüşülmesine
başlıyoruz.
Bu kısmın ilk sırasında yer alan, 131 sıra sayılı 2018 Yılı
Kamu Denetçiliği Kurumu Raporu Hakkında Dilekçe Komisyonu ile İnsan Haklarını
İnceleme Komisyonu Üyelerinden Kurulu Karma Komisyon Raporu’nun görüşmelerine
başlıyoruz. 
IX.-
KANUN TEKLİFLERİ İLE KOMİSYONLARDAN GELEN DİĞER İŞLER
A)
Komisyonlardan Gelen Diğer İşler
1.-
2018 Yılı Kamu Denetçiliği Kurumu Raporu Hakkında Dilekçe Komisyonu ile İnsan
Haklarını İnceleme Komisyonu Üyelerinden Kurulu Karma Komisyon Raporu (5/2) (S.
Sayısı: 131) (x)
BAŞKAN – Komisyon? Yerinde.
Komisyon Raporu 131 sıra sayısıyla bastırılıp
dağıtılmıştır.
2018 Yılı Kamu Denetçiliği Kurumu Raporu Hakkında Karma
Komisyon Raporu üzerinde yapılacak görüşmede, İç Tüzük’ün 72’nci maddesine
göre, siyasi parti grupları adına birer üyeye, şahıslar adına da 2 üyeye söz
verilecektir. Ayrıca, grubu bulunmayan siyasi parti temsilcilerine de takdiren
beşer dakika konuşma süresi vereceğim. İstemi hâlinde Komisyona söz verilecek,
bu suretle Karma Komisyon Raporu üzerindeki görüşme tamamlanmış olacaktır. 
Alınan karar gereğince, konuşma süreleri, Komisyon ve
siyasi parti grupları için onar dakika, şahıslar için beşer dakikadır.
Rapor üzerinde söz alan sayın milletvekillerinin isimlerini
okuyorum: 
Gruplar adına: İYİ PARTİ Grubu adına Sayın Fahrettin Yokuş,
Konya Milletvekili; Halkların Demokratik Partisi Grubu adına Sayın Mehmet Ruştu
Tiryaki, Batman Milletvekili; Milliyetçi Hareket Partisi Grubu adına Sayın
Mehmet Taytak, Afyonkarahisar Milletvekili; Cumhuriyet Halk Partisi Grubu adına
Sayın Mahmut Tanal, İstanbul Milletvekili; Adalet ve Kalkınma Partisi Grubu
adına ve şahsı adına Sayın Ahmet Salih Dal, Kilis Milletvekili. 
Grubu bulunmayan siyasi parti temsilcileri: Saadet Partisi
adına Abdulkadir Karaduman, Konya Milletvekili.
Şahıslar adına: Sayın Servet Ünsal, Ankara Milletvekili. 
İlk söz, İYİ PARTİ Grubu adına Sayın Fahrettin Yokuş’un. 
Buyurunuz. (İYİ PARTİ sıralarından alkışlar) 
İYİ PARTİ GRUBU ADINA FAHRETTİN YOKUŞ (Konya) – Sayın
Başkan, değerli milletvekilleri; hepinizi şahsım ve İYİ PARTİ Grubum adına
saygıyla selamlıyorum. 
Devletleri oluşturan bireylerin temel hak ve özgürlüklerini
korumak hukuk devletlerinin temel görevidir. Vatandaşların kamu kurum ve
kuruluşlarına karşı korunması ve güvence altına alınmaları demokrasinin en
belirgin özelliğidir. Anayasal sistemlerde bireyin ve toplumun hukuki
haklarının güvence altına alınıp, yasalarla korunup kollanması ve bu yasaların
zamanına göre revize edilmesi, hukukun üstünlüğü ilkesine inanan demokratik
devlet sistemlerinin en önemli ve en temel özelliklerinin başında gelir. 
İnsanlık giderek gelişmekte, büyümekte ve çoğalmaktadır.
Türkiye'de ve dünyanın birçok ülkesinde hukuki, idari mekanizmalar yetersiz
kalmakta ve adalet, bazen, ne yazık ki yerini bulmamaktadır. Hukukun temel
amaçlarından biri, vatandaşları devlete karşı korumakla yükümlü olmasıdır.
Türkiye'de işler, maalesef, tam tersi şekilde işlemektedir yani hukuk
kuralları, devleti vatandaşlara karşı korumakla uğraşmaktadır; bundan dolayı
Türkiye'de idare ile vatandaş arasında genellikle sağlıksız bir ilişki vardır.
Bu uyumsuzluktan dolayı vatandaşı koruyacak bir sisteme ihtiyaç doğmuştur.
İşte, burada, Kamu Denetçiliği Kurumunun en önemli özelliği karşımıza
çıkmaktadır. 
Bilindiği üzere, Kamu Denetçiliği Kurumu Türkiye Büyük
Millet Meclisine bağlı bir kurum olup, gücünü yüce Meclisin manevi
şahsiyetinden almaktadır. Vatandaşların avukatlığını üstlenmekte, hukuki ve
idari alanlarda yapılan hatalar karşısında vatandaşın hak ve hürriyetlerini
koruma bilinciyle hareket etmektedir. Ombudsmanlık kurumunun istisnasız olmazsa
olmazı yasama ve yürütme mercilerinden tamamen bağımsız hareket etmesi, kuruluş
felsefesinin en önemli özelliğidir. 
Kamu denetçiliği, diğer denetim mekanizmalarına ilave
olarak, bireylerin haklarının korunması adına ikincil bir garanti
mekanizmasıdır. Kamu Denetçiliği Kurumuna yapılan başvurular basit, hızlı ve
masrafsızdır. Ayrıca, bu Kurum her türlü etkiden uzaktır. Kamu Denetçiliği
Kurumu, olaylara sadece insan hakları yönünden yaklaşması nedeniyle, bugün,
Türkiye'de değil dünyada da tercih edilen bir denetim mekanizması hâline
gelmiştir. Tüm bunların yanı sıra, Kamu Denetçiliğine yapılan müracaatlar,
yürütme ve yargının işleyişindeki bozukluklar ve maruz kalınan
adaletsizliklerle ilgilidir. Yapılan müracaatlar incelenirken, öncelikli olarak
hakkaniyet, eşitlik ilkeleri göz önünde bulundurulup hukuk ilkeleri ve
kuralları çerçevesinde değerlendirilmektedir. Kamu Denetçiliğine yapılan
başvurular incelenirken idarenin yaklaşım ve davranışının hukuk çerçevesinde
olup olmadığına, uluslararası anlaşmalara, kanunlara, yönetmeliklere ve ilgili
ülke anayasasına uygunluğuna bakılmaktadır. Yapılan incelemeler ve alınan
kararlar neticesinde ikna ve inandırma yolunu tercih eder, tavsiye ve öğütlerde
bulunur. 
Ombudsmanlık kurumunun var olmasının en temel nedeni;
vatandaşları güçlü ve tek taraflı kararlar alabilen yönetimin hukuk dışı, keyfî
uygulamalarına karşı korumak, vatandaşların hak ve özgürlüklerine ilişkin olası
sınırlamalara ve tehditlere karşı bir güvence oluşturmaktır. Ombudsmanlık
kurumunun temel esasları göz önünde bulundurulduğunda, öncelikli genel
işlevleri; yönetsel saydamlığı sağlamak, idari yargıya katkı sağlamak,
önleyici, eğitici ve düzeltici işlevlerde bulunmaktır. 
Kısacası, Kamu Denetçiliği Kurumu için “halk koruyucusu”
yahut “vatandaş denetçisi” diyebiliriz. Kamu Denetçiliği Kurumunun özellikle
son yıllarda daha etkin ve fonksiyonel çalışmakta olduğunu görmekteyiz. Halkın
derdini dinlemekte ve avukatlığını yapmakta, idareye de kararlarıyla yol
göstermektedir. Halk ile idare arasındaki sorunları dostane çözüm yöntemleriyle
çözmeye çalışmaktadır. 
Kamu Denetçiliği Kurumu, yargının iş yükünün azalmasına
daha da fazla katkı sağlanması, vatandaşın sorunlarının daha etkin çözülmesi,
hak arama kültürünün yaygınlaştırılması, idarenin hizmet kalitesinin artmasının
sağlanması ve hukuk devleti ilkesinin yerleştirilmesi hedeflerine yönelik
çalışmalarına titizlikle devam etmektedir. Kurumun tavsiye kararlarına uyum oranı
2013 yılında yüzde 20’lerde iken 2017 yılında yüzde 65’e, 2018 yılında yüzde
70’e, 2019 yılında ise yüzde 75’e kadar yükselmiştir. 
Bakınız, bu durumu bir örnekle ifade etmek isterim: 2012 ve
2013 yılları arasında, Anadolu Üniversitesi Açıköğretim Fakültesi öğrencileri,
çeşitli davalar açarak ellerinden alınan kazanılmış haklarının iadesini
istemişlerdi. Bu hususta Kamu Denetçiliği Kurumuna yüzlerce başvuru da
yapılmıştı. Kurum, 2013 yılında öğrencileri haklı bulmuş ve üniversiteye
tavsiye kararını bildirmişti. Bu karar Anayasa ve hukuk kurallarına uygundu,
eğitimde fırsat eşitliği ve hakkaniyete göre verilmişti ancak Anadolu
Üniversitesinin o dönemki idarecileri bu kararı tanımamış, yüz binlerce
öğrenciye kazanılmış hakları verilmemiş ve mağduriyet yaşanmıştı. Şimdi gelinen
noktaya baktığımızda, aynı üniversitenin öğrencileri farklı mağduriyetler
yaşamış ve 2018 yılında Kamu Denetçiliği Kurumuna müracaat ederek haklarını
aramış; bu kez, idare, Kamu Denetçiliğinin verdiği tavsiye kararını
uygulamıştır. Yani zaman ilerledikçe Kurumun daha da etkin olduğu
görülmektedir. 
Bilindiği gibi, kamu denetçilerine hiçbir organ, makam,
merci veya kişi, görevleriyle ilgili olarak emir ve talimat veremez, genelge
gönderemez, tavsiye ve telkinde bulunamaz. Bu hususta bazı kurumların
Ombudsmanlık kurumumuzun kararlarını tanımadığı, bazısına cevap verip bazısına
cevap vermediği görülmektedir. Bu durumu bir örnekle açıklamak isterim: Futbol
Federasyonu Başkanlığı ve Ombudsmanlık teşkilatımız arasında bir anlaşmazlık
olmuştu. Federasyon "Biz kamu yararına kurum değiliz, kamu hizmeti
vermiyoruz.” ifadeleriyle Kamu Denetçiliği Kurumuna istediği ölçüde cevap verip
istemediğine de cevap vermemiştir.
Bilindiği üzere, Kurumun tavsiye kararları, ilgili idarenin
isterse uyacağı isterse uymayacağı kararlar niteliğinde değildir. Bunlar,
yapılamayacak, uygulanamayacak tavsiyeler de değildir. Bununla birlikte, bazı
üniversite rektörlüklerinin, belediyelerin, ÖSYM’nin ve bazı bakanlıkların ne
yazık ki Kamu Denetçiliği Kurumunun tavsiye kararlarına uymadığını görmekteyiz.
Bu kurumların keyfiyetini kabul etmemiz mümkün değildir. Demokratik hukuk
devletinde, ilgili idare, fiilen uygulanabilir nitelikteki Kamu Denetçiliği
Kurumu kararını uygulamakla mükelleftir. Kamu Denetçiliği Kurumunun, dostane çözüm
girişimleri ve verdiği kararlarla, yargının iş yükünü hafifletme yönünde
ülkemize katkısı tartışılmaz. 
Bu Kurum, iyi yönetim ilkelerine uyulması yönünde verdiği
önerilerle idarenin iyi işleyişine katkıda bulunduğu gibi, vatandaşın yönetime
bizatihi katılmasını sağlamış; mevzuat değişikliğiyle, geniş kitleleri
ilgilendiren problemlerin çözümüne katkıda bulunmuş; bireysel nitelikteki
başvurularda vatandaşın problemini doğrudan çözmekle kalmamış, aynı zamanda
benzer durumdaki kişilerin de hukuki durumlarını açıklığa kavuşturmuştur. Hak
arama kültürünü yaygınlaştırmış ve idare aleyhine açılacak on binlerce davayı
önlenmiş, vatandaşın derdine derman olmuş bir kurumdur.
Değerli milletvekilleri, bununla birlikte, Kamu Denetçiliği
Kurumu çocuklara da kapılarını açmıştır. Çocuk dostu yaklaşımlarıyla,
çocukların hak arama bilincini geliştirme yönündeki çalışmalara devam
etmektedir. Bu hususta daha fazla kamuoyu oluşturulması ve okullarda da hak
arama kültür bilinciyle ilgili etkinliklerin ve bunların yaygınlaşması için
çalışmaların artırılması doğru olacaktır.
Bu çalışmalarından dolayı Kamu Denetçiliği Kurumu doğrudan
demokrasinin bir aracı olmuştur ve demokrasinin güçlenmesine katkı
sağlamaktadır.
Kamu Denetçiliği Kurumumun hedefleri arasında iyi yönetim
ilkelerinin tüm kamu kurum ve kuruluşlarınca benimsenmesinin sağlanması ve
yaygınlaştırılması vardır.
İdari yargıda iş yükünün azaltılması için, Kamu Denetçiliği
Kurumunun etkinliğinin artırılması projesinin hayata geçirilmesi şarttır.
Şikâyetlerin daha hızlı ve etkin sonuçlandırılması ile hak arama kültürünün
yaygınlaştırılması gerekmektedir.
(Mikrofon otomatik cihaz tarafından kapatıldı) 
FAHRETTİN YOKUŞ (Devamla) – Bir dakika daha alabilir miyim
Sayın Başkanım.
BAŞKAN – Tamamlayın sözlerinizi lütfen.
FAHRETTİN YOKUŞ (Devamla) – Sonuç olarak, insanlar, sosyal,
ekonomik ve kültürel açıdan sürekli olarak daha iyi bir hayatın, saygın bir
yaşamın ve hukuki açıdan çok daha iyi koruyucu haklara ulaşmanın yollarını
aramaktadır. Bu hususta da mücadelesini vermeye devam etmektedir. Hukuk
kurallarının da insanlar gibi belirli bir ömrü vardır. Hukukun ve devlet
sistemlerinin zaman içerisinde insanlarla birlikte değişime uğraması
kaçınılmazdır. Bu nedenle, Kamu Denetçiliği Kurumumuzu daha da ileriye taşımak
gerektiğine inanıyorum. 
Kamu Denetçiliği Kurumumuz, bugüne kadar oldukça başarılı
bir hizmet sunmuştur. Bu nedenle, başta Başdenetçimiz olmak üzere, bütün uzman
ve çalışanlarına şahsım adına teşekkür ediyor, yüce Meclisimizden bu güzide
Kurumumuzun daha verimli çalışması için talep ettiği yasal düzenlemelerin en
kısa zamanda karşılanmasını arz ediyor, saygılarımı sunuyorum. (İYİ PARTİ
sıralarından alkışlar)
BAŞKAN – Milliyetçi Hareket Partisi Grubu adına
Afyonkarahisar Milletvekili Mehmet Taytak.
Buyurun Sayın Taytak. (MHP ve AK PARTİ sıralarından
alkışlar)
MHP GRUBU ADINA MEHMET TAYTAK (Afyonkarahisar) – Sayın
Başkan, değerli milletvekilleri; 2018 Yılı Kamu Denetçiliği Kurumu Raporu
Hakkında Dilekçe Komisyonu ile İnsan Haklarını İnceleme Komisyonu Üyelerinden
Kurulu Karma Komisyon Raporu hakkında Milliyetçi Hareket Partisi Grubu adına
söz almış bulunmaktayım. Gazi Meclisi ve yüce Türk milletini saygıyla
selamlıyorum. 
Değerli milletvekilleri, Dilekçe Komisyonu, Dilekçe
Hakkının Kullanılmasına Dair Kanun ve Türkiye Büyük Millet Meclisi İçtüzüğü’ne
göre faaliyetlerini yürüten, vatandaşlarımız ile ilgili kurumlar ve bakanlıklar
arasında köprü vazifesi gören önemli bir komisyondur. Kamu Denetçiliği Kurumu
ise gelen şikâyetleri insan haklarına dayalı adalet anlayışı içerisinde, hukuka
ve hakkaniyete bağlı olarak inceler, araştırır ve idareye önerilerde bulunur. 
Raporda ele alınan insan hakları, insan hakları alanında
yaşanan hak ihlalleri ve bu konulardaki çözüm önerilerimizi sizlerin huzurunda
milletimizle paylaşmaya çalışacağım. 
İnsan, diğer bütün yaratılmışların üzerinde, şerefli ve
üstün bir mevkidedir çünkü onun başka canlılarda olmayan akıl, irade ve
tefekkür gibi özellikleri vardır. İnsan hakları, insanların eşit, özgür ve
onurlu yaşamasını amaçlar. Herkes cinsiyet, ırk, renk, din, yaş, zenginlik gibi
farklılıklar olmaksızın kanun karşısında eşittir. 
Değerli milletvekilleri, dünya tarihinde ilk insan hakları
bildirgesi Peygamber Efendimiz’in Veda Hutbesi’dir. Veda Hutbesi, bütün
insanlara yönelik olarak temel insan haklarını içeren evrensel mesajların
verildiği bir vesikadır. Orada insanların hakları ve sorumlulukları
öğütlenmiştir. 
Değerli milletvekilleri, toplumda her kişinin temel hak ve
özgürlükleri bulunmaktadır. Bu haklar, yaşama hakkı, sağlık hakkı, eğitim
hakkı, inanç özgürlüğü, ibadet hakkı, özel yaşamın gizliliği hakkı ve ekonomik
haklardır. Hak, insanların herhangi bir işi yapma yetkisidir. Özgürlük ise
insanların hiçbir canlıya, insana zarar vermeden dilediği şeyleri yapmasıdır.
Temel hak ve özgürlükler, doğumla başlar ölümle biter; evrenseldir, dokunulmaz,
devredilmez ve vazgeçilmezdir; tamamı bir bütündür, sınırlandırılamaz. Her
devlet, düzenlediği yasalarla, insan haklarını güvence altına almak
durumundadır. 
Değerli milletvekilleri, insanın kadını ve erkeği yoktur ve
kadınlar da yaşamlarını erkeklerle eşit haklara sahip olarak sürdürmelidir.
Türkler, İslamiyet’i kabul etmeden önce ve sonra, kadına her zaman gereken
değeri vermiştir. Avrupa, Afrika ve Arabistan’daki kadınlar köle olarak
satılırken, Türk kadını her zaman hür ve özgür olmuştur. Hatta dünya kadın
haklarından bihaberken, Mustafa Kemal Atatürk Türk kadınına 1930 yılında seçme,
1934 yılında seçilme hakkını vermiştir. Türk toplumunda kadın ailede söz sahibi
olmuş, siyasi ve ekonomik ilişkilerde devlet yönetimine katılmış, kılıç
kuşanmış, at binmiş ve vatanı için savaş meydanlarında bulunmuştur. Halide
Onbaşı, Nezahat Onbaşı, Şerife Bacı, Erzurumlu Kara Fatma, Halime Çavuş, Müslüm
Ana Kurtuluş Savaşı’nda canını ortaya koyan kadın kahramanlarımızdan sadece
bazılarıdır. 
Türklerde ailenin temeli kadındır. Ziya Gökalp’in ifade
ettiği gibi, eski ırkların hiçbiri kadınlara Türkler kadar hak vermemiş ve
saygı göstermemiştir. 
Kadına yönelik şiddet bir insan hakları ihlalidir. Ne yazık
ki Türkiye’de kadına yönelik şiddet haberlerinin medyada yer almadığı gün
yoktur. Şiddet ağır bir taş gibi ayaklarımıza bağlandı, felç gibi bedenimizi
sardı, maalesef hepimizi korkunç bir girdaba doğru çekmektedir. Yasal
düzenlemelere, uyarılara ve cezalara rağmen kadına yönelik şiddet artarak devam
etmektedir. Kadına yönelik şiddette cezaların yeniden yapılandırılması
gerekmektedir. Geçtiğimiz 2019 yılında ülkemizde öldürülen kadın sayısı
474’tür. Cinayetleri işleyen kişiler yüzde 95 oranında eş, nişanlı veya
arkadaşlarıydı. Öldürülen kadınlarımızın hepsinin ayrı bir hikâyesi vardı;
hepsi bir candı, anneydi, evlattı, kardeşti ve hayalleri vardı ama vahşice
katledildiler. Hayatlarının baharında yaşamdan koparılan gencecik kızlarımızın,
kardeşlerimizin cinayetleri hepimizin yüreğini dağlamıştır. Zalimlerin elinde
can veren ve bu cinayetlere kurban giden bütün mazlumlara Cenab-ı Allah’tan
rahmet, acılı ailelerine sabırlar diliyorum. 
Toplum vicdanını rahatsız eden kadın, çocuk cinayetleri
davasında kravat takmak, takım elbise giymek, hâkime “efendim” diye hitap etmek
ve göstermelik durumlarda bulunmak mahkemeler tarafından iyi hâl kabul
edilmemelidir. Bu durum kamu vicdanında rahatsız edici kararların ortaya
çıkmasına sebep olmaktadır. İyi hâl, istemeden bir olaya karışan kader mahkûmlarına
uygulanmalıdır. 
18 Aralık 2019’da Adalet Bakanlığımızın kadına karşı
şiddetin önlenmesine yönelik yayımlamış olduğu genelgeyi ve 1 Ocak 2020
tarihinde İçişleri Bakanlığımızın Kadına Yönelik Şiddetle Mücadele Genelgesi’ni
önemli bulmaktayız. Uygulanacak olan genelge yaptırımları umarım ki önleyici ve
caydırıcı olacaktır.
Değerli milletvekilleri, ülkemizin bir diğer kanayan yarası
da çocuk istismarı ve çocuk cinayetleridir. Ne yazık ki ülkemizde gün geçtikçe
çocuk istismarı ve cinayetleri artmaktadır. Geçenki konuşmamda, bu tür
cinayetlere, toplumu rahatsız eden darp ve saldırı görüntülerine
televizyonlarda ya da sosyal medya üzerinden saatlerce, günlerce yer
verilmesinin doğru bir uygulama olmadığını, kötü örnek teşkil ettiğini ifade
etmiştim. Bunun için, isimleri, olayları normalleştirmemek için saymayacağım.
Birçok şehirde çocuklarımız ve kadınlarımız alçakça istismara uğramış ve
katledilmişlerdir. Çocuk istismarı, çocuk haklarının ağır bir ihlalidir. Evde,
okulda, sokakta, parkta, her yerde çocuklarımız istismara uğramaktadır. Türk
toplum yapısı bu sebeplerden dolayı bozulma yaşamakta, sokakta gördüğümüz
çocuklara, bırakın saçını okşamayı, bir tebessüm bile edememekteyiz. Türk aile
ve toplum yapısına ve hiçbir insana yakışmayan bu durum insanları birbirinden
uzaklaştırmakta, toplumumuzda güven duygusunu zedelemektedir. Toplumumuzun
kanayan yarası çocuk istismarlarının engellenmesi için, istismarcılar, hiçbir
durumda ceza indiriminden faydalanmamalı ve en ağır şartlarla
cezalandırılmalıdır. Konuya ilişkin önlemler artırılmalı ve aile içi eğitim
programları oluşturulmalıdır diye düşünüyorum. 
Değerli milletvekilleri, hepimizin bildiği gibi, ülkemizde
çok küçük yaşta evlendirilen kız çocuklarımız vardır. Bu evlilikler akıl
dışıdır, çağ dışıdır. Çok küçük yaşta evlilikler bir insan hakkı ihlali ve halk
sağlığı sorunu olarak kabul edilmeli, çözümüne de bütüncül olarak
yaklaşılmalıdır. 
Değerli vekillerim, canlıya saygı insanlık görevlerimizin
en başında gelmektedir. İslam dini, yeryüzündeki bütün canlılara karşı adaletli
ve ölçülü davranılmasını, hayvanlara merhamet ve şefkat gösterilmesini emreder.
Peygamber Efendimiz Uhud Seferi’nde, ordunun önüne yavrularını emziren bir kedi
çıkınca, kedinin ezilmemesi için başına bir nöbetçi bırakıp ordusunu o kedinin
etrafından dolaştırmıştır. Seferden döndüğünde de o nöbetçiden kediyi istemiş
ve sahiplenmiştir. Bu örnek davranışı hepimiz düstur edinmeli ve hayvanlara
şefkat ve merhametle yaklaşmalıyız. 
Son zamanlarda sokak hayvanları vahşice katledilmektedir.
Sokak hayvanları zehirleniyor, köpekler arabalara bağlanıp sürükleniyor, kuşlar
boğazlanıyor ve insanlar kendi zevkleri için hayvanları dövüştürüyor, canı
acıyan bağırıyor ama duyan ne yazık ki olmuyor. Yaratılanı Yaradan’dan ötürü
sevme bilinciyle yoğrulmuş Türk milletine ne oldu, niye bunları yaşıyoruz? 
Osmanlı Devleti Dönemi’nde, bu hissiyatın vücut bulduğu
mimari yapıları yapan, kuş evleri, serçe sarayları inşa eden; Selçuklu
Devleti’nde, hastalanan göçmen kuşların tedavisi için vakıflar kuran, sokak
hayvanlarına su içebilmeleri için suluklar yapan ecdadın torunları nasıl oldu
da hayvana işkence edecek hâle geldiler? Hangi insan vicdanı, köpeği arabanın
arkasına bağlayıp sürüklemeyi içine sindirebilir? Nasıl bir adalet, bu şahsı
6.477 lira karşılığında serbest bırakabilir? 
(Mikrofon otomatik cihaz tarafından kapatıldı) 
BAŞKAN – Sözlerinizi tamamlayın Sayın Taytak.
Buyurun. 
MEHMET TAYTAK (Devamla) – Hayvana işkence ve şiddet gibi
sapkın düşünceleri zihninde barındıran bir kişinin yeri, cezaevidir. Herhangi
bir canlıya bunları yapabilen birisi, insana, çocuğa neler yapmaz? Bunlar,
bilge Türk liderimiz Devlet Bahçeli Beyefendi’nin ifade ettiği gibi, cani
ruhlular, insanlığın defolu yüzleri, utanç vesikalarıdır. Unutulmasın ki
merhameti olmayana merhamet edilemez. 
Değerli milletvekilleri, eğitim, bir milletin temel
harcıdır. Eğitim hakkı, insan hakları kapsamındadır. Kamu Denetçiliği Kurumunun
bu raporda vermiş olduğu bir tavsiye kararından bahsetmek istiyorum: ALES
sınavında, soru kitapçığını belirlenen zamandan önce kontrol eden bir
gencimizin sınavı iptal edilmiştir. Kurum, gencimizin sınavının geçerli
sayılmasını tavsiye etmiştir. Ayrıca, sınavlara trafik ve başka sebeplerden
dolayı bir dakika geç kalan yavrularımızın emekleri heba edilmemelidir, bir
çare bulunmalıdır.
(Mikrofon otomatik cihaz tarafından kapatıldı) 
BAŞKAN – Devam edin lütfen.
Buyurun.
MEHMET TAYTAK (Devamla) – Adalet Bakanlığımızın hazırlamış
olduğu ikinci yargı reformu paketinde yer alan Tüketici Kanunu’yla ilgili
düzenlemelerle, bu tür olaylar direkt ara buluculukla yönetilecek, işlem süresi
kısalacak, inşallah, ülkemiz için de hayırlı olacaktır. Bu düzenlemenin
tüketici açısından olumlu olacağı inancındayız. 
Değerli milletvekilleri, atamız Bilge Kağan’ın “Aç milleti
doyurdum, çıplak milleti giydirdim, yoksul milleti zengin kıldım.” ifadeleri
Orhun Abideleri’nde yer almıştır. Ecdadımız gittiği her yere adaleti, umudu ve
huzuru götürmüştür, üç kıtada tarihî ve kültürel eserleriyle mazlum
coğrafyaları aydınlatmıştır. Bu anlayışı içinde özümseyen Milliyetçi Hareket
Partisinin temelinde, Türk milletine millî, manevi ve insani açıdan seslenen;
sevgi, adalet, barış ve güven içinde bir gelişimi amaçlayan Türk milliyetçiliği
anlayışı bulunmaktadır. 
(Mikrofon otomatik cihaz tarafından kapatıldı) 
BAŞKAN – Tamamlayın sözlerinizi lütfen.
Buyurun.
MEHMET TAYTAK (Devamla) – Tamamlıyorum Başkanım.
Milliyetçi Hareket Partisinin adalette, demokraside,
güvenlikte, kardeşlikte ve ahlakta ortaya çıkan problemlerde durduğu yer
bellidir. Bilge Türk liderimiz, Genel Başkanımız Sayın Devlet Bahçeli
Beyefendi’nin ifade ettiği gibi, sevgide serbestlik, saygıda mecburiyet vardır.
Şiddet dursun, sevgi konuşsun; kavga yerine kucaklaşalım, küslük yerine
barışalım; birlikte bir millet olduğumuzu unutmayalım.
Gazi Meclisi ve Genel Kurulu saygıyla selamlıyorum. (MHP ve
AK PARTİ sıralarından alkışlar)
BAŞKAN – Halkların Demokratik Partisi Grubu adına Mehmet
Ruştu Tiryaki, Batman Milletvekili.
Buyurun Sayın Tiryaki. (HDP sıralarından alkışlar)
HDP GRUBU ADINA MEHMET RUŞTU TİRYAKİ (Batman) – Teşekkür
ediyorum Sayın Başkan.
Sayın Başkan, değerli milletvekilleri; Kamu Denetçiliği
Kurumu raporu üzerinde grubum adına görüşlerimizi özetle paylaşmaya
çalışacağım. Öncelikle hepinizi saygıyla selamlıyorum.
Kamu Denetçiliği Kurumunun raporu üzerinde ayrıntılı birkaç
şey söylemek istiyorum ama ondan önce, ülkemizin insan hakları, demokrasi
karnesiyle ilgili birkaç şeyi paylaşmak isterim. 
Şimdi, Hükûmetimiz diyor ki: “İnsani Gelişmişlik
Endeksi’nde bir miktar ilerledik.” Doğru, bir miktar ilerledik ama bunun
dışındaki her alanda neredeyse son sıradayız. Ben size birkaç örnek vereyim:
2018 Demokrasi Endeksi Raporu’nda 10 basamak birden gerileyerek 110’uncu sıraya
düşmüşüz. Dünya Basın Özgürlüğü Endeksi’nde 180 ülke arasında 157’nci olmuşuz.
Hukukun Üstünlüğü Endeksi’nde 126 ülke arasında 109’uncu olmuşuz. Yolsuzluk
Algısı Endeksi’nde 2018 yılında 4 sıra daha gerilemişiz ve 78’inci olmuşuz.
Sosyal Adalet Endeksi’nde 41 ülke arasında 40’ıncı olmuşuz. Yargı Bağımsızlığı
Endeksi’nde 141 ülke arasında 104’üncü olmuşuz. 
Kimler mi yapmış? Mesela Alman Bertelsmann Vakfı yapmış
birini, World Economic Forum yapmış. Başka kim yapmış? Sınır Tanımayan
Gazeteciler yapmış. Bunların hepsinin raporlarının kimler tarafından yapıldığı
belli. Asıl soru şu: Bunlar kabul edilen endeksler yani bütün dünyanın saygı
duyduğu, kabul edilebilir bulduğu endeksler. Yargı Bağımsızlığı’nda 141 ülke
arasında 104’üncü sıradayız. İnternet özgürlüğü açısından 100 üzerinden 37 puan
alarak internette özgür olmayan ülkeler kategorisinde değerlendiriliyoruz.
Hangi ülkelerle birlikte? Bahreyn, Birleşik Arap Emirlikleri, Mısır, Pakistan,
Suudi Arabistan, Özbekistan, Sudan, Suriye, İran, Çin gibi ülkelerle aynı
kategorideyiz. Kapatılan basın-yayın organı sayısı 170 ve Hükûmetin basın-yayın
organlarının yüzde 95’ini kontrolü altında tuttuğunu söylüyor Uluslararası
Basın Enstitüsü. Kadın, Barış ve Güvenlik Endeksi’nde de yine son sıralardayız.
Peki, Demokrasi, Basın Özgürlüğü, Hukukun Üstünlüğü, Yargı Bağımsızlığı,
İnternet Özgürlüğü, Yolsuzluk Algısı, Sosyal Adalet, Emeklilik, Kadın, Barış ve
Güvenlik Endekslerinin tamamında neredeyse son sıralarda yer almamızın nedeni
ne? Elbette insan haklarının ayaklar altına alınmış olması ve temel hak ve
özgürlüklere yeterince saygının duyulmuyor olması. Vatandaş gerçekten yargı
organlarına başvurduğunda uğradığı haksızlığın sonuçlarının ortadan
kaldırabileceğine inanmıyor. Vatandaş, yargı organlarına başvurduğunda uğradığı
haksızlığın sebebi olan kişinin cezalandırılacağına inanmıyor. 
Ben, size birkaç tane örnek vereceğim bu konuda. Bir
tanesi, daha önce de söylediğim, önceki hafta, bir iki hafta önce JİTEM dosyası
kapatıldı, 18 kişinin ölümünden sorumlu olanların tamamının beraatine karar
verildi ve bu, bir özel harekât polisinin ayrıntılı itirafları üzerine başlatılmış
bir dosyaydı. Bu dosya, devlet eliyle, devlet görevlileri eliyle işlenen
cinayetlerde verilen ilk beraat kararı değildi. Son dönemde çokça beraat
kararına tanık oluyoruz. Cezasızlık politikasını AK PARTİ Hükûmeti sürdürüyor.
Mahkemeler de bir kısmında beraat kararı, bir kısmında da zaman aşımı kararı
veriyorlar. 
Ben, birkaç tanesi söyleyeyim. Kızıltepe JİTEM davası da
öyle oldu, Şırnak’a bağlı Kuşkonar ve Koçağılı köylerinde 38 köylünün yaşamını
yitirdiği olayla ilgili mahkeme kararı aynı şekilde sonuçlandı. Diyarbakır’ın
Kulp ilçesinde 1993’te 11 köylü katledilmişti, bu dosya yine adliyenin tozlu
raflarında bekletildi, o mahkemeye gitti, bu mahkemeye gitti ve en sonunda
beraat kararı ve zaman aşımından düşürülme kararı verildi. 1993’te Cizre’de 21
kişi gözaltına alınmış, bunlardan bir daha haber alınamamıştı. Bu dosyalarla
ilgili ilginç birkaç şey söylemek isterim. Bunların hepsi, bunlarla ilgili
soruşturmalar 2009’dan sonra başlatıldı. Esasen, soruşturmalar kapatılmıştı
fakat Hükûmetiniz döneminde iddianame hazırlanarak davalar açıldı ama bu
davaların sonucunda herkes, bütün kamu görevlileri teker teker aklandı. Hakkâri
Yüksekova’da köylü Nezir Tekçi gözaltına alındı, öldürüldü, 2011’de ancak bir
iddianame düzenlendi, dava Eskişehir’e nakledildi, 2015’te beraatla
sonuçlandırıldı. 1993’te Şırnak Görümlü’de yapılan operasyon sonrası gözaltına
alınan 6 kişiden bir daha haber alınamadı, 2013’te bir soruşturma başlatıldı ve
bu soruşturmanın sonucunda da delil yetersizliğinden beraat kararı verildi. Lice’de
aynı şekilde, Muş Kızılağaç’ta aynı şekilde, Muş Vartinis’te de aynı şekilde bu
dosyaların tamamı kapatıldı. Bunun gibi, sayamayacağım daha çok sayıda dosya
var.
28 Aralık Cumartesi günü Roboski katliamının 8’inci yıl
dönümüydü. Bu dosyada da yine Genelkurmay Savcılığı tarafından başlatılan
soruşturma sonucunda takipsizlik kararı verildi. 
Bakın, size çok önemli bir şey söyleyeceğim: Şimdi, bir
sürü dosyada faili meçhul olduğu için beraat kararı verildi veya düşme kararı
verildi fakat Roboski’de kalkan uçaklar belliydi, bu uçağı kullanan pilotlar
belliydi, bu uçakların kalktığı hava üssü belliydi, onlara koordinatları veren
kişiler belliydi, bu istihbaratı sağlayanlar belliydi, o gece orada o karakolla
yapılan görüşmelerin tamamı belliydi fakat savcılık her şeyin alenen açık
olduğu dosyada ne kararı verdi? Takipsizlik kararı verdi. Ne dedi? “Kaçınılmaz
hatadır. Oradaki askerler verilen emri yerine getirmiştir.” dedi. Ölen Kürt
olunca uçakla bombalamak “kaçınılmaz hata” olarak değerlendiriliyor. 
MUSTAFA HİDAYET VAHAPOĞLU (Bursa) - Alakası yok! Alakası
yok! 
MEHMET RUŞTU TİRYAKİ (Devamla) - Peki, Türkiye Büyük Millet
Meclisini bombalayan uçakların pilotlarına da “kaçınılmaz hata” denildi mi?
Peki, Özel Harekât Komutanlığını bombalayan uçağın pilotlarına da “Verilen emri
yerine getirmişlerdir.” denilerek “kaçınılmaz hata” denildi mi? “Ankara Emniyet
Müdürlüğünü bombalayan uçağı kullanan pilotlar verilen emri yerine getirmiştir.
Kaçınılmaz hata.” dendi mi? Denmedi. 
MUSTAFA HİDAYET VAHAPOĞLU (Bursa) - Ne alakası var? 
MEHMET RUŞTU TİRYAKİ (Devamla) - İşte, burada adaletin iki
yüzü var. İşte, Türkiye’nin yargısının içler acısı durumu budur.
Kamu Denetçiliğiyle ilgili rapor görüşülürken bunları niye
söylüyorum? Şunun için söylüyorum: Türkiye’de yargının durumu içler acısıdır.
Türkiye’de demokrasi ciddi tartışma altındadır. İnsan hakları ihlalleri her
geçen gün artmaktadır, cezasızlık politikası sürmektedir. Dolayısıyla, bütün
dünyada başkaca çözüm yolları aranmaktadır. Bunlardan bir tanesi de, insanların
hak arama özgürlüğünün bir parçası olarak gördüğü kurumlardan bir tanesi de
Ombudsmanlık Kurumudur, Kamu Denetçiliği Kurumudur. Neden? “İdarenin her türlü
işlem ve eylemi yargı denetimine tabidir.” der ya Anayasa, bunun yollarından
bir tanesi de Kamu Denetçiliği Kurumudur ve Kamu Denetçiliği Kurumu bu konudaki
başvuruları çözebilir. Ama bu sözünü ettiğim sorunları Kamu Denetçiliği Kurumu
çözebilir mi? Elbette çözemez, çözeceği konusunda herhangi bir şey
söylemiyorum. Ama kalıcı hâle getirilen OHAL rejimi konusunda, OHAL KHK’leriyle
ihraç edilenler konusunda, toplantı ve gösteri yürüyüşü hakkının askıya
alınması konusunda, insanların protesto hakkını kullanamaması konusunda,
insanların düşüncelerini özgürce ifade etmeleri konusunda Kamu Denetçiliği bazı
işlemleri yapabilir diye düşünüyorum, bugüne kadar olmasa da bundan sonra
umarım yapabilir. 
Neden söylüyorum bu başlıkları? Çünkü raporda var, Kamu
Denetçiliği Kurumu iki konuda çalışma yürütmüş. Bunlardan bir tanesi, 28 Şubat
mağdurlarının mağduriyetlerinin çözümü konusunda bir çalışma yürütmüş; ikincisi
de Suriyeli göçmenler konusunda bir çalışma yürütmüş. Dolayısıyla resen
inceleyemese de bazı konularda Kamu Denetçiliğinin bir dizi çalışma yaptığını
biliyoruz. Dolayısıyla bu söylediğim başlıklarda da bu tür çalışmalar
yapabilir. 
Evet, birkaç önerimi sunacağım bu konuyla ilgili. Birincisi
bu, bu konuda bir çalışma yapmasını, söylediğim başlıklar konusunda bir çalışma
yapmasını istiyorum. 
İkincisi de bu bir yasal engel olabilir fakat Ombudsmanlık
Kurumuna, Kamu Denetçiliğine başvurmak için yargı organlarına başvurmamış
olmanız gerekir. 
(Mikrofon otomatik cihaz tarafından kapatıldı) 
BAŞKAN – Tamamlayın sözlerinizi lütfen.
MEHMET RUŞTU TİRYAKİ (Devamla) – Eğer bir yargı organına
başvurduysanız ayrıca Kamu Denetçiliğine başvuramıyorsunuz. Bence bu engeli
Türkiye Büyük Millet Meclisi ortadan kaldırmalıdır. Kurumsal olarak Türkiye’ye
benzeyen -idari yapı açısından- Belçika ve Fransa’da yurttaşlar hem yargı
organlarına hem de kamu başdenetçiliğine başvurabiliyorlar. Ben Türkiye Büyük
Millet Meclisinin de bu konuda bir düzenleme yapması gerektiğini düşünüyorum.
Böylece vatandaşlar temel haklar, yargı organının vereceği karar veya Kamu
Denetçiliğinin verdiği karar konusunda bir seçim yapma şansı bulurlar. 
Şimdi, teoride bir ombudsmanlık kurumundan söz edebilmek
için üç koşulun var olması gerektiği söyleniyor. Bir: “Tarafsız olacak.”
deniliyor. İki: “Bağımsız olunacak.” deniliyor. Üçüncü olarak da “Verdiği
kararların gereğini yerine getirecek, kararları bağlayıcı olacak.” deniliyor.
Bizde üçüncüsü yok, kararları bağlayıcı değil. Benden önceki hatipler de
söyledi; hatta bırakın kararlarının bağlayıcı olmasını, Türkiye Futbol
Federasyonu gibi kurumlar bilgi ve belge bile paylaşmıyormuş Kamu Denetçiliği
Kurumuyla. 
(Mikrofon otomatik cihaz tarafından kapatıldı) 
MEHMET RUŞTU TİRYAKİ (Devamla) – Son cümlelerim,
bitireceğim Başkanım müsaade ederseniz. 
BAŞKAN – Tamamlayın lütfen.
MEHMET RUŞTU TİRYAKİ (Devamla) – Dolayısıyla bu kararların
bağlayıcılığı konusunda düzenleme yapmak gerekiyorsa Türkiye Büyük Millet
Meclisinin bu konuda da bir sorumluluk alıp düzenleme yapması gerekir. Ama
tarafsızlık ve bağımsızlık konusunda bir şey söylemek isterim. Yani bu konuda
samimiyetime lütfen Kamu Denetçiliği Kurumu inansın. 
Şimdi şöyle bir şey var: Kamu Denetçiliğinin yönetiminde 7
kişi olduğunu varsayalım. 1 Başdenetçi, 5 denetçi, 1 de Genel Sekreter; Kurumun
başındaki kişiler bunlar. Şimdi, bakın, bu 7 kişinin tarafsız ve bağımsız
olması gerekir ki herkes bu konuda gidip rahatlıkla, gönül rahatlığıyla
başvurabilsin. Eğer denetçiler eski milletvekiliyse veya milletvekili eşiyse
veya yine aynı partiden milletvekili adayıysa o zaman gerçekten bu Kuruma
dışarıdan bakış konusunda, tarafsızlık ve bağımsızlık konusunda kuşku duyar.
Ben her bir denetçinin, başdenetçinin tarafsız, bağımsız davranmadığını
söylemiyorum, böyle bir iddiam yok; her biri kendi alanında saygın insanlar.
(Mikrofon otomatik cihaz tarafından kapatıldı)
MEHMET RUŞTU TİRYAKİ (Devamla) – Son bir dakika…
BAŞKAN – Tamamlayın sözlerinizi.
MEHMET RUŞTU TİRYAKİ (Devamla) – Fakat Kurumun algısı
açısından ben bunların sorunlu olduğunu düşünüyorum. Eğer idareyi
denetleyecekse eğer temel hak ve özgürlüklere uymasını isteyecekse eğer insan
haklarına uymasını isteyecekse idarenin, gerçekten idareden bağımsız olması
gerekir diyorum. 
Birkaç şey söyleyeceğim bu başvuru raporuyla ilgili ama çok
zamanım kalmadı. Sadece şu iki şeyi söyleyeyim: Özellikle karma alt komisyon
kurulmasının, 14 Mayıs 2019 ve 16 Ekim 2019’da toplanmasının çok yararlı
olduğunu düşünüyorum. Bütün taraflar gelmiş, doğrudan dinlemişler ve sorunun
çözümüne katkı sunacağını düşünüyorum. Karma alt komisyonunun bu biçimde
çalışma yapmasının yararlı olacağını söylüyorum.
Hepinizi saygıyla selamlıyorum. (HDP sıralarından alkışlar)

BAŞKAN – Cumhuriyet Halk Partisi Grubu adına…
MEHMET NACİ BOSTANCI (Ankara) – Sayın Başkan…
BAŞKAN – Buyurun Sayın Bostancı.
V.-
AÇIKLAMALAR (Devam)
9.-
Ankara Milletvekili Mehmet Naci Bostancı’nın, Batman Milletvekili Mehmet Ruştu
Tiryaki’nin 131 sıra sayılı Komisyon Raporu üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET NACİ BOSTANCI (Ankara) – Sayın Başkanım, teşekkür
ediyorum.
Sayın Tiryaki, konuşmasının içerisinde Şırnak Uludere
Roboski yahut “Ortasu” olarak bilinen köyde yaşanan dramatik, son derece üzücü,
bütün milletçe hepimizin üzüldüğü hadiseye atıfta bulunarak “Ölenler Kürt
olunca bunun bir kıymeti yok.” şeklinde kesinlikle katılmadığımız, Türkiye'nin
gerçekleriyle de uyuşmayan bir değerlendirmede bulunmuştur. Bu doğru değildir.
Kürt olsun, Türk olsun, her kim hayatını dramatik bir şekilde, hukukla çelişki
oluşturacak tarzda kaybettiğinde onu takip etmek hukuk devletinin görevidir ve
işler de o şekilde yürür. Burada insanların etnik kimliğine, kökenine bakılmaz.
Hukuk devleti nosyonu ile böyle bir yaklaşım doğru değil. Bu dil de uygun bir
dil değil ve esasen Halkların Demokratik Partisi hep -söylem üzerinden
bakıldığında- halkların kardeşliğine atıf yapıyor. Halkların kardeşliğinin bu
tür bir dille sağlanılmayacağı kanaatindeyim.
Şimdi, Ortasu’da, Roboski’de yaşanan olaya ilişkin idari,
adli soruşturmalar yapılmıştır. Ha, bunların yeterli olmadığı, hakkın yerine
gelmediği itirazları olabilir ama “Kürt olunca bu işler böyle yapılıyor.”
tarzındaki şikâyet etme biçimi kesinlikle uygun değildir, bunu hiçbir şekilde
kabul etmeyiz. Bunu beyan etmek için söz aldım.
Arz ederim.
BAŞKAN – Teşekkür ederim.
Sayın Tiryaki, buyurun.
10.-
Batman Milletvekili Mehmet Ruştu Tiryaki’nin, Ankara Milletvekili Mehmet Naci
Bostancı’nın yaptığı açıklamasındaki bazı ifadelerine ilişkin açıklaması
MEHMET RUŞTU TİRYAKİ (Batman) -
Sayın Başkan, teşekkür ediyorum.
Evet, biz halkların kardeşliğini savunuyoruz. Bu eleştirimi
de hakların kardeşliğini savunduğumuz için yaptım. 2 tane somut örnek verdim
Sayın Başkan, 2 somut örnek. Her ikisinde de –tırnak içerisinde- emir almış
pilotların bombalama vakası vardı. Birinde kaçınılmaz hata kararı verildi, yine
emir alarak bombalamışlardı; bir diğerinde ise buna kaçınılmaz hata denmedi.
Bu, benim görüşüm değil. Hani tarafsız bir gözle, isterseniz, hep beraber
Roboski’ye gidelim -bunların bir kısmı güvenlik korucusu, köy korucusu, onu da
söyleyeyim, onların ailesi- eğer oradan böyle algılanmıyorsa ben bütün
sözlerimi geri alacağım ama emin olun, oradaki vatandaşlar “Demek ki Kürt
olunca bir cezasızlık var, demek ki Kürt olunca soruşturulmuyor." diye
bakıyorlar. Niyet ne olursa olsun, Hükûmetiniz nasıl bakarsa baksın, sonuç
itibarıyla oradaki vatandaş, yurttaş bu olayı böyle görüyor. Bunu elbette ki
halkların kardeşliğine zarar vermek için söylemiyorum.
(Mikrofon otomatik cihaz tarafından kapatıldı) 
BAŞKAN – Teşekkür ediyorum.
IX.-
KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A)
Komisyonlardan Gelen Diğer İşler (Devam)
1.-
2018 Yılı Kamu Denetçiliği Kurumu Raporu Hakkında Dilekçe Komisyonu ile İnsan
Haklarını İnceleme Komisyonu Üyelerinden Kurulu Karma Komisyon Raporu (5/2) (S.
Sayısı: 131) (Devam)
BAŞKAN – Cumhuriyet Halk Partisi Grubu adına İstanbul
Milletvekili Sayın Mahmut Tanal.
Buyurun. (CHP sıralarından alkışlar) 
CHP GRUBU ADINA MAHMUT TANAL (İstanbul) – Değerli Başkan,
değerli milletvekilleri; hepinizi saygıyla, hürmetle selamlıyorum.
Kamu Denetçiliği Kurumunun 2012 tarihinde yasası
kesinleşti, 2013 yılında faaliyete başladı ve 2013 yılında faaliyetlerine
başladıktan sonra Kamu Denetçiliği Kurumunun asıl amacı, hukukun üstünlüğünün
yerleşmesi, demokratik standartların yükseltilmesine katkı sağlamak, keyfîliğin
önlenmesi, insan haklarına saygının geliştirilmesi, halka karşı sorumluluk
anlayışının hâkim kılınması şeklindeki temel ilkeler üzerine oturtulmuştu.
Nitekim, Kamu Denetçiliği Kurumunun resmî internet sitesine baktığımız zaman
şöyle diyor: “İnsanların en hayırlısı, insanlara en fazla faydası dokunandır.”
Aynı zamanda “İnsanı yaşat ki devlet yaşasın.” ilkesini kendine rehber edinen
Kamu Denetçiliği Kurumu “idarenin hizmet kalitesinin yükseltilmesine, iyi
yönetim ilkelerinin yerleşmesine, insan haklarının gelişmesine, hukukun
üstünlüğünün sağlanmasına, hak arama kültürünün yaygınlaşmasına; şeffaf, hesap
verebilir insan odaklı bir idarenin oluşmasına katkı sağlamaya çalışmaktadır.”
diyor. Ancak, özellikle belirtelim ki Ombudsmanlık Kurumunun faaliyetlerini
sürdürdüğü yani faaliyetlerine başladığı 2013 yılından bugüne kadar, bu tablonun,
baktığımız zaman, Kamu Denetçiliği Kurumu bu ülkede kurulmadan önceki hâli
neydi, kurulduktan sonraki hâli nedir?
Şimdi, esasen, ülkede sadece Kamu Denetçiliği Kurumu
kurulmadı, Kamu Denetçiliği Kurumuyla birlikte Kişisel Verileri Koruma Kurulu
ve aynı zamanda Türkiye İnsan Hakları ve Eşitlik Kurumu da kuruldu. Bunların
hepsi, 3 kurum da gerçekten, ülkede hukuk devletini egemen kılmak, insan
haklarının bu ülkede hâkim kılınması, demokrasinin yerleşmesi, katılımcılığın
ve şeffaflığın etkin bir hâle getirilmesi amacına yöneliktir. 
Şimdi, tabloda görüldüğü üzere, 2011 ve 2018 yılları
arasında, “Ekonomi” dergisinin 2011 tarihli Demokrasi Endeksi’ne göre Türkiye
167 ülke arasında 88’inci sırada. Peki, biz, burada tabloya baktığımız zaman,
ombudsmandan sonra geriye mi gidilmiş, ileriye mi gidilmiş? Burada, bu
konuşmanın içerisinde, bunun asıl sorumlusu aslında Kamu Denetçiliği Kurumu,
Ombudsmanlık değil. Biraz önce bahsettiğim, Türkiye Eşitlik Kurumu, aynı
zamanda Kişisel Verilerin Korunması Kurulu, Kamu Denetçiliği Kurumu bu ilkeleri
yerleştirmeye çalıştığı hâlde, iktidarın kötü gidişatıyla bu güzide kurum da
bunu engelleyemedi. Yani burada yapılması gereken, iktidarın ülkeyi nereden
nereye getirdiği meselesi. Yani insan haklarında, basın özgürlüğünde, demokraside,
hukuk devletinde, hukuk devletinde, hukukun üstünlüğünde bu kurumların
gelmesiyle birlikte sürekli bir geri gidiş var. Aslında biz bu kurumları
getirdik ama Avrupa Birliğine vaadimiz şuydu: Efendim demokrasi daha iyi işler
hâle gelecek, insan hakları egemen olacak, hukukun üstünlüğü egemen olacak. Bu
kurumları göstermelik yaptığımız gösteriliyor aslında yani bu tablo açık ve net
ortada. 
2012 yılında Hukukun Üstünlüğü Endeksi’nde -Dünya Adalet
Projesi’nin 2012 yılı Hukuk Endeksi’nde- 97 ülke içerisinde 71’inci sıradayız,
hükûmetin gücünün sınırlanmasında 68’inci sıradayız, yolsuzlukla mücadelede
35’inci sıradayız, şeffaflıkta 57’nci sıradayız, temel haklarda 76’ncı
sıradayız, düzen ve güvenlikte 70’inci sıradayız, düzenleyici uygulamada
39’uncu sıradayız, sivil yargıda 44’üncü sıradayız, ceza yargılamasında 71’inci
sıradayız. 2019 yılına geldiğimizde, Hukukun Üstünlüğü Endeksi’ne göre -yine
Dünya Adalet Projesi’nin 2019 Hukukun Üstünlüğü Endeksi’nde- Türkiye 126 ülke
arasında 109’uncu sırada; geriye gitmiş.
HAYDAR AKAR (Kocaeli) – Daha önce kaçtı?
MAHMUT TANAL (Devamla) – Tabloda görülüyor zaten,
bakarsanız. 
Değerlendirmedeki diğer kriterlere göre ise Türkiye şu
sıralamalarda yer alıyor: Hükûmetin gücünün sınırlandırılmasında 123’üncü
sırada, yolsuzlukla mücadelede 57’nci sırada. Devleti yönetenler, kamu
kurumları vatandaşı doğru bilgilendirmekle görevlidir ancak birçok konuda
görüyoruz ki kamuoyu yanıltılıyor, doğru bilgilendirilmiyor. Açıklık, şeffaflık
ve doğruluğa ihtiyacımız var fakat Türkiye, şeffaflıkta 94’üncü sırada, temel
haklarda 122’nci sırada, kişilerin can ve mal güvenliğinde 96’ncı sırada,
hukuki ve idari düzenlemelerin uygulanmasında 106’ncı sırada, vatandaşların
adalete erişebilirliğinde 96’ncı sırada. 
Basın özgürlüğünde geride kaldık. Sınır Tanımayan
Gazeteciler Örgütünün yayınladığı 2012 Dünya Basın Özgürlüğü Endeksi’ne göre,
Türkiye, basın özgürlüğünde 148’inci sırada. Sınır Tanımayan Gazeteciler
Örgütünün yayınladığı 2019 Dünya Basın Özgürlüğü Endeksi’ne göre Türkiye basın
özgürlüğünde 157’nci sırada; cinsiyet eşitliğinde 2012’de 124’üncü sırada iken,
2018’de 130’uncu sıraya düştük yani sürekli bir geri gidiş var.
Peki, Kamu Denetçisi, Sayın Ombudsman Şeref Malkoç ve diğer
Kamu Denetçiliği Kurumu üyeleri yatıyorlar mı, uyuyorlar mı, ne yapıyorlar?
Aslında onlara teşekkür ediyoruz, onlar çalışıyorlar. Hakikaten yoğun bir
çabaları var Türkiye genelinde. Ama ne oldu? Bir, bütçeleri yetersiz; iki,
personel yetersiz; üç, araç gereç yetersiz. Mevzuatın verdiği yetki gereğince
Türkiye'nin her tarafında, tüm illerde şube açma yetkileri var iken bu bütçe
nedeniyle bunu da yapamıyorlar tabii ki. Yani burada Kurumun çalışma arzusu,
isteği bunlara yetmiyor. Buradaki sebeplerin bir tanesini biraz önce söyledim;
bir başka olay, yine tavsiye kararlarına uyulmuyor; idareler, bürokrasi “Sen
kimsin?” dercesine Ombudsmanlık Kurumuna tepeden bakıyor. Ombudsmanlık Kurumu
idarelere sözünü dinletemiyor; ikincisi, güçleri yetmiyor. Kamu Denetçiliğinin
kararlarını dikkate almayanlara yaptırım uygulanmalıdır, yaptırım yok. Kamu
Denetçiliği Kurumunun kararları emredici hâle getirilmeli, Kuruma resen hareket
edebilme imkânı sağlanmalıdır. Aynı zamanda bu konuda biz kanun teklifi de
verdik, bunu da Genel Kurula getirmek lazım diye düşünüyorum.
Burada bir başka sorun, “iyi yönetim” diyorsak, iyi
yönetimin yerleşmesini istiyor isek Kamu Denetçiliği Kurumunun mutlak suretle
bu kararlarının yerine getirilmesi lazım. Yani Kamu Denetçiliği Kurumu, mevcut
olan hukuk devletinin yerleşmesi ve özgürlüklerin ülkede uygulanabilmesi
açısından halkın avukatı olarak tabir edilen bürokratik yapı,
Cumhurbaşkanlığını karşısına alabilmelidir. Nasıl karşısına alabilmelidir?
Ülkemizde adaletin yerleşmesinde, insan haklarının egemen olmasında,
şeffaflıkta, yolsuzlukla mücadelede, denetimde, hesap verilebilirlikte, hukukun
üstünlüğünde Cumhurbaşkanını da karşısına alabilmelidir arkadaşlar. Eğer bu
cesareti, bu gücü Kamu Denetçiliği Kurumu da kendisinde bulamıyorsa, Kamu
Denetçiliği Kurumunun başarılı olabilme şansı olamaz değerli arkadaşlar. 
Şimdi, bu anlamda, peki diyeceksiniz ki bu eleştiriler…
Kamu Denetçiliği Kurumunun evet gerçekten uygulamaya yönelik çok güzel, cesur
kararları vardı. Hatırlarsanız, bu Yüksel Sokak’ta anıt vardı. İnsan hakları
ihlali anlamında ben müracaat etmiştim. Kamu Denetçiliği Kurumu, o İnsan
Hakları Anıtı’nın etrafının çevrilmesiyle ilgili o kararını verdi. Çok olumlu
bir karardı. İçişleri Bakanlığı da derhâl ona uymak zorunda kaldı.
Kamu Denetçiliği Kurumu Kanunu’nun hem “Amaç” kısmında
1’inci maddesinde hem 5’inci maddesinde insan haklarına bağlı kalacağına
ilişkin hüküm var ama 13’üncü maddesindeki yemine baktığımız zaman, yemin
metninde insan haklarına bağlı kalacağına ilişkin hüküm yok. Ve aynı zamanda
yemin metni de o kadar eksik ki “Türkiye Cumhuriyeti Devletinin varlığına,
bağımsızlığına, vatanın ve milletin bölünmez bütünlüğüne, hukukun üstünlüğüne,
hakkaniyete…” Burada eksiklikler…
(Mikrofon otomatik cihaz tarafından kapatıldı) 
MAHMUT TANAL (Devamla) – Sayın Başkanım, özür diliyorum. 
BAŞKAN – Tamamlayın lütfen.
Buyurun. 
MAHMUT TANAL (Devamla) – Burada yemin metninde olmayanlar:
“Türkiye Cumhuriyeti devletinin varlığı ve bağımsızlığını” yeminde yok;
“vatanın ve milletin bölünmez bütünlüğü” yeminde yok; “Anayasa, hukukun
üstünlüğü, demokrasi, Atatürk ilke ve inkılapları, laik Cumhuriyet ilkesi,
millî dayanışma, insan hakları, temel hürriyetler” yeminde yok.
Peki, 2007’deki taslakta vardı, bunu niye çıkardınız? Yani
bu şu demektir: Demek ki iktidarın insan haklarıyla ilgili bir duyarlılığı yok.
İnsan haklarıyla ilgili bir duyarlılığı olmuş olsaydı, yemin metnine o insan
haklarıyla ilgili en azından duyarlılığı hükmünün konulması lazımdı. 
Şimdi, buradaki önerilerimizi şöyle sıralamak isterim ben:
1) İş mahkemelerinde işe iade davalarıyla ilgili, o
kararların iadesiyle ilgili, bence, kamu kurumlarıyla ilgili Ombudsmana yetki
verilmeli. 
2) Yemin metnine “insan haklarına dayalı” ibaresi
konulmalı.
(Mikrofon otomatik cihaz tarafından kapatıldı)
BAŞKAN – Tamamlayın sözlerinizi lütfen.
MAHMUT TANAL (Devamla) – Sağ olun Başkanım.
3) Ombudsmanlık Kurumuna disiplin soruşturması yapma ve
dava açma yetkisiyle ilgili çok caydırıcı yetkiler verilmeli.
4) İspanya’da olduğu gibi Anayasa Mahkemesine Kamu
Denetçiliği Kurumu dava açabilmeli. 
5) Ombudsmanlık aynı zamanda mevzuatla ilgili tavsiyelerde
bulunabilmeli. 
6) Ombudsman aynı zamanda sürekli şikâyet mercisi olmamalı.
Avusturya’da mesela yüzde 60’a yakın danışma mahiyetinde kararlar veriyor. Aynı
zamanda, Avusturya’nın Tirol eyaletinde, o bölgede, 4 kez tur atılmış, 30’a
yakın danışma kurulu yapılmış. 
Aynı zamanda, Kamu Denetçiliği Kurumuna devletin tüm
kurumlarını, belediye ve mahkemeleri de kapsayacak şekilde yetki verilmeli
çünkü dünyada böyle örnekler var. Yani mademki biz hukuk devletini, hukukun
üstünlüğünü egemen kılmak istiyorsak…
(Mikrofon otomatik cihaz tarafından kapatıldı) 
MAHMUT TANAL (Devamla) - Bitiriyorum Başkanım,
toparlayacağım.
BAŞKAN – Bugün enerji ve zaman tasarrufu yapmıyoruz zaten.
Buyurun.
MAHMUT TANAL (Devamla) – Aynı zamanda, mevcut olan mevzuatta
askerî alanlarla ilgili yetki yok. Cumhurbaşkanı işlemleri getirildi ama askerî
alanla ilgili bence yetki verilebilmeli. 
Cumhurbaşkanının işlemlerine karşı Kamu Denetçiliği
Kurumuna gidilebilir mi? Gidilebilir ama işlem yapabiliyor mu? Yapamıyor. Mahmut
Tanal olarak ben şikâyet ettim, dedim ki: Cumhurbaşkanı, yeminine göre tarafsız
olmalı. Seçimlerde devletin başıdır Cumhurbaşkanı. Bu hukuka aykırıdır. 
Benim talebimi reddettiler, Yüksek Seçime gönderdiler,
Yüksek Seçim reddetti. Şimdi Anayasa Mahkemesinde. Yani ben orada cesurca
davranmasını beklerdim çünkü Başkan olarak, o konuda, gerçekten, hukukla
beslenen bir ombudsman var ama bunu değerlendiremedi, bilemiyorum. 
Kamu Denetçiliği Kurumuna Parlamentoya yasa teklif etme
yetkisi verilmeli. Var mı dünyada? Var bunun örneği. 
Kamu Denetçiliği Kurumu yaptığı soruşturma ve inceleme
sırasında eğer bir hukuksuzlukla karşı karşıya kalırsa dava açabilmeli ve
cumhuriyet savcılığına şikâyet edebilmeli.
Çok önemli bir öneri…
(Mikrofon otomatik cihaz tarafından kapatıldı) 
BAŞKAN – Çok önemli kısma geldik.
Buyurun. 
MAHMUT TANAL (Devamla) – Bitiriyorum. Sabrınıza teşekkür
ediyorum.
Kamu Denetçiliği Kurumunda bence yirmi dört saat, 7/24,
sürekli telefonların başında nöbetçi bulunabilmeli. Şu anda mesai içerisinde var
ama bence 7/24 buna ihtiyaç var.
İşitme engelliler için ayrıca özel bir telefon hattı
bulunmalı. Kamu Denetçiliği Kurumunda bu yok. Örneğin nerede var? Örneğin
İspanya’da bu konu var. Aynı zamanda ombudsman, haberli ve habersiz gözaltı
yerlerini, cezaevlerini de dolaşabilmeli, hücre evlerini dolaşabilmeli. Kamu
Denetçiliği Kurumuna başvurmak için menfaat şartı da kaldırılmalı. 
Ben sabrınız için çok teşekkür ediyorum yani burada
Cumhuriyet Halk Partisi olarak sadece eleştirilerimizi değil, yapıcı, yol gösterici
düşüncelerimizi de söyledik.
Son cümle şu olsun: Evet, özel rapor hazırlamışsınız; ben
kutluyorum. Bu özel raporun diğer alanlarla ilgili de yaygınlaşmasını
bekliyoruz çünkü kanun bu konuda da yetkiyi vermiş durumda, bu yetkinizi
kullanmanızı istirham ediyorum. 
Hepinize teşekkür ediyorum, saygılar sunuyorum. (CHP
sıralarından alkışlar) 
BAŞKAN – Evet, teşekkür ediyoruz.
Gruplar adına son konuşmacı, Adalet ve Kalkınma Partisi
Grubu adına Kilis Milletvekili Sayın Ahmet Salih Dal.
Salih Bey, sizin şahsınız adına da beş dakikanız var,
süreniz on beş dakikadır. 
Buyurun. (AK PARTİ sıralarından alkışlar)
AK PARTİ GRUBU ADINA AHMET SALİH DAL (Kilis) – Sayın
Başkan, değerli milletvekilleri; görüşülmekte olan 2018 yılı Kamu Denetçiliği
Kurumu Raporu hakkında Adalet ve Kalkınma Partisi Grubum adına söz almış
bulunmaktayım, heyetinizi saygıyla selamlıyorum.
Her gün büyüyen ve gelişen dünyada sosyal, kültürel,
ekonomik ve birçok alanda özellikle de hayatımızın değişmez bir parçası olan
teknolojik gelişmeler, toplumların sürekli değişken ve dinamik yapıları ülkeler
açısından göz ardı edilmeyecek kadar önem arz etmektedir. Bu değişken ve
dinamik yapı içerisinde ülkeler kendi toplumlarının bir arada yaşamalarını
sağlamak, kişi hak ve özgürlüklerini güvence altına almak, uluslararası
evrensel insan haklarına uyum sağlamak, sınıflar arası farklılıkları ortadan
kaldırmak; din, dil, ırk, mezhep gözetmeksizin herkesin adalet önünde eşit
olmasını sağlamakla yükümlüdürler. 
AK PARTİ, Türkiye'nin hukuk devleti olmaktan ziyade kanun
devleti olma görüntüsünden sıyrılarak “devletin hukuku” yerine “hukuk devleti”
anlayışının esas olması gerektiğini kuruluşundan itibaren savunmuştur; bu ilke
çerçevesinde de evrensel hukuk ilkelerine uygun yeni bir anayasanın yürürlüğe
girmesi gerektiğini her zaman dile getirmiştir. Bu kapsamda, yargının yürütme
üzerindeki kısıtlayıcı etkisini ülke yönetimi açısından önemli bir sorun olarak
gören partimiz, 12 Eylül 2010 referandumuyla kritik önemde yeni anayasa
değişikliğine imza atmıştır.
Devlet-toplum ilişkilerinin hukuk temelinde işlemesinin en
önemli kriteri, adaletin mazeretsiz tecelli etmesine imkân sağlamaktır. Doğru
işleyen, anlaşmazlıklara süratle ve adaletle cevap veren bir yargı sistemi her
vatandaşımızın hakkıdır. Milletimizin ve ülkemizin ihtiyaç duyduğu daha güçlü
demokrasi, insan hakları ve adalet talepleri göz önüne alındığında, insanımızın
ve ülkemizin hak ettiği bir yargı sistemi, iyi işleyen adalet sistemi en temel
arzumuzdur. 
Ülkemizdeki demokratikleşme çabalarının bir tezahürü olarak
hak arama yolları çeşitlenmiş ve vatandaşların kolayca erişebileceği kurumsal
yapılar oluşturulmuştur. Hiç kuşkusuz ki 14/6/2012 tarihli 6328 sayılı Kanun’la
ete kemiğe bürünen Kamu Denetçiliği Kurumu, kuruluşundan bu yana etkin bir hak
arama mekanizması olarak vatandaşlarımıza hizmet sunmaktadır. Kamu Denetçiliği
Kurumu “İnsanların en hayırlısı insanlara en faydası dokunandır.” inancıyla
“İnsanı yaşat ki devlet yaşasın.” ilkesini kendine rehber edinmiştir; hukuka,
insan haklarına dayalı adalet anlayışına ve hakkaniyete dayalı olarak çalışır.
Ara buluculuk görevi bulunan ombudsman, diğer denetim usullerinin
eksikliklerini tamamlayıcı bir rol de üstlenmektedir. Kurum tarafından
oluşturulan şikâyet mekanizmalarının ve şikâyet inceleme süreçlerinin özelliklerinden
bazılarını belirtmek isterim: İdarenin işlem ve eylemleri ile tutum ve
davranışı sonucu hak ve özgürlükleri veya menfaatleri ihlal edilen gerçek ve
tüzel kişiler Kuruma başvuruda bulunabilmektedirler. Burada önemle belirtmek
isterim ki başvuru konusu yalnızca idarenin işlem ve eylemleriyle sınırlı
tutulmamış, her tür idari tutum ve davranışın da şikâyet konusu olabileceğine
imkân tanınmıştır. Çocuk hakları, insan hakları, kadın hakları ve toplumun
genelini ilgilendiren konularda menfaat ihlali şartı da aranmamaktadır. Kuruma
başvuruda bulunabilmek için zorlaştırıcı hiçbir ek şart bulunmamaktadır. Bu
çerçevede, tüm bireylerin yanında, şirketler, sivil toplum kuruluşları,
dernekler, vakıflar, sendikalar ve benzeri tüzel kişiler başvuru hakkına sahiptir.
Ayrıca, tabiiyet ve mütekabiliyet şartı aranmaksızın diğer ülke vatandaşları da
şikâyetlerini iletebilmektedirler. Kuruma başvurmak için hiçbir ücret
alınmamaktadır. 
Kıymetli arkadaşlar, Kuruma idareyle hangi konuda olursa
olsun sıkıntı yaşayan, mağduriyeti bulunan vatandaşlarımızın yaptığı başvurular
süratle ve öncelikle dostane çözüm yolları denenmek suretiyle incelenerek, hak
ihlallerinin ve mağduriyetlerin oluştuğu alanlar tespit edilip tavsiye
kararları verilmektedir. Kurum, aynı zamanda bir insan hakları kurumu olması
nedeniyle, insan hakları, çocuk, kadın, engelli hakları, bilgi edinme hakkı,
eğitim öğretim hakkı, internet üzerinden kişilik hakları ihlalleri gibi
ülkemizde hassasiyet arz eden tüm konulara önemle eğilmekte, bu konudaki hak
ihlallerinin giderilmesi için gerekli çalışmaları yürütmektedir. Kurum, gerek
dostane çözüm yöntemiyle gerekse verdiği tavsiye kararlarıyla demokrasi ve
hukukun üstünlüğünün sağlanmasına, kamu hizmetlerinin kalitesinin
yükseltilmesine ve hak arama kültürünün yaygınlaştırılmasına katkı sağlamaya
çalışmaktadır.
Kuşkusuz ki KDK’nin başarısının bir ölçüsü de kurum
tarafından verilen tavsiye kararları ve idarelerin bunlara uyum oranıdır.
Burada dikkatinizi çekmek istediğim bir husus var: 2018 yılında verilen tavsiye
ve kısmen tavsiye kararlarının toplamı, Kurumun kuruluşundan bugüne kadar
verdiği kararların toplamından daha fazladır. Ombudsmanlığın bir kültür hâline
geldiği ve güçlü yetkilerle donatılmış olduğu ülkelerde kararlara uyum oranının
yüzde 80 ve 90 olduğu düşünüldüğünde, Türkiye’de bu oranın yüzde 70 olması
bizim açımızdan sevindiricidir. Şüphesiz ki bu süreçte, özellikle tavsiye
kararlarının gereğini yerine getirmekte şüpheye düşen idarelerin sorumlularının
Karma Alt Komisyona çağırılması, takip eden yılda idarelerin KDK’ye yönelik
tutumlarında ciddi rol oynayacaktır. Türkiye Büyük Millet Meclisi üyesi olarak,
bunun KDK raporlarında tespit edilmiş olmasının haklı gururunu yaşamaktayız.
Değerli milletvekili arkadaşlarım, burada, biraz da
Başkanlığını yaptığım Karma Alt Komisyon çalışmalarından bahsetmek istiyorum.
Kurumun bilgi ve belge taleplerine olumlu yaklaşılmaması ya da tavsiye
kararlarına uyulmaması nedeniyle 13 kurum kararı hakkında Millî Eğitim
Bakanlığı, Kültür ve Turizm Bakanlığı, Çevre ve Şehircilik Bakanlığı, Sağlık
Bakanlığı, Hacettepe Üniversitesi Rektörlüğü, Biga Belediye Başkanlığı, Kadıköy
Belediye Başkanlığı ve Türkiye Futbol Federasyonu Başkanlığı temsilcileri
çağırılmış ve yaşanan problemler müzakere edilerek çözülmüştür. Özellikle, Biga
Belediye Başkanlığı ve Kadıköy Belediye Başkanlığının burada, Komisyon
çalışmalarımız esnasında verilen tavsiye kararına uymaları ve orada karar
almaları bizim açımızdan güzel bir gelişmeydi ve belediye başkanlarımızı da
buradan tebrik ediyorum. 
Konuşmamın son bölümünde ise Kurumun daha etkin ve verimli
çalışması, vatandaşın sorunlarına daha kolay çözüm bulunabilmesi adına bazı
tespit ve önerilerimizi sıralamak istiyorum. KDK raporlarında “beklentiler”
kısmında da yer verildiği üzere, bilgi ve belge taleplerine olumsuz yaklaşan
veya gecikmeli olarak karşılık veren idarelerin sorumluları hakkında yasal
yaptırım getirilmesi uygun olacaktır. 6328 sayılı Kanun’da, Kuruma başvuruda
bulunulabilmesi için idari başvuru yollarının tüketilmesi zorunluluğu çok katı
bir şekilde düzenlenmiştir. İdari başvuru yolları tüketilmeden yapılan
başvurular ilgili kuruma gönderilmektedir. Bu durum, başvurunun nihai olarak
sonuçlandırılmasını geciktirmektedir. Bu kapsamda, Kurum kanununda düzenleme
yapılarak idari başvuru yollarının tüketilmesi hususunun esnetilmesinin, en
azından idari yargıda dava açabilmek için ihtiyari olan idari başvuru
yollarının kuruma başvurmak için de ihtiyari hâle getirilmesinin olumlu
yansımalarının olacağı değerlendirilmektedir. 
İdarelerin tavsiye kararlarını uygulama konusundaki olumsuz
yaklaşımının nedenlerinin başında kamu görevlilerinin risk almaktan çekinmesi
gelmektedir. Özellikle ilgili idare ve kamu görevlilerinin hukuki, cezai, mali
veya idari anlamda sorumluluğunun doğabileceği endişesi ve bürokratik yapı ile
uzlaşma kültürünün etkileşememesi kararların uygulanmasını engellemektedir. 
İspanya ve Portekiz ombudsmanlarının anayasa mahkemesine
kanunların anayasaya aykırılığı konusunda başvurabilmesi, İsveç ombudsmanının
mahkemelerin duruşmalarına ve müzakerelerine katılabilmesi, yönetsel
kuruluşların toplantı ve müzakerelerinde hazır bulunabilmesi, ayrıca dünyadaki
muadil kurumlarda bulunduğu üzere, resen inceleme yetkisi verilmesi dikkate
alındığında, idarenin denetiminde daha etkin hâle gelmesi amacıyla Kamu
Başdenetçisinin görev ve yetkilerinin yapılacak bir yasal düzenlemeyle
genişletilmesinin faydalı olacağına inanıyoruz.
(Mikrofon otomatik cihaz tarafından kapatıldı)
BAŞKAN – Sözlerinizi tamamlayın Sayın Dal.
AHMET SALİH DAL (Devamla) – Bu tespit ve öneriler
doğrultusunda yapılacak uygulama ve düzenlemelerin hayata geçirilmesi Kurumun
daha etkin çalışmasına, yargının iş yükünün önemli ölçüde azalmasına,
vatandaşın sorunlarının çözümüne, hak arama kültürünün yaygınlaştırılmasında
idarenin hizmet kalitesinin artmasının sağlanmasına, hukuk devletinin
yerleşmesine önemli katkıları olacaktır. Bu vesileyle raporun hazırlanmasında
emeği geçen Dilekçe Komisyonu Başkanımıza, Kamu Başdenetçimize ve kamu
denetçilerine, Kamu Denetçiliğindeki tüm uzman arkadaşlara ve Karma Komisyonda
bulunan tüm milletvekili arkadaşlarıma teşekkür ediyorum.
Genel Kurulu saygıyla selamlıyorum. (AK PARTİ sıralarından
alkışlar)
BAŞKAN – Teşekkür ediyorum.
Siyasi parti gruplarının söz talepleri karşılanmıştır.
Şimdi, grubu bulunmayan siyasi parti temsilcilerine söz
vereceğim.
Saadet Partisi adına Sayın Abdulkadir Karaduman, Konya
Milletvekili konuşacak.
Buyurun. 
ABDULKADİR KARADUMAN (Konya) - Sayın Başkan, değerli
milletvekilleri; sizleri saygıyla selamlıyorum.
Elbette ki denetim mekanizması, devletin en stratejik
konumunda ve de dokunulmaz olmalıdır. Milletimizin emeğinin ve kaynaklarının
özel çıkar ve imtiyazlar için kullanılması elbette ki kabul edilemez. Millî
kaynaklar üzerinde tasarruf hakkının ve yetkisinin yöneticilere vatandaşlarımız
tarafından ödünç verildiği akıllardan çıkmamalıdır. Bugün, vatandaşlarımız
işsizlik içerisindeyken ve yoksulluk toplumun geneline sirayet etmişken her
zamankinden çok daha fazla hassas bir şekilde davranmaya ihtiyaç vardır. 
Milyonlarca vatandaşımız bugün işsiz. Dün gece itibarıyla
İstanbul Fatih’te, evsiz bir vatandaşımız ne yazık ki soğuktan donmak suretiyle
yaşamını yitirdi. İnsanlarımız İŞKUR önünde asgari ücret karşılığında
çalışabilmek için saatlerce kuyrukta beklerken kamu kuruluşlarında istihdam
edilen kişilerde siyasi iktidar partisine mensubiyet şartı ne yazık ki
aranmaktadır. İktidar, yaptığı bütün atamalarda “Ya benimsin ya da kara
toprağın.” anlayışıyla hareket etmektedir. Bunun yanında, üniversiteye personel
alırken dahi sadece ama sadece yandaşlara has özellikler aranan şartlar
arasında yer almaktadır. “Bir işi eğer başarmak istiyorsanız onu ehline teslim
etmek zorundasınız. Eğer bir yerde iş ehline yani liyakat sahibine teslim
edilmezse oturun, kıyametinizi bekleyin.” diyen bir geleneğin mensuplarıyız. 
Hukuk devletinin en önemli özelliği de siyasi tercihi ne
olursa olsun bütün vatandaşlarımızın kamu kurumlarında çalışma hakkını teminat
altına almaktır. Kamu denetiminin özellikle son dönemlerde iyice zayıfladığını,
buna bağlı olarak da keyfî harcamaların arttığını ve israfın
normalleştirildiğini görüyoruz. Denetim mekanizmasının zayıflamış olması,
israfla birlikte aynı zamanda devlet kademelerinin liyakatsiz kişilerce
doldurulmasına yol açmaktadır. Kamu kuruluşlarındaki atama ve terfilerin siyasi
iktidara sadakat şartına bağlandığını, başarı ve çalışkanlık durumunun ikinci
plana bırakıldığını da üzülerek müşahede ediyoruz. 
Kamu Denetçiliğinin en önemli vazifesi, devlet ile vatandaş
arasındaki engelleri ortadan kaldırmak olmalıdır. Yani kamudaki bürokrasiye
takılarak devletin sunduğu imkânlardan faydalanamayan vatandaşlarımız için,
hizmetler ulaşılabilir olmalıdır. Onlarca farklı yere, farklı dilekçeler
hazırlayarak çeşitli kuyruklarda saatlerce bekleyen vatandaşlarımızın çilesine
son verilmelidir. Çeşitli eğitim faaliyetleri ve bilgilendirme raporlarıyla
vatandaşlarımız denetim mekanizmasına dâhil edilmelidir.
Değerli milletvekilleri, Kurum, resmî sitesinde yer aldığı
gibi, hukukun üstünlüğünün sağlanması, iyi yönetim ilkelerinin yerleştirilmesi
ve halka karşı sorumluluk anlayışı içinde ve hakkaniyet temelinde Türkiye Büyük
Millet Meclisine bağlı bir denetim mekanizması olarak faaliyet yürütmelidir.
Bugün, özellikle KHK’lerle yapılan hak ihlalleri, bakanların Anayasa’yı
referans almadığını beyan eden açıklamaları ve mahkemelerin keyfî kararlarına
bakıldığında, Kamu Denetçiliği Kurumunun kendi misyonuna uygun çalışmadığı
apaçık şekilde ortadadır. 
Bakın, denetim mekanizmasından bahsediyoruz. Denetimin asli
unsuru şeffaflık ve hesap verebilirlik üzerine olmalıdır. İktidara gelirken
90’lı yılların karanlık örtüsünü kaldıracağını ifade eden siyasi iktidar, önce
karanlık örtüyü kaldırmış, daha sonra kendi uygulamalarının üzerini örtmek için
kullanmıştır. Bunun en somut ama en somut örneğini kanun hükmünde
kararnamelerde görüyoruz. 
Bakın, beraat ve takipsizlik almış kişilerin gereksiz bir
şekilde, gerekçesiz bir şekilde ihraç edilmesi. 
BAŞKAN – Sözlerinizi tamamlayın lütfen. 
ABDULKADİR KARADUMAN (Devamla) – Diğer taraftan, özel
sektörde çalışma haklarının dahi elinden alınmış olması. Yine, iş yeri açmak
için başvurduğunda kendilerine ruhsat verilmemesi. Yurt dışına gitmek
istediğinde ise pasaportunun elinden alınması bir garabetten ibarettir,
insanları açlığa mahkûm etme çabasıdır. 
Hukuki ve insani olmayan bunca uygulama ortadayken
bakanların Anayasa’yı referans almadığı bir ortamda Ombudsmanlık Kurumunun
çalışmalarını konuşmak dahi beyhude olacaktır. Bugün, nihayetinde Kamu
Denetçiliği Kurumuna son altı buçuk yılda 75.715 başvuru yapılmıştır ve bu başvuruların
akıbeti nedir? 
Sonuç olarak, mağduriyetler ivedi şekilde giderilmeli ve
tıkalı durumda olan devlet mekanizması tekrar harekete geçirilmelidir. 
Bu duygu ve düşüncelerle Genel Kurulu saygıyla
selamlıyorum. (CHP sıralarından alkışlar) 
BAŞKAN – Şahıslar adına ilk ve son söz Ankara Milletvekili
Sayın Servet Ünsal’a aittir. 
Buyurun. (CHP sıralarından alkışlar) 
SERVET ÜNSAL (Ankara) – Değerli Başkan, sevgili
milletvekili arkadaşlarım, ülkemin televizyonlardan bizleri izleyen değerli
vatandaşları; hepinizi en içten duygularımla, sevgiyle saygıyla selamlıyorum,
yeni yılınızı da kutluyorum. (CHP sıralarından alkışlar)
Evet, gündem -benden önce arkadaşlarım da konuştu- Kamu
Denetçiliği Kurumu yani Ombudsmanlık. Otuz yılını yargı içinde geçirmiş bir doktor
olarak tabii, Ombudsmanlıkla ilgili konuşmam da benim için onur verici bir konu
Sevgili Başkan. 
Tabii, Ombudsmanlık, hak kayıplarına karşı, yaşanan
mağduriyetlere karşı, her türlü olumsuz durumlara karşı, liyakatsizliklere,
hukuksuzluklara karşı 29/6/2012 tarihinde kurulmuş; tarafsız, bağımsız, özerk,
uzman ve güvenilir anayasal bir kurum. Evet arkadaşlar, bu Kurum yurttaşların
en büyük güvencelerinden, en büyük dayanaklarından biri. 
Değerli arkadaşlarım, hukukun en büyük düşmanı ayrıcalıktır
yani yandaşlıktır. Sevgili Mahmut arkadaşım, eğitimde, sağlıkta, özgürlükler
konusunda, insan haklarında, hak ihlallerinde, kadına şiddette, çocuk istismarı
gibi bir sürü konuda konuşmalarını benden önce yaptığı için bir daha söylemek
istemiyorum, teşekkür ediyorum Sevgili Mahmut’a. Ben geri kalan konuşmalarımı
yapayım. 
Evet, liyakatsizlik ve hukuksuzluk ya da yandaşlık
Ombudsmanlığa başvuruları giderek artırıyor arkadaşlar; bu artışa göre yeni
düzenlemeler yapılmalı. Bugün vatandaş ile devletin arasında 4 milyonun
üzerinde dava var arkadaşlar. Kamu Denetçiliğinin etkinliği artırılmalı, hak
savunma noktasında daha işlevsel hâle getirilmeli. Kamu Denetçiliği Kurumunun
kurulduğu 2012 yılından bu yana her sene artan bir başvuru sayısı var; bu
başvuru sayısı bugünlere gelindiğinde 76 bini geçmiş durumda. Tabii ki bu artış,
zaman içinde kurumun tanınırlığının arttığının göstergesidir. 
Evet, değerli arkadaşlarım, başvuruların konularına
bakıldığında şunları görüyoruz: En fazla görülen konular, atama ve terfi
konuları, sosyal güvenlikle ilgili konular. Eğitimle ilgili sorunlar, sağlıkla
ilgili sorunlar, adalet ve insan hakları sorunları en sık karşılaşılan
sorunlar. Tabii, hekim olduğum için bunlardan sağlıkta şiddet konusunu biraz
sonra biraz işleyeceğim arkadaşlar.
Ombudsmanlık diğer kurumlardan farklı değerlendirilmelidir.
Kamu Denetçiliği Kurumu, esasında devleti, hükûmeti ya da kurumları değil
yurttaşları temsil eder durumdadır, niteliktedir; yurttaşın haklarını savunur
ve aslında vatandaşın avukatı görevini görür.
Evet, arkadaşlar, bilgi ve yetenek konusunda eşit düzeyde
olanların görev ve pozisyonlara ulaşmada eşit fırsatlara sahip olmaları
gereklidir; liyakatin tanımı bu.
Evet, vatandaşın yargıya başvurmadan -biraz önce
arkadaşlarım da söyledi- Kamu Denetçiliğine başvurması zorunluluğu mutlak ve
mutlak Meclis tarafından düzeltilmelidir çünkü vatandaşın ilk aklına gelen
hakkını arama yeri yargıdır, Ombudsmanlık daha yeni bir kurumdur. Evet,
Ombudsmanlık Kurumunun daha işlevli, daha yetkin bir hâle getirilmesi yurttaşların
haklarının korunması açısından çok önemli ve gereklidir. En büyük sorunlardan
biri, Kamu Denetçiliği Kurumunun tavsiye kararlarının ilgili kurumlar
tarafından uygulanmamasıdır.
Arkadaşlar “Yanılgılar, oluşan hakikatlerdir.” der Goethe
ama günümüzde yanılgılardan hiç ders alan yok niyeyse? Bu yüzden hata üzerine
hata yapıyoruz. Tabii, yöneticilerin hata yapması çok daha dramatik tablolar
önümüze getiriyor.
Tavsiye kararlarının dikkate alınmaması, uygulanmaması
nedeniyle yurttaşların faydasına olacak bu yapı gerektiği kadar kullanılmıyor
yani adalet tam uygulanmıyor. Bu da vatandaşlarımızda huzursuzluğa ve
karamsarlığa neden oluyor.
Adalet, özünde sosyal mutluluktur arkadaşlar, bunu göz ardı
edemeyiz.
Kararlara en fazla uymayan kurumları söyleyeceğim. 
(Mikrofon otomatik cihaz tarafından kapatıldı)
SERVET ÜNSAL (Devamla) – Sevgili Başkanım, özür
diliyorum... 
BAŞKAN – Tamamlayın sözlerinizi lütfen.
Buyurun.
SERVET ÜNSAL (Devamla) – Evet, Ombudsmanlıkta kararlara en
fazla uymayan kurumları söylüyorum: Başta Sosyal Güvenlik Kurumu, Sağlık
Bakanlığı, Adalet Bakanlığı, Millî Eğitim Bakanlığı olarak sıralanıyor
arkadaşlar. Adaletsizliğin olması, kararlara uyulmadığı zaman, Kamu Denetçiliği
Kurumunun itibarını da zedeliyor. Tabii ki itibarsızlık devlete güveni ayaklar
altına alıyor. Burada, defalarca bunu gündeme getirdim. 
Arkadaşlar, Ombudsmanlık Kurumuna bağlı çalışan 245
civarında personel var; yetmez. Kurumun daha etkin, daha yaygın olabilmesi
açısından bu sayının ihtiyaca göre artırılması gündeme gelmeli ve bu şekilde
yurttaşların yaşadığı hak kayıplarına daha hızlı müdahale edilerek
mağduriyetler minimuma indirilmeli. Hepimizin bunda sorumluluğu var. 
Değerli arkadaşlarım, düşen hiçbir çığda hiçbir kar tanesi
kendini olup bitenden sorumlu tutmuyor. Bu anlamda, bütün vekil arkadaşlarım,
hepimizin sorumluluğu var.
(Mikrofon otomatik cihaz tarafından kapatıldı) 
SERVET ÜNSAL (Devamla) – Bitiriyorum Başkanım. 
BAŞKAN – Sayın Ünsal, tamamlayın lütfen. 
Buyurun. 
SERVET ÜNSAL (Devamla) – Arkadaşlar, bütün bu sorunlarda ve
sıkıntılarda hepimiz elimizi taşın altına sokmalıyız. 
Sevgili Başkan ve değerli arkadaşlarım; konuşma biraz
uzadı, sağlıkta şiddeti işleyecektim, onu hemen kısaca özetleyeyim: 
AK PARTİ iktidarında, sağlık çalışanlarına yönelik şiddet
olaylarında çok ciddi artış oldu arkadaşlar. 12 doktorun öldüğünü söylüyorum,
birisi 30 Aralıkta -yeni- öldü. 12 bin tane sağlıkta şiddet olayı bir yılda
önümüze geliyor arkadaşlar. Hastanın istediği ilacı yazmayan bir doktorun
başına gelen bu arkadaşlar. Arkadaşlar, şifa veren ellere ne olur zarar
vermeyin; hepinizin ailesinde doktorlar var. 
Arkadaşlar, acil başvurusu 111 milyonu bulmuş yani
nüfusumuzdan daha fazla. 
Lümpen, saldırgan, kinci bir kültür, eğitimli kesimlerin
şiddete maruz kalmasına neden oluyor. 
(Mikrofon otomatik cihaz tarafından kapatıldı)
BAŞKAN – Sayın Ünsal tamamlayın lütfen, son cümlelerinizi
alayım. 
SERVET ÜNSAL (Devamla) – Bitiriyorum. 
2016 yılında, Beyaz Kod Uygulamasına 13 binden fazla şiddet
olayı bildirimi olmuş ve 2 bine yakın da mahkûmiyet oluşmuştu. Ama 2019 yılının
ilk yedi ayında, arkadaşlar, 10 binin üzerinde şiddet olayı oldu, mahkûmiyet
sayısı 51. 
Buradan, Sağlık Bakanını ve Adalet Bakanını bir daha
uyarıyorum, ne yapıp edip… Doktorlar Türkiye'nin en değerli insanlarıdır,
tabii, hepiniz değerlisiniz ama. Bir hâkimin, bir savcının, bir polisin 1
düğmesini koparın, hemen hapse atılırsınız ama bir doktora niyeyse bu iş mübah
oluyor. Herkes gidiyor, doktorlara şiddet gösteriyor ve doktora şiddeti olağan
görüyor. Bu yüzden, bütün doktorları koruma adına Adalet, İçişleri ve de Sağlık
Bakanı bir araya gelin, doktora müdahale edenin, saldıranın cezasını dört yılın
üzerine çıkarın; bakın bir daha olay oluyor mu, doktora saldıran oluyor mu?
Teşekkür ediyorum. Tekrar, hepinizin yeni yılını en içten
duygularımla kutluyorum. Sağ olun. (CHP ve İYİ PARTİ sıralarından alkışlar) 
BAŞKAN – Komisyonun söz talebi var.
Sayın Başkan, buyurun.
DİLEKÇE KOMİSYONU İLE İNSAN HAKLARINI İNCELEME KOMİSYONU
ÜYELERİNDEN KURULU KARMA KOMİSYON BAŞKANI MİHRİMAH BELMA SATIR (İstanbul) -
Sayın Başkanım, teşekkür ederim.
Sayın Başkan, değerli milletvekilleri; Karma Komisyon
Başkanı olmam sebebiyle, Kamu Denetçiliği Kurumu 2018 Yılı Yıllık Raporu’nu
süresinde bize sunan Kamu Denetçiliği Kurumu Başdenetçisi Sayın Şeref Malkoç
nezdinde tüm denetçi arkadaşlarımıza, kıymetli görüşleriyle raporumuzu tekâmül
ettiren tüm Karma Komisyon üyesi arkadaşlarıma teşekkür ediyorum. Yıllık
raporun bugünkü görüşmeleri sırasında Genel Kurulda uzlaşı içinde buluşan tüm
siyasi parti temsilcilerimize, konuşma yapan milletvekillerimize ayrıca
teşekkür ediyorum. Bugün Genel Kurulumuzu yöneten siz Sayın Başkanımıza ve
gündemi belirleyen Türkiye Büyük Millet Meclisi Sayın Başkanımıza da ayrıca
teşekkür ediyorum.
Değerli milletvekilleri, dilekçe hakkı anayasal bir haktır.
Dilekçe hakkının kullanıldığı, Türkiye Büyük Millet Meclisinde denetim
faaliyeti yapan 3 Komisyon var bildiğiniz gibi: Dilekçe Komisyonu, İnsan
Haklarını İnceleme ve Kadın Erkek Fırsat Eşitliği Komisyonumuz. Bunların
dışında, dilekçe hakkının kullanıldığı, parlamenter rejimde kurulmuş, şimdi
Cumhurbaşkanlığı hükûmet sisteminde devam eden çeşitli kurumlar var. Bunlardan
bir tanesi bugün raporunu incelediğimiz Kamu Denetçiliği Kurumu,
Cumhurbaşkanlığı İletişim Merkezi (CİMER), Türkiye İnsan Hakları ve Eşitlik
Kurumu, Bilgi Edinme ve Değerlendirme Kurulu, Kişisel Verileri Koruma Kurumumuz
ve Kamu Görevlileri Etik Kurulu. Bu kurulların çalışmalarını çok önemsiyoruz,
vatandaşın dilekçe hakkının kullanılmasını, hak arama kültürünün gelişmesini
çok önemli buluyoruz. Bu anlamda, Dilekçe Komisyonumuz, Meclis Başkanımızın
olurlarıyla bir çalıştay düzenlemeye karar vermiştir. Bu sevincimizi sizinle
paylaşmak istiyorum. 
Bu çalıştayı düzenlemekteki amacımız, hedefimiz;
vatandaşımızın hak ve hürriyetlerini korumak, hak arama kültürünü daha yerleşik
hâle getirmek, anayasal hak olan dilekçe hakkının daha verimli kullanılmasını
temin etmek için kurumlar arasında etkin bir iş birliğini sağlamak. Bu anlamda,
Kurum yetkililerimiz, Bakanlık temsilcilerimiz, akademisyenlerimiz bir araya
gelerek güzel bir rapor çıkarmamızı ve çalıştayımızın başarılı olmasını
şimdiden temenni ediyorum ve tüm milletvekili arkadaşlarımızı bu çalıştaya
katılmaya davet ediyorum. 
Sayın Başkanım, son olarak, Türkiye Büyük Millet Meclisinin,
Gazi Meclisimizin açılışının 100’üncü yıl dönümünün kutlanacağı 2020 yılının
ülkemiz, milletimiz ve tüm insanlık için barış, huzur, esenlik ve refah
getirmesi temennisiyle Genel Kurulu saygıyla selamlıyorum.
İyi akşamlar diliyorum. 
BAŞKAN – Teşekkür ediyorum. 
Değerli milletvekilleri, 2018 yılı Kamu Denetçiliği Kurumu
Raporu Hakkında Karma Komisyon Raporu üzerindeki görüşme tamamlanmıştır.
Alınan karar gereğince, denetim konuları ve kanun
teklifleri ile komisyonlardan gelen diğer işleri sırasıyla görüşmek için 14
Ocak 2020 Salı günü saat 15.00’te toplanmak üzere birleşimi kapatıyorum. 
Kapanma Saati: 19.30




(x) Açık oylama kesin sonuçlarını
gösteren tablo tutanağa eklidir.


(x) 131 S. Sayılı Basmayazı tutanağa
eklidir.




