



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 65’inci
Birleşim
 5
Mart 2020 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın,
Almanya’nın Hanau kentinde gerçekleştirilen ırkçı saldırılara ilişkin gündem
dışı konuşması
2.- Kocaeli Milletvekili İlyas Şeker’in, Kocaeli ilinde
1999 depremi sonrasında yapılan imar planı çalışmalarına ilişkin gündem dışı
konuşması
3.- Uşak Milletvekili Özkan Yalım’ın, ulaştırma
sektörünün sorunlarına ilişkin gündem dışı konuşması

IV.- AÇIKLAMALAR
1.- Bursa Milletvekili Erkan
Aydın’ın, 64’üncü Birleşimde Sakarya Milletvekili Engin Özkoç’un CHP grup
önerisi üzerinde CHP Grubu adına yaptığı konuşması sırasında yaşanılan
hadiseleri kınadığına, siyasetin sorunları çözmek için, özgür bireyler olarak
yaşanmasını sağlayan şartları oluşturmak için yapıldığına ve huzurlu bir ülke
hayalinden vazgeçmeyeceklerine ilişkin açıklaması
2.- Kocaeli Milletvekili İlyas Şeker’in, 1 Mart 1958
tarihinde Kocaeli ili İzmit ilçesinde cumhuriyet tarihinin en büyük deniz kazalarından
biri olan Üsküdar vapuru faciasında hayatını kaybedenlere Allah’tan rahmet
dilediğine ilişkin açıklaması
3.- İstanbul Milletvekili Sibel Özdemir’in, iktidarın
“yargıda reform” söylemlerinin ve düzenlemelerinin uygulamada karşılık bulmadığına
ve hemen her gün yeni hak ihlallerine şahit olunduğuna ilişkin açıklaması
4.- Adıyaman Milletvekili Abdurrahman Tutdere’nin,
corona virüsü sebebiyle başta Lütfabad Sınır Kapısı’nda 1’i hemşehrisi, yaklaşık
800 Türkiye Cumhuriyeti vatandaşı olmak üzere sınır kapılarında mahsur
kalanların mağduriyetinin giderilebilmesi için Dışişleri Bakanlığına çağrıda
bulunduklarına ilişkin açıklaması
5.- Niğde Milletvekili Ömer Fethi Gürer’in, emeklilikte
yaşa takılanlar ile taşeronda çalışıp kadro alamayanların yaşadığı mağduriyetin
çözüme kavuşturulabilmesi için gerekli çalışmaların yapılmasını temenni
ettiğine ilişkin açıklaması
6.- Edirne Milletvekili Okan Gaytancıoğlu’nun,
enflasyonu düşüremeyen AKP’nin resmî enflasyon rakamlarını düşürme gayreti
içinde olduğuna ilişkin açıklaması
7.- Manisa Milletvekili Bekir Başevirgen’in, Resmî
Gazete’de yayımlanan Cumhurbaşkanı kararıyla 11 ilde toplam 14 milyon 92 bin
800 metrekarelik alanın yayla olmaktan çıkarıldığına ve bunun iktidar
tarafından şu ana kadar bir defada alınmış en büyük imara açma kararı olduğuna
ilişkin açıklaması
8.- Mersin Milletvekili Ali Cumhur Taşkın’ın, Gürbulak
Sınır Kapısı’nda şehit olan hemşehrisi gümrük muhafaza memuru Özgür Kavastan’a,
İdlib şehitleri ile tüm şehitlere Allah’tan rahmet dilediğine, AK PARTİ olarak
çiftçilere son on yedi yılda verilen hibe ve desteklerin artarak devam
edeceğine ilişkin açıklaması
9.- Ordu Milletvekili Mustafa Adıgüzel’in, Ordu ili
Gölköy Sanayi Sitesinin çözüm bekleyen pek çok eksiğine rağmen hizmete açılarak
Gölköy esnafının buraya gitmeye zorlandığına, Ordu-Gölköy yolunun on sekiz
yıldır bitirilemediğine, Dokuzdolambaç mevkisinde yapımı planlanan tünelin projeden
çıkarılmasına yönelik kararın düzeltilmesi ve Gölköy Devlet Hastanesinin eksik
olan ana branşlarının tamamlanarak bölge hastanesi olarak kullanılması
gerektiğine ilişkin açıklaması
10.- Muğla Milletvekili Süleyman Girgin’in, cep
telefonlarına TRT payı, ÖTV ve KDV’den sonra Kültür ve Turizm Bakanlığı için de
yüzde 1 vergi getirildiğine ilişkin açıklaması
11.- Nevşehir Milletvekili Faruk Sarıaslan’ın, pancar
üretiminde kotayı tutturamayan çiftçilere uygulanan para cezasıyla yerli üreticilerin
mağduriyetinin artırıldığına ilişkin açıklaması
12.- İstanbul Milletvekili Ali Şeker’in, İstanbul’dan
Singapur’a giden bir yolcunun coronavirüs hastası olduğunun bildirildiğine,
Sağlık, Aile, Çalışma ve Sosyal İşler Komisyonunu toplantıya davet ettikleri
hâlde Komisyon Başkanı Şenel Yediyıldız’ın toplantıya gerek olmadığını
belirterek Anadolu Ajansına verdiği “Coronavirüs 15 Marttan sonra kaybolur, dut
pekmezi yersek hiçbir şey olmaz.” beyanatına ilişkin açıklaması
13.- Uşak Milletvekili Özkan Yalım’ın, Türk Hava Yollarının
İstanbul’dan kalkarak Nijerya, İsrail ve Singapur’a giden uçaklarında
coranavirüs vakasının tespit edildiğine, Ulaştırma ve Altyapı Bakanı ile Türk
Hava Yolları Genel Müdüründen önlem alınıp alınmadığı konusunda açıklama
beklediklerine ilişkin açıklaması
14.- Tekirdağ Milletvekili İlhami Özcan Aygun’un,
engelli vatandaşların kullandığı medikal malzeme fiyatlarının dolardaki artışa
bağlı olarak arttığına, mağduriyeti önleyebilmek için Sağlık Uygulama Tebliği
fiyatlarının piyasa fiyatlarına uyarlanarak güncellenmesi gerektiğine ilişkin
açıklaması
15.- Trabzon Milletvekili Ahmet Kaya’nın, Türkmenistan
Hükûmetinin corona virüsü sebebiyle İran’la olan sınır kapılarını kapatmasıyla
aralarında Trabzonlu hemşehrilerinin de bulunduğu 800’e yakın tır şoförünün
yaşadığı mağduriyetin giderilebilmesi için yetkililerin devreye girmesi
gerektiğine ilişkin açıklaması


16.- Niğde Milletvekili Selim Gültekin’in, Niğde Kalesi
ve civarının 5366 sayılı Kanun kapsamına alınması taleplerinin uygun görülüp 4
Mart 2020 tarihli Resmî Gazete’de yayımlanarak yürürlüğe girmesiyle Niğde
ilinin yenilenmesi ve dönüşümü için gerçekletirilecek projeler için başta
Cumhurbaşkanı Recep Tayyip Erdoğan olmak üzere Çevre ve Şehircilik Bakanı ile
Niğde Belediye Başkanına teşekkür ettiğine ilişkin açıklaması
17.- Afyonkarahisar Milletvekili Burcu Köksal’ın,
nüfusu 2 bin kişinin altında kaldığı için belediyeleri kapatılan Afyonkarahisar
ili Güney köyü sakinlerinin hukuk mücadelesini kazanarak yeniden belde olma
hakkı elde ettiğine ve bu kararın uygulanması gerektiğine ilişkin açıklaması
18.- Uşak Milletvekili İsmail Güneş’in, Suriye’nin
İdlib kentinde şehit olan askerlere Cenab-ı Allah’tan rahmet dilediğine, birlik
ve beraberlik şuuruna ülke olarak ihtiyaç duyulan şu günlerde 64’üncü Birleşimde
Sakarya Milletvekili Engin Özkoç’un CHP grup önerisi üzerinde CHP Grubu adına
yaptığı konuşması sırasında Cumhurbaşkanına yönelik ifadelerinin kabul edilemez
olduğuna ilişkin açıklaması
19.- Gaziantep Milletvekili İmam Hüseyin Filiz’in,
Gaziantep ili Nurdağı ilçesi otogarının olmaması nedeniyle yaşanılan mağduriyetin
giderilebilmesi için Çevre ve Şehircilik Bakanlığının destek olmasını talep
ettiğine ilişkin açıklaması
20.- Burdur Milletvekili Mehmet Göker’in, 6 Mart Gazi
Mustafa Kemal Atatürk’ün Burdur’a gelişinin 90’ıncı yıl dönümüne ilişkin
açıklaması
21.- Yozgat Milletvekili Ali Keven’in, Yozgat ili
Alparslan Türkeş Huzurevi Müdürlüğünce yapılan yemek ihalesinde huzurevinin
zarara uğratıldığı iddialarının arka planında neler yaşandığının ve kimlerin olduğunun
araştırılmasını beklediklerine ilişkin açıklaması
22.- Gaziantep Milletvekili Bayram Yılmazkaya’nın,
Türkiye Cumhuriyeti’ne günlük maliyeti 5 milyon lira olan saraydakilerin ilaç,
elektrik, doğal gaz, personel, gıda dâhil hiçbir şeyin parasını kendi
ceplerinden ödemediği için yokluk nedir bilmediğine ve bu ülkenin gerçeklerine
uzak rakamlar yayınlayan TÜİK’in kapatılması gerektiğine ilişkin açıklaması
23.- Mersin Milletvekili Olcay Kılavuz’un, Avrupa’ya
kara ve deniz yoluyla geçiş yapmaya çalışan sığınmacıların Yunan askerlerinin
alçak ve barbar tutumlarıyla karşı karşıya kaldığına ve Batı’nın gerçek yüzünü
bir kez daha gösterdiğine ilişkin açıklaması
24.- Aksaray Milletvekili Ayhan Erel’in, İdlib’de şehit
olan Uzman Onbaşı Birhan Er’in 2013 yılında yaptığı sosyal medya paylaşımına, 5
Mart Reşit Galip’in ölümünün 86’ncı yıl dönümü vesilesiyle genç nesillerin
anayasal vatandaşlık temelinde aidiyetini güçlendirerek öğrencilere değer
oluşumunda katkı sunan Andımız’ın tekrar okullarda okutulmasını istediklerine
ilişkin açıklaması
25.- Mersin Milletvekili Alpay Antmen’in, Oda TV Haber
Müdürü Barış Terkoğlu ile muhabir Hülya Kılınç’ın yaptıkları haber nedeniyle
tutuklanmasından önce habere ilişkin bilgilerin Meclis gündemine getirilerek
kamuoyuna mal edildiğine, tutuklamaların siyasi olduğuna ilişkin açıklaması
26. İzmir Milletvekili Tamer Osmanağaoğlu’nun, Türk
milletinin mukaddesatı ve mukadderatı için şehadete erişenleri rahmetle andığına,
Bahar Kalkanı Harekâtı’nda mücadele veren Mehmetçiklerin yanında olunduğuna
ilişkin açıklaması
27.- İstanbul Milletvekili Mahmut Tanal’ın, Oda TV
Haber Müdürü Barış Terkoğlu ile muhabir Hülya Kılınç’ın yaptıkları haber
nedeniyle tutuklanmasından önce habere ilişkin bilgilerin Meclis gündemine
getirilerek kamuoyuna mal edildiğine, tutuklamaların siyasi olduğuna ilişkin
açıklaması
28.- Kahramanmaraş Milletvekili İmran Kılıç’ın, 3 Mart
Diyanet İşleri Başkanlığının kuruluşunun 96’ncı, 5 Mart Diyanet İşlerinin ilk
Reisi Rifat Börekçi’nin vefatının 79’uncu yıl dönümüne ilişkin açıklaması

29.- Mersin Milletvekili Baki Şimşek’in, oturulamaz
raporu olan ve depreme dayanıklılık testlerinden olumsuz sonuç çıkan Tarsus
Hükûmet Konağı’nın ivedilikle ihalesinin yapılması, Tarsus-Mersin otoyolunun
ücretsiz olması ve araç muayene istasyonu açılması konusunda İçişleri Bakanı
ile Çevre ve Şehircilik Bakanına çağrıda bulunduğuna ilişkin açıklaması
30.- Muğla Milletvekili Suat Özcan’ın, Türkiye’nin
coronavirüsle mücadele amacıyla virüsün görüldüğü ülkelerle hava ve kara yolu
iletişimini durdurup tedbir aldığına ancak deniz yoluyla ticari iletişiminin
devam ettiğine, yurt dışından birçok geminin boğazlardan geçerek limanlara
geldiğine ilişkin açıklaması
31.- İzmir Milletvekili Dursun Müsavat Dervişoğlu’nun,
Genel Kurulda başarılı bir çalışma günü temenni ettiğine, ihtiyaç hasıl olması
hâlinde hem İYİ PARTİ Grubu adına hem de şahsı adına konuşacağına ilişkin
açıklaması
32.- Sakarya Milletvekili Muhammed Levent Bülbül’ün,
mevcut mülteci ve sığınmacı yükünü zorlukla taşıyan Türkiye’nin İdlib’den göç
eden Suriyelileri barındıramayacağını ve Türkiye’de olup Avrupa’ya geçmek
isteyen sığınmacıları da engellemeyeceğini bütün dünyaya ilan ettiğine, Yunan
güvenlik güçlerinin deniz ve kara sınırını geçmek isteyenlere yönelik hunharca
muamelesinin dünyanın gözü önünde cereyan ettiğine, Türk devleti ve Türk
milletinin tarihin hiçbir döneminde mazluma, yardım dileyene sırtını dönmediği
gibi bugün de aynı fedakârlığı insanlığa örnek olacak şekilde gösterdiğine, MHP
Genel Başkanı Devlet Bahçeli’nin talimatıyla özellikle 0-10 yaş grubu mülteci
çocukların temel ihtiyaçlarının karşılanması için kampanya başlatıldığına
ilişkin açıklaması
33.- İstanbul Milletvekili Hakkı Saruhan Oluç’un, Resmi
Gazete’de yayımlanan Cumhurbaşkanı kararına göre Millî Eğitim Bakanlığı bütçesinden
Türkiye Maarif Vakfına 684 milyon lira aktarılmasının doğru bir yaklaşım
olmadığına, Birleşmiş Milletler İnsan Hakları Konseyinin Suriye’deki ihlalleri
araştırmak üzere kurduğu komisyonun raporunun Temmuz 2019 ile 10 Ocak 2020
tarihleri arasında yer alan bütün kanlı saldırılara yer verdiğine ve iktidarı
ilgilendiren bir rapor olduğuna, Freedom House tarafından açıklanan Dünyada
Özgürlükler 2020 Raporu’na göre Türkiye’nin “özgür olmayan ülkeler”
kategorisinde yer aldığına ilişkin açıklaması
34.- İstanbul Milletvekili Engin Altay’ın, elim bir
kazada kaybedilen Hafız İsmail Çoşar ile eşi Sevim Coşar’ı rahmetle
andıklarına, Cumhuriyet gazetesi yazarı ve Oda TV Haber Müdürü Barış Terkoğlu
ile muhabir Hülya Kılınç’ın “Libya şehidi MİT mensubunun cenaze görüntülerine
Oda TV ulaştı.” başlıklı haber nedeniyle tutuklandığına ancak bu konudaki
haberin önceden İYİ PARTİ İstanbul Milletvekili Ümit Özdağ tarafından yapılan
basın toplantısında ifade edilerek Meclis TV tarafından yayınlandığına,
yargının siyasetin bu kadar vesayetinde bulunmasının ülkeye verilebilecek en
büyük zarar olduğuna, George Mason’un “Basın özgürlüğü öteki özgürlüklerin
emniyet supabıdır. Diktatör hükûmetlerden başka hiçbir kuvvet onu kısamaz.”
sözünden herkesin alacağı dersler olduğuna ilişkin açıklaması
35.- Tokat Milletvekili Özlem Zengin’in, hayatını
kaybeden Hafız İsmail Çoşar ile eşi Sevim Coşar’a Allah’tan rahmet dilediğine,
1-7 Mart Yeşilay Haftası’nın önemine binaen Meclisin kapalı alanlarında sigara
içilmemesi konusunda Oturum Başkanı TBMM Başkan Vekili Süreyya Sadi Bilgiç’ten
hassasiyet rica ettiğine, tüm dünyayı tehdit eden coronavirüsle mücadele
konusunda ortak tavır içerisinde olunması gerektiğine, Sağlık Bakanının süreci
çok iyi götürdüğüne ve coronavirüsle alakalı bilgilendirme toplantısı
yapacağına, MİT görevlisinin vefatıyla alakalı konuyu teyit ettikten sonra
paylaşacağına, basın özgürlüğünün olması gerektiğine ama aynı zamanda
Türkiye’nin güvenliğiyle alakalı konulardaki hassasiyetlerin de arkasında
durulması gerektiğine ilişkin açıklaması
36.- Ankara Milletvekili Levent Gök’ün, Mecliste
tartışmaların, sert sözlü münakaşaların yaşanabileceğine ama insani değerlerin
de unutulmaması gerektiğine, vefatından dolayı İstanbul Milletvekili Emine Sare
Aydın Yılmaz’ın ve Bursa Milletvekili Vildan Yılmaz Gürel’in babalarına, Bursa
Milletvekili Atilla Ödünç’ün kayınpederine ve Bingöl Milletvekili Cevdet
Yılmaz’ın kardeşine Allah’tan rahmet dilediğine ilişkin açıklaması
37.- Tokat Milletvekili Özlem Zengin’in, İstanbul
Milletvekili Engin Altay’ın HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
38.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
39.- Tokat Milletvekili Özlem Zengin’in, Kocaeli
Milletvekili Haydar Akar’ın görüşülmekte olan 173 sıra sayılı Kanun Teklifi’nin
ikinci bölümü üzerinde CHP Grubu adına yaptığı konuşmasındaki bazı ifadelerine
ilişkin açıklaması
40.- Sakarya Milletvekili Muhammed Levent Bülbül’ün,
İstanbul Milletvekili Oya Ersoy’un görüşülmekte olan 173 sıra sayılı Kanun
Teklifi’nin 18’inci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
41.- İstanbul Milletvekili Hakkı Saruhan Oluç’un, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
42.- Ankara Milletvekili Mehmet Naci Bostancı’nın,
Kocaeli Milletvekili Ömer Faruk Gergerlioğlu’nun 173 sıra sayılı Kanun Teklifi’nin
19’uncu maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
43.- Çankırı Milletvekili Muhammet Emin Akbaşoğlu’nun,
İstanbul Milletvekili Musa Piroğlu’nun 173 sıra sayılı Kanun Teklifi’nin 20’nci
maddesiyle ilgili önerge üzerinde yaptığı konuşmasındaki hezeyanlarına cevap
verme gereği duymadığına ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi
Bilgiç’in, milletvekillerinin hayatını kaybeden yakınlarına Allah’tan rahmet
dilediğine ilişkin konuşması 
2.- Oturum Başkanı TBMM Başkan Vekili Süreyya Sadi
Bilgiç’in, Libya şehidi MİT mensubuyla ilgili İstanbul Milletvekili Ümit
Özdağ’ın bir basın toplantısının olduğuna ancak bu basın toplantısının Türkiye
Büyük Millet Meclisi Televizyonu tarafından haberleştirilirken şehitlerle
ilgili hiçbir detaya girilmediğine ve isim verilmediğine ilişkin konuşması 
3.- Oturum Başkanı TBMM Başkan Vekili Süreyya Sadi
Bilgiç’in, Moskova’da yapılan Cumhurbaşkanı Recep Tayyip Erdoğan ile Rusya
Devlet Başkanı Vladimir Putin arasındaki görüşmeden sonra bir ateşkes
mutabakatına varıldığının ifade edilmesinin ülke ve bölge için hayırlı olmasını
dilediğine ilişkin konuşması 

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Şanlıurfa Milletvekili Nimetullah
Erdoğmuş’un, Millî Savunma Komisyonu üyeliğinden istifasına ilişkin yazısının
5/3/2020 tarihinde Başkanlığa ulaştığına ilişkin önerge yazısı (4/66)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Samsun Milletvekili Bedri Yaşar
ve 20 milletvekili tarafından, esnaf ve sanatkârların sorunlarının incelenerek
bu sorunların çözümü için izlenecek yolların belirlenmesi amacıyla 25/2/2020
tarihinde Türkiye Büyük Millet Meclisi Başkanlığına verilmiş olan (10/2597)
esas numaralı Meclis Araştırması Önergesi’nin ön görüşmelerinin, Genel Kurulun
5 Mart 2020 Perşembe günkü birleşiminde yapılmasına ilişkin önerisi
2.- HDP Grubunun, Van Milletvekili Tayip Temel ve
arkadaşları tarafından, mültecilerin yaşadığı hak ihlallerinin ortaya çıkarılması
ve mağduriyetlerinin giderilmesi amacıyla 4/3/2020 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 5 Mart 2020 Perşembe günkü birleşiminde
yapılmasına ilişkin önerisi
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, çiftçilerin kredi temininde ve borçların geri ödenmesinde
yaşadıkları sorunların araştırılarak bu sorunlara çözüm önerileri getirilmesi
amacıyla verilmiş olan (10/2523) esas numaralı Meclis Araştırma Önergesi’nin ön
görüşmelerinin, Genel Kurulun 5 Mart 2020 Perşembe günkü birleşiminde
yapılmasına ilişkin önerisi

VIII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında boş bulunan Türkiye Büyük
Millet Meclisi Başkan Vekilliğine seçim

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Hulusi
Şentürk ile 95 Milletvekilinin Ürün Güvenliği ve Teknik Düzenlemeler Kanunu
Teklifi (2/2537) ve Sanayi, Ticaret, Enerji, Tabii Kaynaklar, Bilgi ve
Teknoloji Komisyonu Raporu (S. Sayısı: 173) 
2.- Tekirdağ Milletvekili Mustafa Şentop’un Futbol
Maçlarında ve Diğer Spor Müsabakalarında Bütüncül Bir Emniyet, Güvenlik ve
Hizmet Yaklaşımı Üzerine Avrupa Konseyi Sözleşmesinin Onaylanmasının Uygun
Bulunduğuna Dair Kanun Teklifi (2/2562) ve Dışişleri Komisyonu Raporu (S.
Sayısı: 175) 
3.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Cumhuriyeti Hükümeti ile Uluslararası Tarımsal
Kalkınma Fonu (IFAD) Arasında IFAD Ülke Ofisi-Doğu Avrupa ve Orta Asya Merkezi
Kurulmasına İlişkin Ev Sahibi Ülke Anlaşmasının Onaylanmasının Uygun Bulunduğuna
Dair Kanun Teklifi (2/1541) ile Tarım, Orman ve Köyişleri Komisyonu ve
Dışişleri Komisyonu Raporları (S. Sayısı: 53) 

X.- OYLAMALAR
1.- (S. Sayısı: 53) Türkiye Cumhuriyeti Hükümeti ile
Uluslararası Tarımsal Kalkınma Fonu (IFAD) Arasında IFAD Ülke Ofisi-Doğu Avrupa
ve Orta Asya Merkezi Kurulmasına İlişkin Ev Sahibi Ülke Anlaşmasının
Onaylanmasının Uygun Bulunduğuna Dair Kanun Teklifi’nin oylaması 

XI.- YAZILI SORULAR VE CEVAPLARI
1.- Hatay Milletvekili Suzan Şahin'in, 2012-2019
yılları arasında pancarın üretim, ithalat ve ihracat miktarlarıyla ilgili
verilere ilişkin sorusu ve Tarım ve Orman Bakanı Bekir Pakdemirli’nin cevabı
(7/24721)
2.- Gaziantep Milletvekili Bayram Yılmazkaya'nın,
zararlı pestisitlerin yasaklanmasına ilişkin sorusu ve Tarım ve Orman Bakanı
Bekir Pakdemirli’nin cevabı (7/24722)
3.- Artvin Milletvekili Uğur Bayraktutan'ın, Pasinler
Ovasının sulama ihtiyacını karşılayacak olan Alvar Barajı Projesi’nin ne zaman
hayata geçirileceğine ilişkin sorusu ve Tarım ve Orman Bakanı Bekir
Pakdemirli’nin cevabı (7/24729)
4.- İstanbul Milletvekili Zeynel Özen'in,
Kahramanmaraş'ın bazı mahallelerinde organize sanayi sitesi kurulması ve
bununla ilgili verilen mahkeme kararına ilişkin sorusu ve Tarım ve Orman Bakanı
Bekir Pakdemirli’nin cevabı (7/24730)
5.- İzmir Milletvekili Atila Sertel'in, Bakanlığa
alınması planlanan ziraat mühendisi, su ürünleri mühendisi ve veteriner hekim
sayısına ilişkin sorusu ve Tarım ve Orman Bakanı Bekir Pakdemirli’nin cevabı
(7/25045)
6.- Afyonkarahisar Milletvekili Burcu Köksal'ın, Afyon
ili Tarım İl Müdürlüğüne sunulan projelerin onaylanmadığına ilişkin sorusu ve
Tarım ve Orman Bakanı Bekir Pakdemirli’nin cevabı (7/25182)
7.- Manisa Milletvekili Bekir Başevirgen'in, Et ve Süt
Kurumu depolarında bekletilen etlere ilişkin sorusu ve Tarım ve Orman Bakanı
Bekir Pakdemirli’nin cevabı (7/25184)
8.- Niğde Milletvekili Ömer Fethi Gürer'in, Erzurum Et
Kombinasının taşınma sürecine ilişkin sorusu ve Tarım ve Orman Bakanı Bekir
Pakdemirli’nin cevabı (7/25332)
9.- Niğde Milletvekili Ömer Fethi Gürer'in, gıda israfına
ilişkin sorusu ve Tarım ve Orman Bakanı Bekir Pakdemirli’nin cevabı (7/25335)
10.- Tekirdağ Milletvekili Candan Yüceer'in, Tekirdağ
ilinde Bakanlığa ait binaların depreme dayanıklılığına ve depreme karşı alınan
önlemlere ilişkin sorusu ve Tarım ve Orman Bakanı Bekir Pakdemirli’nin cevabı
(7/25340)
11.- İstanbul Milletvekili Mahmut Tanal'ın, Bakanlık
bünyesinde istisnai kadroda veya sözleşmeli olarak istihdam edilirken kadroya
alınan personele ilişkin sorusu ve Tarım ve Orman Bakanı Bekir Pakdemirli’nin cevabı
(7/25342)

5 Mart 2020 Perşembe
BİRİNCİ OTURUM
Açılma Saati: 14.04
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Barış KARADENİZ
(Sinop)
-----0-----
BAŞKAN
– Türkiye Büyük Millet Meclisinin 65’inci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim. 
Gündem
dışı ilk söz, Almanya’nın Hanau kentinde gerçekleştirilen ırkçı saldırı
hakkında söz isteyen İstanbul Milletvekili Zafer Sırakaya’ya aittir. 
Buyurun
Sayın Sırakaya. (AK PARTİ sıralarından alkışlar)
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Zafer Sırakaya’nın,
Almanya’nın Hanau kentinde gerçekleştirilen ırkçı saldırılara ilişkin gündem
dışı konuşması
ZAFER
SIRAKAYA (İstanbul) – Sayın Başkan, değerli milletvekilleri; geçtiğimiz
günlerde insani bir görev için İdlib’de bulunan Mehmetçik’imize yönelik alçak
saldırıda hayatlarını kaybeden kahramanlarımıza Allah’tan rahmet diliyor,
şehitlerimizin geride kalan ailelerine, silah arkadaşlarına ve aziz milletimize
başsağlığı, yaralı aslanlarımıza acil şifalar dileyerek sözlerime başlamak
istiyorum. 
Bugün
başta Almanya olmak üzere Avrupa’da artan ırkçılık, ayrımcılık ve yabancı
düşmanlığına, daha doğru bir ifadeyle İslam, Müslüman ve Türk düşmanlığına
şahit oluyoruz. Friedrich Ebert Vakfının her iki senede bir düzenlemiş olduğu
“Mitte-Studie” adlı araştırma Almanya’da aşırı sağcı tutumların genel olarak
azaldığı ancak Müslümanlara ve sığınmacılara yönelik ırkçı ve aşağılayıcı
tutumların son yıllarda giderek yükselişe geçtiğini açıkça ortaya koymaktadır. 
İslam
düşmanı ırkçı terör 19 Şubat tarihinde Almanya’nın Hanau kentinde bir kez daha
aşağılık ve iğrenç yüzünü göstermiş, 4’ü Türk olmak üzere 9 kişinin canına
kastetmiştir. 
(Uğultular)
BAŞKAN
– Arkadaşlar, biraz sessiz lütfen…
ZAFER
SIRAKAYA (Devamla) – Terör saldırısında şehit olanlar birimizin evladı,
birimizin kardeşi, birimizin annesi veya babası, bir başka ifadeyle üçüncü
nesle ait olan kardeşlerimizdi. 
Sayın
milletvekilleri, insanlığın kurşuna dizildiği ırkçı saldırının hemen ardından,
vatandaşlarımızın yanında bulunmak ve acılarını sarmak üzere devletimizin
ilgili kurum ve kuruluşlarıyla birlikte Almanya’ya hareket ettik. Hain
saldırıda hayatlarını kaybeden kardeşlerimizin evlerini ziyaret ederek
ailelerimize, Sayın Cumhurbaşkanımızın “Devlet Başkanı” sıfatıyla bizzat
taziyelerini iletmelerine vesile olduk. Almanya’da olduğumuz süre içerisinde
sivil toplum kuruluşlarımızın organizasyonuyla, Almanya’da giderek artan ırkçı
ve İslamofobik saldırılara dikkat çekmek ve “Artık yeter!” demek için binlerce
vatandaşımızla birlikte Hanau sokaklarında kol kola yürüdük. Almanya’da ırkçı
terör saldırısına kurban verdiğimiz kardeşlerimizin naaşlarıyla birlikte
Türkiye’ye gelerek kardeşlerimize son görevimizi ifa ettik. 
Sayın
milletvekilleri, Hanau’da karşılaşmış olduğumuz acıya, başta Almanya olmak
üzere Avrupa’daki kardeşlerimiz yabancı değiller. Onların temsilcisi olarak
bizler de bu saldırılara ve acılara yabancı değiliz. 1984 Duisburg, 1988
Schwandorf, 1992 Mölln, 1993 Solingen, 2011 NSU cinayetleri ve 2020 yılında
Hanau’da gerçekleştirilen terör saldırısı. 
(Uğultular)
BAŞKAN
– Sayın milletvekilleri, rica ediyorum, lütfen, sessiz olalım. Bakın, son
derece önemli bir konudan bahsediyor Sayın Sırakaya, lütfen…
Buyurun.

ZAFER
SIRAKAYA (Devamla) – 1984 yılından Hanau saldırısına kadar son otuz altı yılda
Almanya’da gerçekleştirilen ve vatandaşlarımızı hedef alan ırkçı terör saldırılarında
19 vatandaşımız yanarak, 12 vatandaşımız ise vurularak hayatlarını
kaybetmişlerdir. Bir kez daha, hayatını kaybeden kardeşlerimize Allah’tan
rahmet diliyorum. 
Burada
sorulması gereken soru şu: Tüm bu ırkçı saldırıların hedefinde neden hep
Müslümanlar ve Türkler bulunmakta? Tüm bu saldırıların merkezine akıl
hastalığını veyahut da psikolojik rahatsızlığı koymak mümkün mü? Elbette mümkün
değil. Vatandaşlarımızı ve Müslümanları hedef alan bu ırkçı ve İslamofobik
saldırıların temelini oluşturan bu hastalıklı düşüncelerin, maalesef,
Almanya’nın tüm kurumlarına ve dokusuna sirayet ettiğini gözlemlemekteyiz.
Almanya Anayasayı Koruma Teşkilatı 2018 verilerine göre Almanya’da 24.100 aşırı
sağcı var ve bunun 12.700’ü şiddet eğilimli. Yine, Almanya’dan verilen verilere
göre 2017 yılında 1.095, 2018 yılında 910 İslam düşmanı saldırı
gerçekleştirilmiş durumda. 2019 yılında 120 cami saldırıya uğramış durumda yani
günde 2 tane camimiz. Hanau saldırısı sonrası, ırkçı ve popülist AfD Partisine
karşı eleştiriler zirve yaptı, kapatılması gerektiğini söyleyen ifadeler arttı.
Peki, tüm bu saldırıların suçlusu olarak AfD Partisini görmek yeterli mi? Sivil
toplumun, siyasetin, medyanın, kamuoyunun bütün bu saldırılarda suçu yok
denilebilir mi? Özellikle, 11 Eylül terör saldırısından sonra Müslümanların
sadece güvenlik sorunu kapsamında değerlendirilmesinin bugünkü iklimin
oluşmasında hiç katkısı yok denilebilir mi?
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
ZAFER
SIRAKAYA (Devamla) – NSU terör saldırısından sonra NSU süreci aydınlatılmadı,
şahitler aniden öldü ya da intihar etti, bilgiler ve belgeler yok edildi,
mahkeme kararıyla belgelere yüz yirmi yıl erişim yasağı konuldu, NSU
avukatlarına –polisten çıktığı kesinleşen- “2.0” rumuzlu tehdit mektupları
gönderildi.
Sayın
milletvekilleri, hepimizin yüreğini yakan bu ırkçı saldırıların Alman makamları
ve sorumlu birimlerince gerekli tedbirler alınmadığı müddetçe önlenemeyeceği
gayet basit bir gerçeklik olarak önümüzde durmakta. Alman demokrasisini de
hedef alan bu hain saldırı her yönüyle aydınlatılmalı ve suçlulara gereken
cezalar verilmelidir. Antisemitik saldırılara karşı verilen tepkilerin aynısı
İslam ve Müslüman düşmanlarına veyahut da İslam ve Müslüman karşıtlığına karşı
da muhakkak gösterilmelidir. (AK PARTİ sıralarından alkışlar)
Bizler
Hükûmet olarak yurt dışında yaşayan kardeşlerimizin her zaman için yanında
olmaya devam edeceğimizi, yalnız bırakmayacağımızı, bundan sonra da sahip
çıkacağımızı ifade ederek Genel Kurulu saygıyla selamlıyorum. (AK PARTİ
sıralarından alkışlar)
BAŞKAN
– Gündem dışı ikinci söz, Kocaeli’de 1999 depremi sonrasında yapılan imar planı
çalışmaları hakkında söz isteyen Kocaeli Milletvekili İlyas Şeker’e aittir.
Buyurun
Sayın Şeker. (AK PARTİ sıralarından alkışlar)
2.- Kocaeli Milletvekili İlyas Şeker’in, Kocaeli ilinde
1999 depremi sonrasında yapılan imar planı çalışmalarına ilişkin gündem dışı
konuşması
İLYAS
ŞEKER (Kocaeli) – Sayın Başkan, değerli milletvekilleri; Kocaeli’de 1999
depremi sonrasında yapılan imar planı çalışmaları hakkında söz almış
bulunmaktayım. Gazi Meclisi saygıyla selamlıyorum.
Gerek
jeolojik gerekse jeopolitik olarak hareketli bir bölgede yaşıyoruz, yaşadığımız
paha biçilmez bu coğrafyanın bedelini de ağır bir şekilde ödüyoruz.
Selçuklu’dan Osmanlı’ya, Osmanlı’dan Türkiye Cumhuriyeti’ne ve bugüne kadar
uzanan bu süreçte bu aziz vatan için hem cephede hem terörle mücadelede hem de
doğal afetlerde şehitler verdik. Kanlarıyla bizlere bu vatanı emanet eden,
şehitler tepesini boş bırakmayan tüm şehitlerimizi ve gazilerimizi rahmetle,
minnetle anıyorum. 
Sayın
Başkan, değerli milletvekilleri; ülkemiz dünyanın en etkin deprem kuşakları
üzerinde bulunmasına rağmen ne yazık ki deprem 17 Ağustos tarihine kadar pek de
önemsenmeyen bir kavramdı, Türkiye’de fazla konuşulmaz, tartışılmaz, sürekli es
geçilirdi. Kiminin yaşadığı, kiminin duyunca ürperdiği, kiminin hakkında hiç
bilgi sahibi olmadığı depremler, bizlere deprem konusunda yeterince bilinçli ve
bilgili olmadığımızı, depremle yaşamayı öğrenmemizi, afet öncesinde alınan
önlemlerin hayat kurtardığını, ölümlere depremin değil planlama hatalarının ve
sağlıksız binaların neden olduğunu öğretti.
Sayın
Başkan, değerli milletvekilleri; depremlerde can ve mal kaybının en aza
indirilmesi için Hükûmete, yerel yönetimlere ve vatandaşlara önemli görevler
düşmektedir. Hükûmetlerimiz deprem öncesi, deprem anı ve deprem sonrasında
neler yapılacağı konusunda gerekli tedbirleri aldılar, almaya devam ediyorlar.
Yapılan düzenlemelerle Türkiye’de afet yönetimi tek elde toplandı. AFAD,
Türkiye’de afet ve acil durumlara ilişkin ülkenin yetkin ve etkili kurumu oldu.
Depremle ilgili önemli yasal düzenlemeler yapıldı. Öncelikle Yapı Denetimi
Kanunu çıkarıldı, Afet ve Acil Durum Yönetimi Başkanlığının Teşkilat ve
Görevleri Hakkında Kanun çıkarıldı, Afet Riski Altındaki Alanların
Dönüştürülmesi Hakkında Kanun çıkarıldı ve Türkiye Bina Deprem Yönetmeliği
çıkarıldı. TOKİ ve Bakanlık depreme dayanıklı konutlar ürettiler ve üretmeye
devam ediyorlar. Kentsel dönüşüm teşvik edildi, ekonomik destekler ve
muafiyetler getirildi.
Sayın
Başkan, değerli milletvekilleri; yaşadığımız 17 Ağustos Kocaeli ve 12 Kasım
Düzce depremlerinde 18 binin üzerinde insanımız hayatını kaybetti, milyonlarca
liralık ekonomik kayıplar oldu. Bu depremler aynı zamanda ülkemizin kalkınma
sürecini de önemli ölçüde etkiledi. Depremlerde can kaybını en aza indirmek
için belediyeler ve özel idarelere önemli görevler düşmektedir. Bu görevlerden
bazıları: Kaçak inşaata göz yumulmamalı, sıkı denetim yapılmalı, aktif fay hatlarının
geçtiği yerleşim yerleri, alüvyon bölgeler ve çökme bölgeleri plan
tadilatlarıyla imara kapatılmalı yani depremde can kaybını önlemek için riskli
alan üzerinde bulunan binalar bir an önce taşınmalı, riskli yapılar
yenilenmeli, plansız, projesiz ve denetimsiz binaların yapımına müsaade
edilmemeli. 
Sayın
Başkan, değerli milletvekilleri; Kocaeli Büyükşehir Belediyesi olası
depremlerde can kaybını azaltmak için birçok projeyi uygulamaya koydu. Önce,
zeminle ilgili, Kocaeli Fay Etkinliği Araştırma Projesi’ni, Zemin Sınıflaması
ve Sismik Tehlike Değerlendirme Projesi’ni, Tarihî ve Risk Arz Eden Binalar
İçin Yapısal Sismolojik İzleme Sistemi Projesi gibi projeleri uygulamaya koydu.
Kocaeli Büyükşehir Belediyesi, Kentsel Dönüşüm Araştırma Raporu’nu hazırladı;
her yıl uluslararası deprem gerçeği ve kentleşme çalıştayını yapmaktadır. Bu
projelerde elde edilen bilgiler doğrultusunda il genelinde imar planları revize
edildi. Kartepe ilçemizdeki Rahmiye, Tepetarla, Acısu, Maşukiye bölgelerinden
ve Başiskele ilçemizde Kullar, Yuvacık bölgelerinden geçen 18 kilometrelik
Kuzey Anadolu Fay Hattı ve koruma bandı imara kapatıldı. Büyükşehir Belediyesi
ve TOKİ marifetiyle 20 binin üzerinde konut üretildi. 
Sayın
Başkan, değerli milletvekilleri; belediyelerimiz, imar planlarını fay
hatlarına, alüvyon ve çökme bölgelerine göre yeniden gözden geçirmeli,
revizyonlarını yapıp ivedilikle fay hatlarını ve çökme bölgelerini imara
kapatmalıdır, bu bölgelerin kentsel dönüşümü için de Bakanlıkla irtibata geçip
bir an önce bu bölgelerde kentsel dönüşümleri yapmalıdır. Olası depremlerde ve
diğer afetlerde artık bir vatandaşımızın dahi burnunun kanamaması için,
öncelikle, deprem bölgelerinde deprem öncesi yapılan bütün binaların kontrolü
yapılmalı ve kentsel dönüşüme önem verilmelidir. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
İLYAS
ŞEKER (Devamla) – Kentsel dönüşüm, kentteki hastalıklı alanların teşhis ve
tedavisidir. Aynı zamanda kentsel dönüşüm, bir koruyucu hekimlik görevi
görmektedir. Yüce Allah, Maide suresinin 32’nci ayetinde şöyle buyuruyor: “Kim
bir can kurtarırsa bütün insanların canını kurtarmış gibi olur.” Evet, canın bu
kadar önemli olduğu bir yerde depremde can kaybının en aza indirilmesi için
hepimizin sorumluluğu olduğunu düşünüyorum. 
Genel
Kurulu saygıyla selamlıyorum. (AK PARTİ sıralarından alkışlar) 
BAŞKAN
– Gündem dışı üçüncü söz, ulaştırma sektörünün sorunları hakkında söz isteyen
Uşak Milletvekili Özkan Yalım’a aittir.
Buyurun
Sayın Yalım. (CHP sıralarından alkışlar) 
3.- Uşak Milletvekili Özkan Yalım’ın, ulaştırma
sektörünün sorunlarına ilişkin gündem dışı konuşması
ÖZKAN
YALIM (Uşak) – Sayın Başkan, Değerli Divan, tüm çalışma arkadaşlarım ve bizi
izleyen tüm vatandaşlarımız; en içten duygularımla saygı ve sevgilerimi
sunuyorum. 
Sözlerime
başlamadan önce, geçen hafta perşembe gecesi meydana gelen Suriye’deki vahim
olayda şehit düşen tüm askerlerimize Allah’tan rahmet ve tüm ailelerine
başsağlığı diliyorum. Geçtiğimiz cumartesi günü biz de Uşak Banaz ilçemizde
şehidimizi toprağa verdik, tekrar bütün şehit ailelerine sabırlar diliyorum. 
Değerli
arkadaşlar, bizi izleyen tüm vatandaşlarımız; İran’ın Türkiye’den 3 adet giriş
kapısı var. Bunlar, Ağrı’dan Gürbulak, Van’dan Kapıköy, Hakkâri’den Esendere.
Bu 3 kapıda nakliyeci arkadaşlarımızın ciddi derecede sorunları var. Ancak
bunlar Türkiye sınırına dayandıklarından dolayı gerekli desteği, gerekli
müdahaleleri almaktadırlar. Onların –geçimleri- şu anda kalmalarındaki
sıkıntılar bir şekilde giderilebiliyor. Ancak en büyük sorun nerede? 
Sayın
Divan Başkanımız, değerli milletvekilleri; özellikle Sayın Dışişleri Bakanına
buradan seslenmek istiyorum: İran’ın çıkışında, Türkmenistan’ın girişinde,
Türkmenistan’ın en büyük kapısı Lütfabad kapısıdır. Lütfabad’da şu anda 800
adet tırımız ve 800 şoförümüz maalesef rehin alınmış durumdadır neredeyse.
Neden “rehin” diyorum size anlatacağım. 
Bunun
yanında, yine, İran’ın, Türkmenistan girişinde 2 adet kapısı var, bir tanesi
Sarakhs, bir tanesi de Pol kapısı. Lütfabad’da 800, Sarakhs’ta 150, Pol’de ise
50 adet tırımız ve şoförümüz mahsur durumdadır. Biliyorsunuz, corona virüsü
sebebiyle İran kapılarını kapattı. Ancak özellikle Lütfabad’da 800 kişinin
bulunduğu ortam, tır parkında, tamamen tel örgüyle kapalı, etrafları tamamen
kapatılmış bir şekilde, bir açık hapishane konumundadır. Hatta kapılarına asma
kilit vurulmuştur ve asma kilidi de maalesef bugün itibarıyla kaynak
makineleriyle kaynaklamışlardır hiçbir kimsenin dışarıya girişini ve çıkışını
sağlamamak adına. Maalesef buradaki vatandaşlarımız, şoförlerimiz, hem
taşıdıkları yüklerin… Hadi bir şekilde mal yerine gelir ama kendilerinin corona
virüsünden değil fakat bulundukları ortamdaki ciddi derecede hijyensizlik
sebebiyle ve de yiyeceklerin tükenme sebebiyle ya açlıktan veya diğer kapacak
oldukları hastalıklardan dolayı da önümüzdeki günlerde ciddi derecede hasta
olacaklarını şimdiden görebiliyoruz. 
Değerli
milletvekili arkadaşlarım, Lütfabad’ın 3 kilometre yakınında Türk
konsolosluğumuz var. Şoför arkadaşlarımız defalarca kendileriyle iletişim kurmalarına
rağmen maalesef düne kadar, benim yapmış olduğum basın açıklamasına kadar
herhangi bir harekete geçilmedi ama bugün almış olduğumuz iyi bir haberle,
konsolosluktan bir ekip gelmiş durumda ve de en azından onlarla ilgilenilmeye
başlanmış ancak bu yetmez. 
Yapılması
gereken şu değerli vatandaşlarımız, değerli milletvekili arkadaşlarımız,
özellikle de Ulaştırma Bakanımıza sesleniyorum: Geçen bu tırlarımız,
şoförlerimiz, İran’ı transit geçen şoförlerimiz yani İran’da herhangi bir
münasebet sağlamış durumda değiller, transit geçip Türkmenistan’a yüklerini
boşaltmak amacıyla girenler. Burada yaklaşık on gündür, on beş gündür mahsur
durumdalar. On gündür banyo edememiş, yağmur sebebiyle de orada bulunan
karaborsacı bakkala ekmek bile gelmediğinden dün yaklaşık yüzlerce şoförümüz aç
yatmış durumdadır. 
Buradan
Dışişleri Bakanı Sayın Mevlüt Çavuşoğlu’na tekrar sesleniyorum: İran
bakanlarıyla, özellikle İran Dışişleri Bakanıyla görüşüp transit geçiş yapan
şoförlerimizin -Türkmenistan zaten kabul ediyor- Türkmenistan’a geçmeleri
sağlanmalı. Türkmenistan’a geçtikten sonra, gerekli işleri bitirdikten sonra,
yükünü boşalttıktan sonra da İran üzerinden geri dönmeyecek arkadaşlarımız.
Nereden dönecekler? Kazakistan veya Azerbaycan üzerinden, Rusya üzerinden
Türkiye’ye dönecekler yani İran’ı kullanmayacaklar. Bu sebepten dolayı da
özellikle Sayın Mevlüt Çavuşoğlu’na, bu konuyla alakalı, 1.050 civarında o
bölgede bulunan, Lütfabad, Sarakhs ve Pol’de bulunan şoförlerimizin ve
araçlarımızın, rehin durumunda tutulan bu araçlarımız ve şoförlerimizin bu
durumdan kurtulması adına, bu kötü gidişin bir an önce durdurulması adına
gereken adımın bir an önce atılması üzerinde gerekli uyarımı yapıyorum.
Özellikle de hem Sayın Dışişleri Bakanını hem de Ulaştırma Bakanını buradan uyarıyorum.

Değerli
vatandaşlarımız –biliyorsunuz- ben diğer konuya gelmeden önce, oradan bir iki
tane görüntüyü sizlerle paylaşmak istiyorum. Oradan gelen şoför
arkadaşlarımızın göndermiş olduğu görüntüler. Gerçekten herhangi bir hijyen
ortamı yok. Buradan durumlarının vahim olduğunu özellikle de sizlerle paylaşmak
istiyorum değerli milletvekili arkadaşlarımız.
(Mikrofon
otomatik cihaz tarafından kapatıldı)
ÖZKAN
YALIM (Devamla) – Sayın Başkanım, sizden bir dakika daha süre istiyorum. 
BAŞKAN
– Tamamlayın sözlerinizi. 
Buyurun.

ÖZKAN
YALIM (Devamla) – Teşekkür ederim Sayın Başkan. 
Diğer
bir konuysa: Biraz önce söylediğim gibi, geçen cumartesi Banaz ilçemizde,
Büyükoturak köyümüzde şehidimizi maalesef toprağa verdik. 
Değerli
çalışma arkadaşlarım, Suriye’de veya Libya’da, dünyanın neresinde olursa olsun,
ama şu anda Suriye’de ve Libya’da olan askerlerimizin hepsi hepimizin
çocukları, hepsi bizim oğullarımız, hepsi bizim arkadaşlarımız, hepsi bizim
gençlerimiz. Orada onların saçlarının kılına bile zarar gelmesi hepimizin
yüreğini dağlıyor. Onun için ben diyorum ki: Gelin bu taşın altına elimizi hep
birlikte koyalım, oradaki hava desteği olmadan, komando arkadaşlarımız, bordo
bereliler ne kadar profesyonel olursa olsun, maalesef yeni şehitlerle karşı
karşıya geleceğimizi de gözlemlemekteyiz. Onun için buradan Sayın Millî Savunma
Bakanına, Sayın Cumhurbaşkanına tekrar sesleniyorum: Biliyorsunuz, Ulu Önder
Mustafa Kemal Atatürk aynen şöyle dedi: “İstikbal göklerdedir.” Biz hava
sahamızdan kontrol edebilecek olduğumuz belirli bir bölgeye askerlerimizi
çekelim, F-16’larımızla onları koruyalım ve de bir daha şehit gelmesin diyorum.

Hepinize
saygı ve sevgilerimi sunuyorum. (CHP sıralarından alkışlar) 
BAŞKAN
– Sayın milletvekilleri, şimdi sisteme giren ilk 30 milletvekiline yerlerinden
birer dakika süreyle söz vereceğim. 
Sayın
Aydın, buyurun. 
IV.- AÇIKLAMALAR
1.- Bursa Milletvekili Erkan Aydın’ın, 64’üncü
Birleşimde Sakarya Milletvekili Engin Özkoç’un CHP grup önerisi üzerinde CHP
Grubu adına yaptığı konuşması sırasında yaşanılan hadiseleri kınadığına,
siyasetin sorunları çözmek için, özgür bireyler olarak yaşanmasını sağlayan
şartları oluşturmak için yapıldığına ve huzurlu bir ülke hayalinden
vazgeçmeyeceklerine ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Dün
Genel Kurulda Grup Başkan Vekilimiz Sayın Özkoç’a ve grubumuza yönelik
gerçekleşen saldırıyı şiddetle kınıyorum. 
Bilinmesini
isterim ki, her ne olursa olsun, barış içinde, dostça, eşit, özgür bireyler
olarak adil bir ülkede yaşama arzumuzdan asla vazgeçmeyeceğiz. Kaderimizi tek
bir kişinin iki dudağı arasına bırakmayacak, bütün yetkilerin tek bir kişide
toplandığı tek adam rejimine asla razı olmayacağız. Şehitlik gibi kutsal bir
değeri kendi iktidar çıkarlarına alet edinenlere de kanmayacağız. 40 milyon
insanımız yoksulluk sınırında yaşarken, her 3 gencimizden 1’i işsizken,
ekonomide, tarımda, eğitimde dünyanın gerisinde kalmışken “Ekonomi büyüyor.”
yalanlarına da kanmayacağız. Siyaset, bir ülkede sorunları çözmek için yapılır,
çocuklara güzel günler yaşatmak için yapılır; toplumun barış içinde, dostça,
eşit, özgür bireyler olarak yaşamasını sağlayan şartları oluşturmak için
yapılır. O yüzden, teslim olmayacağız; mutlu, huzurlu bir ülke hayalinden asla
vazgeçmeyeceğiz. (CHP sıralarından alkışlar)
BAŞKAN
- Sayın Şeker… 
2.- Kocaeli Milletvekili İlyas Şeker’in, 1 Mart 1958
tarihinde Kocaeli ili İzmit ilçesinde cumhuriyet tarihinin en büyük deniz
kazalarından biri olan Üsküdar vapuru faciasında hayatını kaybedenlere
Allah’tan rahmet dilediğine ilişkin açıklaması
İLYAS
ŞEKER (Kocaeli) - Teşekkür ediyorum. 
Sayın
Başkan, değerli milletvekilleri; tam altmış iki yıl önce, 1 Mart 1958 tarihinde
Kocaeli İzmit’te Üsküdar vapuru faciası yaşandı. Bu kaza, 16 Eylül 1890’da
Japonya sahillerinde batan Ertuğrul fırkateyninden sonra Türkiye denizcilik
tarihinin bilançosu en ağır deniz kazasıdır. Yolcularının büyük bir çoğunluğu
ortaokul ve lise öğrencisi olan; bazı kaynaklara göre 300’ün, bazı kaynaklara
göre 500’ün üstünde yolcusu olduğu söylenen ve İzmit iskelesinden hareket eden
Üsküdar vapurunun, Derince yakınlarında şiddetli rüzgâr sebebiyle
batması sonucu sadece 40 civarında kişinin kurtulduğu, 270’in üzerinde insanın
hayatını kaybettiği söylenmektedir. Cumhuriyet tarihinin en büyük deniz
kazalarından biri olan bu korkunç deniz faciasında hayatlarını kaybedenlere
tekraren Allah’tan rahmet diliyorum, mekânları cennet olsun. Allah hiç kimseye
böyle bir acıyı yaşatmasın diyor, Genel Kurulu saygıyla selamlıyorum. 
BAŞKAN
- Sayın Özdemir…
3.- İstanbul Milletvekili Sibel Özdemir’in, iktidarın
“yargıda reform” söylemlerinin ve düzenlemelerinin uygulamada karşılık
bulmadığına ve hemen her gün yeni hak ihlallerine şahit olunduğuna ilişkin
açıklaması
SİBEL
ÖZDEMİR (İstanbul) - Teşekkür ederim Sayın Başkan.
İktidarın
“yargıda reform” söylemlerinin ve Mecliste oy birliğiyle çıkardığımız “yargıda
reform” düzenlemelerinin uygulamada bir karşılık bulmadığı noktasında, hemen
her gün yeni hak ihlallerine şahit oluyoruz. İşte, en son Oda TV Haber Müdürü,
Cumhuriyet gazetesi yazarı Barış Terkoğlu ile bir muhabir, yaptıkları haber
nedeniyle, gece yarısı baskınıyla, “adil yargılama” ilkesi işletilmeden
gözaltına alındı ve maalesef şu an tutuklu yargılanacaklar. Yargı reformu
sonrasında, uygulamada karşı karşıya olduğumuz bu ve benzeri olaylar Sayın
Adalet Bakanının “En iyi reform, uygulamadadır.” yaklaşımının sadece bir sözden
ibaret olduğunu ortaya koymaktadır. Bizim de sıklıkla uyardığımız ve
uluslararası raporlara da yansıdığı gibi, uygulamada karşılığı olmayan hiçbir reform
söyleminin basın özgürlüğü, yargı bağımsızlığı, hukukun üstünlüğü, adil
yargılama, düşünce ve ifade özgürlükleri bağlamında bir öneminin olmadığını bir
kez daha vurguluyorum. 
Teşekkürler.
BAŞKAN
- Sayın Tutdere… 
4.- Adıyaman Milletvekili Abdurrahman Tutdere’nin,
corona virüsü sebebiyle başta Lütfabad Sınır Kapısı’nda 1’i hemşehrisi,
yaklaşık 800 Türkiye Cumhuriyeti vatandaşı olmak üzere sınır kapılarında mahsur
kalanların mağduriyetinin giderilebilmesi için Dışişleri Bakanlığına çağrıda
bulunduklarına ilişkin açıklaması
ABDURRAHMAN
TUTDERE (Adıyaman) - Teşekkür ediyorum Sayın Başkan. 
Türkmenistan-İran
arasındaki Lütfabad Sınır Kapısı’nda 1’i hemşehrimiz olmak üzere yaklaşık 800
Türkiye Cumhuriyeti vatandaşı mahsur kalmış durumdadır. Uygulanan karantina
nedeniyle on günden beri zor koşullarda yaşam mücadelesi veren yurttaşlarımız
ile aileleri bu olay nedeniyle son derece mağdurdurlar. Buradaki
vatandaşlarımızın mağduriyetlerinin giderilmesi için buradan Dışişleri
Bakanlığına açıkça çağrıda bulunuyoruz. Zor koşullarda hem Lütfabad Sınır
Kapısı’nda hem de diğer kapılarında bekleyen yurttaşlarımızın bir an evvel
sağlıklı bir şekilde evlerine ve ailelerine dönmesi için gerekli tedbirlerin
alınmasını talep ediyoruz.
Teşekkür
ediyorum.
BAŞKAN
– Sayın Gürer…
5.- Niğde Milletvekili Ömer Fethi Gürer’in, emeklilikte
yaşa takılanlar ile taşeronda çalışıp kadro alamayanların yaşadığı mağduriyetin
çözüme kavuşturulabilmesi için gerekli çalışmaların yapılmasını temenni
ettiğine ilişkin açıklaması
ÖMER
FETHİ GÜRER (Niğde) – Teşekkür ederim Sayın Başkan.
Emeklilikte
yaşa takılanlar ile taşeron firmada kalıp kadro alamayanlar, işini kaybedip
işsiz kalanlar büyük mağduriyet yaşamaktadır. Emeklilikte yaş kademesiyle işsiz
kalanlar açlığa mahkûm edilmektedir. İşsizlik sigortası, işini kaybedenler için
daha uzun süre koruma, ödenek verme, istihdama kadar işsizi korumalı sisteme
evrilmelidir. İşsizlik Fonu’nun amaç dışı kullanılması çalışanlar için ayrıca
risktir. Emeklilikte yaşa takılanlar, prim ve gün sayısını doldurdukları hâlde
yaş nedeniyle işsiz kaldıklarında yeni bir işe giremedikleri için ciddi bir
mağduriyet yaşamaktadır. Emeklilikte yaşa takılanlar gibi, taşeron firmalarda
işe alınmayanların da bu kadro verilmediği için yaşadıkları mağduriyet işsizlik
olmaktadır. Bunların çözüme kavuşturulması için Bakanlığın gerekli çalışmaları
yapmasını temenni ediyor, teşekkür ediyorum.
BAŞKAN
– Sayın Gaytancıoğlu…
6.- Edirne Milletvekili Okan Gaytancıoğlu’nun,
enflasyonu düşüremeyen AKP’nin resmî enflasyon rakamlarını düşürme gayreti
içinde olduğuna ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
AKP,
enflasyonu düşüremiyor ancak resmî enflasyon rakamlarını düşürmek için
çırpınıyor. Ülkemizde artık üretim olmadığı, tarlalar ekilmediği, köyler
boşaldığı için gıda enflasyonu alıp başını gitmiş durumda. Vatandaşlarımız
market market, pazar pazar ucuz ürün bulmak, indirimde olan ürün bulmak için
dolaşıyor. TÜİK, nasıl yapıyorsa, hangi marketlerden hangi ürünleri alıyorsa
enflasyon henüz Hükûmetin istediği rakamlarda olmasa da olandan düşük
göstermeyi başarıyor. Nedense TÜİK bu ürünleri nerelerden aldığını açıklamıyor.
Herhâlde bizim bilmediğimiz sadece TÜİK’e çalışan sanal bir tanzim satış çadırı
var. Vatandaşlarımızın Hükûmetten bir istediği var. “Hangi ürünleri, hangi
marketlerden, nerelerden alıyorsanız açıklayın, biz de oralara gidelim.”
diyorlar. Enflasyon sepetindeki ürünleri nerelerden aldığınızı açıklarsanız,
vatandaşımızı market market gezmekten kurtararak büyük bir iyilik yapmış
olacaksınız. Daha büyük bir iyiliği de iktidardan giderek yapacaksınız ki o gün
halkımızın bayramı olacak.
BAŞKAN
- Sayın Başevirgen…
7.- Manisa Milletvekili Bekir Başevirgen’in, Resmî
Gazete’de yayımlanan Cumhurbaşkanı kararıyla 11 ilde toplam 14 milyon 92 bin
800 metrekarelik alanın yayla olmaktan çıkarıldığına ve bunun iktidar
tarafından şu ana kadar bir defada alınmış en büyük imara açma kararı olduğuna
ilişkin açıklaması
BEKİR
BAŞEVİRGEN (Manisa) – Teşekkür ederim Sayın Başkan.
Ülke
gündemi sıcaklığını korurken vatan topraklarının talanı sessiz sedasız devam
ediyor. Resmî Gazete’de yayımlanan Cumhurbaşkanı kararıyla 11 ilde toplamda 14
milyon 92 bin 800 metrekarelik alan yayla alanı olmaktan çıkarıldı. İktidar
tarafından şu ana kadar bir defada alınmış en büyük imara açma kararı bu. Deniz
kenarı, göl manzaralı, ana yola cepheli alanlar bitti, şimdi de rant için
yaylaları imara açıyorsunuz. Bu yapılan “Ülke gündemi farklıyken ses çıkmaz.”
anlayışıyla yapılmış büyük bir adımdır. 
Tarım
ve hayvancılığın sistemli şekilde dışa bağımlı hâle getirilmesi, verimli
arazilerin üzerinde böyle bir tasarrufun yapılacağını işaret ediyormuş. Bu
karar da övüneceğiniz yerli ve millî bir proje mi? Hepimiz biliyoruz ki 14
milyon metrekarelik alan inşaat ve turizm projeleri için kullanılıp amacı dışına
çıkarılacak ve bu yaylalar Arap zenginlerine pazarlanacak. Bu ülkenin Arap
şeyhlerine ve iktidar yandaşlarına verilecek tek karış toprağı yoktur. 
Teşekkür
ederim. 
BAŞKAN
– Sayın Taşkın…
8.- Mersin Milletvekili Ali Cumhur Taşkın’ın, Gürbulak
Sınır Kapısı’nda şehit olan hemşehrisi gümrük muhafaza memuru Özgür Kavastan’a,
İdlib şehitleri ile tüm şehitlere Allah’tan rahmet dilediğine, AK PARTİ olarak
çiftçilere son on yedi yılda verilen hibe ve desteklerin artarak devam
edeceğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Dün
Ağrı Gürbulak Sınır Kapısı’nda gerçekleşen hain saldırıda şehit olan gümrük
muhafaza memuru hemşehrimiz Özgür Kavastan’ı Mut ilçemizde son yolculuğuna
uğurladık. Bu vesileyle şehidimize, İdlib şehitlerimize ve tüm şehitlerimize
Allah’tan rahmet diliyorum.
Türkiye’nin
tarımsal ihracatı 2002’de 3,8 milyar dolarken geçen yıl 4,7 kat artarak 18
milyar dolara çıktı. 193 ülkeye 1.827 tarımsal ürün ihraç edildi. Son on yedi
yılda çiftçilerimize toplam 141 milyar lira tarımsal hibe ve destek verdik.
Bunun sonucunda bitkisel üretimimiz yüzde 22 artışla 120 milyon tona, süt
üretimimiz yüzde 146 artışla 20,7 milyon tona, kırmızı et üretimimiz yüzde 167
artışla 1 milyon 126 bin tona, tavuk eti üretimimiz yüzde 200 artışla 2,1
milyon tona çıkmıştır. Yumurta üretimimiz ise yüzde 66 artışla 19,3 milyar
adede ulaşmıştır. AK PARTİ olarak çiftçilerimize olan hibe ve destekler artarak
devam edecektir diyor, Genel Kurulu saygıyla selamlıyorum.
BAŞKAN
– Sayın Adıgüzel…
9.- Ordu Milletvekili Mustafa Adıgüzel’in, Ordu ili
Gölköy Sanayi Sitesinin çözüm bekleyen pek çok eksiğine rağmen hizmete açılarak
Gölköy esnafının buraya gitmeye zorlandığına, Ordu-Gölköy yolunun on sekiz
yıldır bitirilemediğine, Dokuzdolambaç mevkisinde yapımı planlanan tünelin
projeden çıkarılmasına yönelik kararın düzeltilmesi ve Gölköy Devlet
Hastanesinin eksik olan ana branşlarının tamamlanarak bölge hastanesi olarak
kullanılması gerektiğine ilişkin açıklaması
MUSTAFA
ADIGÜZEL (Ordu) – Sayın Başkan, Ordu Gölköy ilçesindeki Yeni Sanayi Sitesi
gerek altyapısı, gerek ulaşım olanaklarıyla pek çok eksiğine rağmen hizmete
açılmış ve Gölköy esnafı buraya gitmeye zorlanmıştır. Buranın altyapısı başlı
başına bir sorundur. Sokak aydınlatmaları, telekomünikasyon altyapısı, saçak
çatı izolasyonları, mazgal eksiklikleri, dükkânların su izolasyonu, elektrik ve
baca sorunları gibi pek çok başlıkta ciddi eksikler çözüm beklemektedir. 
Yine
Ordu Gölköy yolu; on sekiz yıl önce başlandı, AKP iktidarının ömrü bu 50 kilometre
yolu bitirmeye yetmeyecek gibi gözükmektedir. Bu yolun en zor kesimi olan
Dokuzdolambaç mevkisinin bir tünelle geçilmesi gerekirken sırf tasarruf
tedbirleri kapsamında bu tünelin iptal edildiğini öğrendik; bunun da bir an
önce düzeltilmesini bekliyoruz. 
Ayrıca,
Gölköy ilçemizdeki devlet hastanesinin bazı branşlarda eksikleri var; özellikle
fizik tedavi, radyoloji, çocuk gibi ana branşların tamamlanması ve oranın bir
bölge hastanesi şeklinde kullanılması gerekmektedir. 
Teşekkür
ediyorum.
BAŞKAN
– Sayın Girgin…
10.- Muğla Milletvekili Süleyman Girgin’in, cep
telefonlarına TRT payı, ÖTV ve KDV’den sonra Kültür ve Turizm Bakanlığı için de
yüzde 1 vergi getirildiğine ilişkin açıklaması
SÜLEYMAN
GİRGİN (Muğla) – Teşekkürler Başkan.
70
çeşit vergimiz vardı, şimdi oldu 71; cep telefonlarında TRT payı, ÖTV, KDV’den
sonra yüzde 1 de Kültür Bakanlığı için vergi geldi. Otur vergi, kalk vergi,
ekmekten vergi, sudan vergi, yaşadın vergi, öldün vergi! Delik büyük yama
yetişmiyor; bence bu vergiler az, iktidarı yaratıcı olmaya davet ediyorum. 65
yaşından sonra yaşadığımız her yıl için yaşam vergisi koyabilirsiniz; nefes
alma, uyuma, diş fırçalama, çocukları parka götürme vergileri getirebilirsiniz.
Evde muhabbet kuşu besleyenler neden kafes vergisi vermesin ki? Fazla kanal
değiştirilmesin, hep TRT izlensin diye kumanda vergisi getirebilirsiniz. 
Üretmeyen,
vergi yükünü yoksula yükleyen bu adaletsiz anlayışınız var oldukça, israfın ve
yolsuzluğun önü alınmadıkça bu vergiler hep artacaktır, yükün altındakiler yine
yoksullar olacaktır. Vatandaşın dayanacak gücü kalmadı, haberiniz olsun.
Teşekkür
ediyorum.
BAŞKAN
– Sayın Sarıaslan…
11.- Nevşehir Milletvekili Faruk Sarıaslan’ın, pancar
üretiminde kotayı tutturamayan çiftçilere uygulanan para cezasıyla yerli
üreticilerin mağduriyetinin artırıldığına ilişkin açıklaması
FARUK
SARIASLAN (Nevşehir) – Sayın Başkan, pancar üretiminde kotayı tutturamayanlara
para cezası uygulanmaktadır. Kotayı geçmek veya kotayı tutturmak
çiftçilerimizin elinde olan bir durum değildir; soğuk vurması, değişik
hastalıklar, verimin düşük olması gibi doğal sebeplerden dolayı çiftçilerimiz
kimi zaman kotayı tutturamamaktadır. Zaten yetiştirdiği üründen beklediği
verimi alamayan çiftçilere bir de kotayı tutturmadığı için cezai yaptırım
uygulamanın akılla ve mantıkla bağdaşır bir yanı bulunmamaktadır. Çiftçiler
kotayı tutturamadığında, oluşturulan grupların başkanları ya da başkan
yardımcılarından para cezası alınmaktadır, yine bu, ekstra maliyetlere yol
açmaktadır. Bu durum Anayasa’mızın önünde eşitlik ilkesine aykırılık teşkil
etmektedir. Faiz ve kredi borçlarıyla boğuşan yerli üreticilerimizin bir de
böyle akılla, mantıkla bağdaşmayan uygulamalara maruz kalmalarıyla
mağduriyetlerine yeni mağduriyetler eklenmektedir.
Teşekkür
ederim.
BAŞKAN
– Sayın Şeker…
12.- İstanbul Milletvekili Ali Şeker’in, İstanbul’dan
Singapur’a giden bir yolcunun coronavirüs hastası olduğunun bildirildiğine,
Sağlık, Aile, Çalışma ve Sosyal İşler Komisyonunu toplantıya davet ettikleri
hâlde Komisyon Başkanı Şenel Yediyıldız’ın toplantıya gerek olmadığını
belirterek Anadolu Ajansına verdiği “Coronavirüs 15 Marttan sonra kaybolur, dut
pekmezi yersek hiçbir şey olmaz.” beyanatına ilişkin açıklaması
ALİ
ŞEKER (İstanbul) – Teşekkür ederim Sayın Başkan.
Coronavirüs
salgınında hasta sayısı 100 bine yaklaştı, 3.286 kayıtlı ölüm vakası var; en
son İstanbul’dan Singapur’a giden bir yolcunun Coronavirüs hastası olduğu
bildirildi. Biz, muhalefetten 9 imzayla Türkiye Büyük Millet Meclisi Sağlık,
Aile, Çalışma ve Sosyal İşler Komisyonunu toplantıya davet ettik. Komisyon
Başkanı Şenel Yediyıldız toplantıya gerek olmadığını belirtti. Dün, Anadolu
Ajansına verdiği beyanatta “Coronavirüs 15 Marttan sonra kaybolur, dut pekmezi
yersek hiçbir şey olmaz.” şeklinde bir açıklaması var. Ben, Türkiye Büyük
Millet Meclisi Sağlık, Aile, Çalışma ve Sosyal İşler Komisyonu Başkanı Şenel
Yediyıldız’ı akla, bilime ve ciddiyete davet ediyorum. Bulunduğu konum ciddi
bir konumdur. “Dut pekmezi yiyerek corona virüsün hakkından geliriz.” “Paça
çorbası içerek bunun üzerinden geliriz.” ciddiyetle bağdaşmıyor. 
BAŞKAN
– Sayın Yalım…
13.- Uşak Milletvekili Özkan Yalım’ın, Türk Hava
Yollarının İstanbul’dan kalkarak Nijerya, İsrail ve Singapur’a giden
uçaklarında coranavirüs vakasının tespit edildiğine, Ulaştırma ve Altyapı
Bakanı ile Türk Hava Yolları Genel Müdüründen önlem alınıp alınmadığı konusunda
açıklama beklediklerine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
İlk
olarak, Türk Hava Yollarının Nijerya’ya giden uçağında bir corona virüs vakası
olduğuyla ilgili olarak Nijeryalı bakan tarafından bir açıklama geldi. İkinci
vaka ise İsrail’e giden Türk Hava Yolları uçağında tespit edildi. Üçüncü
vakanın ise Singapur’a giden Türk Hava Yolları uçağında çıktığı tespit
edilmiştir. Bu üç vaka da maalesef İstanbul’dan kalkan uçaklarda tespit
edilmiştir. Sayın Ulaştırma Bakanı ve Türk Hava Yolları Genel Müdürü, bu
konuyla alakalı bir önlem alındı mı? Ve bu durumla alakalı bir açıklama
beklemekteyiz.
Teşekkür
ederim.
BAŞKAN
– Sayın Aygun…
14.- Tekirdağ Milletvekili İlhami Özcan Aygun’un,
engelli vatandaşların kullandığı medikal malzeme fiyatlarının dolardaki artışa
bağlı olarak arttığına, mağduriyeti önleyebilmek için Sağlık Uygulama Tebliği
fiyatlarının piyasa fiyatlarına uyarlanarak güncellenmesi gerektiğine ilişkin
açıklaması
İLHAMİ
ÖZCAN AYGUN (Tekirdağ) – Değerli vekiller, bütün engelli yurttaşlarımızın
yaşadığı önemli bir mağduriyet var. Dolardaki artışa bağlı olarak engelli
vatandaşlarımızın kullandığı medikal malzeme fiyatları da tavan yaptı. Oysa,
hâlâ 2007 yılında çıkan Sağlık Uygulama Tebliği’nin belirlediği fiyatta küçük
oynamalar yapılarak ödeme yapılmaktadır. 2019 SUT medikal fiyatları 2007
fiyatlarında küçük rötuşlarla yenilemeler yapılarak belirlenmiştir ama piyasa
farkı 4-5 kattır. Örnek verirsek kalça protez modülatörü için 2019 SUT fiyatı
3.522 lira ama aynı protez piyasada 14 bin lira. Dolayısıyla, engelli
vatandaşımız kalça protezi alamaz hâle geldi veya üstünü cebinden tamamlamak
zorunda. Tamamlamazsa protezsiz kalıyor. 
SUT
fiyatlarının piyasa fiyatlarına uyarlanarak güncellenmesi gerekiyor. Bu konuda
bir an önce adım atalım, engelli vatandaşlarımızı sıkıntıya sokmayalım. 
Teşekkür
ederim.
BAŞKAN
– Sayın Kaya...
15.- Trabzon Milletvekili Ahmet Kaya’nın, Türkmenistan
Hükûmetinin corona virüsü sebebiyle İran’la olan sınır kapılarını kapatmasıyla
aralarında Trabzonlu hemşehrilerinin de bulunduğu 800’e yakın tır şoförünün
yaşadığı mağduriyetin giderilebilmesi için yetkililerin devreye girmesi
gerektiğine ilişkin açıklaması
AHMET
KAYA (Trabzon) – Teşekkürler Sayın Başkan.
Türkmenistan
Hükûmeti, corona virüsü sebebiyle İran’la olan sınır kapılarını kapatmıştır. Bu
nedenle, Türkmenistan ve Özbekistan gibi ülkelere yük getiren ve aralarında
Trabzonlu hemşehrilerimin de bulunduğu 800’e yakın tır şoförümüz İran sınırında
suyu, lavabosu, banyosu, lokantası dahi olmayan bir alanda zorla
bekletilmektedir. Sağlıksız ve kötü koşullarda bekletilen ve ne kadar daha
bekletileceklerini bilemeyen tır şoförlerimizin “Kimseyi bırakmıyorlar, resmen
esaret altındayız, artık tükendik. Burada hasta olmaktan korkuyoruz, bir an
önce evimize, çocuklarımıza kavuşmak istiyoruz. Muhatap bulamıyoruz, birileri
sesimizi duysun.” feryatları bizlere ulaşmıştır. 
Uluslararası
Nakliyeciler Derneği Karadeniz Bölgesi Yönetim Kurulu üyesi arkadaşımız tır
şoförlerinin yakınlarının endişe içinde olduklarını ve devletimizin Türk
şoförüne sahip çıkması gerektiğini ifade etmiştir. Tır şoförlerimizin bir an
önce ve sağlıklı bir şekilde evlerine dönebilmeleri için yetkililerin vakit
kaybetmeden devreye girmesini talep ediyoruz.
Teşekkür
ediyorum.
BAŞKAN
– Sayın Gültekin...
16.- Niğde Milletvekili Selim Gültekin’in, Niğde Kalesi
ve civarının 5366 sayılı Kanun kapsamına alınması taleplerinin uygun görülüp 4
Mart 2020 tarihli Resmî Gazete’de yayımlanarak yürürlüğe girmesiyle Niğde
ilinin yenilenmesi ve dönüşümü için gerçekletirilecek projeler için başta
Cumhurbaşkanı Recep Tayyip Erdoğan olmak üzere Çevre ve Şehircilik Bakanı ile
Niğde Belediye Başkanına teşekkür ettiğine ilişkin açıklaması
SELİM
GÜLTEKİN (Niğde) – Teşekkürler Sayın Başkan.
Sayın
Cumhurbaşkanımıza 6 Şubatta bizzat ilettiğim Niğde Kalesi ve civarının 5366
sayılı Yıpranan Tarihi ve Kültürel Taşınmaz Varlıkların Yenilenerek Korunması
ve Yaşatılarak Kullanılması Hakkındaki Kanun kapsamına alınması talebimiz uygun
görülmüş ve 4 Mart 2020 tarihli Resmî Gazete’de yayımlanarak yürürlüğe
girmiştir. Şehrimizin dönüşümü ve yenilenmesi için TOKİ ve Niğde Belediyemiz iş
birliğinde gerçekleştirilecek olan bu proje sayesinde, tarihî dokuyu koruyarak
tarihin bize miras bıraktığı önemli tarihî eserlerin restorasyonun da
tamamlanmasıyla kale ve civarı kültürümüze uygun, Niğde tarihinin yaşatıldığı
güzel bir yaşam ve turizm alanı olacaktır. “Hayaldi, gerçek oldu.” diyeceğimiz
bu projemizin Niğde’mize kazandırılmasında başta ülkemizin bağımsızlığı,
şehirlerimizin kalkınması ve yükselmesi için canla başla çalışan liderimiz
Cumhurbaşkanımız Sayın Recep Tayyip Erdoğan’a, Çevre ve Şehircilik Bakanımız
Sayın Murat Kurum’a, ayrıca bu projede emeği olan Niğde Belediye Başkanımız
Sayın Emrah Özdemir’e şahsım ve hemşehrilerim adına teşekkür ediyor, Gazi
Meclisi ve Genel Kurulu saygıyla selamlıyorum.
BAŞKAN
– Sayın Köksal...
17.- Afyonkarahisar Milletvekili Burcu Köksal’ın,
nüfusu 2 bin kişinin altında kaldığı için belediyeleri kapatılan Afyonkarahisar
ili Güney köyü sakinlerinin hukuk mücadelesini kazanarak yeniden belde olma
hakkı elde ettiğine ve bu kararın uygulanması gerektiğine ilişkin açıklaması
BURCU
KÖKSAL (Afyonkarahisar) – Seçim bölgem Afyonkarahisar ili Sinanpaşa ilçesi
Güney kasabasında belediye kapatıldı ve köy statüsüne geçirildi. Güney halkı,
belediyelerinin yeniden açılması için
yargıya müracaat etti. Yargı Güneylileri haklı buldu ve Güney’in yeniden
belediye olmasına karar verdi. 31 Mart yerel seçimleri öncesinde AKP
Afyonkarahisar Milletvekilleri, Güney halkına belediyenin yeniden açılacağını
ve 2019 yılı Haziran ayında belediye başkanlarını seçecekleri sözünü verdiler.
Köy halkı AKP’li vekillerin sözüne inanıp AKP’ye oy vermiş olmalarına ve ortada
kazanılmış bir mahkeme kararı olmasına rağmen hâlâ belediye açılmadı. Konuyla
ilgili köylüler seslerini duyurmak için defalarca eylem yaptılar ancak konunun
muhatabını bile bulamadılar. Afyonkarahisar Valiliği topu Bakanlığa, Bakanlık
da topu Valiliğe atıyor.
Biz
buradan bir kez daha sesleniyoruz: Dürüst olun, insanları kandırmayın, hak
yemeyin. Güney halkı yalnız değildir; belediye yeniden açılıncaya kadar onların
yanında omuz omuza mücadeleye devam edeceğiz.
BAŞKAN
– Sayın Güneş...
18.- Uşak Milletvekili İsmail Güneş’in, Suriye’nin
İdlib kentinde şehit olan askerlere Cenab-ı Allah’tan rahmet dilediğine, birlik
ve beraberlik şuuruna ülke olarak ihtiyaç duyulan şu günlerde 64’üncü
Birleşimde Sakarya Milletvekili Engin Özkoç’un CHP grup önerisi üzerinde CHP
Grubu adına yaptığı konuşması sırasında Cumhurbaşkanına yönelik ifadelerinin
kabul edilemez olduğuna ilişkin açıklaması
İSMAİL
GÜNEŞ (Uşak) – Teşekkür ederim Sayın Başkanım.
Sayın
Başkan, değerli milletvekilleri; Suriye’nin İdlib kentinde huzuru ve refahı
sağlamaya gidip orada şehit olan tüm askerlerimize Cenab-ı Allah’tan rahmet,
yakınlarına sabrıcemil ve yaralı askerlerimize Rabb’imden acil şifalar
diliyorum. Rabb’im birlik ve beraberliğimizi, sabır ve metanetimizi artırsın;
muzaffer ordumuzu güçlü kılsın ve bizleri her zaman zaferle müşerref eylesin.
Aziz milletimizin başı sağ olsun. 
Ayrıca,
dün yaşanan olaya binaen, biraz önceki cümlemde de temennide bulunduğum birlik
ve beraberlik şuuruna ülke olarak daha fazla ihtiyaç duyduğumuz şu günlerde
CHP’li Engin Özkoç’un bu ülkenin seçilmiş Cumhurbaşkanına karşı edep dışı
konuşması akıl alır gibi değildir. Özkoç’un ahlak dışı sözleri asla kabul
edilemez olup bu çirkinliğin hesabını yargı önünde verecektir.
Cumhurbaşkanımız
Sayın Recep Tayyip Erdoğan’ın hukuku tüm grubumuzun hukukudur diyor, Genel
Kurulu saygıyla selamlıyorum.
BAŞKAN
– Sayın Filiz...
19.- Gaziantep Milletvekili İmam Hüseyin Filiz’in,
Gaziantep ili Nurdağı ilçesi otogarının olmaması nedeniyle yaşanılan
mağduriyetin giderilebilmesi için Çevre ve Şehircilik Bakanlığının destek
olmasını talep ettiğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan. 
Seçim
bölgem Gaziantep’in 41 bin nüfuslu ve tarihî İpek Yolu üzerinde bulunan Nurdağı
ilçesinin otogar sorununu 18 Aralık 2019 tarihinde Çevre ve Şehircilik
Bakanlığı bütçesi görüşülürken dile getirmiş ve günden güne büyüyen ilçemize
gelen ve giden yolcuları taşıyan otobüslerin otogar olmadığı için ilçeye giriş
yapmadıklarını, yolcu indirme-bindirme işlemlerinin trafiğin oldukça yoğun
olduğu otoyol köprüsü üzerinde yol kenarında yapıldığını, vatandaşların çile
çektiklerini ve can güvenliklerinin tehdit altında olduğunu, Nurdağı ilçemize
uygun görülen bir yere otogar yapılması konusunda Bakanlığımızın müzahir
olmasını talep etmiştim. Ancak bu zamana
kadar bir gelişme olmadığı görülmektedir. Nurdağlıların bu mağduriyetlerinin
giderilmesi için belediyenin konuyu ciddiyetle ele alması ve Çevre ve
Şehircilik Bakanlığımızın da destek olmasını tekraren talep ediyor, Gazi
Meclisi saygılarımla selamlıyorum.
BAŞKAN
– Sayın Göker…
20.- Burdur Milletvekili Mehmet Göker’in, 6 Mart Gazi
Mustafa Kemal Atatürk’ün Burdur’a gelişinin 90’ıncı yıl dönümüne ilişkin
açıklaması
MEHMET
GÖKER (Burdur) – Sayın Başkanım, Büyük Önderimiz Gazi Mustafa Kemal Atatürk’ün
6 Mart 1930 tarihinde Burdur’a gelişinin yarın 90’ıncı yılını kutlayacağız. Bu
vesileyle, Gazi Mustafa Kemal Atatürk’ün bize en büyük emaneti olan
cumhuriyetin yılmaz savunucuları olarak eğitimin ışığıyla aydınlanan, tarihî
güzelliklerini koruyan, çağdaş, demokrat, geleceğe umutla bakan bir Burdur için
yorulmadan çalışacağımıza söz veriyoruz. Bu yolda doğru bildiğimizi yapmaya,
doğru bildiklerimizi söylemeye de devam edeceğiz. Bu vesileyle, Gazi Mustafa
Kemal Atatürk ve silah arkadaşlarını saygı ve minnetle anıyorum. Ruhları şad
olsun.
BAŞKAN
– Sayın Keven…
21.- Yozgat Milletvekili Ali Keven’in, Yozgat ili
Alparslan Türkeş Huzurevi Müdürlüğünce yapılan yemek ihalesinde huzurevinin
zarara uğratıldığı iddialarının arka planında neler yaşandığının ve kimlerin
olduğunun araştırılmasını beklediklerine ilişkin açıklaması
ALİ
KEVEN (Yozgat) – Yozgat’ta bulunan Alparslan Türkeş Huzurevi Müdürlüğünce
yapılan on iki aylık yemek ihalesi, en düşük teklif olan 585 bin liralık
teklifi veren firmanın aldığı ihale baskılar sonucu iptal ediliyor. Daha sonra,
alelacele, pazarlık usulüyle iki aylık yemek ihalesi yapılıyor ve sadece iki ay
için 143 bin lira olan teklif kazanıyor. İki ay sonunda on aylık süre için bir
ihale daha açılıyor. İlk on iki aylık ihaleye 700 bin lira vererek kaybeden
firma bu kez on ay olarak açılan ihaleyi 743 bin lira vererek kazanıyor. Eğer
doğruysa huzurevi bu ihalede 300 bin lira zarara uğruyor. Bu iddialara yönelik
yazmış olduğum yazıya Yozgat Valiliği henüz bir cevap vermedi. Yozgat kamuoyu
bu iddianın arka planında neler döndüğünü, kimler olduğunun araştırılmasını
bekliyor. 
Saygılarımla…
BAŞKAN
– Sayın Yılmazkaya…
22.- Gaziantep Milletvekili Bayram Yılmazkaya’nın,
Türkiye Cumhuriyeti’ne günlük maliyeti 5 milyon lira olan saraydakilerin ilaç,
elektrik, doğal gaz, personel, gıda dâhil hiçbir şeyin parasını kendi
ceplerinden ödemediği için yokluk nedir bilmediğine ve bu ülkenin gerçeklerine
uzak rakamlar yayınlayan TÜİK’in kapatılması gerektiğine ilişkin açıklaması
BAYRAM
YILMAZKAYA (Gaziantep) – Teşekkürler Sayın Başkan. 
Türkiye
Cumhuriyeti’ne günlük maliyeti 5 milyon lira olan saraydakiler, ilaç, elektrik,
doğal gaz, personel, gıda dâhil hiçbir şeyin parasını kendi ceplerinden
ödemediği için doğal olarak yokluk nedir bilmiyorlar; Türkiye’nin ne kadar
pahalı bir ülke olduğunun farkında değiller. Sadece şubat ayında ilaca yapılan
zam yüzde 12; elektriğe, doğal gaza, gıdaya zam üstüne zam yapılmış, halk
bitmiş, artık bu zamlara dayanamıyor, iktidarın umurunda değil. Her şey bu
kadar pahalı olmuşken TÜİK’in çıkıp enflasyonu pırlantaya, jant kapağına,
bulaşık bezine göre değerlendirip yüzde 0,35 olarak açıklaması tam bir
aymazlıktır. Madem TÜİK saraydan ve damattan aldığı emirler doğrultusunda
topluma ve bu ülkenin gerçeklerine uzak rakamlar yayınlıyor o zaman TÜİK’i
kapatalım, gitsin. Boşu boşuna bu milletin parasını halkı yanıltan bir kuruma
harcamayalım. 
Yüce
Meclisi saygıyla selamlıyorum.
BAŞKAN
– Sayın Kılavuz…
23.- Mersin Milletvekili Olcay Kılavuz’un, Avrupa’ya
kara ve deniz yoluyla geçiş yapmaya çalışan sığınmacıların Yunan askerlerinin
alçak ve barbar tutumlarıyla karşı karşıya kaldığına ve Batı’nın gerçek yüzünü
bir kez daha gösterdiğine ilişkin açıklaması
OLCAY
KILAVUZ (Mersin) – Teşekkür ediyorum Sayın Başkanım.
Bugün
insanlık adına tarifi imkânsız bir acı ve utanç yaşanmaktadır. Sınırı geçmeye
çalışanlar kurşunlanmakta, dövülmekte, botları batırılmakta ve mülteciler
katledilmektedir. Zalimler için bir çocuğun masumiyetinin önemi yoktur, bir
annenin yavrusundan koparılmasının anlamı hiç olmamıştır. Dalgalar arasında
yaşama tutunmaya çalışmak, yüreklerinde bir sızı yaratmamıştır. Vicdan ve
merhamet Meriç’in, Ege’nin sularında boğulmuştur. Avrupa'ya kara ve denizden
geçiş yapmaya çalışan savunmasız sığınmacılar Yunan askerinin alçak ve barbar
tutumlarıyla karşı karşıyadır. İltica talep edenler çırılçıplak soyulmakta ve
işkencelere maruz kalmaktadır. Şimdiye kadar 3 mülteci hayatını kaybetmiş ve
yüzlercesi de yaralanmıştır. Avrupa Birliği Yunan askerlerinin bu vahşetini
alkışlayarak seyirci kalmaktadır. Batı gerçek yüzünü bir kez daha göstermiştir.
Rabb’im masum ve mazlumların yâr ve yardımcısı olsun, zalimlere fırsat
vermesin, yüce Türk milletine güç ve kuvvet versin.
Saygılar
sunuyorum.
BAŞKAN
– Sayın Erel, buyurun.
24.- Aksaray Milletvekili Ayhan Erel’in, İdlib’de şehit
olan Uzman Onbaşı Birhan Er’in 2013 yılında yaptığı sosyal medya paylaşımına, 5
Mart Reşit Galip’in ölümünün 86’ncı yıl dönümü vesilesiyle genç nesillerin
anayasal vatandaşlık temelinde aidiyetini güçlendirerek öğrencilere değer oluşumunda
katkı sunan Andımız’ın tekrar okullarda okutulmasını istediklerine ilişkin
açıklaması
AYHAN
EREL (Aksaray) – Teşekkürler Sayın Başkanım.
Tekirdağlı
şehidimiz Birhan Er paylaşımında “Biz 7 yaşında yağmurun altında soğuktan
titreyerek ‘Varlığım Türk varlığına armağan olsun.' derken şaka yapmıyorduk.”
demiş. 
“Türk’üm,
doğruyum, çalışkanım./ İlkem, küçüklerimi korumak, büyüklerimi saymak; yurdumu,
milletimi özümden çok sevmektir./ Ülküm, yükselmek, ileri gitmektir./ Ey büyük
Atatürk!/ Açtığın yolda gösterdiğin hedefe durmadan yürüyeceğime ant içerim./
Varlığım Türk varlığına armağan olsun./ Ne mutlu Türk’üm diyene./” 
Çok
uzun zamandır bütün devlet okullarında ve hatta özel okullarda genç nesillerin
anayasal vatandaşlık temelinde aidiyetini güçlendirerek öğrencilere değer
oluşumunda katkı sunan öğrenci Andımız’ın tekrar okullarımızda okutulmasını
istiyoruz. Bu vesileyle Andımız’ın yazarı Reşit Galip’e ölümünün 86’ncı yılında
Yüce Allah’tan rahmet diliyorum.
BAŞKAN
– Sayın Antmen…
25.- Mersin Milletvekili Alpay Antmen’in, Oda TV Haber
Müdürü Barış Terkoğlu ile muhabir Hülya Kılınç’ın yaptıkları haber nedeniyle
tutuklanmasından önce habere ilişkin bilgilerin Meclis gündemine getirilerek
kamuoyuna mal edildiğine, tutuklamaların siyasi olduğuna ilişkin açıklaması
ALPAY
ANTMEN (Mersin) – Teşekkür ederim Sayın Başkan.
Değerli
milletvekilleri, ömrü FETÖ’yle amansız mücadeleyle geçen Oda TV haber müdürü
Barış Terkoğlu ve muhabir Hülya Kılınç yaptıkları bir haber nedeniyle
tutuklandılar. Ancak bu haber bir hafta önce Meclisimizde gündeme getirilerek
kamuoyuna mal olmuştu. Keza, bu habere, biraz basını takip eden herkes muttali
idi. Bakınız, haber yapılması nedeniyle basın mensuplarının tutuklanması
Anayasa’nın 26, 28, 29 ve 31’inci maddelerine uygun değildir. Keza, bu
tutuklama kararları CMK’nin 100’üncü maddesine de uyarlı değildir. Yani bu
tutuklamalar hukuki değil, siyasidir. 
Bakınız,
eğer siz yargıyı tam bağımsız yapmazsanız toplumun adalet duygusu incinir ve
toplumun artık adaletten bir beklentisi kalmaz.
Teşekkür
ederim. 
BAŞKAN
- Sayın Osmanağaoğlu… 
26. İzmir Milletvekili Tamer Osmanağaoğlu’nun, Türk
milletinin mukaddesatı ve mukadderatı için şehadete erişenleri rahmetle
andığına, Bahar Kalkanı Harekâtı’nda mücadele veren Mehmetçiklerin yanında
olunduğuna ilişkin açıklaması
TAMER OSMANAĞAOĞLU
(İzmir) – Teşekkür ederim Sayın Başkanım. 
Türk
milletinin mukaddesatı ve mukadderatı için önlerine çıkan her türlü engeli
kahramanca aşan ve bu yolda kahramanca vuruşarak şehadete erişen
Mehmetçiklerimizi rahmet ve minnetle anıyorum.
Bahar Kalkanı Harekâtı’yla eşine az rastlanır, tam da şanlı
ecdadımıza layık bir mücadele veren
kahraman Mehmetçik’imiz elbette yalnız değildir. Şehitlerimizin kutlu
emanetlerine sahip çıkmaya yeminli, millî namusunu hesapsız bir şekilde korumaya
kararlı büyük Türk milleti kahramanlarımızın daima yanındadır. Bilinmelidir ki
cesaretimizi sınamaya çalışanlar gaflet, duruşumuzu sorgulamaya çalışanlar ise
ihanet içerisindedir. Şairin dediği gibi “Ateş olduk har bizim/ Söz bizim,
ikrar bizim/ Beş bin yıllık maziye/ Yeminimiz var bizim./” 
BAŞKAN
– Sayın Tanal…
27.- İstanbul Milletvekili Mahmut Tanal’ın, Oda TV
Haber Müdürü Barış Terkoğlu ile muhabir Hülya Kılınç’ın yaptıkları haber
nedeniyle tutuklanmasından önce habere ilişkin bilgilerin Meclis gündemine
getirilerek kamuoyuna mal edildiğine, tutuklamaların siyasi olduğuna ilişkin
açıklaması
MAHMUT
TANAL (İstanbul) – Teşekkür ederim Sayın Başkan.
Gazeteci
Barış Terkoğlu ve Hülya Kılınç hakkında verilen tutuklama kararı siyasidir.
Şöyle ki: Değerli Başkanım, geçen hafta Türkiye Büyük Millet Meclisinin bu
kürsüsünde bir milletvekili MİT’le ilgili açıklamalarda bulundu. Yani Barış
Terkoğlu’nun yazmış olduğu yazıyla ilgili belge ve bilgileri Meclis kürsüsünden
milletvekili açıkladı. Meclis tutanaklarında bu belge, bilgiler var. Türkiye
Büyük Millet Meclisi Televizyonunda benim şu anda konuştuğum gibi burada
konuşuldu. Yani bu belge ve bilgiler açıklandı, alenileşti. Bu, suç teşkil
etmez. Bu, aslında, Barış Terkoğlu ve Hülya Kılınç şahsında tüm basına, tüm muhaliflere
bir gözdağıdır. Bu karar, bir siyasi karardır. Yargı bu şekilde itibar
kaybetmektedir. Eğer yargı gerçekten itibar kazanmak istiyorsa bir siyasi baskı
aracı olarak karar vermekten vazgeçmelerini diliyor, Barış Terkoğlu ve Hülya
Kılınç’ın derhâl tahliye edilmesini bekliyorum. 
Selam
ve saygılarımı sunarım. 
BAŞKAN
– Sayın Kılıç...
28.- Kahramanmaraş Milletvekili İmran Kılıç’ın, 3 Mart
Diyanet İşleri Başkanlığının kuruluşunun 96’ncı, 5 Mart Diyanet İşlerinin ilk
Reisi Rifat Börekçi’nin vefatının 79’uncu yıl dönümüne ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
3
Mart, Diyanet İşleri Başkanlığının kuruluşu; 5 Mart, Diyanet İşlerinin ilk
Reisi Rifat Börekçi’nin vefat tarihleridir. 
Doğru
bilgiyi, güzel ahlakı, dinimizin temel kaynakları Kur’an ile sünnetin
rehberliğini kendine esas alan Başkanlık, milletçe dayanışma ve bütünleşmeyi
amaç edinerek İslam dininin inanç, ibadet, ahlak esaslarıyla ilgili işleri
yürütmek, din konusunda toplumu aydınlatmak, ibadet yerlerini yönetmekle
görevlendirilmiştir. Milletin ruhunda ve benliğinde mevcut olan istiklal
duygusunu harekete geçirip direnme gücünü ateşleyen din görevlileri, Millî
Mücadele tarihimizin manevi gücü oldular. Birçok müftü arkadaşıyla birlikte
Ankara Müftüsü Rifat Börekçi, Denizli Müftüsü Ahmet Hulusi, İzmir Müftüsü
Rahmetullah, Amasya Müftüsü Hacı Tevfik Efendiler bu manevi gücün öncülerinden
olmuşlardır.
BAŞKAN
– Sayın Şimşek...
29.- Mersin Milletvekili Baki Şimşek’in, oturulamaz
raporu olan ve depreme dayanıklılık testlerinden olumsuz sonuç çıkan Tarsus
Hükûmet Konağı’nın ivedilikle ihalesinin yapılması, Tarsus-Mersin otoyolunun
ücretsiz olması ve araç muayene istasyonu açılması konusunda İçişleri Bakanı
ile Çevre ve Şehircilik Bakanına çağrıda bulunduğuna ilişkin açıklaması
BAKİ
ŞİMŞEK (Mersin) – Sayın Başkan, Tarsus, Türkiye'nin en büyük müstakil
ilçesidir. 350 bin nüfusuyla Türkiye'nin 54 il merkezinden daha büyük bir nüfus
yoğunluğuna sahiptir. Tarsus Hükûmet Konağı’nın oturulamaz raporu vardır.
Depreme dayanıklılık testlerinden olumsuz sonuç çıkmıştır. Proje hazırdır, arsa
hazırdır ama bir türlü Tarsus Hükûmet Konağı’nın ihalesi yapılıp inşaatına
başlanamamaktadır. 
Ben,
buradan, İçişleri Bakanımıza ve Çevre ve Şehircilik Bakanımıza çağrıda
bulunuyorum. Nüfus Müdürlüğü, Tapu Müdürlüğü ve Kaymakamlık personelinin hizmet
verdiği bu binanın yerine yeni binanın ivedilikle ihalesinin yapılması, yine
araç muayene istasyonu bulunmayan kente araç muayene istasyonu açılması ve
Tarsus-Mersin arası otoyolun Adana-Ceyhan ve Dörtyol-İskenderun arasında
olduğu gibi ücretsiz olmasını talep ediyor, saygılar sunuyorum.
BAŞKAN
– Sayın Özcan...
30.- Muğla Milletvekili Suat Özcan’ın, Türkiye’nin
coronavirüsle mücadele amacıyla virüsün görüldüğü ülkelerle hava ve kara yolu
iletişimini durdurup tedbir aldığına ancak deniz yoluyla ticari iletişiminin
devam ettiğine, yurt dışından birçok geminin boğazlardan geçerek limanlara
geldiğine ilişkin açıklaması
SUAT
ÖZCAN (Muğla) – Teşekkür ederim Sayın Başkan. 
Dünyada
corona virüsü olarak bilinen Covid-19 virüsü, 5 Mart 2020 itibarıyla başta Çin, Güney Kore ve İtalya olmak
üzere dünyanın birçok ülkesinde 95.748 hastada görülmüştür. 2.092’si Çin’de
olmak üzere İtalya’da 107, İran’da 92, Güney Kore’de 35 ölüm gerçekleşmiştir.
Ülkemiz coronavirüsle mücadele için virüsün görüldüğü ülkelerle hava yolu ve
kara yolu iletişimini iki yönlü olarak durdurmuştur ve tedbirler alınmaktadır.
Ancak Türkiye, denizcilik yoluyla ülkelerle ticari iletişim hâlindedir. Bugün
denizcilik sektöründen gelen haberlere göre, ülkemiz ve ülkemiz adına çalışan
yabancı bayraklı ama Türk armatörlerin sahip olduğu gemiler, Çin ve Güney Kore
başta olmak üzere virüsün yoğun olarak görüldüğü ülkelere gitmektedir. Bunun
yanı sıra yurt dışından birçok gemi boğazlarımızdan geçmekte ve limanlarımıza
gelmektedir. 
(Mikrofon
otomatik cihaz tarafından kapatıldı) 
BAŞKAN
– Değerli milletvekilleri, 30 milletvekilimizin söz talebi karşılanmıştır.
Bunun dışında 60’a göre bugün başka milletvekili arkadaşımıza söz vermeyeceğim.
Şimdi,
Sayın Grup Başkan Vekillerimizin söz taleplerini karşılayacağım.
Sayın
Dervişoğlu, buyurun lütfen.
31.- İzmir Milletvekili Dursun Müsavat Dervişoğlu’nun,
Genel Kurulda başarılı bir çalışma günü temenni ettiğine, ihtiyaç hasıl olması
hâlinde hem İYİ PARTİ Grubu adına hem de şahsı adına konuşacağına ilişkin
açıklaması
DURSUN
MÜSAVAT DERVİŞOĞLU (İzmir) – Sayın Genel Kurulu saygıyla selamlıyorum. 
Teşekkür
ederim Sayın Başkanım.
Genel
Kurula başarılı bir çalışma günü temenni ediyorum. İhtiyaç hasıl olursa hem
partimiz hem şahsım adına konuşacağım.
Teşekkür
ederim, sağ olun.
BAŞKAN
– Sayın Bülbül, buyurun lütfen.
32.- Sakarya Milletvekili Muhammed Levent Bülbül’ün,
mevcut mülteci ve sığınmacı yükünü zorlukla taşıyan Türkiye’nin İdlib’den göç
eden Suriyelileri barındıramayacağını ve Türkiye’de olup Avrupa’ya geçmek
isteyen sığınmacıları da engellemeyeceğini bütün dünyaya ilan ettiğine, Yunan
güvenlik güçlerinin deniz ve kara sınırını geçmek isteyenlere yönelik hunharca
muamelesinin dünyanın gözü önünde cereyan ettiğine, Türk devleti ve Türk
milletinin tarihin hiçbir döneminde mazluma, yardım dileyene sırtını dönmediği
gibi bugün de aynı fedakârlığı insanlığa örnek olacak şekilde gösterdiğine, MHP
Genel Başkanı Devlet Bahçeli’nin talimatıyla özellikle 0-10 yaş grubu mülteci çocukların
temel ihtiyaçlarının karşılanması için kampanya başlatıldığına ilişkin
açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
Başkan, değerli milletvekilleri; Suriye’nin İdlib bölgesinde Esad güçleriyle
Rusya’nın sivilleri hedef alan saldırıları neticesinde zaten dar bir alana
sıkışmış olan 4-5 milyon Suriyeli sınırımıza doğru harekete geçmiştir. Mevcut
mülteci ve sığınmacı yükünü zorlukla taşıyan ülkemiz, İdlib’den Türkiye’ye
doğru harekete geçen Suriyelileri barındıramayacağını, bu yükü daha fazla
taşıyamayacağını bütün dünyaya ilan etmiştir. Bunun yanında devletimiz,
Türkiye’de olup Avrupa’ya geçmek isteyen sığınmacıları da engellemeyeceğini
açıklamıştır. Şu ana kadar 150 bine yakın sığınmacı ülkemizden bu kapsamda ayrılmıştır.
Özellikle Yunan devletinin güvenlik güçlerinin deniz ve kara sınırını geçmek
isteyenlere zalimce, hunharca muamelesi dünyanın
gözü önünde cereyan etmektedir. Bütün dünyada nefretle kınanması gereken bu
muameleler ne yazık ki bize her fırsatta insan hakları dersi vermeye çalışan
Avrupa Birliği ve Avrupa Parlamentosunun başkanlarınca onaylanmakta ve takdir
edilmektedir. Avrupa Birliğinin ve Batı’nın, bir defa daha şahit olduğumuz
acımasızlığı ve ikiyüzlülüğü insanlık tarihinin aslında en büyük trajedisidir.
Türk devleti ve Türk milleti tarihin hiçbir döneminde mazluma, yurdunu
kaybedene, yardım dileyene sırtını dönmediği gibi bugün de aynı fedakârlığı
insanlığa örnek olacak şekilde göstermektedir. 
Bu
kapsamda, Türkiye’den ayrılmak için Edirne üzerinden Yunanistan’a geçmek
isteyen sığınmacılardan, özellikle sıfır ila 10 yaş arasında olan çocuklar için
kaban, çocuk botu, kıyafet ve temel ihtiyaç malzemelerini kapsayacak şekilde
birtakım yardımların yapılmasını…
(Mikrofon
otomatik cihaz tarafından kapatıldı)
BAŞKAN
– Buyurun.
MUHAMMED
LEVENT BÜLBÜL (Sakarya) – Sayın Genel Başkanımız Devlet Bahçeli Bey Edirne İl
Teşkilatımıza ve Ülkü Ocaklarına bu yardımların bu sığınmacı kardeşlerimize
ulaştırılması talimatını vermiş, konvoyun ilk araçları bu bölgeye ulaştırılmış
ve sığınmacılara bu konuda yardım edilmeye çalışılmaktadır. 
Dünyanın
gözünü çevirdiği, sırtını döndüğü bu yerlere bizler sırtımızı dönemeyiz. Bunlar
Türkiye'nin teşvikiyle, yönlendirmesiyle olan şeyler değildir. Türkiye, burada
yaşanan insanlık dramına bigâne kalamaz. Bizler de bu noktada üzerimize düşen
sorumluluğu yerine getirmeye çalışıyor; bu vesileyle Sayın Genel Başkanımıza da
teşekkürlerimizi, şükranlarımızı arz ediyoruz.
Saygılar
sunarım.
BAŞKAN
– Sayın Oluç…
33.- İstanbul Milletvekili Hakkı Saruhan Oluç’un, Resmi
Gazete’de yayımlanan Cumhurbaşkanı kararına göre Millî Eğitim Bakanlığı
bütçesinden Türkiye Maarif Vakfına 684 milyon lira aktarılmasının doğru bir
yaklaşım olmadığına, Birleşmiş Milletler İnsan Hakları Konseyinin Suriye’deki ihlalleri
araştırmak üzere kurduğu komisyonun raporunun Temmuz 2019 ile 10 Ocak 2020
tarihleri arasında yer alan bütün kanlı saldırılara yer verdiğine ve iktidarı
ilgilendiren bir rapor olduğuna, Freedom House tarafından açıklanan Dünyada
Özgürlükler 2020 Raporu’na göre Türkiye’nin “özgür olmayan ülkeler”
kategorisinde yer aldığına ilişkin açıklaması
HAKKI
SARUHAN OLUÇ (İstanbul) - Teşekkür ederim Sayın Başkan.
Sayın
vekiller, Millî Eğitim Bakanlığı bütçesinden Maarif Vakfına 684 milyon lira
kaynak aktarılacağını okuduk. 2016 yılında kurulan bu vakfa bugüne kadar
aktarılan paranın yaklaşık 2 milyar liraya ulaştığı belirtiliyor. Şimdi, Millî
Eğitim Bakanlığı kamusal eğitimden sorumlu bir kamu erkidir ve tüm yurttaşlara
eşit kamu hizmeti vermekten sorumludur ve bir kamu erkinin sorumluluğu
vakıflara devredilemez. Resmî Gazete’de de yer alan bu karar bize Maarif
Vakfına sınırsız kaynakların aktarılmaya devam edileceğini gösteriyor. Eğitim
ve bilim emekçileri için insanca yaşanacak ücret talep edildiğinde verilen
cevap “Bütçe yeterli değil.” oluyor ya da öğretmen atamaları için talep
edildiğinde verilen cevap “Bütçe yeterli değil.” oluyor ama görüyoruz ki
Bakanlığın bütçesinden Maarif Vakfına oldukça yüklü bir biçimde kaynak aktarımı
devam ediyor. Bu aktarılan bütçe halkın bütçesidir ve tekrar söyleyeyim:
Bakanlığın kendi görevini bir vakfa devretmeye çalışması ya da bu yönde adımlar
atması doğru bir tutum değildir.
İkinci
olarak değinmek istediğim şöyle bir konu var: Dün burada da dile getirildi, ben
de merak edip araştırdım doğrusu biraz; Birleşmiş Milletler İnsan Hakları
Konseyinin Suriye’deki ihlalleri araştırmak üzere kurduğu bir komisyonun
raporundan söz edildi. Gerçekten böyle bir rapor var, Temmuz 2019 ile 10 Ocak
2020 tarihleri arasını kapsayan bir rapor. Evet, bu raporda Suriye’deki Rus
güçlerinin ve Suriye rejimine bağlı birliklerin işledikleri savaş suçları
anlatılıyor, o da doğru fakat başka şeyler de anlatılıyor bu raporda. Mesela El
Kaide uzantısı olan grupların veya Türkiye’de iktidarın desteklediği Suriyeli
çetelerin savaş suçu işlediği de iddia ediliyor aynı şekilde ve özellikle
Suriye Millî Ordusunun Kürt halkına yönelik ağır ihlallerinden söz ediliyor bu
raporda.
(Mikrofon
otomatik cihaz tarafından kapatıldı) 
BAŞKAN
– Tamamlayalım sözlerimizi.
Buyurun.
HAKKI
SARUHAN OLUÇ (İstanbul) – Örneğin, 12 Ekimde M4 Kara Yolu’nda korkunç bir
şekilde infaz edilen Kürt kadın politikacı Hevrin Halef’e yer veriliyor ve
Suriye Millî Ordusunun söz konusu eylemi gerçekleştirmiş olması hâlinde cezai
sorumluluk taşıyacağı uyarısında bulunuluyor. Yani bu rapor aslında bu tarihler
arasında yer alan bütün kanlı saldırılara yer veriyor yani sadece Suriye’nin ve
Rusya’nın savaş suçlarına değinilmiyor. Rapor, doğrudan doğruya iktidarı
ilgilendiren ve Suriye’de çeteleşmiş olan yapıların da işledikleri suçlara
değiniyor -bunu hatırlatmak istedim- dolayısıyla iktidarı ilgilendiren bir
rapor. 
Rapor
deyince, son bir rapordan daha söz etmek istiyorum. Merkezi Washington’da
bulunan; demokrasinin, insan haklarının ve siyasi özgürlüklerin teşvik
edilmesini amaçlayan bir kuruluş var, Freedom House; o da Dünyada Özgürlükler
2020 Raporu’nu açıkladı. 
(Mikrofon
otomatik cihaz tarafından kapatıldı) 
BAŞKAN
– Buyurun, tamamlayın sözlerinizi.
HAKKI
SARUHAN OLUÇ (İstanbul) – Toparlıyorum efendim.
Bu
raporda da biliyorsunuz, çeşitli kategoriler yer alıyor, 195 ülke ve 15 bölge
değerlendiriliyor. Raporda 83 ülke “özgür” 63 ülke “kısmen özgür” 49 ülke ise
“özgür olmayan” kategoride sınıflandırılıyor. Baktığımızda, geçen yıl olduğu
gibi bu yıl da maalesef Türkiye “özgür olmayan ülkeler” kategorisinde yer
alıyor -şaşırtıcı değil tabii, iktidarın yarattığı bir ortam- ve Türkiye son on
yılda, dünya genelinde özgürlüklerin en çok gerilediği 2’nci ülke olarak
tanımlanıyor; on yılda 31 puan gerileyerek 32 puan kayıplı Orta Afrika ülkesi
Burundi’nin önünde bulunuyoruz.
Hani,
bunu da hatırlatmak ve iktidarı bir kez daha bu konuda uyarmak istedim. Ama
sanmayalım ki sadece Türkiye’ye ve diğer ülkelere yönelik ifadeler yer alıyor
raporda, ABD’ye dair de sert eleştirilerde bulunuluyor ve “Trump yönetimi
demokrasi ve insan hakları ilkelerine dayalı bir dış politikaya sürekli
bağlılık göstermekte başarısız oldu.” belirlemesi de yapılıyor; bunu da
hatırlatmış olayım dedim.
Teşekkür
ederim.
BAŞKAN
– Sayın Altay…
34.- İstanbul Milletvekili Engin Altay’ın, elim bir
kazada kaybedilen Hafız İsmail Çoşar ile eşi Sevim Coşar’ı rahmetle
andıklarına, Cumhuriyet gazetesi yazarı ve Oda TV Haber Müdürü Barış Terkoğlu
ile muhabir Hülya Kılınç’ın “Libya şehidi MİT mensubunun cenaze görüntülerine
Oda TV ulaştı.” başlıklı haber nedeniyle tutuklandığına ancak bu konudaki
haberin önceden İYİ PARTİ İstanbul Milletvekili Ümit Özdağ tarafından yapılan
basın toplantısında ifade edilerek Meclis TV tarafından yayınlandığına,
yargının siyasetin bu kadar vesayetinde bulunmasının ülkeye verilebilecek en
büyük zarar olduğuna, George Mason’un “Basın özgürlüğü öteki özgürlüklerin
emniyet supabıdır. Diktatör hükûmetlerden başka hiçbir kuvvet onu kısamaz.”
sözünden herkesin alacağı dersler olduğuna ilişkin açıklaması
ENGİN
ALTAY (İstanbul) – Teşekkür ederim Sayın Başkanım. Sizi ve yüce Genel Kurulu
saygıyla selamlıyorum.
Onu
huşu içinde dinlerdik. Sesi âdeta ağzından değil kalbinden çıkardı. Sesinin
tınısı, kaidesi, tonuyla ve kattığı duygu seliyle çağlar, gönlümüzde
yankılanırdı. Hepimizi manevi bir zenginlikte, rengârenk bir inanç ve duygu
ikliminde, duygu bahçesinde buluştururdu. Elim bir kazada kaybettiğimiz İsmail
Çoşar Hocamızı ve muhterem eşlerini rahmet ve minnetle anıyoruz; sevenlerine ve
milletimize başsağlığı diliyoruz Sayın Başkan. 
Sayın
Başkan, Cumhuriyet gazetesi yazarı ve OdaTV sorumlusu, Haber Müdürü Barış
Terkoğlu ve Manisa Muhabiri Hülya Kılınç’ın “Libya şehidi MİT mensubunun cenaze
görüntülerine OdaTV ulaştı” başlıklı haber nedeniyle tutuklandığını üzüntüyle
öğrendik. 
Sayın
Başkan, bu haber daha önce başka yayın organlarında da yayınlanmıştı ve bu
konuda 25 Şubatta İYİ PARTİ Sayın Milletvekili Ümit Özdağ tarafından da yapılan
basın toplantısı yoluyla Meclis TV tarafından da yayınlanmıştı. Şimdi, hâl
böyle olunca, Libya’daki şehidimizin cenaze haberini yayınlayan OdaTV’ye cenaze
görüntülerinin ulaştığını belirten bir gazetecinin tutuklanmasını hiçbir
akılla, hiçbir mantıkla, hiçbir siyasi yaklaşımla izah etmek mümkün değildir.
Biz, buradan, tabii, doğal olarak şu sonucu çıkarıyoruz: Yargının, siyasetin bu
kadar vesayetinde, tasallutunda, basınç ve baskı altında bulunması -siyasi
iktidar kim olursa olsun- bu ülkeye verilebilecek en büyük zarardır.
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ALTAY (İstanbul) – Bir ülkede yargıya olan güven zafiyete düştüğü andan
itibaren o ülkenin huzurundan da bahsedemeyiz, o ülkede demokrasiden de
bahsedemeyiz, o ülkede hak ve özgürlüklerden de bahsedemeyiz. Bununla beraber,
basın özgürlüğüne tahammül edilmeyen ülkelere dünyanın diğer ülkeleri,
milletler ailesinin diğer fertleri iyi gözle bakmaz.
Sayın
Başkan, korkmamak lazım; özgürlüklerden, tepki hakkını kullanmaktan, protesto
hakkını kullanmaktan, basın özgürlüğünü kullanmaktan korkmamak lazım. Bunlardan
korkmak iktidarları sadece ve sadece güçsüzleştirir, zayıflatır,
itibarsızlaştırır.
(Mikrofon
otomatik cihaz tarafından kapatıldı)
ENGİN
ALTAY (İstanbul) – Hemen bitiriyorum.
BAŞKAN
– Sözlerinizi tamamlayın, buyurun.
ENGİN
ALTAY (İstanbul) – Bununla beraber, çok beğendiğimiz, bilinen de bir sözü
tekrar etmek istiyorum: “Basın özgürlüğü öteki özgürlüklerin emniyet supabıdır.
Diktatör hükûmetlerden başka hiçbir kuvvet onu kısamaz.” demiş Mason. Bu sözden
hepimizin alacağı dersler olduğunu düşünüyorum. Yargının, kamu vicdanında büyük
bir tahribata yol açan, kamu vicdanını kanatan bu karardan, bu yanlış karardan
bir an önce dönmesini ve yargının itibarsızlaşma sürecinin son bulmasını da
temenni ediyorum efendim.
BAŞKAN
– Sayın Zengin, buyurun.
35.- Tokat Milletvekili Özlem Zengin’in, hayatını
kaybeden Hafız İsmail Çoşar ile eşi Sevim Coşar’a Allah’tan rahmet dilediğine,
1-7 Mart Yeşilay Haftası’nın önemine binaen Meclisin kapalı alanlarında sigara
içilmemesi konusunda Oturum Başkanı TBMM Başkan Vekili Süreyya Sadi Bilgiç’ten
hassasiyet rica ettiğine, tüm dünyayı tehdit eden coronavirüsle mücadele
konusunda ortak tavır içerisinde olunması gerektiğine, Sağlık Bakanının süreci
çok iyi götürdüğüne ve coronavirüsle alakalı bilgilendirme toplantısı
yapacağına, MİT görevlisinin vefatıyla alakalı konuyu teyit ettikten sonra
paylaşacağına, basın özgürlüğünün olması gerektiğine ama aynı zamanda
Türkiye’nin güvenliğiyle alakalı konulardaki hassasiyetlerin de arkasında
durulması gerektiğine ilişkin açıklaması
ÖZLEM
ZENGİN (Tokat) – Sayın Başkanım, çok değerli milletvekilleri; ben de Genel
Kurulu saygıyla selamlıyorum.
Sayın
Altay’ın ifadesine binaen tekrar ben de ifade etmek istiyorum, dün söylemiştim
ama İsmail Coşar Hocamıza ve çok değerli eşlerine tekrar Allah’tan rahmet
diliyorum. Kur’an-ı Kerim’i bu kadar güzel hıfzetmiş, kalpleri titreten bir
şekilde okuyan, sevdiren İsmail Coşar Hocamıza tekrar Allah’tan rahmet
diliyorum, ailesine de başsağlığı diliyorum.
Bu
hafta Yeşilay Haftası aynı zamanda, 1 ve 7 Mart tarihleri arasında. Malum,
1920’de kurulmuş Yeşilay. Alkol, sigara ve uyuşturucu bağımlılığıyla alakalı,
ülkemizde en köklü mücadele eden kurumlardan bir tanesi Yeşilay. Bu manada, bu
haftanın önemine binaen, Sayın Başkanım sizden de bir hassasiyet rica etmek
istiyorum. Özellikle, Meclisimizde arka odalarda zaman zaman bizim kullanmamıza
engel olacak şekilde çok yoğun sigara içiliyor. Sigara içmeyen biz –Ne
diyelim?- sade insanlar için bir hassasiyet rica ediyorum, çok önemli olduğu
kanaatindeyim. 
BAŞKAN
– O odalara girmemek lazım, doğru söylüyorsunuz. 
ÖZLEM
ZENGİN (Tokat) – Tabii, sigara içmek de bir özgürlüktür, isteyen bunu yapabilir
ama sonuçta, içmeyenler için de bir alternatif olması gerekiyor. Biliyorsunuz,
ücretli otoban yollarda alternatif olarak ücretsiz yollar olmalıdır; burada da
alternatifleri olmalıdır muhakkak ki eşit şartlar altında diye düşünüyorum.
Burada söylemeyi de hassaten önemli addediyorum.
Tabii,
diğer önemli bir konu, biraz evvel sayın milletvekillerimizin konuşmalarında
vardı. Sağlık, Aile, Çalışma ve Sosyal İşler Komisyonu Başkanımız Şenel
Yediyıldız Bey’le biraz evvel görüştük. Bu manada, Sayın Sağlık Bakanımız
ekibiyle beraber corona virüsüyle alakalı bir bilgilendirme toplantısı
yapacaklar. Fevkalade önemli bir konu. Şu ana kadar, biliyorsunuz, Türk Hava
Yollarının uçuşunun durdurulduğu ülkeler var. 
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Sayın Başkanım, bitireceğim. 
BAŞKAN
– Buyurun.
ÖZLEM
ZENGİN (Tokat) –Bunun tabii başka maliyetleri de var, kolay değil bu kararları
vermek. Aynı şekilde, sınırlarla alakalı kontrollü geçişler var bu manada.
Burada elbette mesleki anlamda bu taşıma işini yapan arkadaşlarımızı
düşüneceğiz ama beraberinde de tüm dünyayı tehdit eden bu virüsle mücadele konusunda
da ortak bir tavır içerisinde olmamız gerekiyor. Şu ana kadar, hamdolsun,
Sağlık Bakanımız arkadaşlarıyla beraber süreci çok iyi götürdü. İnşallah, yazla
beraber burada bir azalma olacağını söylüyor hekimlerimiz. Ülkemiz bu önemli
konuyu da mümkün olan en hasarsız şekilde atlatacaktır diye düşünüyorum. 
Bu
MİT tırlarıyla alakalı açıklamanın Mecliste yapılmasıyla alakalı konuyu tabii
tekrar bir teyit etmek lazım. Doğrusu, ben arkadaşlarıma sordum sizler
söylerken Meclisteki bu açıklamalarla ilgili, böyle bir haberin yapılmadığını
bana ifade ettiler. 
MAHMUT
TANAL (İstanbul) – MİT tırları değil. 
ENGİN
ALTAY (İstanbul) – MİT tırları değil ya.
ÖZLEM
ZENGİN (Tokat) – Özür dilerim, şehidimizle alakalı, MİT görevlisinin vefatıyla
alakalı, kusura bakmayınız, düzeltelim. Bununla alakalı da ben daha detaylı
bilgiyi inşallah sizlerle paylaşacağım. 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi. 
ÖZLEM
ZENGİN (Tokat) – Son bir cümle. 
Yani
buradaki meselenin bir siyasi mesele olmadığını muhakkak söylememiz lazım. Daha
evvel MİT tırları hadisesinde -bu sefer iradi olarak söylüyorum- ortaya konan
tezlerde de hep bunlar savunulmuştu. Yani bu konular siyasetüstü meselelerdir,
Türkiye’nin güvenliğiyle alakalı konulardır. O sebeple, bu meselede yani basın
özgürlüğüne sonuna kadar varız ama aynı zamanda, Türkiye’nin güvenliğiyle
alakalı konulardaki hassasiyetin de arkasında durmak lazım. 
Teşekkür
ederim. 
BAŞKAN
– Teşekkür ederim. 
Grup
Başkan Vekillerimizin de söz taleplerini karşıladım. 
Sayın
Başkan Vekilimiz, Sayın Gök, buyurun lütfen. 
36.- Ankara Milletvekili Levent Gök’ün, Mecliste
tartışmaların, sert sözlü münakaşaların yaşanabileceğine ama insani değerlerin
de unutulmaması gerektiğine, vefatından dolayı İstanbul Milletvekili Emine Sare
Aydın Yılmaz’ın ve Bursa Milletvekili Vildan Yılmaz Gürel’in babalarına, Bursa
Milletvekili Atilla Ödünç’ün kayınpederine ve Bingöl Milletvekili Cevdet
Yılmaz’ın kardeşine Allah’tan rahmet dilediğine ilişkin açıklaması
LEVENT
GÖK (Ankara) – Teşekkür ederim Sayın Başkanım. 
Sayın
Başkanım, elbette Mecliste tartışmalar yaşayacağız, elbette bazen sert sözlü
münakaşalar da yaşayacağız ama hiçbirimiz, birbirimizin insani değerlerini,
acılarını, sevinçlerini de unutmayacağız. Bu Meclis çatısı altında görev
yaptığımız bütün arkadaşlarımız, hangi partiden olursa olsun, hepsi bizim birer
mesai arkadaşımız. Hepimizin acıları oluyor, hepimizin sevinçleri oluyor;
bunları da unutmayacağız. Bu insani görevlerimizi yerine getirmek suretiyle
dayanışmamızı da artıracağız. 
Benim
de Meclis Başkanlık Divanında beraber çalıştığım Kâtip Üyemiz İstanbul
Milletvekilimiz Sayın Sare Aydın babasını kaybetti, Bursa Milletvekilimiz Sayın
Atilla Ödünç kayınpederini kaybetti, yine, Bursa Milletvekilimiz Sayın Vildan
Yılmaz Gürel babasını kaybetti ve Bingöl Milletvekilimiz Sayın Cevdet Yılmaz
kardeşini kaybetti. Ülkenin bu yoğun gündemi içerisinde bu arkadaşlarımızın
acılarını unutmamız olanaksız. Ben, tüm arkadaşlarımın hayatlarını kaybeden
yakınlarına Allah’tan rahmet diliyorum, ailelerine de başsağlığı dileklerimi
iletiyorum.
BAŞKAN
– Teşekkür ederim. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi
Bilgiç’in, milletvekillerinin hayatını kaybeden yakınlarına Allah’tan rahmet
dilediğine ilişkin konuşması 
BAŞKAN
– Ben de bütün arkadaşlarımızın hayatını kaybeden yakınlarına Rabb’imden rahmet
diliyorum, ailelere başsağlığı diliyorum. 
Gündeme
geçiyoruz. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Şanlıurfa Milletvekili Nimetullah
Erdoğmuş’un, Millî Savunma Komisyonu üyeliğinden istifasına ilişkin yazısının
5/3/2020 tarihinde Başkanlığa ulaştığına ilişkin önerge yazısı (4/66)
BAŞKAN
– Sayın milletvekilleri, Şanlıurfa Milletvekili Sayın Nimetullah Erdoğmuş’un
Millî Savunma Komisyonu üyeliğinden istifasına ilişkin yazısı 5 Mart 2020
tarihinde Başkanlığımıza ulaşmıştır. 
Bilgilerinize
sunulmuştur. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Samsun Milletvekili Bedri Yaşar
ve 20 milletvekili tarafından, esnaf ve sanatkârların sorunlarının incelenerek
bu sorunların çözümü için izlenecek yolların belirlenmesi amacıyla 25/2/2020
tarihinde Türkiye Büyük Millet Meclisi Başkanlığına verilmiş olan (10/2597)
esas numaralı Meclis Araştırması Önergesi’nin ön görüşmelerinin, Genel Kurulun
5 Mart 2020 Perşembe günkü birleşiminde yapılmasına ilişkin önerisi
5/3/2020
Türkiye Büyük Millet Meclisi Başkanlığına
Danışma
Kurulu 5/3/2020 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Dursun
Müsavat Dervişoğlu
 İzmir
 Grup
Başkan Vekili
Öneri:
Samsun
Milletvekili Bedri Yaşar ve 20 milletvekilinin esnaf ve sanatkârların
sorunlarının incelenerek bu sorunların çözümü için izlenecek yolların
belirlenmesi amacıyla 25/2/2020 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin diğer önergelerin
önüne alınarak görüşmelerin 5/3/2020 Perşembe günkü birleşimde yapılması
önerilmiştir. 
BAŞKAN
– Önerinin gerekçesini açıklamak üzere İYİ PARTİ Grubu adına Sayın Bedri Yaşar,
buyurun. (İYİ PARTİ sıralarından alkışlar)
İYİ
PARTİ GRUBU ADINA BEDRİ YAŞAR (Samsun) - Sayın Başkan, değerli milletvekilleri;
esnaf ve sanatkârlarımızın sorunlarına yönelik vermiş olduğumuz araştırma
önergesi üzerine söz almış bulunuyorum. Yüce heyetinizi saygıyla selamlıyorum.
Türkiye
genelinde, son beş yıla baktığımızda, 954.251 iş yeri açılmış ancak aynı
zamanda 428.168 iş yeri de kapanmıştır. Samsun’a da baktığımız zaman, son beş
yılda 8.523 esnafımız maalesef kepenk kapatmıştır. Türkiye’de toplam 1 milyon
976 bin 265 esnaf ve sanatkârımız mevcuttur. Rekabet gücü giderek zayıflayan
esnaf ve sanatkâr kesim, yaşanan ekonomik krizler ve zincir marketler
karşısında zor günler yaşamaktadır. 2020 yılının ilk ayında ülke genelinde toplam
8.465 esnaf ve sanatkâr maalesef kepenk kapatmıştır. Diğer taraftan, Türkiye
geneline paralel olarak Samsun’da da 2019 yılında 17.215 senet protesto
edilmiş, bu rakamla -Türkiye geneline baktığınız zaman- Samsun bu alanda da
7’nci sırayı almıştır. Piyasalarda ve çarşı pazarda yaşanan talep daralması ve
buna bağlı olarak ortaya çıkan iş hacmi kaybına mutlaka Hükûmet bir çözüm
bulmak zorundadır. 
Esnaf
ve sanatkârlarımızın piyasayı canlandırarak ekonomik kriz ve haksız rekabet
ortamından kurtulması için bizden beklediği çözüm önerileri vardır, ben onları
sırasıyla sizlerle paylaşmak istiyorum: 
Birinci
önerileri… Esnaf ve sanatkârımız diyor ki: “Sicil affı konusunda hâlâ bir
mesafe katedemedik. Maalesef, 2-3 sefer sicil affı çıkmasına rağmen bankalar bu
sicil aflarını işlemedikleri için, kara kaplı defterlerinden bir türlü
silmedikleri için, biz, bankalar nezdinde hâlâ bunlara muhatap oluyoruz,
müracaat ettiğimizde kredi taleplerimiz makul karşılanmıyor. Son bir kez bu
sicil affı çıkarılsın ve bankaların kesinlikle inisiyatifine bırakılmadan bu
sicil defterinden silinsin ki biz de ticaretimize devam edelim.” 
İkinci
önerileri… Ekonomik sıkıntılar hepimizin malumu. Sabah kalkıp hep
karşılaştığınız insanlar, bakkal, manav, berber diyor ki: “Bize hiç olmazsa sıfır
faizli kredi versinler ki bir miktar önümüzü açalım, işlerimize devam edelim.
Bir sürü af getirdiniz, işverenlere, herkese af getirdiniz; hiç olmazsa bize de
vergi ve SSK ödemeleri konusunda, BAĞ-KUR ödemeleri konusunda bir yapılandırma
yapın. Şu an özellikle devlet bankalarının her alanda, istihdam da dâhil, bir
sürü destek kredileri var; esnafa yapılacak en büyük desteklerden biri de
vergi, SSK ve BAĞ-KUR borçları hiç olmazsa bir kez daha yapılansın, onlar da
biraz nefes alsınlar. 
Yine,
diğer bir önerileri… Bugün, KOSGEB marifetiyle kullandıkları krediler var,
bunlar da 5 bin lira, 10 bin lirayla sınırlı. Bugünkü gerçeklere, ticaretin
gerçeklerine baktığınız zaman, 5 bin lira, 10 bin lira kredilerle herhangi bir
istihdamın sağlanamayacağı, herhangi bir üretimin yapılamayacağı da dikkate
alınırsa ülke gerçekleri dikkate alınarak bu kredi miktarları da revize edilsin
istiyorlar. 
Yine,
bunun yanı sıra, belki büyük işletmeler için çok büyük anlam ifade etmese bile
sadece gazete, ekmek satan esnafımız var. Bunların dükkânlarında POS cihazları
var. Bu POS cihazlarına ödedikleri ücretler var. Bunlar hakikaten esnafın
canını acıtan rakamlar, bunlar bir de bankalara göre farklılık da gösteriyor.
“Bu POS cihazlarından alınan ücretler ya sabitlensin ya da bunlar esnaftan hiç
alınmasın, biz bu ücretleri ödemeyelim. Bunlar da bizim için ciddi maliyet
oluşturuyor.” diyorlar. 
Yine,
aynı şekilde, dükkânında akşama kadar yalnızca ekmek ve gazeteden başka bir şey
satmayan, geçimlerini zar zor sağlayan bakkal ve bayi esnafı sanayi
işletmeleriyle aynı şekilde bilanço usulüne göre defter tutmaktadır. Bu da
bunlar için çok ciddi bir külfettir. “Biz de en azından götürü usulde vergiye
geçmek istiyoruz.” diyorlar. 
Yine,
buna paralel olarak esnaf ve sanatkârımız yani sizin her sabah evinizden
çıktığınız andan itibaren karşılaştığınız bakkalı, manavı, berberi,
ayakkabıcısı diyor ki: “Biz sanayiciden ve konutlardan daha yüksek ücretle
elektrik kullanıyoruz. Yani bizim de elektrik fiyatlarımız hiç olmazsa onların
fiyatları seviyesine insin. Biz daha yüksek elektrik parası ödüyoruz.”
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi lütfen.
BEDRİ
YAŞAR (Devamla) – Tamamlıyorum Başkanım.
Diğer
bir konuları, normal çalışanlar 7200 iş günü çalışarak emekli oluyorlar ama
esnaf ve sanatkâr maalesef 9000 iş günü çalışarak ancak emekli olabiliyorlar.
Bu da eşitlik ilkesine aykırı, bu hususta da bir düzenleme yapılsın istiyorlar.
Tabii,
sizin de gördüğünüz gibi esnafın sorunları çığ gibi. Ekonominin sinir uçlarıdır
esnaf ve sanatkârımız. Bir kişiye iş verdiği gibi, kendi yükünü de devletin
sırtından alan tüccarımızla, esnafımızla ilgili, onların sorunlarıyla ilgili,
muhakkak, bizim Parlamento olarak bir çözüm önerisi orta yere koymamız lazım.
Bu sorunları, saydığımız sorunları bir araya gelip bir komisyon oluşturup buna
göre çözüm üretmenin zamanı geldi ve geçiyor. 
Ben,
bu kürsüden, sizlerin her sabah gördüğünüz bakkallara, manavlara, esnafa olan
borcunuz olarak hiç olmazsa bu sefer bu araştırma önergesine “evet” oyu
vereceğinizi düşünüyorum.
Yüce
heyetinizi saygıyla selamlıyorum. (İYİ PARTİ ve CHP sıralarından alkışlar)
BAŞKAN
– Halkların Demokratik Partisi Grubu adına Sayın Ali Kenanoğlu, buyurun. (HDP
sıralarından alkışlar)
HDP
GRUBU ADINA ALİ KENANOĞLU (İstanbul) – Sayın Başkan, değerli milletvekilleri;
Genel Kurulu saygıyla selamlıyorum.
Esnaf
ve sanatkârların sorunları özellikle ekonomik krizlerin çoğaldığı dönemlerde
had safhaya çıkmaktadır. İnsanların özellikle bankalara borçlu olduğu şu
günlerde esnafın nasıl bir zorluk çektiğini de hepimiz çok yakından bilmekteyiz
ve diğer taraftan da, inşaat sektörünün çökme noktasına gelmesi, inşaat
sektöründe yaşanan daralmalar ayrıyeten esnafların çok daha ciddi sıkıntılar
çekmesine neden oluyor.
Tabii,
diğer bir mesele, alışveriş merkezlerinin, büyük AVM’lerin açılmış olması
-haksız rekabet açısından- esnafın bunlarla yarışamaz hâle gelmesi de ciddi
sorunlar arasında. Yani bununla ilgili bir düzenleme yapılmaya çalışıldı ancak
fiiliyatta, uygulamada çok ciddi sıkıntılar çekiliyor. Biz buradan halkımıza da
sesleniyoruz: Her gün karşılaştığımız, cenazemizde, düğünümüzde, bayramımızda
bizlerle birlikte olan mahalle esnafının desteklenmesi gerekiyor yani alışveriş
merkezlerinin bu anlamıyla tercih edilmekten öte, esnafın tercih edilmesi
gerekiyor. 
Diğer
taraftan, bununla ilgili kimi düzenlemelerin de yapılması gerekir. Örneğin,
Avrupa’nın kimi kentlerinde büyük alışveriş merkezleri saat 19.00’da kapatılır
ki insanlar bundan sonra esnafla alışveriş yapabilsin, esnaflar canlı olabilsin
diye. Ancak bizde yani Türkiye'de alışveriş merkezleri âdeta bir yaşam alanı
hâline dönüştürüldü ve bu anlamıyla da esnaflar ciddi bir şekilde sıkıntı
yaşıyorlar.
Diğer
bir konu vergi konusu. Yani şuna hepimiz denk gelmişizdir ya da sohbet etmişizdir.
1 liralık suyu bile vatandaş zaman zaman kredi kartıyla almak durumunda
kalıyor, bu da hepsinin vergiye tabi olması anlamına geliyor. Vergi yükünün
fazla olması -bir taraftan insanların vergi kaçırabilmek için Kızılayı bile
alet ettikleri bir süreçte- esnafın bütün alışverişlerinde ve yaptığı ticaretin
tamamında vergiye tabi olması yaşadığı en büyük sorunların başında geliyor. 
Tabii,
sosyal güvenlik destek primi meselesi de ayrıyeten esnaflarımızın yaşadığı
sıkıntılardan biri. BAĞ-KUR’lular 9000 iş günüyle emekli olabiliyorlar,
SGK’liler 7200 gün. Ama diğer taraftan da BAĞ-KUR emeklisinin -1.784 liradan
başlayan bir emekli maaşıyla kademeli olarak artabiliyor- emekli maaşı 1.784
lira ve bu da, Ocak 2020’de yani bu ocak ayında TÜRK-İŞ’in açıklamış olduğu
açlık sınırı yani 2.219 liranın oldukça altında bir rakamdır.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ALİ
KENANOĞLU (Devamla) – BAĞ-KUR emeklilerinin aldığı emekli maaşları da açlık
sınırı seviyesinde seyrediyor değerli arkadaşlar.
Tabii,
ilginç olması açısından ifade edeceğim bir diğer konu şu: Fikir ve Sanat
Eserleri Kanunu var. Bu çerçevede, diyelim ki sizin berber dükkânınız var,
berber dükkânınızda, işte, tıraş yaparken diğer taraftan da müzik dinliyorsunuz
ve bu Fikir ve Sanat Eserleri Kanunu’na göre telif hakkı ödemek zorundasınız.
Şimdi, burada bir düzenlemeye ihtiyaç var yani siz müzik yayını yaparak ticari
bir kazanç elde ediyorsanız bu farklıdır; evet, doğrudur ancak siz bir
terzisiniz ve ceket dikiyorsunuz, o arada da müzik dinliyorsunuz, gelip sizden
de bu konuda telif hakkı talep edebiliyorlar, ki bununla ilgili çokça denetim
ve ödenmiş telif hakkı söz konusudur. Ayrıyeten, çıraklık sisteminin çökmesine
neden olan 4+4+4 eğitim sisteminin getirdiği çırak yetiştirme sorunu da
yaşanıyor. Esnafın sorunları araştırılmalı ve sorunlarına çözüm bulunmalıdır. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Cumhuriyet Halk Partisi Grubu adına Sayın Orhan Sümer.
Buyurun.
(CHP sıralarından alkışlar) 
CHP
GRUBU ADINA ORHAN SÜMER (Adana) – Teşekkür ederim Sayın Başkan.
Değerli
milletvekilleri, İYİ PARTİ’nin grup önerisi hakkında partimiz adına söz almış
bulunmaktayım. Genel Kurulu saygıyla selamlıyorum. 
Öncelikle,
Suriye ve Libya’da şehit düşen askerlerimize ve geçtiğimiz gün Ağrı’nın
Doğubayazıt ilçesinde terör örgütünün saldırısında şehit olan Gümrük Müdürlüğü
çalışanımıza Allah’tan rahmet ve yaralılara acil şifalar dilerim. Ailelerinin
ve milletimizin başı sağ olsun.
Sayın
milletvekilleri, esnaflık, bizim kültürümüzde sadece ticari bir kurum değil,
aynı zamanda kültürel bir değerdir ve hatta toplumumuzun ayırt edici önemli
özelliklerinden biridir. Esnaflık kurumu, Ahi Evran’dan bugüne getirdiğimiz ve
sahip çıkmamız gereken bir mirastır. Özellikle ülkemizde olduğu gibi, tarım
toplumundan sanayi toplumuna geçmeye çalışan ülkelerde önemli bir nüfusu
bünyesinde barındıran esnaflık, aynı zamanda iş gücünün de en yoğun olarak
kullanıldığı alanlardan biri olmuştur. Nitekim, Türkiye’de, geçtiğimiz yılın
son verilerine göre, 1 milyon 914 bin 711 esnaf ve sanatkârlara ait işletme
bulunuyor. Esnaf ve sanatkârlar kurumu, bu işletmelerde çalışanların ve işletme
sahiplerinin aileleriyle birlikte yaklaşık 20 milyon kişinin doğrudan
etkilendiği bir alan oluyor. Dolayısıyla, esnaflara bakış açımız sadece
ekonomik bir bakış açısı olamaz. 
Türkiye,
bir süreden beri önemli bir ekonomik krizin içinde. Zaman zaman rahatlamalar
görülmekle birlikte, kronik hâle gelen bir ekonomik kriz hepimizi her gün biraz
daha fakirleştiriyor; işsiz sayısı artıyor, döviz ve altın yükseliyor, toplam
mevduat içindeki dövizin payı artıyor, icra dosyaları kabarıyor, bankalara
borçlu vatandaşlarımız ne yapacaklarını kara kara düşünüyor. Hâl böyleyken,
ekonomi yönetimi, üretimi artıracak, istihdamı geliştirecek kalıcı önlemler
aramak yerine, kısa vadeli önlemlerle günü kurtarma derdinde. Örneğin, bir
e-haciz uygulaması başlatıldı, 4 milyonun üzerinde vatandaşa devlet borçları
karşılığında haciz gönderildi; kredisini ödemeyen öğrenciden trafik cezasını
ödeyemeyen şoföre, vergi borcunu ödeyemeyen esnafa kadar herkesin, büyük küçük
tüm alacaklarına, bankadaki hesaplarına, ticari araçlarına ipotek konuldu.
Anlıyoruz, devletin sıcak para ihtiyacı var. Vatandaşın parası olsa zaten
borcunu ödeyecek. Kim gereksiz yere faiz ödemek, devlete borçlu kalmak ister
ki?
Sayın
milletvekilleri, bugün ekonomi ayakta durabiliyorsa, emin olun, bunu büyük
oranda esnafa borçlu. Ekonomiye her gün can veren esnaflar, maalesef, en fazla
ihmal edilen, hakkı yenilen kesimlerin başında geliyor. AVM’ler tüm kentleri
mantar gibi sararken küçük esnaf kan ağlamaya başladı. AVM cenneti yaratıldı,
Türkiye AVM çöplüğüne dönüştü. “Önlem alınsın.” dedik ama büyük bir toplumsal
soruna neden oldu. Zincir marketler de en az AVM’ler kadar haksız bir rekabet
yaratıyor, kuralsız açılan bu marketler öyle bir hâl aldı ki birbirine zarar
vermeye başladı.
Değerli
milletvekilleri, esnafın sorunu bütünlüklü bir çözüm gerektirmekte. Bunun için
esnaf bakanlığı kurularak esnaf ve sanatkârların sorunlarının siyasette geniş
yer bulmasına olanak tanınmalı. Ruhsatlandırma işlemleri esnaf odaları
tarafından yapılmalı. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
ORHAN
SÜMER (Devamla) – Sosyal güvenlikte norm ve standart birliği sağlanmalı, esnaf
aleyhine olan farklar ortadan kaldırılmalı, esnafın kira stopajı kaldırılmalı.
Esnafın kira, araç gideri vesaire iş yeri masrafları vergiden düşürülebilmeli.
Esnafa yıllık ödediği vergi ve prim miktarı kadar sıfır faizli kredi
kullandırılmalı. Esnafın düşük faizli ve uzun vadeli kredilerle kira öder gibi
dükkân sahibi olabilmesine olanak sağlanmalı, kredi kefalet kooperatifleri
güçlendirilmeli ve kredi miktarları artırılmalıdır.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Adalet ve Kalkınma Partisi Grubu adına Sayın Fahri Çakır.
Buyurun.

AK
PARTİ GRUBU ADINA FAHRİ ÇAKIR (Düzce) – Sayın Başkan, değerli milletvekilleri;
sizleri saygıyla selamlıyorum.
Ben
de Suriye’de kaybettiğimiz şehitlerimizi rahmetle anıyorum ve yakınlarını
kaybeden milletvekillerimize başsağlığı diliyorum.
Değerli
arkadaşlar, ifade edildiği gibi, hiç şüphesiz, esnaflar ülke ekonomimizin en
önemli mihenk taşlarındandır. Esnaf ve sanatkârın bizim geleneğimizde de
fevkalade önemli bir yeri vardır fakat gelişen dünya ve dünyanın gittiği
istikamet itibarıyla AVM’lerle ve yüksek teknolojiyle maalesef başı derttedir.
Ancak, AK PARTİ iktidarı, esnafa yaklaşımıyla, üretene, imalat yapana, yüksek
teknolojiye adım atana, yeni girişimcilik adımı atmak isteyenlere yardım elini
uzatan bir iktidardır. 
Evet,
her şey tastamam değil, mutlaka bu adımların daha fazla artırılması lazım,
desteklerin artırılması lazım; esnafın birçok meselesi var, bunlara mutlaka
çare üretiliyor olması lazım hiç şüphesiz. Ancak, tabii ki burada en sondan
geriye doğru gidersek ciddi anlamda KOSGEB desteklerinin iyileştirildiğini
görmekteyiz. Dolayısıyla, KOSGEB esnafa önemli ölçüde destek veriyor. Yeni
girişimciler noktasında, bilhassa teknolojiye ayak uydurmak üzere, yeni
teknolojiyle imalat yapmak üzere yeni girişimcilere ciddi anlamda destekler
var. 
Yaklaşık
2 milyon esnaf bu ülke ekonomisinin hiç şüphesiz ekonomik lokomotifi demektir;
en ağır yükü taşıyan kitle, kesim demektir. Dolayısıyla, esnaf ve sanatkâr
kategorisinde, en küçük bakkalından en büyük üretim merkezleri AVM’lere kadar
bu ülke ekonomisi yol alıp gitmektedir. AK PARTİ iktidarı esnafı hiçbir zaman
ne ihmal etti ne de ikinci plana koydu çünkü esnaf bizim için önemlidir. O
sebepledir ki Kredi Garanti Fonu’ndan temin edilen kredilerde, esnaf kefalet
kooperatifleri marifetiyle alınan kredilerde fevkalade iyileştirmeler yapıldı;
hibelerin üst limitleri özellikle artırıldı ve artırılarak devam ediyor ama en
büyük sorunlardan bir tanesi, hiç şüphesiz, esnafın krediye ulaşım meselesi.
Biliyorsunuz,
bu ülkenin başında bir faiz sarmalı, bir faiz belası var. Kim ne derse desin,
yüksek faize boğulmuş bir ekonomik düzen var. Bu düzenle alakalı kısımda yakın
zamanda, biliyorsunuz, Merkez Bankasının başına müdahale edildi. Dolayısıyla,
faizler tedricî olarak yukarıdan aşağı iniyor. Hiç şüphesiz, inmiş hâliyle bile
yüksek faiz ve bu yüksek faizle üretim kolay olmuyor. Dolayısıyla, bu kolay
olmayan üretime kolay erişilebilir ve düşük faizli krediler oluşturulmalı. Bu
bankacılık sistemi ayrı bir şekilde, ayrı bir başlık altında, hiç şüphesiz,
mütalaa edilebilir, tartışılabilir. 
BAŞKAN
– Sözlerinizi tamamlayın Sayın Çakır.
FAHRİ
ÇAKIR (Devamla) – O sebeple, esnafın var olan bütün sorunlarını bilen bir
iktidar iş başında ve esnafın geniş ölçüde sorunlarını gidermiş bir iktidarla
inşallah yolumuza devam edeceğiz diyorum ve yüce heyetinizi bir kere daha
saygıyla selamlıyorum. (AK PARTİ sıralarından alkışlar)
BAŞKAN
– İYİ PARTİ grup önerisini oylarınıza sunuyorum: Kabul edenler… Etmeyenler…
Kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önergesi vardır, okutup işleme alacağım ve oylarınıza sunacağım. 
2.- HDP Grubunun, Van Milletvekili Tayip Temel ve
arkadaşları tarafından, mültecilerin yaşadığı hak ihlallerinin ortaya
çıkarılması ve mağduriyetlerinin giderilmesi amacıyla 4/3/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 5 Mart 2020 Perşembe günkü
birleşiminde yapılmasına ilişkin önerisi
5/3/2020
Türkiye Büyük Millet Meclisi Başkanlığına
Danışma
Kurulu 5/3/2020 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan OLUÇ
 İstanbul

 Grup
Başkanvekili
Öneri:
4
Mart 2020 tarihinde, Van Milletvekili Sayın Tayip Temel ve arkadaşları
tarafından verilen 5632 sıra numaralı, mültecilerin yaşadığı hak ihlallerinin
ortaya çıkarılması ve mağduriyetlerinin giderilmesi amacıyla Türkiye Büyük
Millet Meclisine verilmiş olan Meclis Araştırması Önergesi’nin diğer
önergelerin önüne alınarak görüşmelerinin 5/3/2020 Perşembe günkü birleşiminde
yapılması önerilmiştir.
BAŞKAN
– Önerinin gerekçesini açıklamak üzere, Halkların Demokratik Partisi Grubu
adına Sayın Dirayet Dilan Taşdemir, buyurun. (HDP sıralarından alkışlar) 
HDP
GRUBU ADINA DİRAYET DİLAN TAŞDEMİR (Ağrı) – Sayın Başkan, değerli
milletvekilleri; mültecilerin yaşadığı hak ihlallerinin araştırılması için
grubumuzun verdiği araştırma önergesi üzerinde söz almış bulunmaktayım. Genel
Kurulu saygıyla selamlıyorum.
Değerli
arkadaşlar, 27 Şubattan bu yana yaklaşık bir haftadır, tüm dünyanın gözü önünde
bir insanlık dramı yaşanıyor, bir mültecilik dramı yaşanıyor. Aslında AKP,
mültecileri, Suriye’de yürüttüğü siyasetin bir enstrümanı durumuna getirdi,
ABD’de diplomatik ve siyasi destek bulmak için şantaj aracına dönüştürdü; ne
zaman bir kriz yaşansa -yani dokuz yıldır aslında benzer bir siyaseti izliyor-
dönüp Avrupa’ya “Bak, kapıları açarım, mültecileri üstünüze salarım.” dedi.
Aslında bu söylemle, bütün dünyaya da mültecilerin korkulacak insanlar olduğu
imajını verdi. 
Aslında
2011’den beri mülteciler Suriye savaşının bir parçası hâline getirildi. Savaş
ilk başladığında, rejime karşı, rejimi zayıflatmak için neredeyse insanların
evini terk etmesi ve göç etmesi sağlandı. Dolayısıyla bu politikanın bir sonucu
olarak 4 milyon insan evini, yerini yurdunu terk ederek ülkemize geldi. 
Bakın,
biz buradan mülteci diyoruz ama aslında hükûmet onları mülteci statüsünde de
kabul etmiyor, onun hukuki koşullarını da maalesef yerine getirmiyor. Önceleri
“Ensar ve Muhacir kardeşliği” hamaseti yapıldı bolca, daha sonra da
boğazlarından geçen bir lokmanın hesabı yapıldı. Mülteciler ağır sömürü
koşullarına maruz bırakıldılar. Özellikle mülteci kadın ve çocuklar her türlü
istismara, insanlık dışı muameleye maruz bırakıldı. IŞİD’in köle pazarlarından
kaçıp buralara gelen kadınlar kamplarda benzer bir muameleyle karşılaştılar.
İnternet üzerinden, telefonlardan kadınlar alınıp satıldı ve pazarlandı. Bu çok
aleni bir şekilde yapıldı maalesef. Yine, Suriyeli mültecilerin kaldığı kamplar
hak ihlalleriyle günlerce gündeme geldi, biz de defalarca burada bunu ifade
ettik ama maalesef her zaman kamuoyundan gizlendi, üstü örtülmeye çalışıldı.
Suriyelilerle ilgili akıl almaz hikâyeler uyduruldu. Yine ırkçılık ve nefret
söylemi mülteciler üzerinden yeniden üretildi; evleri yıkıldı, sokak ortasında
linç edildiler ve taşlandılar. Bakın, bu ötekileştirici ve nefret söyleminin
bir sonucu olarak 9 yaşında bir çocuk olan Vail El Suud intihar etti. Aslında
bu intiharın kendisi mültecilerle ilgili sözün bittiği yer idi. Hem
mültecilerin dokuz yıldır yaşadığı trajediden hem de bugün yaşanan insanlık
krizinden elbette ki sizler de sorumlusunuz. Suriye’de iç savaşı
derinleştirdiniz hegemonya kurmak için. Yine oradaki savaşı derinleştirmenin
bir biçimi olarak da envaiçeşit cihadist örgütü eğittiniz, donattınız. 
Bakın,
BM Suriye Bağımsız Soruşturma Komisyonu tarafından hazırlanan ve bu hafta
yayınlanan rapor da Türkiye’ye bağlı grupların Kuzey Suriye ve Afrin’de savaş
suçları işlediğini, bu grupların Türkiye güdümünde olduğunu dolayısıyla bu
suçlardan Türkiye'nin de sorumlu olduğunu açık bir biçimde ifade ediyor. 
Yeni
Osmanlıcılık hayalleri ve Kürt karşıtlığı Suriye’deki politikanızın asıl
nedenidir, yoksa bu ülkenin bir beka sorunu yoktur. Ülkenin beka sorunu da
Suriye’den geçmiyor, asla da böyle bir gerçeklik söz konusu değildir. Evet,
sizin iktidarda kalma ve iktidarınızı sürdürmek için bir sorununuz vardır.
Bunun için bir savaşa ihtiyaç duyuyorsunuz, savaşı onun için kutsuyorsunuz ve
derinleştiriyorsunuz. Ama maalesef bunun bedelini halklar, kadınlar, yoksullar
ve mülteciler yaşamak zorunda kaldı. 
Bakın
bir haftadır canlı yayınlara, göstere göstere insan kaçaklığı yapılıyor ve bu
teşvik ediliyor. Bu, utanç verici bir tablo. Toto, Loto oynar gibi her gün “Kaç
kişi sınırı geçti?” diye elinizi ovuşturarak hesaplar yapıyorsunuz, canlı yayınlara
çıkarak bu rakamları insanlara sanki moral vermesi gereken bir şeymiş gibi
sunuyorsunuz. Mültecileri de kandırıyorsunuz “Sınırlar açık.” diyorsunuz ama
siz de biliyorsunuz ki aslında o sınırlar açık değil. Aslında siz “Avrupa’ya
gidiliyor.” derken insanları Araf’a gönderiyorsunuz. Şu an mülteciler Araf’ta,
aç susuz ve üşür durumda. 
Yine,
değerli arkadaşlar, tabii ki bu mülteciler konusunda, Avrupa, Yunanistan,
Bulgaristan başta olmak üzere, bütün dünya ikiyüzlü bir tutum içerisinde. Alan
Kurdi üzerinden vicdanını temizleyenler, bir gün binlerce Alan Kurdi’nin benzer
bir durumu yaşama riskini izliyor, sesiz kalıyor bu duruma. Kimse kimseye
insanlık dersi vermesin çünkü hepiniz aynı durumdasınız. Elinizi Suriye’den ve
bu insanların hayatından çekin, halklar kendi yaralarını sarmayı elbette bilir.

(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi. 
DİRAYET
DİLAN TAŞDEMİR (Devamla) – Vicdan ve ahlaktan bahsediyorsunuz, en azından
dayanışmaya giden STK’lerin demokratik kitle örgütlerini engellemeyin,
gerçekleri halkla paylaşan gazetecileri gözaltına almaktan vazgeçin. 
Burada
esas çağrımız demokratik kamuoyuna, Türkiye, Avrupa ve dünya halklarınadır.
Devletlerin korkular üzerine inşa ettiği sınırlardan bir kez daha trajediler,
ölümler ve dramlar yaşanıyor. Buna “Dur.” demek, hükûmetleri ölüm değil yaşam
politikasına çekmek bizim mücadelemize bağlıdır. Bugün bu mücadeleyi,
kardeşliği yükseltmenin yani insanlığa sahip çıkmanın zamanıdır. Umuyor ve
diliyoruz ki bu Parlamento da üzerine düşen görevi yerine getirir ve bu
önergeye “evet” oyu verir, mültecilerin yaşadıklarını daha açık ve net bir
şekilde kamuoyuyla hep birlikte paylaşmış oluruz. 
Genel
Kurulu saygıyla selamlıyorum. (HDP sıralarından alkışlar)
BAŞKAN
– İYİ PARTİ Grubu adına Sayın Muhammet Naci Cinisli, buyurun. (İYİ PARTİ
sıralarından alkışlar)
İYİ
PARTİ GRUBU ADINA MUHAMMET NACİ CİNİSLİ (Erzurum) – Sayın Başkan, değerli
milletvekilleri; Suriye ve Libya’da şehit olan kahramanlarımıza Allah’tan
rahmet, gazilerimize acil şifalar dilerim. 
Ülkemiz,
Birleşmiş Milletler Genel Kurulu Konferansında 1951 yılında kabul edilen
Mültecilerin Hukuki Durumuna Dair Sözleşme’yi 1961 yılında ihtirazi kayıtla
onaylamıştır. İhtirazi kaydımız ise “Bu sözleşmenin hiçbir hükmü, mülteciye Türkiye’de
Türk uyruklu kimselerin haklarından fazlasını sağladığı şeklinde yorumlanamaz.”
biçiminde ifade edilmiştir. 
Ayrıca,
Avrupa İnsan Hakları Sözleşmesi ile Yabancılar ve Uluslararası Koruma Kanunu
kapsamında ülkemiz belli taahhütlere taraf olmuştur. Bu sözleşmeler tabii ki
çok taraflı imzalanarak onaylanmış ve her ülkeye sorumluluklar vermiştir. 2011
yılı Mart ayında komşumuz Suriye’de yaşanan iç savaş nedeniyle, ülkemiz
milyonlarca Suriyeli sığınmacıya yıllardır ev sahipliği yapmakta. 2019 yılı başından
itibaren de tekrar 1,5 milyondan fazla Suriyeli yerlerinden edilip Türkiye
sınırına göç ettirildi. Maruz kaldığımız bu büyük göç mühendisliği probleminden
dolayı iç savaşın en büyük krizlerinden biriyle Türkiye olarak biz yüzleşmiş
bulunuyoruz. Bu girişimi Suriye’nin boşaltılması, Türkiye'nin
istikrarsızlaştırılması planı olarak değerlendiriyorum. Ülkemizin batı
sınırındaki komşumuz ise ülkelerine girmek isteyen sığınmacıları insanlık dışı
yöntemlerle geri göndermeye çalışıyor. Bu insanların anlık bir kararla sınıra
gönderiliş şekli ise ayrı bir tartışma konusu. Yaşadığımız geçici sığınmacı
sorununun tek çözümü Suriye’deki savaşın bitirilmesi, istikrarın sağlanması ve
Suriye’de yaşanan iç savaş nedeniyle ülkemize sığınan Suriyelilerin yurtlarına
dönmeleridir. 
Diğer
yandan, 31 Aralık 2019 tarihinde Çin’in Wuhan kentinde başlayarak ülkeye
yayılan coronavirüs memleketimizi de tehdit eder hâle geldi. Çin’den sonra en
fazla ölümcül vakanın yaşandığı ülkelerden biri diğer sınır komşumuz İran.
Ülkemizin İran’la olan sınır kapıları coronavirüs nedeniyle geçici olarak
kapatılmış olsa bile kaçak geçişlerin yaşandığı bilinmekte. Ülkemizin
doğusundan kaçak girenlerin batı kapımızdan ülkeyi terk etmeleri sağlanmaya
çalışılırken sınırlarımız içerisinde boydan boya ülkeyi katettirilmeleri sonucu
muhtemel taşıyabilecekleri coronavirüsün yayılmasından endişe ediyorum.
Özellikle, doğu sınırlarımızdan kaçak yollarla ülkemize girmeye çalışan insan
ve hayvanların girişlerinin önlenmesi sağlık açısından elzemdir. Bu bağlamda, ülkemizin
bütün sınır kapılarında coronavirüs önlemlerinin dikkatlice alınması
gerekliliğini hatırlatır, Genel Kurulu saygıyla selamlarım. (İYİ PARTİ
sıralarından alkışlar) 
BAŞKAN
– Cumhuriyet Halk Partisi Grubu adına Sayın Engin Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim Sayın Başkan. 
Sizi
ve yüce Genel Kurulu saygıyla selamlıyorum. 
Sayın
Başkan, başından beri söz konusu dış politika ise Türkiye'nin itibarı,
Türkiye'nin geleceği ise iki şeye çok ihtiyaç olduğunu söyledik, söyleyegeldik.
Bunlardan birincisi, içeride birlik ve dışarıya yönelik de bir tutarlılıktır.
Şimdi böyle olduğu zaman, Meclisten aldığı yetkiyle, yetki çerçevesinde
Hükûmetin, yürütme organının dış politikayı sevk ve idare etmesi elbette kaçınılmaz
ama bunu yaparken yürütme dışındaki partilerin görüşlerinin, önerilerinin zaman
zaman dinlenmesi de çok kıymetli, çok değerli olur. Zira, aksi takdirde,
sonradan keşke dediğimiz, vah vah, tüh tüh dediğimiz olaylarla karşı karşıya
kalıyoruz; askerlerimiz, evlatlarımız şehit oluyor ve Türkiye'nin bölgedeki
ağırlığı, gücü olması gereken noktanın altına düşüyor. 
Şimdi
uzun uzun okumayacağım, süre kısıtlı. Değerli arkadaşlar, 2018’de İdlib’le
ilgili, bu kürsüde, 7 maddede yani 7 başlıkta uyarı ve önerilerimizi gündeme
getirmişiz. Şimdi bakıyorum da bunlar yapılsaydı, bunlara biraz kulak
verilseydi vallahi de, billahi de İdlib’de 57 şehidimiz olmazdı. Ben “Niye
şehit veriyoruz?” noktasında hep şunu söylerim: Bu ülkenin 780.500
kilometrekarelik toprağının 1 metrekaresi için 82 milyonun şehit olması
kabulümdür, buna çağrı da yaparım. 1 metrekare toprağımız için 82 milyon
ölmeliyiz, ölebilmeliyiz. 
Ancak
şimdi, bugün Sayın Cumhurbaşkanı, AK PARTİ Genel Başkanı olarak değil, Türkiye
Cumhurbaşkanı olarak orada, Rusya’da ve ben onun şu anda yüksek bir profilde,
itibarlı bir şekilde bu görüşmeleri yapmasından yanayım; kaldı ki Rusya’nın da
an itibarıyla bir saygısızlığı yok ama bir şey var, beni üzen bir şey var:
Şimdi sayın milletvekilleri, Sayın Cumhurbaşkanının “Bizi kabul ettiğiniz için
teşekkür ederim.” ifadesi diplomatik teamüllere aykırı bir ifade; her şey bir
yana, 2 defa tekrar ediyor. Sanki Putin devlet başkanı, Türkiye Cumhurbaşkanı
bir bakan; olmaz! Bir bakanı kabul ederse bunun adı “kabul”dür. Ama Birleşmiş
Milletler “devletlerin egemen eşitliği ilkesi”ne dayalı olarak kurulmuştur,
ülke ne kadar büyük olursa olsun yani 1,5 milyar nüfuslu Çin Devlet Başkanı ile
dünyanın en küçük ülkesinin devlet başkanı eşittir. Devlet başkanları eşittir.
Ben ülkemin Cumhurbaşkanının orada, Rusya Devlet Başkanının karşısında bu
görüşmeyi Rusya’nın Türkiye’ye bir lütfu olarak görmesini, algılamasını ve
kamuoyuna böyle paylaşmasını içime sindiremiyorum, sindiremiyorum,
sindiremiyorum. Olmaz! Yanlış! (CHP sıralarından alkışlar).
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
ENGİN
ALTAY (Devamla) – Sanki mevkidaş değiller, sanki İdlib’de şehit olan 57
Mehmetçik’imizin kanı Rusya’nın eline bulaşmamış gibi. İdlib’de şehit olan
Mehmetçik’imizin kanında Suriye merkezi yönetiminin silahlı kuvvetleri kadar
Rusya silahlı kuvvetlerinin de dahli vardır. (CHP sıralarından alkışlar) 57
şehidimizin kanından Esad ne kadar sorumluysa Rusya da o kadar sorumludur ve
sen gidip “Beni kabul ettiğin için teşekkür ederim.” dersen Türkiye'nin
itibarını iki paralık edersin. Ben buna isyan etmeyeyim de neye isyan edeyim
kardeşim! Böyle şey olmaz. (CHP sıralarından alkışlar) 
Onun
için, tekrar ediyorum: Arada muhalefeti dinleyin; biz, dış politika söz
konusuysa, Al Bayrak söz konusuysa size yanlış bir şey söylemeyiz, size yanlış
bir iş yaptırmayız. 
Bu
ülkeyi en az sizin kadar bizim de sevdiğimizi aklınızdan çıkarmayın diyorum,
Genel Kurulu saygıyla selamlıyorum efendim. (CHP sıralarından alkışlar)
ÖZLEM
ZENGİN (Tokat) – Sayın Başkan…
BAŞKAN
– Adalet ve Kalkınma Partisi Grubu adına Sayın Ali Şahin…
ÖZLEM
ZENGİN (Tokat) – Sayın Başkan, söz talebim var. 
BAŞKAN
– Sayın Şahin, müsaade eder misiniz.
Buyurun
Sayın Zengin.
IV.- AÇIKLAMALAR (Devam)
37.- Tokat Milletvekili Özlem Zengin’in, İstanbul
Milletvekili Engin Altay’ın HDP grup önerisi üzerinde CHP Grubu adına yaptığı
konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkanım, teşekkür ederim. 
Sayın
Altay’ın konuşmasının baş kısmına katılmamak mümkün değil, zaten hep böyle
ifadeler duymak istiyoruz, birlik ve tutarlılık ifadelerini. Bütün
arkadaşlarım, hepimiz gün içerisinde, Rusya’ya inişten itibaren görüşmeleri
yakinen takip ediyoruz. Oraya gidiş sebebimiz, hangi sebeple gittiğimiz bellidir,
bizim bu manada Rusya’ya yüklediğimiz sorumluluk da belli. Olan biten konusunda
Rusya’nın muhakkak burada bir payı olduğuna inanıyoruz. Biz oraya bir kez daha
sınırlarımızı ortaya koymak için gittik. Şimdi, tablo böyleyken, buraya
gidildiğinde, bir nezaket cümlesini alıp bu kadar yüksek tonda bir yere
taşımayı iyi niyetten uzak olarak addediyorum. Tablo bellidir yani bu toplantı
Türkiye’de yapılmış olsaydı muhtemelen bu ifadeyi duyacaktık “Teşekkür ederiz
bizi kabul ettiğiniz için.” Bu bir nezaket cümlesidir yani, onun daha ötesi
değildir. 
ENGİN
ALTAY (İstanbul) – Hayır. 
ÖZLEM
ZENGİN (Tokat) – Öyledir, nezaket cümlesidir. Bugüne kadar Sayın
Cumhurbaşkanımız… 
(Mikrofon
otomatik cihaz tarafından kapatıldı)
ÖZLEM
ZENGİN (Tokat) – Sayın Başkanım, çok kısa…
BAŞKAN
– Buyurun.
ÖZLEM
ZENGİN (Tokat) – Bunun bir sürü örneği var. Yani bu “one minute” meselesinden
başlayın diğer pek çok konuya kadar, yere konulan bayrağımızı bulunduğu yerde
hizada dururken yerden kaldırıp alan bir Başbakandan, Cumhurbaşkanından bahsediyoruz.
Bu sebeple, bulunduğu her yerde, bir defa, birinci önceliği bayrağımız olan,
devletimiz olan, milletimiz olan Cumhurbaşkanımızdan bahsediyoruz ve “Her
Cumhurbaşkanı da böyledir, böyle olmalıdır.” diye inanıyoruz Türkiye
Cumhuriyeti için. 
Sayın
Altay, o sebeple, bugün önemli bir gün, Sayın Cumhurbaşkanımız orada,
dualarımız orada. Biz inanıyoruz ki bütün şehitlerimiz için orada var gücüyle
uğraşacak ve nedir, ne değildir, bundan sonra Türkiye'nin tavrı nasıl olacak,
bununla alakalı orada -her zaman yaptığı gibi- sağlam bir duruşla duracak. Bize
Meclis olarak düşen de kendisinin arkasında durmaktır. Şehitlerimizin de bizden
beklediği budur. Bu manada, birlik içerisinde olacağımıza inanıyorum.
Teşekkür
ederim. (AK PARTİ sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Sayın Altay…
38.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
ENGİN
ALTAY (İstanbul) – Çok kısa bir açıklama gereği doğdu müsaade ederseniz Sayın
Başkanım.
Teşekkür
ederim.
Peşinen
şunu söyleyeyim: Sözlerimi çok ustaca çarpıtmaya çalışmayın sayın mevkidaşım.
Ben, Türkiye Cumhurbaşkanı yurt dışında bir görüşmedeyse onun yanında,
arkasında olacağımızı orada söyledim. 
ÖZLEM
ZENGİN (Tokat) – Ben de zaten onu teyit ettim.
ENGİN
ALTAY (İstanbul) - Bakın “kabul” ayrı bir şey. Aslında, doğrusu şudur: Sayın
Erdoğan’ın Moskova’ya gitmesi de bir yönüyle, bu görüşme noktasında yanlıştır,
Sayın Putin’in İstanbul’a gelmesi de. Bizim orada 57 askerimiz ölmüş. Bu
görüşmenin, bir kere, bence, başka bir yerde yapılması daha doğru olandır. 
Sayın
mevkidaşım, diplomaside “kabul” ayrı şeydir, “görüşme” ayrı şeydir. Sayın
Erdoğan şunu deseydi: “Bu görüşme iyi oldu. Teşekkür ederim. Size zahmet
verdik.” bunu bile anlardım ama “kabul”… Türkiye Cumhurbaşkanı, Rusya Devlet
Başkanının altında değildir. (CHP sıralarından alkışlar) Aslında, Erdoğan’ı
savunuyorum ama toplamda Türk milletini savunuyorum. Lütfen, sözlerimi
çarpıtmayın.
Teşekkür
ederim.
ÖZLEM
ZENGİN (Tokat) – Sözlerinize dair bir çarpıtma yoktur. 
ENGİN
ALTAY (İstanbul) – Benim derdim bu, meramım bu.
ÖZLEM
ZENGİN (Tokat) – Sayın Cumhurbaşkanımız, her hâlükârda orada ülkemizi,
devletimizi temsilen vardır ve olabilecek en iyi hâliyle orada olacaktır.
Teşekkür
ediyorum. 
ENGİN
ALTAY (İstanbul) – Ya, sanki ben “temsilen yok” mu diyorum?
Sayın
Başkanım, ben yani anlatamıyorum derdimi. 
Müsaadenizle
efendim…
ÖZLEM
ZENGİN (Tokat) – Biz anladık, biz anladık.
ENGİN
ALTAY (İstanbul) – Ben “Sayın Erdoğan orada Türkiye’yi temsil etmiyor.”
demiyorum. 
ÖZLEM
ZENGİN (Tokat) – Ne güzel bir konuşma yaptın Başkan, niye bunu orada
noktalamıyorsun! 
ENGİN
ALTAY (İstanbul) – Onun itibarı Türkiye’nin, Türkiye Cumhuriyeti Cumhurbaşkanı
sıfatıyla bu milletin itibarını temsil ediyor.
ÖZLEM
ZENGİN (Tokat) – Sayın Başkan, ne güzel bir konuşma yapmıştınız başlangıçta,
niye bunu orada noktalayamıyorsunuz?
ENGİN
ALTAY (İstanbul) – “Kabul” yanlıştır, dili sürçmüş olabilir, başka bir şey yok.
BAŞKAN
– Teşekkür ediyorum.
Sayın
Grup Başkan Vekilleri, çok teşekkür ediyorum nezaketinize.
ENGİN
ALTAY (İstanbul) – Başkanım, çok özür diliyorum. 
ÖZLEM
ZENGİN (Tokat) – Nezaketen söylenmiş bir ifade, nezaketen.
ENGİN
ALTAY (İstanbul) – Ya, dili sürçmüştür desen ne olur?
ÖZLEM
ZENGİN (Tokat) – Nezaketen söylenmiştir ya.
ENGİN
ALTAY (İstanbul) – Dili sürçmüştür dersin, olur biter. Eminim, kendisi de bunu
görürse böyle yapacaktır bundan sonra. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Van Milletvekili Tayip Temel ve
arkadaşları tarafından, mültecilerin yaşadığı hak ihlallerinin ortaya
çıkarılması ve mağduriyetlerinin giderilmesi amacıyla 4/3/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 5 Mart 2020 Perşembe günkü
birleşiminde yapılmasına ilişkin önerisi (Devam)
BAŞKAN
– Sayın Ali Şahin, buyurun. (AK PARTİ sıralarından alkışlar) 
AK
PARTİ GRUBU ADINA ALİ ŞAHİN (Gaziantep) – Sayın Başkan, değerli
milletvekilleri; HDP Grubunun mültecilerle alakalı vermiş olduğu grup
önerisiyle alakalı partim, grubum adına söz almış bulunuyorum. Bu vesileyle
hepinizi saygıyla selamlıyor, güzel bir gün olmasını diliyorum.
Öncelikle
geçtiğimiz günlerde İdlib’de şehadete yürüyen tüm şehitlerimizi rahmet ve
minnetle anıyorum. Bugün de yine gazi şehrimizde Enes Kaya isimli bir
askerimiz, erimiz İdlib’de şehit düşmüş, ben kendisine şehadetinin kabulünü ve
ailesine sabır diliyorum.
Bugünlerde
değerli arkadaşlar, Yunanistan sınırlarında aslında tarihî bir yüzleşmeye,
tarihî bir hesaplaşmaya tanıklık ediyoruz. Aslında bakarsanız, bugün Yunanistan
sınırlarında vuku bulan bu mülteci krizi şeklinde adlandırdığımız kriz, bundan
yüz yıl önce -tam 1917 yılında- çizilmiş olan suni Sykes-Picot sınırlarının mağdurlarının
torunlarının yüz yıl aradan sonra o sınırları çizenlerin sınırlarına, o
sınırları çizenlerin torunlarının sınırlarına yönelik bir hesaplaşma ve
yüzleşme girişimidir. 
Değerli
arkadaşlar, diğer bir hesaplaşma ise aslında Afrika’nın, Asya’nın, Orta
Doğu’nun çocuklarının bundan yüz yıl önce kendilerinden sömürülenlere,
kendilerinden çalınanlarına yüz yıl aradan sonra düzenledikleri genetik bir
yolculuk, fıtri bir hesaplaşmadır değerli arkadaşlar. 
Bir
diğer yüzleşme ise şu: Bugün Yunanistan sınırlarında karşılaştığımız manzara,
gerçekten, hakikaten Batı’nın insan hakları ve demokrasi bağlamında
maskelerinin nasıl düştüğünü gösteriyor. Aslında Orta Doğu’nun, Asya’nın ve
Afrika’nın çocukları, bu şekilde Batı’nın sınırlarına doğru yürürken bir
anlamda da Batı’nın demokrasi ve insan hakları maskesini düşürüyor. Bu bize
tarihî bir noktayı da işaret ediyor. O nokta da şudur: Aslında, Doğu’nun vicdan
ve merhametinin, Batı’nın insan hakları ve demokrasisinden çok daha değerli ve
üstün olduğunu ortaya koyuyor.
Değerli
arkadaşlar, eğer bugün yüz binlerce insan Batı’nın sınırlarına bu şekilde bir
yürüyüş hâlinde ise bu, aslında, Sykes-Picot’la tam yüz yıl önce bu coğrafyaya
çizilmiş suni ve fitne sınırlarının, sömürü sınırlarının bir sonucudur. Eğer
sorgulamak istiyorsak, mülteci meselesine değinmek istiyorsak... 
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ALİ
ŞAHİN (Devamla) – ...bu meseleye değinmek istiyorsak öncelikle, bu mülteci
akınını oluşturan tarihî gerçeklerle yüzleşmemiz ve onlarla hesaplaşmamız
gerekiyor. Eğer gelip burada, tam dokuz yıldan bu yana bütün dünyanın gözleri
önünde en kaliteli ve en insani hizmetleri verdiğimiz, kamplarımızda yaşayan
insanlarla, kadınlarla alakalı birtakım iftira niteliğindeki ifadeleri gündeme
getiriyorsak burada çok büyük haksızlık ediyoruz. Ben, şehrinde 4 kamp bulunan
bir milletvekili arkadaşınızım. 2011 yılından bu yana Gaziantep
Milletvekilliği… 24’üncü dönemde de milletvekilliği yaptım. Kofi Annan’dan
Merkel’e dünyanın bütün liderlerini kamplarımızda ağırladık ve hepsinin de çok
büyük takdirleri oldu. Eğer o kamplardaki kadınları sorgulayacaksak öncelikle
Kandil’de tecavüze uğradığı için infaz edilen veya intihara sürüklenen namuslu
Kürt kadınlarını da burada gündeme getirmeniz gerekiyor. (AK PARTİ sıralarından
alkışlar)
(Mikrofon
otomatik cihaz tarafından kapatıldı)
ALİ
ŞAHİN (Devamla) – Son cümlem Sayın Başkan.
Eğer,
kadın hakları konusunda gerçekten samimiyseniz, mülteci kadınlar konusunda
gerçekten samimiyseniz, PYD’nin Irak’a ve Türkiye’ye sürdüğü 200 bini aşkın
Kürt kardeşlerimiz içerisindeki kadınların haklarını da burada gündeme
getirmenizi beklerdik açıkçası. (AK PARTİ sıralarından alkışlar) 
BAŞKAN
– Teşekkür ederim Sayın Şahin. 
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Kabul edilmemiştir. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, çiftçilerin kredi temininde ve borçların geri ödenmesinde
yaşadıkları sorunların araştırılarak bu sorunlara çözüm önerileri getirilmesi
amacıyla verilmiş olan (10/2523) esas numaralı Meclis Araştırma Önergesi’nin ön
görüşmelerinin, Genel Kurulun 5 Mart 2020 Perşembe günkü birleşiminde
yapılmasına ilişkin önerisi
5/3/2020
Türkiye Büyük Millet Meclisi Başkanlığına
Danışma
Kurulu 5/3/2020 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:

Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan çiftçilerin kredi temininde ve
borçların geri ödenmesinde yaşadıkları sorunların araştırılarak bu sorunlara
çözüm önerileri getirilmesi amacıyla verilmiş olan (10/2523) esas numaralı
Meclis Araştırma Önergesi’nin görüşmesinin Genel Kurulun 5/3/2020 Perşembe
günlü (bugün) birleşiminde yapılması önerilmiştir.
V.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Süreyya Sadi
Bilgiç’in, Libya şehidi MİT mensubuyla ilgili İstanbul Milletvekili Ümit
Özdağ’ın bir basın toplantısının olduğuna ancak bu basın toplantısının Türkiye
Büyük Millet Meclisi Televizyonu tarafından haberleştirilirken şehitlerle
ilgili hiçbir detaya girilmediğine ve isim verilmediğine ilişkin konuşması 
BAŞKAN
– Şimdi, önerinin gerekçesini açıklamak üzere Sayın Fethi Bey, sizi çağıracağım
ama ondan önce bir açıklama yapmak istiyorum.
Değerli
milletvekilleri, az önce teknik konuşmalarda geçen bir hususa açıklık getirmek
istiyorum, o da Libya’daki şehidimizle ilgili, MİT’le ilgili. Doğrudur, Sayın
Ümit Özdağ’ın bir basın toplantısı olmuştur ancak bu basın toplantısı Türkiye
Büyük Millet Meclisi Televizyonu tarafından haberleştirilirken şehitlerimizle
ilgili hiçbir detaya girilmemiş ve isim verilmemiştir. Ancak tabii ki, o kaydın
bütünüyle ilgili olarak, Sayın Ümit Özdağ’ın talebi üzerine kaydın bir kopyası
kendisine verilmiştir. Bu kopya üzerinden, sonrasında, Sayın Ümit Özdağ’ın bunu
başka yere verdiğini ya da vermediğini bilmiyoruz ama burada önemli olan,
Türkiye Büyük Millet Meclisinin haberlerinde hiçbir şekilde bir detay ve isim
zikredilmemiştir.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Türkiye Büyük Millet Meclisi
Gündemi’nin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, çiftçilerin kredi temininde ve borçların geri ödenmesinde
yaşadıkları sorunların araştırılarak bu sorunlara çözüm önerileri getirilmesi
amacıyla verilmiş olan (10/2523) esas numaralı Meclis Araştırma Önergesi’nin ön
görüşmelerinin, Genel Kurulun 5 Mart 2020 Perşembe günkü birleşiminde
yapılmasına ilişkin önerisi (Devam)
BAŞKAN
– Önerinin gerekçesini açıklamak üzere Sayın Ömer Fethi Gürer’e söz vereceğim
Cumhuriyet Halk Partisi Grubu adına. 
Buyurun.
(CHP sıralarından alkışlar)
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
öncelikle, bir ayda Suriye’de 57 şehidimiz var; onlara Allah’tan rahmet
diliyor, acılarını paylaşıyorum. 
Dünyayı
sarmalayan corona virüsü de kapımıza kadar dayandı. Ülkemizin de bu sorundan
ileriye dönük sıkıntı yaşamamasını şimdiden temenni ediyorum. 
Böylesine
acil konular var, tabii mülteci sorunu da var ama bir yerde yaşam devam ediyor.
Yaşamın devam etmesinde de en önemli şey tarımın, gıdanın varlığı. Onun için de
bu sorunun gündeme alınıp çiftçilerimizin durumunun özellikle borç yönünden
irdelenmesini, onlara destek sağlanmasını ve çiftçilerin bu yıl da
yaşayacakları sorunlara önceden çözüm üretilmesini amaçlıyoruz. 
Bildiğiniz
gibi, 2018-2019 yıllarında bankaların, özellikle özel bankaların yüzde 40’lara
varan kredi faizleri kullandırdığı bu ülkede bir gerçek. Tarım kredi
kooperatiflerinin dahi yüzde 8 faiz uygulamasının yanında yüzde 20’leri aşan
kaynak kullanım bedeliyle çiftçi ciddi anlamda kredi ödemede sorun yaşıyor. Ülkemizde “destekleme” adıyla çiftçiye verilen destekler ne
yazık ki ne ekim döneminde ne de hasat döneminde verilmiyor. Hâlihazırda
Çukurova’da 2018-2019’dan kalan, alınmayan destekleme primleri var; Niğde’de de
yem bitkilerinin destekleme primleri hâlihazırda ödenmedi; böyle olunca çiftçi
kredi kullanma ihtiyacı hasıl olduğu için -ve ekim yapabilmek için- gidip
yüksek faizle kredi kullanıyor. Bunun sonucunda borcunu ödeyemeyince haciz
geliyor. Bizim burada amacımız, ülkemizin bu bağlamda yaşadığı sorunun
araştırılması, çiftçilerimize destek ve kaynak yaratılması yolunun açılması. 
Değerli
arkadaşlar, bildiğiniz gibi, bankalar hem kredi veriyor hem de ilave masraflar
da çıkarıyor yani çiftçinin canına okumadan o krediyi vermiyor. Ayrıca
ülkemizde elektriğe gelen zamlar tarımda kullanılan elektrikte daha da yüksek
oldu. Bunun sonucu, özellikle sulama suyu, yani kuyulardan çıkarılan suda
kullanılan elektrik de çiftçinin sırtına büyük bir yük olarak biniyor. Bazı
çiftçiler hasat döneminde ne yazık ki sulama yapamadığı için verim de düşüyor.
Adalet ve Kalkınma Partisinin yirmi yıllık tarım politikaları ne yazık ki
ülkemiz çiftçisine hizmet etmedi. Girdi fiyatlarıyla ilgili bugüne kadar
yeterli düzenlemeler sağlanamadığı için fiyatlar da artıyor, maliyetin artması
üreticiyi baskılıyor. Şu anda ekimi yapılan mısır tohumuna 5,5 dekar için
geçtiğimiz yıl 525 lira para ödeyen üretici şu anda 670 lira ödemeye başlamış
bulunuyor. 
Değerli
arkadaşlar, girdi fiyatları düşmeden üretim maliyetlerini geriye çekme şansımız
yok. Onun için, Bakanlığın girdilerle ilgili yeterince çalışma yapmadığı ve bu
nedenle maliyetlerin arttığı da bir gerçek. Aracılık sistemi de tüketicinin
ürüne pahalı erişmesine neden oluyor. 
Ayrıca
bir konuya dikkatlerinizi çekmek istiyorum: Bu corona virüsü nedeniyle
önümüzdeki yıl sorun yaşanacağı açıkça ortada. Tarım ve Orman Bakanlığının bu
konuda bir çalışması var mı diye araştırdım, şu aşamada hiçbir yerde buna
yönelik bir çalışma yok. “Çalışma ne?” diyeceksiniz. Çin’den biz çerezlik
ayçiçeği, pirinç, karma yem, tatlandırıcı, ceviz, sarımsak, konserve domates,
glikoz şurubu gibi ürünler getiriyoruz. Yani gıdaya yönelik Çin’den gelen
ürünlerin önümüzdeki yıl ülkemize gelmeme riski karşısında belli ürünlerin
fiyatının artma durumu var. Ürün desenini bugünden yapılandırmak gerekiyor.
Çin’den gelecek ürünlerin yerine, Bakanlık, ülkemizde, farklı bölgelerde ekim
alanlarını bugünden belirleyip oradaki üreticiye destek verip bu sorunun
oluşmamasını sağlamalı. Keza, Çin’de, biliyorsunuz, barbunya gibi, patates
gibi, ülkemizde de yetişen ve yurt dışı satımı yapılabilecek ürünlerin de
yetiştirme alanları var. Bu alanlar da doğru kullanılırsa ve bu coronavirüsün
ülkemize girmemesi sağlanırsa önümüzdeki yıl bunların yurt dışına satımı da
gerçekleşir.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi Sayın Gürer.
ENGİN
ALTAY (İstanbul) – Köylü aç Ömer Bey, köylü aç, çiftçi perişan.
ÖMER
FETHİ GÜRER (Devamla) – Yani bu anlamda, üreticiye, doğru yönlendirme
sağlanırsa sıkıntılar ortadan kalkar. 
Grup
Başkan Vekilimin belirttiği gibi, çiftçimizin aç olması, hacizli olması,
ipotekli olması, perişan olması bu ülkenin hayrına değil. O anlamda, tarıma,
hayvancılığa gerekli destek sağlanmalı. Besicilik de can çekişiyor, yem
fiyatları almış başını gidiyor, saman dahi erişimi zorlaşan yem hâline dönüştü.

BURCU
KÖKSAL (Afyonkarahisar) – Desteklemeler zamanında ödenmiyor. 
ÖMER
FETHİ GÜRER (Devamla) – Bütün bunların bir bütün içinde ele alınması ve
üreticilerimizin desteklenmesi gerekiyor. 
BURCU
KÖKSAL (Afyonkarahisar) – Desteklemeler zamanında ödensin. 
ÖMER
FETHİ GÜRER (Devamla) – Buradaki amacımız: Çiftçinin yaşadığı sorunu
araştıralım diyoruz. Bütün partiler gidelim; alanda, yerinde, odalarla,
çiftçilerle konuşalım; çözüm için de Meclisi devreye sokalım. Bakanlıkla bu iş
olmuyor; olsaydı bu sorunlar bugünlere gelmezdi diyor, yüce Meclisi saygıyla
selamlıyorum. (CHP sıralarından alkışlar)
BAŞKAN
– İYİ PARTİ Grubu adına Sayın Zeki Hakan Sıdalı… 
Buyurun.
(İYİ PARTİ sıralarından alkışlar)
İYİ
PARTİ GRUBU ADINA ZEKİ HAKAN SIDALI (Mersin) – Sayın Başkan, değerli
milletvekilleri; yüce Meclisimizi saygıyla selamlıyorum.
Çiftçilerimizin
kredi borcu 117 milyar lirayla tarihin en yüksek rakamına ulaştı; bu, dört ay
önce 105 milyardı. 2004 yılındaysa çiftçinin tarımsal kredi borcu yalnızca 5
milyar liraydı. Nereden nereye… Şimdi çiftçimiz borcunu borçla kapatmaya
çalışıyor, o bile olmuyor çünkü takipteki kredi 5,2 milyar lirayı geçti; eğer
önlem almazsanız, mevcut politikalarınızla daha da artmaya devam edecek.
Borcunu yapılandırmak isteyen çiftçi yüksek faizlerle karşılaşıyor; örneğin,
şimdi bir ev kredisini yüzde 1’in altında faizle alırken tarımsal kredilerde
taksitlendirme yüzde 2’leri buluyor. Yüksek girdilerden beli bükülen, ürünü
tarlada kalan çiftçimiz bu yüksek faizli borçları nasıl ödesin. Konut
kredisindeki oranları neden çiftçiler için de düşünmüyorsunuz? Türkiye’nin en
önemli tarım kentlerinden olan Mersin’deki çiftçilerimizin durumuna
baktığımızda ülkeden daha vahim bir tablo var. Mersin’deki çiftçilerimizin
takipteki borcu 300 milyona dayandı. Tarlasını sel basan, dolu vuran
çiftçimizin zararı milyonlarla ifade ediliyor. Afetten zarar gören tarlalarda o
sene ürün yetişmiyor. Zararı yüzde 70’lere dayanan çiftçilerimizin zararının
yalnızca yüzde 5’i karşılanıyor. Yani 100 bin lira zarar eden çiftçiye 5 bin
lira ödenerek yarası sarılmaya çalışılıyor. Bu şartlarda çiftçi nasıl üretim
yapsın, nasıl borcunu ödesin. Tarım Bakanı oluşan üretim ihtiyacı için
“Çiftçinin elini taşın altına koyması gerek.” diyor. Belli ki siz görmüyorsunuz
ama bırakın el koymayı, çiftçi tüm vücuduyla taşın altına girdi ve buğday gibi
ezildikçe eziliyor. 
Sayın
milletvekilleri, nüfusumuz gün geçtikçe artıyor ancak bu verimli topraklarda
üretim sürekli azalıyor. Köylerimizin nüfusu yüzde 16 geriledi. Anadolu
boşalıyor, içerisinde genç kalmadı, doğum oranı sıfır olan köylerimiz var.
Köylerimize artık gelin gelmiyor. Çiftçiler düşürdüğünüz bu darboğazdan çıkmak
adına elindeki avucundakini bırakıp büyükşehirlere yöneliyor. İktidarınızda 600
bin çiftçi üretimi bıraktı. Sayenizde köylerimiz üretim merkezi olmaktan çıktı.
Üretimin belkemiği olan küçük ve orta ölçekli çiftçi bitti. Gelin, dönün bu
yanlıştan. Eğer tarımı ayağa kaldırmak istiyorsanız kanunda yer alan gayrisafi
yurt içi hasılanın yüzde 1’ini verin, tarımdaki girdi maliyetlerini düşürün,
destekleri çiftçi ürün desenini belirlemeden önce açıklayın. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
ZEKİ
HAKAN SIDALI ( Devamla) – Destekleri ekim zamanı öncesinde yapın, üretimi
artırıp ithalatı en aza indirin, hasat zamanı ithalat yapmayın, çiftçi
borçlarının faizlerini silin ve en az beş yıl vadeyle yapılandırın. Eğer
bunları yaparsanız beraber göreceğiz ki çiftçi nefes alacak, çiftçi nefes
alırsa Türkiye nefes alacak.
Yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Halkların Demokratik Partisi Grubu adına Sayın Oya Ersoy…
Buyurun.
(HDP sıralarından alkışlar)
HDP
GRUBU ADINA OYA ERSOY (İstanbul) – Genel Kurulu saygıyla selamlıyorum.
Evet,
Cumhuriyet Halk Partisi tarafından verilen, çiftçi borçlarının araştırılması ve
borçların faizlerinin silinerek uzun vadede yeniden yapılandırılmasıyla ilgili
önergeye dair söz almış bulunuyorum.
Şimdi,
ülkemiz kendi kendine doyabilen dünyadaki az sayıda ülkelerden biriydi ve
bununla da biz yıllardır övünerek yetiştik. Bugün geldiğimiz nokta ve bunun
sebepleri, uygulanan yanlış yani neoliberal tarım politikalarının durumu,
sonuçları araştırılması gereken bir konu; üstelik çok acil olarak önlem
alınması gereken bir konu, sadece araştırılarak bırakılması gereken değil. 
Aslında,
Mersinli bir çiftçi -hatırlarsınız, Mustafa Kemal Öncel- 2006 yılında bugün
geldiğimiz noktaya dair uyarmıştı. Kimi uyarmıştı? Dönemin Başbakanını
uyarmıştı ve sormuştu “Bu çiftçinin hâli ne olacak?” ve aldığı hakaret dolu
cevap “Ananı da al git!” olmuştu. Çiftçimiz her sene AKP Genel Başkanı Mersin’e
gitmeden önce tedbir amaçlı gözaltına alınmaya devam ediyor ama maalesef söyledikleri
sözler kulağınıza küpe olmadı. 
Bugün
gelinen noktada AKP iktidarı döneminde çiftçi borçları 64 kat arttı, 8 bine
yakın çiftçi icralık, takipteki kredi miktarıysa 4,3 milyar liraya ulaşmış
durumda. Tarımla geçinen işsiz sayısı tam 2 milyon. Yine, AKP iktidarı
döneminde 700 bin çiftçi toprağını terk etti ve üretimden vazgeçti. Son yirmi
yılda ülkemizde tarım alanları yüzde 12 azaldı. Hükûmetin önerdiği tarımsal
krediler tarımsal gelirin yüzde 5’i bile değil ve çiftçinin yıllık ödediği borç
miktarı elde ettiği gelirin çok çok üzerinde. TÜİK ve BDDK’nin verilerine göre
bile 2018 yılında üretimden 40 milyar lira kazanan çiftçi, 45 milyar borç
ödemek zorunda kalmış. Çiftçimiz, köylümüz üretimden vazgeçmiştir ve vazgeçmeye
devam etmektedir. Tabii, bu arada biz de tahıl ülkesiyken tahıl ithal eden ülke
durumuna gelmiş durumdayız. Saman, et, meyve, fasulye ithal eden bir ülke
durumuna geldik.
Bakın,
2017 yılından bu yana gübre yüzde 100, mazot yüzde 40, yem yüzde 50 zamlandı.
Tarımsal sulamada kullanılan elektriğe son iki yılda yüzde 126 zam geldi. Evet,
çiftçimizin hâli bu. Bu hâlde çiftçiye tek seçenek bırakıyoruz: Üretimi terk
edin ve gidin. Çiftçi üretemezse aç kalacağımızı biliyorsunuz değil mi?
(Mikrofon
otomatik cihaz tarafından kapatıldı.)
BAŞKAN
– Tamamlayın sözlerinizi lütfen.
OYA
ERSOY (Devamla) – Evet, çiftçi üretemediğinde aç kalacağımızı biliyorsunuz
hepiniz. O, yıllardır yaptığınız betona yatırım karnınızı doyurmayacak.
Çiftçiyi iktidarın yanlış politikaları sonucunda düştüğü borç batağından
kurtarmak bu Meclisin boynunun borcudur ve yapılacaklar bellidir: Küçük
ölçekli, geçimlik çiftçinin borçları koşulsuz olarak kamu borcu olarak devlet
tarafından üstlenilmelidir, çiftçi kredileri için kooperatif bankası
kurulmalıdır, ithalat odaklı tarımsal üretim politikalarından da derhâl
vazgeçilmelidir. 
Saygılarımla.
(HDP sıralarından alkışlar)
BAŞKAN
– Adalet ve Kalkınma Partisi Grubu adına Sayın Selahattin Minsolmaz… 
Buyurun.
(AK PARTİ sıralarından alkışlar) 
AK
PARTİ GRUBU ADINA SELAHATTİN MİNSOLMAZ (Kırklareli) – Sayın Başkan, değerli
milletvekilleri; Anayasa’mızın 98’inci, İç Tüzük’ümüzün 104 ve 105’inci
maddeleri gereğince Cumhuriyet Halk Partisinin Meclis araştırması açılması
yönündeki teklifi üzerine AK PARTİ Grubum adına aleyhte söz almış bulunuyorum.
Yüce heyetinizi ve aziz milletimizi saygıyla selamlıyorum. 
Sözlerime
başlamadan önce, İdlib’de şehit olan kahraman askerlerimize Allah’tan rahmet,
ailelerine başsağlığı, yaralılarımıza acil şifalar diliyorum. Rabb’im Bahar
Kalkanı Harekâtı’ndaki Mehmetçik’imize güç kuvvet versin, ordumuzu muzaffer
eylesin.
Değerli
milletvekilleri, hükûmete geldiğimiz ilk günden yani 2002 yılından bugüne kadar
gerek tarımda gerek hayvancılıkta ciddi desteklerin öncüsü olan bir siyasi
partiyiz. Tarımın stratejik önemi haiz olması yönündeki eylem planı kapsamında
tarımın her sektöründe, her bileşeninde ve hayvancılıkta önemli destekleri
vermeye devam ediyoruz; 2020 yılında da bu destekler sürdürülerek devam
edecektir. Tarımsal üretimin teşvik edilmesi, çiftçi maliyetlerine destek
olunması ve üretici gelirlerinin artması kapsamında 2019 yılında 17 milyar lira
tarımsal destek verilmiş olup 2020 yılı destek bütçesi enflasyonun bir hayli
üzerinde olacak şekilde, yüzde 30 oranında artırılarak 22 milyar lira
seviyesinde planlanmıştır. 
Diğer
taraftan, Ziraat Bankası ve Tarım Kredi Kooperatifleri tarafından
üreticilerimizin tarımsal üretime yönelik finansman ihtiyaçlarının uygun
koşullarda karşılanması için düşük faizli kredi kullandırılmaktadır. Bu
uygulamaya 2004 yılında başlanmış olup 2004 yılında üreticilerimiz yüzde 11,2
veya yüzde 25 arasında faizler öderken günümüzde üreticilerimizin ödediği faiz
yüzde 0 ila yüzde 6,75 arasında değişmektedir. 
Ayrıca,
8/3/2017 tarihinde yürürlüğe giren 6824 sayılı Kanun kapsamında çiftçi borçlarının
yeniden yapılandırılmasına yönelik başvuruda bulunan üreticiler için gelir
kaybı ödemesi de yapılmaktadır. 
ÖMER
FETHİ GÜRER (Niğde) – Tarım Kredide yok, o Ziraat Bankasında.
SELAHATTİN
MİNSOLMAZ (Devamla) – Son olarak da Maliye Bakanlığımızın kamu pay sahipliğinin
gerektirdiği işlemleri yerine getirmek üzere başta Toprak Mahsulleri Ofisi
olmak üzere KİT’lere 2019 yılında sermaye ve görevlendirme bedeli olarak 1,4
milyar lira aktarılmış olup 2020 yılında 1,3 milyar lira aktarılması
programlanmıştır.
Son
on yedi yılda ülkemizde her alanda; turizmde, eğitimde, sağlıkta, savunma
sanayisinde olduğu gibi tarım ve hayvancılık alanında da önemli kazanımlar
sağlanmıştır. 
Burada
muhalefet vekilleri kürsüye her çıktıklarında ülkemizde birçok tarımsal ürünün
eskiden üretildiğinin aksine bugün ithal edildiğini söylemek durumundadırlar
fakat burada önemli bir düzeltme yapmak gerekiyor. Doğrudur, ithalat vardır ama
Cumhurbaşkanımızın da grup toplantısında ifade ettiği üzere Türkiye, eskiden
tarımsal ham ürünleri satan bir ülkeyken bugün hamdolsun, tarımsal sanayi
ürünlerini ihraç eden bir ülke konumuna gelmiştir.
(Mikrofon
otomatik cihaz tarafından kapatıldı)
BAŞKAN
– Tamamlayın.
ÖMER
FETHİ GÜRER (Niğde) – Ama oradan alıp gönderiyorsun.
SELAHATTİN
MİNSOLMAZ (Devamla) – Hayır. 
Bunu
şu an rakamsal olarak söylediğimiz zaman tarımsal ürün ihracatımız 2002 yılında
3,7 milyar dolarken bugün tam 5 katına çıkmış, 17,7 milyar dolar olmuştur. Bu,
Türk çiftçisinin, Türk hayvancısının bir başarısıdır. Elde edilen ürünler
işlenmek ve tarımsal sanayiyle katma değer sağlanmak şekliyle yurt dışına
satılabilmektedir. Bu da Türkiye’nin geldiği noktayı göstermektedir. Tarımın ve
hayvancılığın desteklenmediğini söylemek haksızlıktır. Çiftçilerimizin
traktörlerine, modernizasyonuna, ekipmanına, ekilen arazilerin büyüklüğüne ve
elde ettiği ürün rekoltelerine bakıldığı zaman samimi bir desteklemenin
yapıldığı ortadır. 
Hepinizi
saygıyla selamlıyorum, aziz ordumuza başarılar diliyorum. (AK PARTİ
sıralarından alkışlar)
ÖMER
FETHİ GÜRER (Niğde) – Sen istediğin köye beni götür, ben de istediğim köye seni
götüreyim. Doğru mu, yanlış mı... Beraber gidelim.
BAŞKAN
– Cumhuriyet Halk Partisi grup önerisini oylarınızı sunuyorum: Kabul edenler...
Etmeyenler... Kabul edilmemiştir. 
Gündemin
“Seçim” kısmına geçiyoruz. 
VIII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında boş bulunan Türkiye Büyük
Millet Meclisi Başkan Vekilliğine seçim
BAŞKAN
– Başkanlık Divanında boş bulunan, Halkların Demokratik Partisi Grubuna düşen
Türkiye Büyük Millet Meclisi Başkan Vekilliği için Şanlıurfa Milletvekili
Nimetullah Erdoğmuş aday gösterilmiştir. 
Oylarınıza
sunuyorum: Kabul edenler... Etmeyenler... Kabul edilmiştir.
Birleşime
on beş dakika ara veriyorum. 
Kapanma Saati: 16.16
İKİNCİ OTURUM
Açılma Saati: 16.34
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Barış KARADENİZ
(Sinop)
-----0-----
BAŞKAN
– Sayın milletvekilleri, Türkiye Büyük Millet Meclisinin 65’inci Birleşiminin
İkinci Oturumunu açıyorum.
Alınan
karar gereğince, denetim konularını görüşmüyor ve gündemin “Kanun Teklifleri
ile Komisyonlardan Gelen Diğer İşler” kısmına geçiyoruz. 
1’inci
sırada yer alan, İstanbul Milletvekili Hulusi Şentürk ile 95 milletvekilinin
Ürün Güvenliği ve Teknik Düzenlemeler Kanunu Teklifi ve Sanayi, Ticaret, Enerji
ve Tabii Kaynaklar, Bilgi ve Teknoloji Komisyonu Raporu’nun görüşmelerine
kaldığımız yerden devam edeceğiz.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- İstanbul Milletvekili Hulusi Şentürk ile 95
Milletvekilinin Ürün Güvenliği ve Teknik Düzenlemeler Kanunu Teklifi (2/2537)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 173) (´)
BAŞKAN
– Komisyon? Yerinde. 
Dünkü
birleşimde, İç Tüzük’ün 91’inci maddesi kapsamında temel kanun olarak görüşülen
173 sıra sayılı Teklif’in birinci bölümünde yer alan maddelerinin oylamaları
tamamlanmıştı. 
Şimdi,
ikinci bölümün görüşmelerine başlıyoruz.
İkinci
bölüm, geçici madde 1 dâhil, 15 ila 27’nci maddeleri kapsamaktadır.
İkinci
bölüm üzerinde ilk söz talebi İYİ PARTİ Grubu adına Sayın Altıntaş’ın.
Buyurun
Sayın Altıntaş. (İYİ PARTİ sıralarından alkışlar)
İYİ
PARTİ GRUBU ADINA AYHAN ALTINTAŞ (Ankara) – Sayın Başkan, değerli
milletvekilleri; İYİ PARTİ Grubu adına Ürün Güvenliği ve Teknik Düzenlemeler
Kanunu Teklifi’nin ikinci bölümü üzerine söz almış bulunuyorum. Genel Kurulu
saygıyla selamlıyorum. 
Öncelikle
belirtmeliyim ki bu yasa teklifinde 95 milletvekilimizin imzası var fakat,
maalesef, salonda 9 AK PARTİ’li vekil ancak var. Dolayısıyla, AK PARTİ’li
vekilleri imzalarına sahip çıkmaya çağırıyorum. (İYİ PARTİ sıralarından
alkışlar)
Daha
önceki konuşmamda da dile getirdiğim gibi, teklif içerisinde muğlaklıklar ve
ileride mağduriyet doğurabilecek bazı noktalar var ama yine de Avrupa
Birliğiyle ticaret hacmimizi artırmak üzere hazırlanmış bu teklife olumlu
bakıyoruz. 
“Ürün
güvenliği” denilince vatandaşın aklına ilk olarak hileli ve kalitesiz gıdalar
geliyor. Hepimizin birinci önceliği kendimizin ve özellikle çocuklarımızın
sağlığı. Maalesef, bu alanda, vatandaşlarımız sahipsiz durumda. Vatandaş hangi
peyniri, hangi sütü, hangi balı yiyeceğini bilmiyor, paketli ürünler hem çok
pahalı hem içerdiği maddeleri ufak puntolarla, okunamaz hâlde yazıyorlar.
Ayrıca, vatandaşın Sayın Tarım Bakanımız gibi gıda testi konusunda hem bilgisi
hem de donanımı yok. Sayın Bakanımız, maşallah, ofisinde testler yapabiliyor;
vatandaşın evinde laboratuvar kuracak hâli yok. Geliri düşük vatandaşın zaten
birinci önceliği ürünün fiyatı. Tarım Bakanlığımızın -basına yansıyan- tüm
çabalarına rağmen denetim ve kontrol yetersiz. Eğer yeterli olsaydı
televizyonlarda birçok sözde uzman çıkıp konuşamazdı. Yani, sağlıklı gıda
konusunda karar verme sürecimiz sağdan soldan duyduklarımızla yürüyor, bu da
Tarım Bakanlığının toplumda yeterli itibara henüz kavuşmadığının bir
göstergesi. 
Yapılan
gıda hilelerini duydukça insan şaşırıp kalıyor. Bakanlık, hileli ürün
üreticilerini ilan ediyor -iyi de yapıyor- ama belli ki bu uygulamaların yaptırım
gücü sınırlı. Hem para cezalarını artırmak hem de ticaretten menetmek gibi
ciddi tedbirler almak zorundayız. Çok yaygın olarak dünyayı tehdit eden corona
virüsünün de kontrolsüz gıda ürünlerinden kaynaklandığı söyleniyor. Dolayısıyla
yapacağımız her yanlışın bedeli de çok ağır oluyor. Maalesef, yanlışları tespit
etsek de uygulamada üreticiyi koruma refleksiyle hareket ediyoruz; mesela,
Tarım ve Orman Bakanlığının Türk Gıda Kodeksi Yönetmeliği. 19 Şubat 2020
tarihli 31044 sayılı Resmî Gazete’de yayımlanan Türk Gıda Kodeksi
Yönetmeliği’nin 9’uncu maddesinde “Pekmez olmadığı hâlde pekmez izlenimi veren
meyveli şurup, aroma vericiler veya bal eklenerek bal aromalı şurup, bitkisel
yağ veya diğer gıda bileşenleri kullanılarak peynir izlenimi veren ürünler üretilemez.”
hükümleri var, buraya kadar her şey iyi, okuduğunuzda anlıyorsunuz ki bunların
üretilmesi yanlış, piyasada bulunmamaları gerekiyor; önemli de bir hamle, ürün
güvenliği ve denetimi hususunda değerlendirilmesi gerekiyor fakat esas ilginç
kısım ek maddede ortaya çıkıyor, ek maddede aynen şu ifade var: “Bu
yönetmeliğin yayımı tarihinden önce faaliyet gösteren gıda işletmecilerinin
9'uncu maddenin (2)’nci fıkrası kapsamında, bu yönetmeliğin yayımı tarihinden
önce ürettikleri ürünler, 31/12/2020 tarihinden sonra piyasada bulunamaz.”Değerli
arkadaşlar, piyasada bulunmasının yasaklandığı tarih 2020'nin son günü, daha on
ay var. On ay boyunca vatandaşa bu ürünlerin satılmasının önüne geçilmiyor, bu
ürünler yasaklanmıyor. Vatandaşlarımız zararlı görülen bu ürünlere on ay maruz
bırakılıyor. Neden? Muhtemeldir ki bu yönetmeliğin yayımlanmasından önce
faaliyet gösteren gıda işletmecilerinin mağdur olmasını engellemek için.
Ellerindeki ürünleri tüketsinler diye bekleniyor. Bu ürünler güvenli değilse
neden on ay daha müsamaha gösteriliyor, anlamak zor. Firmaların kazanacakları
ya da kaybedecekleri para, vatandaşlarımızın güvenliğinden yahut sağlığından
daha mı değerli? Yaklaşık bir sene daha kullanımında bir beis görülmüyor.
Bakanlığımıza güvenirsek “Bu sene bu ürünler güvenlidir.” dememiz gerekecek.
Sonra ne değişecek peki? Eğer ürünler güvenliyse neden 2021’de bunları üreten
firmalar mağdur ediliyor? Daha önce bu ürünlerin üretimi için yaptıkları
masraflar, yatırımlar ne olacak? 
Gazetelerden
haberler okuyoruz: “Rusya’dan domatesler geri gönderildi” “Irak’tan yumurtalar
geri gönderildi” “Mandalinalar geri gönderildi” diye. Geri gönderilenler ne
oluyor? Belli ki iç pazarlarda satılıyor. Zaten pazardaki fiyatların
ucuzlamasından anlaşılıyor. Biz de mutlu oluyoruz ucuzladı diye. Ama başka
ülkelerin halkına yedirmeyi uygun görmediklerini yiyoruz. Devletin görevi halkı
korumaktır. Bu ürünler zararlıysa, başka ülkelerde satılmasına izin
verilmiyorsa bizim ülkemizde de satılmamalıdır.
Bu
hileli gıda konusunu bir nevi gıda terörü kabul edip ona göre davranmalıyız,
sıfır tolerans göstermeliyiz. Tarım Bakanımızın derhâl, televizyonlardan
"hileli gıdaya sıfır tolerans" kampanyası başlatmasını bekliyoruz.
Arkadaşlar,
bu durumları görünce verilen kanun teklifindeki belirsizliklerin de vatandaşlar
lehine yorumlanmayacağı akla geliyor. Kaldı ki vatandaşlarımız için gerekli
olan düzenlemelerin defalarca ertelenmiş olması da ürün güvenliğinin öncelikli
olmadığını gösterir niteliktedir. 
Bütün
kanun tekliflerinizde olduğu gibi burada da halk, sürekli, belirsiz bir noktaya
itiliyor. İcraatlarınıza bakınca, burada yapılacak yorumların vatandaşlar
lehine olacağını düşünmek zor.
Kanun
ihlallerinde verilecek cezalar belirlenirken de yorum gerekecek hâlde
bırakılmış. Merak ediyorum, alt ve üst sınırlar arasında 5 kat, 10 kat fark
olan bu cezaları yazarken neyi amaçladınız? Örneğin genel ürün güvenliği
mevzuatının ürün güvenliğine ilişkin hükümlerine aykırı hareket eden bir kişiye
20’nci maddenin (a) bendine göre 50 bin lira idari para cezası verilirken bir
diğeri 500 bin lira ödemeye mahkûm edilebilecek. Bu cezalar neye göre
belirlenecek? Tamam, cezalar arasında farklar olabilir, ama ufak farklar.
Bakın, burada 10 kat fark var ve teklif içerisinde bunun neye göre
uygulanacağına dair de bir ibare yok. Kime alt sınırdan, kime üst sınırdan ceza
verilecek? Bu amaçla çıkaracağınız yönetmelik adil olacak mı? Sadece para
cezalarıyla yeterli caydırıcılık olacak mı? Ticari faaliyetten süreli men etme
cezası konulabilir mi?
Avrupa
Birliğine uyum maksadıyla hazırlansa da modern devlet ruhuna aykırı bir kanun
teklifi süreci yaşanıyor. Güçlü devlet, insanına değer vermeli, adil olmalı.
"İnsanı yaşat ki devlet yaşasın.” geleneğimizi korumamız lazım.
Değerli
milletvekilleri, muğlaklıklardan şikâyetçiyiz. Verdiğiniz hemen hemen tüm kanun
tekliflerinde de böyle muğlaklıklarla karşılaşıyoruz ve bunu, bu kürsüden dile
getiriyoruz. Ama bu kanun teklifindeki belirsizlikler, muğlaklıklar yalnızca
halka veya firmalara karşı değil; Sayın Cumhurbaşkanı da belirsiz bir noktaya
itilmiş. 4’üncü maddenin (2)’nci fıkrasına bakınca şu ifadeyle
karşılaşıyorsunuz: "Birinci fıkrada belirtilen hususlarda düzenlemeler
yapmaya, sınırlamalar getirmeye ve istisnalar tanımaya Cumhurbaşkanı
yetkilidir.” Bahsi geçen (1)’inci fıkrada, ürünlerin teknik düzenlemelere uygun
olma zorunluluğu var. “Bunlara uygun olmayan ürünler, uygunsuzlukları
giderilmeden piyasaya arz edilemez, piyasada bulundurulamaz veya hizmete
sunulamaz.” deniyor. Şimdi, Sayın Cumhurbaşkanı burada neyi sınırlayacak, neye istisna
getirecek? Kanunda istisna getirilmesi gereken bir durum varsa bunun
sınırlarını kanunu hazırlayanların belirlemesi gerekmez mi? Sayın
Cumhurbaşkanını da sürekli zor duruma sokuyorsunuz, sonra kendisi istisna
isteyenlerle uğraşıp duracak.
Değerli
milletvekilleri, bu istisna verme yetkisinin bu kadar sınırsız olması halkın
güvenini kıracaktır. Halk, haklı olarak, istisna tanınanların kayırıldığını
düşünecektir. Güvenliğe tehditlerden biri de budur. Avrupa Birliğine uyum
sağlayacaksak öncelikle kendi halkımıza önem vermeliyiz. Yapılacak olan
kanunların adil olmasını sağlamalıyız. Yorumlamalara bağlı adaletsizliklerin
önüne en başında geçmeliyiz. "Şimdilik Genel Kuruldan geçirelim, zamanla
kanun oturur.” gibi bir mantıktan vazgeçmeliyiz. Modern devlet olduğumuzu önce
kendimiz bilmeli, bir kişiye sınırsız bir yetki vermemeliyiz. "Bu yetki
zaten bize ya da bizden birine verilecek.” mantığını bırakmalıyız. Yetki seçimle devredilebiliyor, gerekirse en kötüsünü
düşünmeliyiz, suistimal edilebilmesinin önüne geçmeliyiz. 
Kanunun
uygulamasına yönelik çıkarılacak yönetmeliklerde muhalefetin eleştirilerini de
dinleyeceğinizi, gereken düzenlemeleri yapacağınızı, önlemleri alacağınızı
umuyor, Genel Kurulu saygıyla selamlıyorum. (İYİ PARTİ ve CHP sıralarından
alkışlar) 
BAŞKAN
- Halkların Demokratik Partisi Grubu adına Sayın Mehmet Ruştu Tiryaki. (HDP
sıralarından alkışlar)
Buyurun.
HDP
GRUBU ADINA MEHMET RUŞTU TİRYAKİ (Batman) – Teşekkür ediyorum Sayın Başkan. 
Sayın
Başkan, değerli milletvekilleri; 173 sıra sayılı Ürün Güvenliği ve Teknik
Düzenlemeler Kanunu Teklifi’nin ikinci bölümü üzerine grubumuzun görüşlerini
paylaşmaya çalışacağım, hepinizi saygıyla selamlıyorum. 
Öncelikle
iki konunun altını çizmek isterim. Birincisi, kanunun adıyla ilgili. Bir
kanunun adının içerisinde “Teknik Düzenlemeler Kanunu” ifadesi olabilir mi?
Bence olmamalı. Çünkü her sektörle ilgili olarak “teknik düzenleme” denilince
farklı konu ve konu başlıkları akla gelecektir. Nitekim yasada “teknik
düzenleme”nin ne anlama geldiği 3/(n) maddesinde düzenlenmiştir. Dolayısıyla
yasanın adının, duyulduğunda herkes tarafından anlaşılacak biçimde “ürün
güvenliği yasası” olması yeterli olacaktır diye düşünüyorum. 
Altını
çizmek istediğim ikinci konu şu: Ürün güvenliğiyle ilgili olarak Avrupa Birliği
mevzuatına uyumu destekliyoruz, sonuna kadar bunu doğru buluyoruz. Bunu,
yalnızca gümrük birliği kapsamında Avrupa Birliğinde piyasaya sürülecek ürünler
açısından değil, ülkemizde üretilen her ürün için savunuyoruz. Ancak o zaman bu
ülkede üretilen domates, portakal ve diğer tarımsal ürünler Rusya kapılarından
dönmez ve iç piyasaya, Anadolu çocuklarına yedirilmez. Kaldı ki ürün
güvenliğiyle ilgili duyarlılık yalnız ülkemizde üretilen ürünlerle ilgili
değil, Avrupa Birliği ülkeleri dışında üretilen ve ülkemize ithal edilen bütün
ürünler için geçerli olmalıdır. Uzun yıllar süren mücadele sonucunda
kurtulduğumuzu sandığımız şap için de şarbon için de bu kurallara uyulması zorunludur. Ayrıca, bu yasanın yıllardır raflarda
bekletilmesini de anlaşılır bulmuyoruz; herhâlde halk sağlığı, ürün güvenliği,
Hükûmet, iktidar tarafından, rahatlıkla ertelenebilecek bir konu olarak
görülüyor. 
Teklifle
ilgili, altını çizmek istediğim iki konu var: Bunlardan biri, Cumhurbaşkanına
sınırlama ve istisna yetkisinin tanınması; diğeri de, idari cezalarda alt ve
üst sınır arasındaki limitin yüksek olmasıdır. Cumhurbaşkanına istisna ve
sınırlama yetkisi yalnızca mütekabiliyet şartlarında kabul edilebilir. Bunun
dışında Cumhurbaşkanına sınırsız bir yetki verilmesi Avrupa Birliği hukukuna açıkça
aykırı olacaktır. 
İdari
cezalar açısından -uçurum yerine- “üretilen ürünün miktarı veya halka verdiği
zarar göz önünde bulundurularak cezanın miktarının arttırılacağı” biçiminde bir
ifadenin konulması bu konudaki boşluğu da giderecektir diye düşünüyorum. 
Maddelerle
ilgili olarak arkadaşlarımız ayrıntılı değerlendirme yapacaklar. Ben de çok
tarihî, zor günlerden geçtiğimiz bu günler üzerine birkaç şey söylemek
istiyorum, birincisi şu: Bütün samimiyetimle söylüyorum, Türkiye'nin İdlib’de
de Suriye’de de olmasının haklı ve uluslararası hukuka uygun hiçbir gerekçesi
yok. Bu yüzden, ne ülkemizin ne Suriye’nin daha fazla askerinin ölmemesi için
derhâl geri çekilmeli, sorunun siyasi ve diplomatik yollardan çözülmesi için
üzerine düşen tarihî yükümlülüğü Türkiye yerine getirmelidir. Kaldı ki Türk
Silahlı Kuvvetleri bir başka ülkede ve o ülkenin ordusuyla savaşmaktadır; ölen
ve yaralanan askerler bir başka ülkenin hava kuvvetleri tarafından vurulmuştur;
Millî Savunma Bakanlığı yaptığı açıklamalarda da Suriye ordusuna verdiği
zararları arka arkaya sıralamaktadır. Konuştuğumuz şey, bir örgüt ile bir
örgütün çatışması değil, bir devlet ile bir örgütün çatışması değil, iki devlet
arasındaki savaştır. Bunu kime sorarsanız sorun, buna “adı konulmamış bir
savaş” diyecektir. Bu savaş Orta Doğu’da yaşayan hiçbir halkın çıkarına
değildir, bu yüzden derhâl ve gecikmeksizin son verilmelidir. 
Bakın,
İran ve Irak arasında 1980 ve 1988 yılları arasında sekiz yıl süren savaşı
düşünün. Bu savaşta en az 1 milyon kişi öldü, en az 2 milyon kişi yaralandı;
şehirler yandı, yıkıldı, yüzlerce milyar dolarlık zarar oluştu. Peki, bu savaşı
kim kazandı? Ne Irak ne İran, hiç kimse bu savaşı kazanmadı; hem Irak hem İran
bu savaşı ölümlerle, yaralılarla, yıkılan şehirlerle kaybetti. Bu yüzden, ne
kadar yasaklarsanız yasaklayın “Savaşa hayır.” demeye devam edeceğiz ve barışı
haykıracağız.
Bu
savaşın, Suriye’deki savaşın, çatışmaların çok ağır sonuçları var. Bu
sonuçlardan bir tanesi de göçmen sorunudur. Evet, dünyanın bir mültecilik
sorunu var çünkü barışı ne kadar savunursak savunalım, dünyanın dört bir
yanında savaşlar ve çatışmalar devam ediyor. Evet, Orta Doğu’da bir mültecilik
sorunu var. Lübnan’ın, Ürdün’ün nüfusunun yüzde 15’i göçmenlerden oluşuyor.
Türkiye nüfusunun neredeyse yüzde 5’i göçmenlerden oluşuyor. Evet, Türkiye’nin
de bir mülteci sorunu var. Aslında, uluslararası hukuk açısından Türkiye’nin
bir mülteci sorunu yok çünkü Türkiye, Türkiye’nin doğusundan gelen hiç kimseye
mültecilik, sığınmacılık hakkı tanımıyor. Bu yüzden, onlara geçici koruma
altında olduğunu söylüyor. Ne Pakistanlıya ne Suriyeliye ne Iraklıya ne
Afganlıya ne de İranlıya Türkiye’ye sığındıklarında Türkiye mültecilik hakkı
tanımıyor. 
İşin
garip yanı, 1951 tarihli Cenevre Sözleşmesi’ni tanımayan bu Hükûmet, çekinceleri
geri çekmeyen bu Hükûmet, Avrupa Birliği ülkelerini Cenevre Sözleşmesi’ne
uymamakla suçluyor, asıl uymayan Türkiye Cumhuriyeti Hükûmetinin kendisi. Peki,
bunun yerine ne yapıyor? Propaganda ve duygusal ajitasyon yapıyor. Ne diyor?
“Bizler ensarız, Suriyeli kardeşlerimiz de muhacir.” Suriyelileri Mekke’den
gelen Müslümanlara, Türkiye’yi de Mekkeli Müslümanlara kapısını açan
Medinelilere benzetiyor ama gerçekler öyle söylemiyor. Neden mi? Çünkü hiçbir
ensar, muhacirleri şantaj için kullanmadı. Çünkü hiçbir ensar, muhacirleri ucuz
iş gücü olarak kullanmadı. Çünkü hiçbir ensar, muhacirlere ırkçı saldırıda
bulunmadı. Çok açık söyleyelim, Suriye’deki savaşınıza destek olmaya zorlamak
için ülkemizdeki sığınmacıları Avrupa’ya karşı şantaj olarak kullanıyorsunuz ve
bunu resmî devlet politikası olarak yürütüyorsunuz. Suriye’de yaşamını yitiren
askerlerin sayısını dokuz saatte tespit edemediniz ama sınırı geçen her
göçmenin sayısını, sırtlarına çip koymuş gibi, saat saat açıklayabiliyorsunuz.
Bakın,
bir haber ajansının Aydın’dan bir haber paylaştığı söyleniyor. Haberin başlığı
ne biliyor musunuz? “Meteorolojiden mültecilere sevindiren haber, hafta boyunca
kara ve denizde havalar güzel olacak.” Umarım böyle bir haber yoktur, umarım bu
haber yalandır; değilse Allah bizi affetsin. Evet, bunu resmî devlet politikası
olarak yaptınız, göçmenleri şantaj olarak kullanıyorsunuz ve alay ediyorsunuz.
Bakın,
bir belediye başkanınız aynen şöyle bir “tweet” atıyor: “Sınır kapılarının
açılması üzerine, Avrupa Birliği ülkelerine geçiş yapmak isteyen düzensiz
göçmenlerin sınır kapılarına ulaşımı ücretsiz olarak Belediyemizce
sağlanacaktır. Hareket saati: Her gün 11.00, her gün 21.00. Müracaat: 0505…”
Bir Millî Eğitim Müdürü de şöyle bir yanıt “tweet”i atıyor: “Başkanım,
gidenlere en fazla ihtiyaç olacak malzeme tel kesme makası gibi görünüyor. Gaz
maskesi ve bot da gönderilirse işe yarar diye düşünüyorum.” İşte Belediye
Başkanlarınızın, işte Millî Eğitim Müdürlerinizin göçmenlere bakışı budur.
İnşallah bu haberler de yalandır; değilse, gerçekten Allah bizi affetsin.
Sınıra
zorla götürülmüş 2 göçmen gazeteye röportaj veriyor. Diyorlar ki: “Bizi
sevdiğiniz için değil Suriye politikanız için bize kapıyı açtınız, şimdi de
bize bunu yapıyorsunuz.” Eski çok bilmiş bir milletvekiliniz bu göçmenlerin
resmini yayınlayarak “tweet” atıyor ve diyor ki: “Soldaki soytarıyı almışlar,
kırmızılıyı arıyorlarmış. Duyarlılığı için Süleyman Soylu Bakanıma bir vatandaş
olarak teşekkür ediyorum. Bu millet ensardır; milyonları bağrına bastı, bu
muhabbetin sınırı yoktur, istismara da tahammülsüzdür.” Tabii, Sayın Vekile
göre, Türkiye’ye sığınmak zorunda kalan bir Suriyeli Türkiye’yi eleştiremez,
düşüncesini açıklayamaz. Neden? Çünkü mülteci. Neden? Çünkü modern köle.
Yazıklar olsun, yazıklar olsun bunu söyleyen milletvekiline!
Bakın,
bir polis, otobüslere zorla doldurulan göçmenleri Yunanistan sınırına
götürüyor, araçtan inmelerini istiyor ve diyor ki: “Türk askeri sizi botla
götürecek.” Bot, bot! Çocuklarıyla denizden gitmek istemeyen göçmenlere “Niye
geldiniz?” diyor, ardından “Herkes aşağı inecek, inmeyeni döverim, koş koş.”
diyor, aynı anda göçmenleri dövüyor, hakaret ediyor, bağırıyor ve silahını
çekiyor. Her türlü suç var; insan kaçakçılığı, hakaret, işkence, silahla tehdit
ve bunun videosu var.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
MEHMET
RUŞTU TİRYAKİ (Devamla) – Bitiriyorum Sayın Başkan.
Umarım
bu video da doğru değildir; eğer doğruysa Allah bizi affetsin. 
21’inci
yüzyıl faşizmi, bu yabancı düşmanlığı yalnız iktidara mahsus değil; üzülerek
belirtmek isterim ki muhalefet partisinin Belediye Başkanları da bu değirmene
su taşıyorlar, “Ücretsiz otobüs kaldıracağız.” diyorlar. 
Peki,
sınırın bu yakasında yabancı düşmanlığı var da öbür tarafında misafirperverlik
mi var? Emin olun, ırkçılık ve faşizm sınırın her iki yakasını da sarmış
durumda. Binlerce silahlı polis ve asker umut yürüyüşünü engelliyor, ateş
açıyor, gaz sıkıyor. Yunan polisi, Bulgar polisi çoluk çocuk demeden bunu
yapıyor. Cumhurbaşkanlığı İletişim Başkanı ne diyor, biliyorsunuz değil mi:
“Göçmenlere biber gazı sıkan ülke ahlaktan bahsedemez.” Bence Sayın Başkan
“ahlak” ve “biber gazı”nı yan yana söylemesin çünkü bu ülkede ahlaklı bir kamu
görevlisi kalmaz diyorum.
Hepinizi
saygıyla selamlıyorum. (HDP sıralarından alkışlar)
BAŞKAN
– Cumhuriyet Halk Partisi Grubu adına Sayın Akar, buyurun. (CHP sıralarından
alkışlar) 
CHP
GRUBU ADINA HAYDAR AKAR (Kocaeli) – Sayın Başkan, değerli milletvekilleri; son
bir ayda İdlib’de vermiş olduğumuz 57 şehide ve diğer şehitlerimize Allah’tan rahmet
diliyorum, yaralı askerlerimize, gazilerimize acil şifalar diliyorum,
milletimizin başı sağ olsun diyorum.
Hepinizin
bildiği gibi, geçen hafta bu teklifi, ürün güvenliğiyle ilgili teklifi
görüşüyorduk. Aslında gruplar anlaşmıştı, 10’uncu maddede görüşmeleri
kesecektik ve bu haftaya bırakacaktık. Ama 7’nci maddeye geldiğimizde, birden,
Meclisi kapatma kararı alındı. “Niçin böyle oldu?” diye düşünürken bir de
sosyal medyaya baktığımızda İdlib’den, gerçekten içimizi acıtan, yürekleri
yakan haberler gelmeye başlamıştı. Tabii, sağlıklı bilgi alamıyorduk, sosyal
medyadan bilgi alıyorduk. Sosyal medyadaki bilgi kirliliğini hepimiz biliyoruz,
önce yüzlerle telaffuz edildi. Daha sonra, ortada siyasi olarak açıklama
yapması gerekenlerin olmadığını gördük ama bir kamu görevlisi Hatay’dan
açıklama yaparak şehit sayımızı Türk halkıyla paylaşıyordu. Evet, insanlar
sarayda toplanmışlar, strateji belirliyorlardı -çok meşguldürler- tamam, kabul.
Ertesi gün, cuma günü, bütün arkadaşlarımızla birlikte, bütün siyasi partiler
milletvekillerini olağanüstü toplantıya çağırırken, grup toplantıları yaparken
biz de bekledik ki Meclisimiz de olağanüstü toplantı yapsın ama bizim
siyasilerimiz, ülkeyi yönetmeye çalışanlar Birleşmiş Milletler Güvenlik
Konseyini olağanüstü toplantıya çağırıyorlardı, yine NATO’yu olağanüstü
toplantıya çağırıyorlardı ama Türkiye Büyük Millet Meclisini çağırmıyorlardı
olağanüstü toplantıya. Çok meşguldüler, strateji geliştiriyorlardı ama
cumartesi günü serbesttiler, bir toplantı düzenlediler, daha önce davetiyeleri
yolladıkları bir toplantı düzenlediler. Zannettik ki ulusun başındaki yani
Cumhurbaşkanlığı koltuğunda oturan kişi bu insanlara, çıkacak, Türk halkına
seslenecek, önce başsağlığı dileklerini iletecek, birlik beraberlikten
bahsedecek diye düşündük ama “Bay Kemal”le başladı, “Bay Kemal”le bitirdi.
Sonra baktık ki o toplantının davetlileri İstanbul milletvekilleri ve eski
milletvekilleriydi yani milletvekilliğini tamamlamış arkadaşlardı o toplantının
davetlileri. “Acaba niye böyle bir toplantı yapıldı?” dedik, merak ettim
araştırdım. Niçin yapılmış olabilir sizce? Söyleyeyim size: 5 Nisanda Türk
Parlamenterler Birliğinin İstanbul Şubesi seçimi var ve Türk Parlamenterler
Birliği İstanbul Şubesi sosyal tesis olarak Filizi Köşk’ü kullanıyor. Çok meşhur
bir köşk, tarih kitaplarına da bakarsanız ne kadar meşhur olduğunu görürsünüz.
Meğer o seçimlerde mevcut başkanı devirip yeni başkan seçebilmenin toplantısını
yapmışlar. Yani, İdlib’den 33 canımız -o günkü sayıyla söylediğimizde-
gelirken, devleti yönetenlerin o toplantıdaki asıl amacı, 5 Nisanda İstanbul’da
Türk Parlamenterler Birliği Başkanını seçebilmek, milletvekillerini ona ikna
edebilmek. Geldiğimiz hâli görebiliyor musunuz? 
Yine
bekledik, ne zamana kadar? O toplantıyı AKP Genel Başkanı olarak yaptı, grup
toplantısında yine AKP Genel Başkanı olarak konuştu ve yine “Bay Kemal”le
başladı, ağza alınmayacak laflarla “Bay Kemal”le bitirdi. 
Empati
yapın diyorum şimdi. Eğer birlik beraberlikten söz etmek istiyorsanız, önce
-grup toplantınızı izledim- eliniz patlarcasına alkışladığınız Genel
Başkanınızı bir uyarın derim ben size buradan.(CHP sıralarından alkışlar) 
Evet,
şiddetle savunan arkadaşlar, bu dili savunan arkadaşlar dün akşam bize de
saldırdılar burada. Bunlar zaman zaman Mecliste yaşanıyor ama bugün bunların
yaşanma zamanı değil. Ordumuz, askerlerimiz İdlib’de savaşırken… Yani
politikanızı beğenelim, beğenmeyelim ama Türkiye Cumhuriyeti’nin ordusu
savaşıyor, bizim çocuklarımız savaşıyor; Okçular Vakfının kefen giyen gençleri
savaşmıyor orada. Türkiye Cumhuriyeti ordusu, hangi etnisiteye mensup olursa
olsun, hangi inanca mensup olursa olsun Türkiye Cumhuriyeti adına orada
savaşıyor; birinin kılına zarar gelmesini istemeyiz. Onun için de eğer
birlikten bahsedecekseniz önce dilinizi düzelteceksiniz ki Türkiye bu savaştan
muvaffak olarak çıksın diyorum. 
Sevgili
arkadaşlar, lafı daha fazla uzatmaya gerek yok aslında, söylenecek çok şey var
ama kanun teklifini görüşüyoruz. Bu kanunu desteklediğimiz biliniyor. Zaten
Avrupa uyum yasaları gereğince bu kanunun çıkması gerekiyor. Bu, Ürün Güvenliği
Kanunu Teklifi sadece gıdayla ilgili değil, Türkiye'de üretilen ve ithal edilen
tüm ürünleri kapsayan bir yasa teklifi. Bu nedenle de teklifin olumsuz
karşıladığımız birkaç maddesini de önergelerimizle düzelttik, Komisyonda da
-Sayın Elitaş burada yok- zaman zaman görüşlerimiz kabul gördü, onların da
düzeltilmesini sağladık. 
“Ürün
güvenliği” deyince aklımıza -dedim ya- yalnız gıda gelmiyor, başka şeyler de
var. Bakın, hepiniz telefon kullanıyorsunuz değil mi? Hepinizin elinde çeşitli
markalarda telefonlar var. Yine, bunlara hizmet veren operatörler ve hizmet
sağlayıcılar var; işte Türkiye'de Turkcell var, Avea var, Vodafone var. Bu
olaylar neticesinde, geçen hafta gündemden düşen bir olay yaşadık Türkiye'de: 2
gazetecinin telefonu “hack”lendi veya kopyalandı. 2’si de ayrı operatöre
sahipti; biri Turkcell’di, diğeri Vodafone’du. Şimdi, bu telefonların
kopyalanabilmesi için ya bir yazılım yüklenmesi gerekiyor, “Truva atı” diye bir
yazılım yüklenmesi gerekiyor, bu yazılım yüklendikten sonra telefonlarınız
kopyalanabilir, bu da hackerların işi ya da operatörlerin bu işi
gerçekleştirmesi gerekiyor. Operatörlerde MİT istihbarat elemanlarının olduğunu
biliyoruz ama 2 ayrı operatör aynı saatte bu işi yapıyor. 
ABDULLAH
GÜLER (İstanbul) – Bir şık daha var, telefonu götürürsün kopyalatırsın. 
HAYDAR
AKAR (Devamla) – Bir şıkkı daha söyleyeceğim. 
Operatörler
dışında BTK diye, Bilgi Teknolojileri ve İletişim Kurumu var, bütün
bilgilerimiz bu operatörle birlikte BTK’ye akıyor arkadaşlar. Herkesin yetki
seviyesi bellidir, yetkilendirilmiş insanlar isterse sizin maillerinize
bakabilir, telefonlarınızı dinleyebilir, aynen FETÖ’de olduğu gibi, TİB’de
olduğu gibi. TİB’i dağıttınız değil mi? Şimdi BTK’yi kurdunuz. Şimdi, biri
cevap vermeli, bırakın şimdi, savunmayın bu kurumları. Önce kurumların
güvenilir olması lazım. Operatörlerin sesi çıkmadı bu olaydan sonra, sizin de
sesiniz çıkmadı, BTK’nin de sesi çıkmadı. Çok vahim bir durum arkadaşlar.
Gelecekte bu, sizin için de kullanılabilecek bir durum. Kullanılmadı mı?
Kullanıldı. FETÖ’yle iş birliği yaparken, FETÖ’yle birlikte bu ülkeyi dizayn
etmeye çalışırken herkesi dinlemediniz mi? Nereden dinlediniz? TİB’den
dinlediniz. Niye TİB’i lağvettiniz? İşte bu gerekçeyle lağvettiniz. İşte bu da
bir ürün güvenliğidir. Eğer devletin kurumlarına güvenmeyeceksek ürün
güvenliğinden bahsetmek de mümkün olmayacaktır. Bu nedenle de gazeteci
arkadaşlarımızın telefonlarının kopyalanması, o iş öyle geçiştirildi. Hemen
peşinden, aynı konuyla ilgili, Libya’dan gelen şehitlerle ilgili açıklama yapan
-Mecliste konuşulmuş olmasına rağmen- gazetesinde, internet sitesinde paylaşan
arkadaşlarımız da dün tutuklandılar; bundan vazgeçin. İnsanları
korkutamayacaksınız, bizleri korkutamayacaksınız; bunlardan vazgeçin. FETÖ’nün
taktikleriyle Türkiye’yi dönüştüremezsiniz, bir gün bunun hesabı sizlerden
sorulur diyorum.
Yine,
bir başka mesele, ürün güvenliğiyle ilgili. 2013’ten beri takip ediyorum,
2013’ten beri bir otomobil firmasının -aynı zamanda bu firma Türkiye’de ithalat
yapıyor, üretim de yapıyor- yüzlerce, binlerce aracı ayıplı çıktı. İnsanlar
başvurdular, şikâyetlerini bize ilettiler. Sanayi Bakanlığına o tarihte, 2013
yılında sordum, cevap geçen hafta geldi arkadaşlar, cevap geçen hafta geldi.
Eğer ürün güvenliğinden bahsediyorsak bu kurumların, bakanlıkların çalışması
gerekiyor, lobilere yenilmemesi gerekiyor. Tamam, bunlar çok güçlü lobiler,
dünyanın her tarafında üretim tesisleri var ama ürün güvenliğini sağlayabilmek
için yenilmememiz gerekiyor.
Bakın,
size bir şey söyleyeyim: O tarihte, belirtilen tarihte, 2011 ile 2013 yılları
arasında 171.906 araç bu firma tarafından 3 değişik modelde piyasaya sürülmüş,
satılmış. Yalnız, firma, bunların 55.475’inde yanlışının, hatasının olduğunu
kabul ediyor ama millet mahkemelerde sürünüyor, millet Bakanlık kuyruklarında
bekliyor. Niçin bu araç… Bakanlık müfettiş görevlendiriyor 2014 yılında,
soruşturmanın cevabı şimdi geliyor. Soruşturmanın sonunda da çok ilginç şey
söyleniyor: “Söz konusu inceleme raporuna ilişkin bildirimler Tüketicinin
Korunması ve Piyasa Gözetimi Genel Müdürlüğünce yapılmış olup o dönemde
tüketiciler açısından konunun yargıya taşındığı da dikkate alınarak ayrıca bir
işlem yapılmamıştır.” Bakanlığın bana vermiş olduğu cevap. Şimdi, ben bu
Bakanlığa güvenip bu ürün güvenliği yasasının uygulanacağını düşünebilir miyim,
mümkün müdür bu? Değil. Bu Ürün Güvenliği Yasası Teklifi’nin içerisinde 19’uncu
madde var. İşveren veya üreten üretici ayıplı mallar için ya da tespit edilmiş
arızalı mallar için, bu mallar için vatandaşa, satın alan kişiye -eğer
ayıplıysa- müracaat ettiğinde 3 tane alternatif sunuyor: “Geri alma, bedelini
ödeme ya da yeni bir ürünle değiştirme.” Ama diyor ki: “Sadece birini sunar.”
(Mikrofon
otomatik cihaz tarafından kapatıldı)
BAŞKAN
– Sözlerinizi toparlayın Sayın Akar.
HAYDAR
AKAR (Devamla) – Bitiriyorum.
Ya,
ben ayıplı malı kullanmak zorunda mıyım? Onun verdiği öneriyi kabul etmek
zorunda mıyım? Bir önergemiz olacak 19’uncu maddede, bunu, vatandaşın lehine
değiştirelim, sermayenin değil. Dünyadaki emperyal güçlerin tüketicilere
uyguladığı bu baskılardan kurtulalım. Ne yapalım? Vatandaşımızın lehine
değiştirelim. Bir mal, bir ürün ayıplıysa vatandaşa seçme hakkını tanıyalım,
değiştirme hakkını tanıyalım, bedelini alma hakkını tanıyalım ya da tamir etme
hakkını -eğer yapılabilirse- tanıyalım diyorum. 
Yasanın
hayırlı olmasını diliyorum. Çünkü bu yasa gerçekten gerekli bir yasa. Sadece
bizim Türkiye'miz için değil, Avrupa Birliği nedeniyle çıkıyor bu yasa. Üçüncü
ülkelere bu olanak tanınmıyor ama ihracatımızı artırabilmek için de bu yasanın
çıkması gerekiyor diyorum.
Hepinize
sevgiler, saygılar sunuyorum. (CHP sıralarından alkışlar)
BAŞKAN
– Sayın Zengin, buyurun.
IV.- AÇIKLAMALAR (Devam)
39.- Tokat Milletvekili Özlem Zengin’in, Kocaeli
Milletvekili Haydar Akar’ın görüşülmekte olan 173 sıra sayılı Kanun Teklifi’nin
ikinci bölümü üzerinde CHP Grubu adına yaptığı konuşmasındaki bazı ifadelerine
ilişkin açıklaması
ÖZLEM
ZENGİN (Tokat) – Sayın Başkanım, çok değerli milletvekilleri; sayın hatibi
dinledik, birkaç şeye cevap verme ihtiyacı duyuyorum.
Şimdi,
Parlamenterler Birliğinin yaptığı toplantıdan bir suç, gizli örgüt toplantısı
gibi bahsetmeye gerek yok, bunun gündemi bellidir. AK PARTİ uzun yıllardır
Hükûmette ve geriye dönük olarak görev yapmış olan milletvekillerimizi bir
toplama ihtiyacı hasıl olmuştur. Hatta bizler de davetliydik, ben de şahsen
davetliydim fakat o toplantıya icabet edemedim. Burada yapılan şey, geçmişte
görev yapan milletvekillerimizle, bunların bir kısmı da Parlamenterler Birliği
üyesidir, onlarla birlikte ve İstanbul’da mevcut olan milletvekillerimizle
yapılan bir toplantıdır.
Şimdi,
Türkiye büyük bir ülke, çok büyük bir olay yaşadık o gün, doğrudur. Fakat
herhâlde hayat durmuyor, insanlar yemeye, içmeye, hayatına devam ediyor. Hatta cenaze
evlerinde bile böyle oluyor, bizim âdetimizdir, cenaze evine bile yemek
götürürsünüz. Hayatın temel ihtiyaçları, olağan gördüğünüz şeylere devam
edersiniz ve mümkün olduğunca hayata, normale geçmeye gayret gösterirsiniz. O
sebeple, buradaki toplantının başka bir amaçla yapılıyormuş gibi gösterilmesini
şiddetle reddediyoruz.
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZLEM
ZENGİN (Tokat) – Şimdi, gelelim dil meselesine. Tabii, ben söze itimat ediyorum
fakat hep yanıldığımızı görüyorum. Bizim bugüne dair bir sözümüz vardı. Neydi?
Dün burada elim şeyler yaşandı, bunlara dair meselelerimizi… Bugün yeni şeyler
konuşacaktık, böyle anlaşmıştık fakat öyle olmadığını görüyorum. Dil konusunda
bize bir ödev verme hâli var, ödev veriliyor, “Dilinizi düzeltin.” Şimdi, bir
defa, ben basit bir tavsiyede bulunacağım, ödev değil, tavsiye: Dün kendi Grup
Başkan Vekilinizin yapmış olduğu konuşmayı lütfen yüksek sesle kendi kendinize
bir kez okuyunuz, bir kez. Ya, doğrusu, bir kez okuyan insanlar, medeni
insanlar böyle bir konuşmaya tahammül edemezler, tahammül edemezler. 
OSMAN
NURİ GÜLAÇAR (Van) – Alçakça!
ÖZLEM
ZENGİN (Tokat) – Bu, yetmiyor; bu, yetmiyor; kürsüye çıkılarak -ki sizin kendi
arkadaşlarınızın da itirazına rağmen- bence âdeta bir komplo düzenleniyor.
Bilerek “Meclisi gerelim.” “Ha, bu yetmez, bu gerginliği dışarıya taşıyalım,
topluma, dışarıya taşıyalım; kavga çıkaralım, çıngar çıkaralım.” 
(Mikrofon
otomatik cihaz tarafından kapatıldı) 
BAŞKAN
– Buyurun toparlayın lütfen. 
ÖZLEM
ZENGİN (Tokat) – ‘’Cumhurbaşkanımız da bugün Rusya’ya giderken böyle bir
gerilimli hava gösterelim.’’ Ben bütün meselenin bu olduğunu düşünüyorum.
Tabii, kendi iç hesaplarınızla ilgili başka şeyler de vardır, ondan da şüphem
yok fakat burası ciddi bir mecra, bu mecra içerisinde bize ödev verenlerin önce
kendilerine verdiğimiz ufak tavsiyelerimizi ciddiye almasını öneririm. Dil
meselesini önemsiyoruz, Aynı meselenin sizin temel bir sorununuz olduğunu
düşünüyorum. O sebeple bunların hepsinin altını çizerek size iade ediyorum.
Teşekkür
ederim. 
OSMAN
NURİ GÜLAÇAR (Van) – Beyaz adam olmaktan çıksınlar! 
HAYDAR
AKAR (Kocaeli) – Sayın Başkan…
BAŞKAN
– Efendim?
HAYDAR
AKAR (Kocaeli) – Direkt sataşma var…
BAŞKAN
– Size sataşmada bulunmadılar, siz bir değerlendirmede…
HAYDAR
AKAR (Kocaeli) – Bulundular, ben söyleyeyim. Sorun bana, “Ne söylediler?” diye
sorun.
ENGİN
ALTAY (İstanbul) – Hatibi dinleyin Sayın Başkan. 
BAŞKAN
– Ne söylediler? 69’a göre söz almanızı…
ENGİN
ALTAY (İstanbul) – Meramını dinleyin. 
HAYDAR
AKAR (Kocaeli) – Sorar mısınız lütfen “Ne diye sataştı size?” diye?
BAŞKAN
– Tutanakları isteyeceğim. 
HAYDAR
AKAR (Kocaeli) – Başkanım, sorar mısınız bana?
BAŞKAN
– Sayın Altay, söz talebiniz var mı?
ENGİN
ALTAY (İstanbul) – Ben dinleyemedim hatibi, Sayın Akar…
HAYDAR
AKAR (Kocaeli) – Bana sorar mısınız “Ne diye sataştı?” diye?
BAŞKAN
– Sayın Akar, tutanakları istedim, tutanaklara bakıp…
HAYDAR
AKAR (Kocaeli) – Tutanakları isteyemezsiniz. Ben sataşmadan söz istiyorum, önce
beni dinleyeceksiniz.
BAŞKAN
– Nasıl isteyemem, buna siz mi karar vereceksiniz!
HAYDAR
AKAR (Kocaeli) – Bakın, Sayın Başkan, önce beni dinleyeceksiniz, sonra
tutanakları isteyeceksiniz. Önce beni dinleyeceksiniz. 
BAŞKAN
– Siz kayıtlara geçirin, buyurun. 
HAYDAR
AKAR (Kocaeli) – Evet, 3 tane ayrı şeyi söyledi. 
Bir:
Gizli örgüt toplantısı yaptıklarını iddia ettiğimi ifade etti Sayın Grup Başkan
Vekili. 
ÖZLEM
ZENGİN (Tokat) – Öyle söylemedim Sayın Başkan, baştan reddediyorum. 
BAŞKAN
– O şekilde söylemediler. 
HAYDAR
AKAR (Kocaeli) – Evet, o şekilde…
ÖZLEM
ZENGİN (Tokat) - Böyle söylemedim, reddediyorum, reddediyorum, anlayamamışlar.
HAYDAR
AKAR (Kocaeli) – İki: Dil konusunda ödev verdiğimi söyledi…
ÖZLEM
ZENGİN (Tokat) – Ödev edası…
HAYDAR
AKAR (Kocaeli) – Tavsiyede bulundu bana karşı. 
BAŞKAN
– Siz de tavsiyede bulundunuz kürsüden. 
HAYDAR
AKAR (Kocaeli) – Dünkü olayla ilgili komplo düzenlendiğini söyledi, “Bu bir
komploydu.” dedi.
ÖZLEM
ZENGİN (Tokat) – Sizin şahsınıza değildi. 
HAYDAR
AKAR (Kocaeli) – Hanımefendi…
ÖZLEM
ZENGİN (Tokat) – Gelsin, kendi Grup Başkan Vekilleri cevap versin…
BAŞKAN
– Sayın Zengin, müsaade eder misiniz…
ÖZLEM
ZENGİN (Tokat) – Lütfen… Lütfen…
HAYDAR
AKAR (Kocaeli) – Çok rica ediyorum, bakın, siz söylerken ben ağzımı açmadım
burada…
ÖZLEM
ZENGİN (Tokat) – Ne güzel! Ne güzel!
HAYDAR
AKAR (Kocaeli) – …ama benim her söylediğime oturduğunuz yerden cevap
veriyorsunuz. 
ÖZLEM
ZENGİN (Tokat) – Ben ne yapacağıma kendim karar veririm.
BAŞKAN
– Sayın Akar, ben sizi dikkatle dinliyorum.
HAYDAR
AKAR (Kocaeli) – 3 ayrı konuda benim söylediklerimi çarpıtarak farklı
ifadelerde bulundu. Ben, gerçekten en ufak hakaret etmeden…
ÖZLEM
ZENGİN (Tokat) – Ben de aynı, hiç hakaret etmeden, hiç…
HAYDAR
AKAR (Kocaeli) – …en ufak yanlış bir şey söylemeden, ki dilime çok dikkat ettim
ortamı germemek için…
ÖZLEM
ZENGİN (Tokat) – Aynen, biz de aynı üslupla cevap verdik Sayın Başkan. Aynen…
HAYDAR
AKAR (Kocaeli) –… ama söylenmesi gereken şeyleri söylemeye çalıştım.
BAŞKAN
– Evet, teşekkür ederim Sayın Akar.
HAYDAR
AKAR (Kocaeli) – Buna itiraz edecek bir durum olduğunu görmüyorum ama yanlış
değerlendirdiği için de sataşmadan söz hakkı talep ediyorum.
BAŞKAN
– Evet, tutanakları istedim, değerlendireceğim.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Hulusi Şentürk ile 95
Milletvekilinin Ürün Güvenliği ve Teknik Düzenlemeler Kanunu Teklifi (2/2537)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 173) (Devam)
BAŞKAN
– Milliyetçi Hareket Partisi Grubu adına Sayın Sefer Aycan.
Sayın
Aycan, şahsınız adına da söz talebiniz var, birleştirdim, süreniz on beş
dakikadır.
Buyurun.
(MHP sıralarından alkışlar) 
MHP
GRUBU ADINA SEFER AYCAN (Kahramanmaraş) – Sayın Başkan, sayın milletvekilleri;
görüşülmekte olan 173 sıra sayılı Ürün Güvenliği ve Teknik Düzenlemeler Kanunu
Teklifi’nin ikinci bölümü üzerine Milliyetçi Hareket Partisi Grubumuz adına söz
almış bulunuyorum. Sizleri saygıyla selamlıyorum.
Sözlerimin
başında, öncelikle İdlib’de şehit olan askerlerimize ve tüm şehitlerimize
Allah’tan rahmet diliyorum, mekânları cennet olsun.
Türk
ordusu asla işgalci değildir. Türk ordusu her zaman zayıfın yanında olmuş,
mazlum halkın yanında olmuş, hatta birçok kez, Osmanlı Dönemi’nde bile davet
edilerek bir yere girmiştir. 
Bugün
Türk ordusuna “Orada ne arıyor?” diye soranların öncelikle Esad’a sorması
gerekir. Bugünkü durumun sorumlusu Esad’dır ve onun iş birlikçileri İran’dır,
emperyalist Rusya’dır, Amerika’dır, İsrail’dir. Türk ordusuna sorduğunuz
sorunun birini de Esad’a sormak gerekir. “Neden bunu yaptın, buna sebep oldun?”
diye onlara sormak lazım, Rusya’ya sormak lazım. Onun için, Türk ordusuna
burada ithamlarda bulunmak haksızlıktır. Türk ordusu orada bizim güvenliğimiz
için canını verirken, kanını verirken onun üzerinden polemik yapmak, siyaset
yapmak çok da ahlaklı bir davranış değildir.
İkinci
konu: Şu an sığınmacıların durumuyla ilgili birkaç cümle söylemek istiyorum.
Burada Türkiye’yi suçlamanın çok dürüst bir davranış olduğu kanaatinde değilim.
Bugünkü sığınmacı hareketin, Irak’tan, Suriye’den, Afganistan’dan ülkemize
gelen sığınmacıların veya düzensiz göçerlerin sebebi biz değiliz. Türkiye
yapabileceğinin en iyisini yapmaktadır. Ülkesini paylaşmıştır, ekmeğini
paylaşmıştır. Sağlık hizmetini almada sıra bile tanımamış, öncelik tanımıştır.
Yememiş yedirmiştir ve ülkesine kabul ederken hiç kimsenin etnisitesine
bakmamıştır, “Sen şusun, busun.” dememiştir. Herkesi barındırmış ve
yerleştirmiş ve her türlü hizmeti vermişizdir. 
Bugünkü
durum, Türkiye’nin itmesiyle, kovmasıyla oluşan bir durum değildir, gitmek
isteyene kapıların açılması durumudur. Gitmek isteyeni de zorla tutamazsınız.
Onun için, burada da Türkiye’yi suçlamak çok dürüst bir davranış değildir. Türk
milleti, Türkiye Cumhuriyeti devleti ne yapılması gerekiyorsa onu yapmıştır ve
Milliyetçi Hareket Partisi de Sayın Genel Başkanımızın emriyle bu göçerlere,
sığınmacılara yardım etmektedir. Kendi imkânlarımızla kreşler açarak veya bu
sığınmacılara maddi yardımlarda bulunmak üzere de Genel Başkanımız, teşkilatımızı
ve Ülkü Ocaklarını görevlendirmiştir ve elimizden geldiği kadar da bu insanlar
giderken bile yardım etme çabası içerisindeyiz. 
Şimdi
kanun teklifine dönecek olursak: Ürün, insanın kullanımı için üretilen her şey
anlamına gelir ve bu çok geniş kapsamlıdır. Bunun içerisinde gıda var, bunun
içerisinde giydiğimiz ayakkabı var, giysimiz var, her türlü materyal var,
kozmetik ürünler var, deterjanlar var, yüzümüze sürdüğümüz kremler var. “Ürün
güvenliği” denildiği zaman da bu ürünün insan sağlığına ve çevreye uygun
olmasının, zarar vermemesinin anlaşılması lazım. Şimdi, bu önemli bir konu. Bir
ürün insana zarar verebilir mi? Verir; her ürün, insana az veya çok zarar
verebilir. Bir kısmını kullanıyoruz, yüzümüze sürüyoruz, saçımızı yıkıyoruz,
gıda olarak alıyoruz, evimizde kullanıyoruz. Sadece bilinen gıda meselesi
değil; örneğin, kullanılan boya, kullanılan yapıştırıcı, kullanılan çözücüler,
çocuklarımızın kullanması için, oynaması için verdiğimiz oyuncaklar; bunların
hepsinin içerisinde kimyasal maddeler, yapıştırıcılar ve boyalar var. Evimizin
duvarına kullandığımız boya bile insan sağlığına etki edebilir. Boyanın
içerisinde oluşan formaldehit, insan sağlığı için çok ciddi bir sorundur ve
buna bağlı olarak “hasta bin sendromu’’ denilen bir klinik tabloya sebep olur.
Kullandığımız cep telefonundan bilgisayara kadar her şey insan sağlığına az ya
da çok zarar verir. 
Çevre
sağlığı, çevre güvenliği ise daha önemli bir konudur çünkü bir ürünün bir
insana zarar vermesi o insanla sınırlı kalırken çevreye verilen zarar daha
geniş kapsamlıdır, daha uzun sürelidir. Hatta, sadece şu anda yaşayan insanlara
değil, gelecek nesillere de zarar verebilir. Onun için, çevrenin bozulması veya
çevrenin zarar görmesi insanın hastalıklarının da temelini oluşturur.
Bildiğiniz hastalıkların yüzde 90’ı çevresel nedenlerle oluşur ve bu yüzden de
çevreyi kontrol etmeden hastalıkları önleyemeyiz. Geriye kalan yüzde 10
hastalık “kromozom anomalisi” diye geçer ama bunun da sebebi çevresel
faktördür. Durup dururken bir kromozom anomalisi, gen bozukluğu oluşmaz, bunu
da tetikleyen çevresel bir faktör vardır. Onun için, Milliyetçi Hareket Partisi
olarak, Ürün Güvenliği ve Teknik Düzenlemeler Kanunu Teklifi’ni prensip olarak
destekliyoruz, doğru buluyoruz, olması gereken bir konu. 
Hatta
bu teklif içerisinde olumlu birkaç nokta daha var. Örneğin, her ürünün
üretilmesinden tüketilmesine kadar takibini getiren düzenlemeler bizce çok
olumludur. Bugünkü teknik anlamda, ürün, üretilmesinden tüketilmesine kadar
takip edilebilir. 
İkinci
olumlu husus şu: Bir ürünün sadece normal satışının değil, internet üzerinden
satışının da bu kapsama alınmasını yine çok olumlu buluyoruz. 
Onun
dışında, kusurlu ürünlerin, ayıplı ürünlerin toplatılması veya geri
çağrılmasını da çok olumlu buluyoruz. Bu teklifte bununla ilgili düzenlemeler
var ama teklif çok zor bir alanla ilgili, çok da sorun olan bir alanla ilgili.
Elbette yasa çıkarmak yetmiyor, özellikle bunun uygulanmasıyla ilgili
yönetmeliklerin olması, kurumların buna hazırlıklı olması ve uygulamada da standart
getirilmesi gerekiyor. 
Orada
söyleyeceğimiz birtakım şeyler var. Bunlardan birincisi: Öncelikle, bir ürünün,
Türkiye’de üretilen bir ürünün insanımız için en uygun olur şekilde üretilmesi
lazım. Yani ürün güvenliği, biraz evvel de söylediğim gibi, insana zarar
vermemesi önemsenerek veya dikkat edilerek yapılmalıdır. Sağlık öncelikse -ki
öyle olması gerekir- her şeyin üstünde olması lazım. Bu, denge güdülerek
yapılacak bir şey değildir. Eğer bir ürün insana zarar veriyorsa ona “Olmazsa
olmasın.” diyebilmemiz lazım. Bu yüzden Türk halkı için, Türk milleti için en
nitelikli ürünleri üretmemiz lazım; “Avrupa Birliği istiyor.” diye üretmememiz
lazım; Türk insanı en iyiye layık olduğu için üretmemiz lazım. Burada Avrupa
Birliği normları esas alınıyor. CE belgesi, Avrupa’ya uygunluk belgesidir, bu
bir güvence belgesidir. Birçok belge var. Bu belgeler de karışıklığa sebep
oluyor. 
Biz
Milliyetçi Hareket Partisi olarak Avrupa Birliğiyle karşılıklı nezaket
içerisinde ilişkilerimizin sürmesini istiyoruz. Avrupa Birliği bizim olmazsa
olmazımız değildir. Onurlu bir ilişki istiyoruz, tüm dış ilişkilerimizde olduğu
gibi. Ama bu ürün güvenliği konusunda da CE belgesi mutlak doğru değildir ya da
Avrupa ülkelerinin hepsi aynı derecede dürüst değildir. 
Ben
birçok örnek biliyorum, daha önceki bürokratik deneyimlerimi söyleyeyim:
Ülkemizde alınamayan CE belgesinin yurt dışından alındığını da biliyoruz. Yani
bu CE belgesi almak her sorunu çözmüyor. Bazı ülkeler buna çok ciddi, dürüst
davranırken bazılarının başka şekillerde bu belgeyi verdiğini de biliyoruz.
Onun için kendi standartlarımız çok daha önemli. TSE belgemiz vardı,
sertifikamız vardı, bence çok daha anlamlıydı ve ürünün üzerinde olan “Türk malı”
ifadesinin sadece buradaki vatandaşlar için değil tüm dünya için de itibar
meselesi olması lazım. Türk veya Türk’ün ürettiği ürünün herhangi bir
sahtekârlıkla anılmaması gerekir. Bunun için kamunun buna dikkat etmesi lazım.
Ayıplı ürünleri ihraç eder duruma düşmememiz lazım. O yüzden çok hassas olmamız
gerekir ve Türk malını, Türk markasını, Türk kimliğini koruyan bir şekilde
ticaret yapmamız da gerekir. Şimdi, burada, bu konuda birçok sorun var,
özellikle ürün güvenliği konusunda denetim yetersizliklerimiz var. Ürün
denetimini daha çok belge üzerinden yapıyoruz ama bu belgeleri, verilirken
mutlak doğru kabul ediyoruz. Ürünün niteliğiyle ilgili inceleme yapamıyoruz.
Bunu yapacak altyapıyı oluşturmamız lazım, bunu yapacak laboratuvar imkânlarını
oluşturmak ve teşkilatı oluşturmak lazım. 
Bir
diğer konu, ürünün piyasa denetimidir. Belki de en eksik olduğumuz alanlardan
biri ürünün piyasa denetimidir. Ben, Ticaret Bakanlığının yaptığı denetimlere
baktım. Denetimler, daha çok şekilsel denetimlerdir, belge denetimleridir,
etiket denetimleridir ve bu denetimler nitel denetimler değildir. 
Evet,
etiket önemlidir, mutlaka her ürünün etiket içermesi gerekir ve o etiketin
içerisinde hangi ürünlerin, hangi malların bulunduğunun, hangi maddelerin
kullanıldığının belirtilmesi lazım ve bu maddelerin insan sağlığına ne kadar
uygun olup olmadığının da belirtilmesi gerekir. Okunamayacak kadar küçük
yazıların ya da içerisine sadece belirli maddelerin adını yazmanın tüketici
açısından hiçbir faydası yoktur. Bunun insan sağlığı üzerine ne gibi olumsuz
etkileri olduğunu belirten etiketler olması lazım. Onun dışında da piyasadan
örneklem yapabilmemiz lazım yani onların getirdiği ürünü değil, bizzat kamu
görevlileri, piyasadan ürünler alarak, bu ürünleri analiz yaparak, nitelik
analizleri yaparak bunları denetlemeli, değerlendirmelidir çünkü piyasaya çıkan
her ürün, belge alan her ürün, devletin güvencesi altında olur ve tüketicinin
bunu bilmesi, bunu analiz etmesi, değerlendirmesi de mümkün değildir. Ürün
güvenliğinin ciddi bir iş olduğunu ve sorumluluk gerektirdiğini belirtmek
istiyorum.
Teklifte
özellikle piyasa denetimi konusunda eksiklikler görüyorum. Caydırıcı cezalar
olması lazım. 20’nci maddede verilen idari para cezaları arasındaki limitler
hakikaten çok fazla, 10 katı. Bu, uygulanmasını ve tarafsızlığını olumsuz
etkileyen bir durum. Hatta, 20’nci maddenin bir fıkrasında da şöyle bir ifade
var: “Üreticinin ekonomik durumuna göre ceza kesilir.” Bunu demek zaten taraflı
davranacağınız anlamına gelmektedir. Bu hüküm kamu güvenliği açısından doğru
bir yaklaşım değildir. Onun için bu ifadeyi kaldırmak ve özellikle limitleri
daraltmak ve inisiyatifi ortadan kaldırmak lazım ve bu cezaları da uygulamak
lazım, cezaları uygulayabilmek için de mutlaka bu işi yapan kamu görevlilerine
de destek olmak lazım. Bu işi yapan kamu görevlilerinin en büyük sıkıntısı, arkasında
devletin, hükûmetin desteğinin olmamasından dolayı yılmışlıktır. Bilmiyorum,
içinizde bu işi yapanlar var mıdır? Bir bakkala gücü yetmez; oradaki bir
üründen dolayı tutanak tutacak olsa, bununla ilgili ceza verecek olsa başına
gelmedik şeyler kalmaz. O zaman da bu işi yapan insanlar yılar, bu işi
yapmaktan vazgeçer ya da oyalar. Onun için yasalarımızda çok ciddi cezalar var,
idari cezalar var ama bu cezalar caydırıcı olmuyor.
(Mikrofon
otomatik cihaz tarafından kapatıldı) 
BAŞKAN
– Sayın Aycan, toparlayın sözlerinizi lütfen.
SEFER
AYCAN (Devamla) – Bitiriyorum.
Cezaların
caydırıcı olması için uygulanması ve tarafsız bir şekilde, ayrım yapmadan
kullanılması lazım. Buna inandırdığımız zaman herkesin de riayet edeceğini
düşünüyorum. Hatta, bu cezalar bile yeterli değil; kasten, bilerek hile yapan,
aldatan, insanın sağlığıyla oynayanlara Türk Ceza Kanunu’na hükümler koyup en
ağır cezaları vermek ve bir daha da bu kişilerin bu işi yapmasına engel olmak
lazım. Onun için, idari para cezalarımız caydırıcı olmalı, hatta Türk Ceza
Kanunu’na bununla ilgili düzenlemeler koyup insan sağlığıyla oynayanları en
ağır şekilde cezalandırmamız gerekir diye düşünüyorum. 
Teşekkür
ederim, saygılar sunarım. (MHP sıralarından alkışlar)
BAŞKAN
– Evet, gruplar adına söz talepleri karşılandı. 
Şimdi,
şahsı adına Sayın İbrahim Halil Oral, buyurun. 
İBRAHİM
HALİL ORAL (Ankara) – Konuşmayacağım Sayın Başkan.
BAŞKAN
– Peki.
Değerli
arkadaşlar, soru-cevap işlemi yok. 
Geneli
üzerindeki görüşmeler tamamlanmıştır.
Şimdi
ikinci bölümde yer alan maddeleri, varsa o madde üzerindeki önerge işlemlerini
yaptıktan sonra, ayrı ayrı oylarınıza sunacağım. 
15’inci
madde üzerinde 4 adet önerge vardır, önergeleri okutup aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
15’inci maddesinin 5’inci fıkrasının aşağıdaki şekilde değiştirilmesini arz ve
teklif ederiz.
“(5)
Yetkili kuruluş, ürün denetiminin etkin ve hızlı yapılması için gerekli idari
ve teknik yapıyı oluşturur, plan ve program hazırlar ve gerektiğinde diğer
yetkili kuruluşlarla iş birliği yapar. Ürünün birden fazla teknik düzenleme
kapsamına girdiği ve bu teknik düzenlemelerin her birinin ya da bazılarının
farklı yetkili kuruluşların görev alanında bulunduğu hâllerde, piyasa gözetimi
ve denetimi, ürünün bu teknik düzenlemelerin hükümlerine uygunluğunun eş zamanlı
kontrol edilebilmesini teminen ilgili bütün yetkili kuruluşlarca ortaklaşa
yürütülür. Yetkili kuruluşlar arasında ortaya çıkabilecek görüş ayrılıklarının
giderilmesine ilişkin koordinasyon, Bakanlık tarafından sağlanır.”
 Ayşe
Sibel Ersoy Sefer Aycan Cemal
Çetin
 Adana Kahramanmaraş İstanbul
 İbrahim
Özyavuz Olcay Kılavuz
 Şanlıurfa Mersin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET
ERDOĞAN (Gaziantep) – Katılamıyoruz Sayın Başkan.
BAŞKAN
– Önerge üzerinde söz talebi, Sayın Ayşe Sibel Ersoy’un.
Buyurun.
(MHP sıralarından alkışlar)
AYŞE
SİBEL ERSOY (Adana) – Sayın Başkan, değerli milletvekilleri; görüşmelerine
devam ettiğimiz Ürün Güvenliği ve Teknik Düzenlemeler Kanunu Teklifi üzerine
Milliyetçi Hareket Partisi Grubu adına konuşmak üzere söz almış bulunmaktayım.
2002
senesinde yürürlüğe giren 4703 sayılı Ürünlere İlişkin Teknik Mevzuatın
Hazırlanması ve Uygulanmasına Dair Kanun’la ilk etapta kaliteli ve güvenli ürün
üretimi için gerekli olan altyapı oluşturuldu. Gümrük birliğinin bize en büyük
faydalarından biri, Avrupa Birliği standartlarında ürün üretmek oldu. En büyük
ticari ortağımız olan AB’ye ihracatımızda aranan şartların ülkemizde
uygulanıyor olması, ihracatımız açısından çok önemli bir kazanımdır. Nitekim,
uyum sayesinde AB’yle ticaretimizin yanı sıra ülkemiz ürünlerinin yükselen
kalitesi ve standartları sayesinde diğer ülkelere ticaretimiz de olumlu
etkilenmiştir. Ancak 2002 yılından bu yana on beş yılı aşkın bir süre geçti. Bu
zaman zarfı içerisinde teknoloji değişti, ihtiyaçlarımız değişti, esas
aldığımız Avrupa Birliği mevzuatı güncellendi. Takdir edersiniz ki 2002 yılı
itibarıyla denk olduğumuz Avrupa Birliğinin gerisinde kalmamak adına, ürün
güvenliği sistemimizin bu değişikliklere adapte olması önemlidir. İlaveten,
devlet olarak ihraç ürünlerimizin önünde ürün güvenliğinden kaynaklı teknik
engel oluşumunu önlemek de diğer bir vazifemizdir.
İhracatta
esas olması gereken, kaliteli ve ürün ihracatı yaparak ihracat artışını
sağlamaktır. Ayrıca, tüketicilerimize güvenli ürün sağlanmasında kilit rol
oynayan piyasa gözetimi ve denetimi uygulamalarında ortaya çıkan ihtiyaç ve
boşlukların giderilmesi de devletimizin asli görevleri arasındadır. İşte, bu
amaçlar doğrultusunda hazırlanmış olan Ürün Güvenliği ve Teknik Düzenlemeler
Kanunu Teklifi’nin ülkemiz açısından çok önemli olduğunu düşünüyorum. Bu taslak
yasalaştığında 4703 sayılı Kanun’un yerine geçeceği malumunuzdur. 4703 sayılı
Kanun, on beş yıl önce ülkemizde yeni bir sistem kurulmasına vesile olmuştur.
Bu taslağın, ürün güvenliği sistemini daha da güçlendirerek bir adım ileriye
taşıyacağına inanıyorum.
Malumunuz
olduğu üzere, AB’yle aramızda tesis edilen gümrük birliğiyle taraflar arasında
bir gümrük birliği oluşturulmuştur ve aynı mevzuat uygulanmaktadır. Bu nedenle,
Avrupa Birliğine yapılacak ihracat da taslak kapsamındadır. Gümrük birliğinin
temel özelliği olan “malların serbest dolaşımı” ilkesinin işleyebilmesi için,
Türkiye’de imal edilerek veya imal edilmese dahi serbest dolaşıma sokularak AB
üyesi ülkelerin piyasalarına arz edilmesi, hedeflenen ürünlerin de her iki pazarda
da geçerli ortak teknik kurallara uygun ve her durumda güvenli olması
gerekmektedir. Aksi takdirde, iki taraf arasında ticarette ürünlerin güvenlik
kurallarına uygunluğunun denetimi gerekli olacak, bu da ticareti kısıtlaması
nedeniyle genelinde taraflar arasında malların serbest dolaşımını, özelinde ise
AB pazarına ihtiyacımızı sekteye uğratacaktır. Avrupa Birliğine yapılacak
ihracatın kapsama alınmasıyla AB’ye ihraç edilmesi hedeflenen ürünler, ülkemiz
piyasasına arz edilmiş sayılacak ve bu şekilde muamele görecektir. Böylece,
AB’yle aramızdaki ticaretin önüne engel çıkarılması da önlenmiş olacaktır. 
Yeni
gelen kanun teklifiyle en büyük yenilik, şüphesiz ki güvensiz veya tağşişe konu
ürün ihracatının yasaklanmasıdır. Türk malı imajının yabancı pazarlarda
korunması için teklifte, güvensiz ve uygunsuz ürün ihraç eden firmalara
müeyyide uygulanması, ülkemiz açısından da büyük bir gelişmedir. İhraç edilen
ürünlerimizin insan sağlığı ve güvenliğini, hayvan ve bitki sağlığını ve
çevreyi tehdit eder nitelikte uygunsuzluklar taşıması durumunda veya yanıltıcı
etiketleme, son kullanma tarihinin değiştirilmesi gibi tüketiciyi yanıltacak
özellikler içermesi durumunda devletimizce önlemler alınması, Türk mallarının
kaliteli ve güvenli olduğu gerçeğini dünyaya duyururken büyük fayda
sağlayacaktır. 
Teklifin
mevcut ürün güvenliği sistemimizi güçlendireceği inancıyla hayırlara vesile
olmasını diliyor, hepinizi saygıyla selamlıyorum. (MHP sıralarından alkışlar)
BAŞKAN
- Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ürün Güvenliği ve Teknik Düzenlemeler Kanunu Teklifi’nin 15’inci
maddesinin (1)’inci fıkrasında yer alan “denetim yapar” ibaresinin “denetler” şeklinde
değiştirilerek yeniden düzenlenmesini arz ve teklif ederiz.
 Dursun
Müsavat Dervişoğlu Enez Kaplan Hayrettin Nuhoğlu
 İzmir Tekirdağ İstanbul
 Mehmet
Metanet Çulhaoğlu İmam Hüseyin Filiz Ayhan Altıntaş
 Adana Gaziantep Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET
ERDOĞAN (Gaziantep) – Katılamıyoruz Sayın Başkanım.
BAŞKAN
– Önerge üzerinde söz talebi, Sayın Mehmet Metanet Çulhaoğlu’nun.
Buyurun
Sayın Çulhaoğlu. (İYİ PARTİ sıralarından alkışlar)
MEHMET
METANET ÇULHAOĞLU (Gaziantep) – Sayın Başkan, değerli milletvekilleri; 173 sıra
sayılı Ürün Güvenliği ve Teknik Düzenlemeler Kanunu Teklifi’nin 15’inci maddesi
üzerine İYİ PARTİ Grubu adına söz almış bulunuyorum. Heyetinizi saygıyla
selamlarım. 
Son
günlerde almakta olduğumuz şehit ve gazi haberleri yüreğimizi dağlamaktadır.
Şehitlerimize Cenab-ı Allah’tan rahmet; analarına, babalarına, kardeşlerine,
eşlerine ve tüm sevenlerine Rabb’imden sabırlar diliyorum; gazilerimize de acil
şifalar diliyorum. Mevla’m, ordumuzu muzaffer eylesin; Mehmetçiklerimizin
ayağına taş değdirmesin diyorum.
Sayın
Başkan, değerli milletvekilleri; teklifin 15’inci maddesiyle ürünlerin
denetimine ilişkin genel usul ve esaslar düzenlenmekte olup dış ticarete konu
ürünlerin uygunluk denetimlerinin Ticaret Bakanlığınca belirlenmesiyle kanunun
Avrupa Birliğine uyumlu şekilde uygulanabilirliğini sağlamak amacıyla
hazırlanmış teknik düzenlemeler getirilmektedir. Avrupa ekonomik alanında
serbest dolaşımda bulunan birçok üründe gördüğümüz ve Avrupa’ya uygunluk
anlamına gelen CE harfleriyle ilgili işaret, Avrupa topluluğu içerisinde
satılan ürünlerin asgari güvenlik, sağlık ve çevre koruma gereklerine göre
denetlendiğini, aynı zamanda tüm üreticilerin hesap verilebilir, aynı kurallara
uyumunu zorunlu kılarak adil rekabet koşullarını ifade etmektedir. 
Evet,
1985 yılından bugüne, otuz beş yıldır Avrupa’daki bu uygulama, AK PARTİ’nin on
sekiz yıllık devrihükûmetlerinin geç kaldığı bir düzenlemedir. Böylesine önemli
bir konunun komisyonlarda görüşülmesi esnasında yine sivil toplum kuruluşları
işin içine dâhil edilmemiştir. Evimize giren tüm ürünlerin güvenli olması,
vatandaşlarımızın sağlığı açısından büyük önem taşımaktadır. E-ticaretle
birlikte teknolojinin bizlere sunduğu kolay ve rahat alışveriş imkânları,
beraberinde genel şikâyetleri de getirmiştir. Bunların başlıcaları,
vatandaşlarımızın ağırlıklı olarak verdiği şikâyetler, gönderim sürelerinin
beyan edildiğinden uzun olması, ürünün bozuk veya yanlış ürün olması, “web”
sitelerindeki arıza veya yedi gün yirmi dört saat açık olmaması, beklenmeyen
işlem masraflarıdır. Bugün ülkemizde tüketici haklarına başvuran 100
vatandaşımızdan 70’i haklı çıkıyor, bu alandaki eksiklikleri bir an önce
gidermek gerekmektedir. Teslim edilen ürünler, sipariş edilen üründen farklı ya
da arızalı çıkmakta, ödemesi önce yapıldığı için tüketiciler mağdur olmaktadır.
Burada sadece tüketici hakem heyetlerini değil, devlet yaptırımlarını da
devreye almamız gerekir. 
Arkadaşlar,
Avrupa Birliği Teknik Mevzuatına Uyum’un tamamlanması için, görüştüğümüz bu
teklifin amacına ulaşması için öncelikle bunların yapılması gerekmektedir.
Bakınız, uyum yasasını getiriyorsunuz ama üretimin artması ve milletin daha
ucuz sebze meyve yiyebilmesi için tarımdaki girdi fiyatlarını düşürmeyi hiç
düşünmüyorsunuz. Çiftçilerimiz için sürdürülebilir bir tarım politikasını
getirmenizi bekliyoruz. Bu hususlarda birçok önerge verdik fakat AK PARTİ
Hükûmeti olarak sizler, hiçbirini Meclisin gündemine almadınız, sorunları
araştırmadınız, hep kaçtınız. Bizler “Çiftçiler zor durumda, üretim yapamıyor,
topraklarını satmaya başladılar.” diyoruz ama iktidar mensubu sizler, bu
çığlıkları, bu feryatları duymuyorsunuz. Umuyorum ve ümit ediyorum ki iş işten
geçmeden bu gaflet uykusundan uyanırsınız. İnşallah, uyandığınızda iş işten
geçmemiş olur. 
Avrupa
Birliğine uyum sağlayan mevzuatların tamamında çiftçimizin sorunlarını, üretimi
ve istihdamı da halletmek gerekmiyor mu arkadaşlar? Kanunlar, yönetmelikler ve
tüm mevzuatlar insanımızı, üreticimizi, çiftçimizi koruyucu, kollayıcı olmalı;
iş imkânı sağlamalı, aş sağlamalı yoksa Avrupa Birliği mevzuatına uyum
sağlamak, Adapazarı’ndaki Tank Palet Fabrikasını birilerine peşkeş çekmek,
enflasyonu sanal olarak düşürmek değildir. Siz, öncelikle işsizliği, tarımı,
ev, hane halkının ücretlerini düzeltmeli, çarşı pazardaki yangını
söndürmelisiniz. Dış ticaret açığımız, milletimizin kefen parasıyla kapanmaz.
Geçici pansuman tedbirleriyle milletimizin problemlerini çözemezsiniz, ameliyat
gerekiyorsa neşteri vurmak kaçınılmazdır. Vatandaşlarımızın haklarını ve
çıkarlarını korumak için, öncelikle, onların menfaatlerine olacak üretim konusu
temel alınmalı, bu konuyu öncelikle çözmelisiniz. Bakın, genç nüfusumuzun
üniversiteli gençleri işsiz. 
(Mikrofon
otomatik cihaz tarafından kapatıldı)
BAŞKAN
– Sayın Çulhaoğlu, tamamlayın sözlerinizi lütfen.
MEHMET
METANET ÇULHAOĞLU (Devamla) – Ülkemizin AB’yle entegrasyon sağlaması için önce
kendi insanımızın menfaatlerini korumalıyız, bence en önemli ve öncelikli adım
budur. Samanın, patatesin, soğanın ithal vergilerini sıfırlayarak yurt dışından
ithal etmekle bu iş çözülmez. Her zaman söylediğim gibi yine söylüyorum ve
söylemeye devam edeceğim: Üretim, üretim, üretim… Çiftçimizi, sanayicimizi,
esnafımızı destekleyelim ki üretim olsun, istihdam olsun, insanlarımız işe, aşa
kavuşsun. 
Bu
duygu ve düşüncelerle yüce heyetinizi saygıyla selamlıyorum. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler… etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
15’inci maddesinin (4)’üncü fıkrasında “orantılılık” ibaresinden sonra gelmek
üzere “ölçülülük” ibaresinin eklenmesini arz ve teklif ederiz.
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Ahmet Vehbi Bakırlıoğlu Müzeyyen Şevkin
 İzmir Manisa Adana
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET
ERDOĞAN (Gaziantep) - Katılamıyoruz Sayın Başkan.
BAŞKAN
– Önerge üzerinde söz talebi, Sayın Tacettin Bayır’ın.
Buyurun
Sayın Bayır. (CHP sıralarından alkışlar) 
TACETTİN
BAYIR (İzmir) – Sayın Başkan, değerli milletvekilleri; hepinizi saygıyla
selamlıyorum. 
Öncelikle,
şehitlerimize Allah’tan rahmet, gazilerimize acil şifa, Mehmetçiklerimize de
güç ve kuvvet diliyorum.
Değerli
arkadaşlar, görüşmekte olduğumuz 173 sıra sayılı Ürün Güvenliği ve Teknik
Düzenlemeler Kanunu Teklifi’nin geçmişine şöyle bir bakacak olursak, 2013
yılında Avrupa Birliği Uyum Komisyonuna gelen bu kanun, 2018 yılında
Komisyonumuzda görüşüldükten sonra Meclise gelmiş ama ne hikmetse tam
kanunlaşacakken kadük duruma düşmüştür. Son iki senedir, özellikle 9’uncu madde
üzerinde “Ürün güvenli olacak.” diye bürokrasi ve Meclis boş kelime
değişiklikleriyle oyalanıyor ve şimdi Meclise geliyor. Yapı itibarıyla genel
olarak bu yasaya Cumhuriyet Halk Partisi olarak karşı değiliz, öncelikle onu
söylemek istiyorum. Ancak bu konuda biraz ağır hareket ettiğimizi de kabul
etmemiz lazım -biz, hâlâ bu ürün güvenliğini geçirmeye çalışırken Avrupa
Birliği de bu arada boş durmuyor- şu anda an itibarıyla iki yıl geriden takip
ediyoruz. Örneğin, biz bu yasayı belki bu akşam geçireceğiz ancak iki yıl sonra
büyük bir ihtimalle karekod meselesi tekrar bizim önümüze gelecek ve karekod
konusunda Avrupa Birliğinin dayatmasıyla karşı karşıya kalacağız. Bugün
itibarıyla karekod hayata geçirilebilir miydi? Evet, belki büyük
işletmelerimiz, holdingler buna hemen geçebilir ancak orta veya küçük
işletmeleri düşündüğümüz zaman karekodu bugün dayatmanın orta boy ve küçük boy
işletmelere haksızlık olacağını düşünüyoruz. Bu anlamda büyük ihtimalle bu
kanunla ilgili iki yıl sonra tekrar önünüze yeni bir kanun teklifi getireceğiz.
Ben,
bu arada, bir şeye dikkat çekmek istiyorum sevgili arkadaşlar. Bu ürün
güvenliği ve teknik düzenlemelerin altyapısının asıl hedefi, bizim yurt dışına,
Avrupa Birliğine onların istediği standartlarda mal üretmemiz ve o üretilen
malın denetimini sağlamaktır, asıl amaç budur ve bunu yaparsanız daha fazla
ihracat yapabilirsiniz. Ancak bugün itibarıyla olaylara baktığımızda -içinde
bulunduğumuz- özellikle corona virüsünün ülke ekonomisine yani ihracatımızda…
Özellikle 5 ülkede -İtalya, Irak, İran, Çin ve Güney Kore’de- 2019 yılı
içerisinde 24 milyar dolarlık ihracatımız, 38 milyar dolarlık da ithalatımız
var. Bunu niye söylüyorum? Şunun için söylüyorum: Corona virüsü, Türkiye
ekonomisini vurabilir. Bir şeye dikkat çekmek için söylüyorum. Eğer bu 5
ülkedeki ekonomik anlamda yaptığımız ithalat ve ihracat bağlantılarında bir
tedbir alamazsak, samimiyetle söylüyorum, cari açığımız, inanılmaz derecede
ters gelecektir. Bu anlamda, TÜİK kaynaklarına göre, 16 ülkede iptal edilen
uluslararası 400 fuarımız var arkadaşlar, 400 fuar iptal edildi sırf corona
virüsü yüzünden. Yani bu, şu demektir Türkiye ekonomisinde: Türkiye’de üreten
sanayicinin, ithalat yapan firmaların büyük bir bölümünün satışları ciddi boyutta
düşecektir, ona keza o ülkelerden aldığımız ürünlerin de Türkiye açısından
girdisi azalacaktır. Bunu göz önüne almak zorundayız ve buna bir tedbir almak
zorundayız. 
Ben
Sanayi, Ticaret Komisyonu üyesi, Cumhuriyet Halk Partili bir milletvekili
olarak ekonomiden sorumlu bakanlarımızı bu konuda uyarma görevimi yerine
getiriyorum. Bu anlamda ciddi ekonomik tedbirler alınmasını öneriyorum. Ülke
ekonomisinin düzeltilmesi için özellikle ürün güvenliği ve teknik düzenlemeler
konusunda barkod sistemi ve Türk malı “869” barkodunun mutlaka öne çıkarılması
gerektiğinin ve Türk toplumunun Türk ürünlerini tercih etmesi yönünde birtakım
kampanyalar yapılmasının da ülke ekonomisine katkı sağlayacağını düşünüyorum
ama hepsinden önemlisi, dışarıya ihraç ettiğimiz ürünlerde özellikle “Türk malı
kalitelidir.” imajını yayabilmeliyiz. Bunu yapmak için de bu ürün güvenliği
konusundaki kontrollerimizi mutlaka ve mutlaka sıklaştırmalıyız. Biz,
Cumhuriyet Halk Partisi olarak, Komisyona gelen bu kanun teklifinin birçok
bölümüne katılıyoruz. Ufak tefek, böyle, işte, “orantı”ymış,
“basitleştirme”ymiş gibi kelimelerde takılı kalmayı düşünmüyoruz. Bu konuda
Komisyon Başkanımızın da bize anlayış göstereceğini ve bu düzenlemeleri
düzelteceğini düşünüyoruz ve hepinize sevgi ve saygılarımızı sunuyoruz. 
Teşekkür
ederim. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Son
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 15’inci maddesi yedinci fıkrasında geçen
“halinde” ibaresinin “durumunda” olarak değiştirilmesini arz ve teklif ederiz.
 Ali
Kenanoğlu Garo Paylan Tuma
Çelik
 İstanbul Diyarbakır Mardin
 Kemal
Peköz Nusrettin Maçin Filiz Kerestecioğlu Demir
 Adana Şanlıurfa Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge üzerinde söz talebi, Sayın Filiz Kerestecioğlu’nun.
Buyurun
Sayın Kerestecioğlu. (HDP sıralarından alkışlar)
FİLİZ
KERESTECİOĞLU DEMİR (Ankara) – Sayın Başkan, değerli milletvekilleri; 8 Mart
Dünya Kadınlar Günü haftasındayız, gündem dışı yapamadığım konuşmamdan şimdi
söz etmek istiyorum, o pek kapalı oturumumuz nedeniyle. 
Başta
Gültan Kışanak ve Sebahat Tuncel olmak üzere, cezaevindeki tüm kadın
arkadaşlarımı selamlayarak söze başlamak isterim. (HDP sıralarından alkışlar) 
Biz
feminist kadınların bir sloganı var: “Geceleri de sokakları da meydanları da
terk etmiyoruz.” diyoruz. Bu sözler, sokaklardaki, evlerin dışındaki varlık
mücadelemizin ve hak iddiamızın bir ifadesidir ama aynı zamanda bu söz şunu da
söyler: “Sözümüzü duymazdan geldiniz, üzerini örttünüz ama buradayız ve nasıl
bir dünya hayali kurduğumuzu yüksek sesle haykırıyoruz.” Başta birkaç kadının
bildiği bu slogan, bugün Türkiye’nin dört bir yanından milyonlarca kadının
duygularını dile getiriyor. Şimdi, İstanbul Valiliğinin tam da 8 Mart
haftasında getirdiği absürt toplantı ve gösteri yasağı, bu nedenle, kadınların
tüm varlık mücadelesini hedef alıyor ve bakın, o yasaklama kararında diyor ki:
“Şehitlerimizin ve gazilerimizin olduğu böylesi hassas bir dönemde toplumda
infial uyandıracak gösteri yürüyüşü, imza toplama, bildiri dağıtma gibi etkinlikler
3 Mart’tan 10 Mart’a kadar yasak.” Manidar değil mi tarihler? Ve şu da manidar
değil mi: Siz o “hassas” dediğiniz günlerde bu Meclisi toplamadınız, toplanmadı
bu Meclis ve şimdi kadınlardan bunu çıkarmaya çalışıyorsunuz.
Yasak
kararları, savaş kararları, göçmenlerin hayatlarını pazarlık konusu yapan
kararlar bizlere rağmen alınıyor. Savaşlardan, paradan, gizli anlaşmalardan
konuşulmaya başlandığında nasıl da hızla kadınların gündemlerini siyasetin
dışına itmeye yelteniyorsunuz. Bunlara rızamız yok. Biz tam da bu nedenle, tam
da savaşları en ağır yaşayanlardan olduğumuz için, emeğimize her gün el
konulduğu için, hayatlarımız hakkında konuşmayı erkekler her gün kendilerine
hak gördüğü için bu düzeni değiştirmeye ve başka bir dünya kurmaya en yakın olanlarız.
İşte, kadınların kurtuluş mücadelesi, tüm bunlardan özgürleşme tarihidir; o
yüzden de bize dayatılan bu sınırları tanımayarak, uluslarötesi bir kadın
dayanışmasını ve feminist mücadeleyi yaşatmalıyız. 
Virginia
Woolf’un sözleriyle anlatmak istiyorum: “Bir kadın olarak benim ülkem yoktur,
bir kadın olarak bir ülke de istemiyorum; bir kadın olarak tüm dünya benim
ülkemdir.” 
Savaşı
ve erkekliği büyüterek sesimizi bastırmaya çalışsanız da “Emeğimiz bizimdir,
bedenimiz bizimdir.” demeye ve yüksek sesle “İnadına barış! İnadına barış!”
demeye devam edeceğiz. 8 Martta sokaklara çıkacak kadınların önünde durmaktan
vazgeçin. Siz üzerimizdeki baskıyı artırdıkça biz bulunduğumuz her yerde
sesimizi yükseltmeye kararlıyız çünkü. 
Bakın,
bu ülkede bedelini ödeyerek âdeta yaşamını satın alıyor insanlar, gençler;
bedelini ödeyemeyenler ise ya da zengin olmayanların çocukları ise askerde
ölüyorlar. Ben vicdani reddi savunuyorum ve her türlü silahlanmaya, savaşa
karşıyım. Peki, biz ne yapacağız savaş karşıtıysak? Ben savaşı onaylamak
zorunda mıyım? Ama Cumhurbaşkanına bakarsanız, evet, onaylamayanlar hain
olabiliyor. Ya da bakın bir İçişleri Bakanının sözlerine… Bugün sınırda TELE1
muhabiri, kendisine göçmenlerle ilgili sayıları teyit edemediği için bir soru
yöneltiyor: “Sayıları bilemiyoruz. Sizin dediğinize göre 200 binin üstünde
olması lazım ama 5 bin diyorlar.” İçişleri Bakanının cevabı şöyle: “Siz
kimsiniz? Nereden geldiniz?” Herhâlde “TELE1’den.” diyor muhabir. “Kaç
kişisiniz siz?” “1 kişiyim.” diyor. “Bizim burada her yerde, her tarafta
birimlerimiz var. Siz tabii, teyit edemezsiniz.” Hadi, bu kısmına kadar bir
kabalık diyelim. Arkasından “Siz ne zaman Türkiye’nin tarafında oldunuz ki?”
Yani bu sözler, gerçekten ne bakanlara ne milletvekillerine ne cumhurbaşkanlarına
ne normal bir insana yakışan sözler oluyor. 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
FİLİZ
KERESTECİOĞLU DEMİR (Devamla) – Tamamlayacağım Sayın Başkan. 
Evet,
biz burada, erkeklerin özellikle, nasıl kavga çıkardığını ve hiçbirimiz için de
kürsü dokunulmazlığının olmadığını iki gündür gözlemliyoruz. Peki, illa bir
yasaklama olacaksa yasaklanması gereken bu kavga dövüş siyaseti iken neden
kadınların yıllardır şenlikle, barışla yaptıkları güzel yürüyüşleri yasaklamaya
kalkıyorsunuz? Hadi, bunu yasaklayın, buradaki dövüşleri yasaklayın. Bakın, biz
burada, ben en azından kendi adıma bunu söyleyebilirim, kadın olarak şiddet
gördüğümü düşünüyorum. Sürekli şu sıraların önündesiniz, sürekli bir
-affedersiniz- horozlanma hâlinde birbirinizle erkeklik yarıştırıyorsunuz ve
hakikaten bu, aslında dövüşmeyen insanlar için de o anda “şiddet” demek ve bunu
ben asla kabul etmiyorum.
Ayrıca,
Sayın Başkan, şunu da ifade etmek isterim, lütfen tamamlamama izin verin. Bu
arada, bir ara verme işlemi oluyor ve bunu bütün Meclis Başkan Vekilleri
yapıyor. 
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – Son sözümü söyleyebilir miyim?
BAŞKAN
– Son sözünüzü alayım, merak ettim o kısmını.
FİLİZ
KERESTECİOĞLU DEMİR (Devamla) – Bu, bir teamülse böyle bir teamülde bu ara
verme işi, kavganın daha fazla büyümesine neden oluyor. Bu, bir tuzak gibi, her
zaman bu böyle oluyor. Ara verildiği anda şöyle bir teamül oluyor bu o zaman:
“Canlı yayın kapansın, sonra yiyin birbirinizi.” teamülü. Böyle bir teamül
olmaz olsun arkadaşlar, yapmayın bunu.
BAŞKAN
– Ben başka türlü aşağıya gelemiyorum da o yüzden.
FİLİZ
KERESTECİOĞLU DEMİR (Devamla) – Sizin aşağı gelmeniz gerekmiyor ama orada
bulunduğunuz görevde -bunu sadece sizin için söylemiyorum, bütün Meclis Başkan
Vekilleri için söylüyorum- bir başka sorumluluğunuz da aynı zamanda herhâlde
burada milletvekillerinin de stenograf arkadaşlarımızın da can güvenliğini
sağlamak. Hepimize bir şey olabilir, birisi kalpten gidebilir ki bu Meclis
bunları gördü tarihinde ama sonuçta şunu söylemek isterim: İşin hülasası,
şiddetin beslendiği erkeklik, beter bir durumdur, Mecliste de sokaklarda da
dışarıda da bu böyledir.
BAŞKAN
– Teşekkür ediyorum.
FİLİZ
KERESTECİOĞLU DEMİR (Devamla) – Ben yaşasın kadın dayanışması, yaşasın 8 Mart
diyorum. (HDP sıralarından alkışlar)
BAŞKAN
- Önergeyi oylarınıza sunuyorum: Kabul edenler… Etmeyenler… Kabul edilmemiştir.
15’inci
maddeyi oylarınıza sunuyorum: Kabul edenler… Etmeyenler… Kabul edilmiştir.
Sayın
Akar, tutanakları inceledim az önceki şeyle ilgili olarak, Sayın Zengin arzu
ederlerse kendilerine 69’dan söz vereceğim.
HAYDAR
AKAR (Kocaeli) – Sayın Zengin’e mi söz vereceksiniz?
ÖZLEM
ZENGİN (Tokat) – Duyamadım ben Sayın Başkanım?
BAŞKAN
– Sataşma olduğuyla ilgili. 
ÖZLEM
ZENGİN (Tokat) – Yok.
BAŞKAN
- Peki, söz talebiniz yoksa birleşime on dakika ara veriyorum.
Kapanma Saati: 17.57
ÜÇÜNCÜ OTURUM
Açılma Saati: 18.12
BAŞKAN: Başkan Vekili Süreyya Sadi BİLGİÇ
KÂTİP ÜYELER: Mustafa AÇIKGÖZ (Nevşehir), Barış KARADENİZ
(Sinop)
-----0-----
BAŞKAN
– Sayın milletvekilleri, Türkiye Büyük Millet Meclisinin 65’inci Birleşiminin
Üçüncü Oturumunu açıyorum.
173
sıra sayılı Kanun Teklifi’nin görüşmelerine devam ediyoruz.
Komisyon
yerinde.
16’ncı
madde üzerinde 3 önerge vardır. Önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
16’ncı maddesinin (2)’nci fıkrasının aşağıdaki şekilde değiştirilmesini arz ve
teklif ederiz.
“(2)
Yetkili kuruluş, ürünleri belirli bir program dahilinde, yeterli ölçek ve
sıklıkta, işaret veya belge kontrolü veya duyusal inceleme yaparak ve
gerektiğinde numune almak suretiyle veya üründen ve üretim hattından muayene ve/veya
test yoluyla bu numunelerin teknik düzenlemeye uygun ve güvenli olup olmadığını
test yoluyla denetler ve bu işlemleri kayıt altına alır.”
 Sefer
Aycan Yaşar Karadağ İbrahim Özyavuz
 Kahramanmaraş Iğdır Şanlıurfa
 Cemal
Enginyurt Cemal Çetin Arzu Erdem 
 Ordu İstanbul İstanbul
BAŞKAN
– Komisyon önerge katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge üzerinde söz talebi Sayın Arzu Erdem’in.
Buyurun
Sayın Erdem. (MHP sıralarından alkışlar) 
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, 173 sıra sayılı Ürün Güvenliği ve Teknik Düzenlemeler Kanunu
Teklifi’nin 16’ncı maddesi üzerinde Milliyetçi Hareket Partisi Grubum adına söz
almış bulunmaktayım. Gazi Meclisi ve ekranları başında bizi izleyen aziz Türk
milletini saygılarımla selamlıyorum.
Değerli
milletvekilleri, İdlib’de 27 Şubat 2020 tarihinde ve sonrasında yaşanan
şehadetler milletimizi ve hepimizi ziyadesiyle üzmüştür, derinden yaralamıştır.
Türk Silahlı Kuvvetlerimize yapılan her saldırıyı nefretle kınıyorum. Aziz
şehitlerimize Allah’tan rahmet; ailelerine, silah arkadaşlarına ve milletimize
sabır ve başsağlığı diliyorum. Unutulmasın ki biz bir ölür, bin diriliriz. Şu
anda tedavi altında bulunan kardeşlerimize acil şifalar temenni ediyorum. İdlib
saldırısından hemen sonra başlatılan Bahar Kalkanı Harekâtı’nda Rabb’im
kahraman Türk askerimize güç kuvvet versin. Ordumuzu muzaffer eylesin inşallah,
dualarımız kahramanlarımızla. 
Değerli
milletvekilleri, söz konusu kanun teklifiyle, bir ürünün, insan sağlığı ve
güvenliği, tüketici, çevre, iş sağlığı ve iş yeri güvenliği gibi bir kamu
yararı bakımından tehlike arz ettiği hâllerde gerekli düzenlemelerin yapılması
ve önlemlerin alınması amaçlanmaktadır. 
Gıda
israfı, üretilen gıdaların tüketilmeden çöpe gitmesi demektir. Gıda israfının
Türkiye’ye ve dünyaya faturası gittikçe ağırlaşmaktadır. Ürün güvenliğinin
yanında gıda israfına da özellikle ülkemizde çok dikkat çekmekte fayda var.
Türkiye İstatistik Kurumunun 2018 verilerine göre, 18 milyon ton meyve ve sebze
çöpe atılmaktadır. Yine, her yıl 1,7 milyar ekmek çöpe gitmektedir. Bu veriler
gün geçtikçe artmaktadır ve ne yazık ki gittikçe vahim bir hâl almaktadır. Türkiye’de
mutfaklarda en çok tahıl ve tahıl ürünleri, sonra sebze, sonra da bakliyat ve
meyve tüketilmektedir. Bunların yüzde 16’sının çöpe gittiğine dikkat çekmek
istiyorum.
Değerli
milletvekilleri, Türkiye, dünyanın en büyük 4’üncü sebze, 10’uncu meyve üreticisidir.
Dünyada bir yılda üretilen sebzenin yüzde 2,5’i, meyvenin ise yüzde 2’si
Türkiye’de üretilmektedir. Ancak ne yazık ki “çirkin gıdalar” adıyla, tarladan
rafa taşıma esnasında iyi paketlenmediği için veya görüntüsü estetik olmadığı
için çöpe giden birçok ürünümüz var maalesef. Küçük çiftliklerde yetersiz insan
kaynağıyla üretim yapan eski nesillerin tarım uygulamalarından kaynaklanan
kayıplarla birlikte, sofralara gelene kadar toplam 2,4 milyon ton sebze, 880
bin ton meyve çöpe gitmektedir. Bu miktar, Orta Afrika ülkelerinin bir yıllık
toplam sebze üretimine denk gelmektedir.
Değerli
milletvekilleri, hepimizin evlatları var, yemeklerini yerken özellikle
çocukluklarında, küçüklüklerinde şunu söyleriz: “Yemeğini bitir, arkandan
ağlar.” Niye söyleriz bunu? Hem kendi gıdasını alması açısından hem israfı
önlemek açısından. İşte, tam burada, özellikle evlatlarımıza, evimizde eğitime
başlamamız gerekiyor. Her zaman yaptığımız gibi, sadece sistemi suçlamak değil
“Biz bununla ilgili evde ne yapıyoruz?” buna bir bakmamız gerekiyor. Bizler,
ekmeğin karneyle alındığı dönemlerden geçen bir neslin evlatlarıyız. Artık
karne yok, günümüzde istediğimiz her gıdaya kolaylıkla ulaşabilme imkânımız
var. İşte, bunun karşısında da hızlı tüketiyoruz ama aynı zamanda hızlı yaşıyoruz.
Artık, meyve ve sebzeyi manavdan, eti kasaptan, ekmeği fırından almaya vakit ve
sabır yok. İnternetten, sosyal medya üzerinden özellikle şunları yapıyoruz: Sanal dünyadan alışverişlerimizi yapıyoruz.
Bunu yaparken neyi unutuyoruz aslında? Tüketebileceğimiz kadar mı gıda
alıyoruz, yoksa tükettiğimizden fazlasını mı evimize sokuyoruz? İşte,
tükettiğimizden fazlası maalesef çöp kovasına gidiyor. Her şey önce evde
başlar, en küçük birimde, ondan sonra topluma yayılır. Buna dikkat etmemiz
gerekiyor.
En
kaliteli ürünleri en ucuza alabileceğimizi zannediyoruz belki ama toplu
alışverişlerde o kaliteli ürünlerin hepsinden çok fazla alıyoruz. Ülkemizde 300
gram üzerinden, günlük olarak, yaklaşık 85 milyon ekmek üretildiği; 79 milyon
civarında da ekmek tüketimi gerçekleştirildiği, geriye kalan 6 milyon ekmeğin
ise israf edildiği belirtilmektedir. 6 milyon ekmek, günlük israf. Açlıktan
insanların hayatlarını kaybettiği bir dünyada, dinimizce de yasaklanan israfın
ülkemizde çok yüksek seviyelere ulaşması kaygı vericidir. Bu hususta ciddi
çalışmalar yapılmalı ve acilen harekete geçilmelidir. 
(Mikrofon
otomatik cihaz tarafından kapatıldı)
ARZU
ERDEM (Devamla) – Bitiriyorum Başkanım. 
BAŞKAN
– Tamamlayın sözlerinizi lütfen.
ARZU
ERDEM (Devamla) – Araf suresinin 31’inci ayetinin mealinde der ki: “Ey
âdemoğulları, her secde edişinizde güzel elbiselerinizi giyin; yiyin için fakat
israf etmeyin. Çünkü Allah israf edenleri sevmez.” 
İsraf
edilen gıdalarla birlikte ekmeğimiz, paramız, enerjimiz ve millî servetimiz
çöpe gidiyor. İsrafın en önemli nedeni, ihtiyaç ve istekleri gidermede
kullanılan kaynakların nasıl ölçülü ve verimli kullanılacağının, nasıl
kullanılması gerektiğinin, nitelik ve niceliklerinin nasıl artırılacağının
yeteri kadar bilinmemesidir. Bu nedenle, ürün güvenliğinin yanında, tüketim ve
tüketici davranışlarının olumlu yönde geliştirilmesi, disipline edilmesi ve
toplumda bilinçli tüketim davranışlarının yaygınlaştırılmasına yönelik çalışma
ve çabaların artırılması gerekmektedir. 
Teşekkür
ediyorum.
Saygılarımı
sunuyorum. (MHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
16’ncı maddesinin (1)’inci fıkrasında bulunan “hedeflenen” ibaresinin
“öngörülen” olarak değiştirilmesini arz ve teklif ederiz.
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Utku Çakırözer Ahmet Vehbi Bakırlıoğlu
 İzmir Eskişehir Manisa
 Müzeyyen
Şevkin
 Adana
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım. 
BAŞKAN
– Önerge üzerinde söz talebi Sayın Utku Çakırözer’in. 
Buyurun.
(CHP sıralarından alkışlar)
UTKU
ÇAKIRÖZER (Eskişehir) – Sayın Başkan, değerli milletvekilleri; yüce Meclisimizi
saygıyla selamlıyorum.
Değerli
arkadaşlarım, “tarih tekerrürden ibaret” sözünü hatırlatan kaygı verici
gelişmeler yaşıyoruz. Dokuz sene önce FETÖ kumpaslarında aylarca Silivri
zindanında kalan gazeteci Barış Terkoğlu bu sabah bir kez daha tutuklandı
Manisalı gazeteci arkadaşımız Hülya Kılınç’la birlikte. O dönem iktidarın kol
kola olduğu FETÖ yanında yok ancak FETÖ’den öğrenilen yöntemler aynen duruyor.
Sosyal medyadan gelen bir ihbarla Oda TV Haber Müdürü ve Cumhuriyet yazarı
Terkoğlu hakkında soruşturma başlıyor; yine, sabaha karşı evine yapılan
baskınla, ailesinin önünde gözaltına alınıyor. Sanırsınız ki eylem yapacak bir
terör örgütüne baskın yapılıyor. 
Terkoğlu
ve Kılınç’ın tutuklama gerekçesi, Libya’da şehit düşen bir MİT görevlisinin
kimliğini açıklamak. Oysa gerçek çok farklı. O şehidimizin -ki ben de buradan
kendisine Allah’tan rahmet diliyorum; ailesine ve ulusumuza başsağlığı
diliyorum- kimliği Oda TV tarafından açıklanmadı; bir haftadır konuşuluyor,
gazeteler ve sosyal medya yazıyor, Mecliste hakkında basın toplantısı
düzenleniyor. Yani Oda TV’nin böyle bir maksadı yok; tam tersine, haberi hem
yazarken hem de yayına verirken hassas davranıyorlar, isim daha önce
açıklanmasına rağmen soyadını yazmıyorlar; ailesini, cenazenin verildiği köyü,
başka hiçbir kimlik bilgisini vermiyorlar; gerek aileyi gerek kurumu
zedeleyecek en ufak bir ima yok. İşte, Manisa’dan haberi yazan Hülya Kılınç
diyor ki: “Ben MİT mensubu olduğunu dahi bilmiyordum. Köy muhtarı ‘Şehit
cenazesi var.’ dedi, onun için gittim.” Tüm bunlar bilinmesine rağmen Terkoğlu
ve Kılınç gözaltına alınıyor, sonra da yine hukuk tarihine geçecek haksız bir
kararla tutuklanıyor.
Değerli
arkadaşlarım, sanki bir dejavu yaşıyoruz, biz bunu yaşamıştık hissi. Bakın,
dokuz yıl önce de, tam da bugünlerde aynı Oda TV’ye yönelik bir operasyon
başlatıldı. FETÖ’cü polislerin ve savcıların kurguladığı kumpas davasında
gazeteciler Soner Yalçın, Barış Terkoğlu, Barış Pehlivan, Müyesser Yıldız,
Doğan Yurdakul, Coşkun Musluk, Nedim Şener ve Ahmet Şık aylarca tutuklu kaldı,
özgürlükleri çalındı. Gerekçeler, bugünküne benzer zorlama gerekçelerdi. O
isimlerden biri, Müyesser Yıldız, bugün bir başka davada yine haberini savunmak
için adliyedeydi, ondan dinledim. Dokuz
yıl önce tutuklanırken gerekçesi, MİT Müsteşarının İmralı’ya yaptığı ziyareti
yazmasıydı. Sonra ne oldu? Bu tutuklulukların tamamı yargının ayıbına dönüştü,
Türkiye’nin ayıbı oldu. O gazeteciler beraat ettiler, bugün mesleklerini
yapmaya devam ediyorlar, edecekler ama Türkiye’nin tarihinden, hafızasından bu
kumpaslarda yapılan vicdansızlıklar, masum yurttaşlarımıza çektirilen acılar asla
çıkmayacak.
Değerli
arkadaşlarım, basın emekçisi 2 arkadaşım Barış ve Hülya’yı dün tutuklatan esas
gerekçe, bir cenaze görüntülerinin paylaşılması değildir. Gerekçe, onların, Oda
TV’nin her türlü baskıya rağmen gazetecilik yapmaya devam etmesidir. Bildikleri
doğruları, gördükleri yanlışları, adliyelerde kurulan FETÖ borsalarını, yargı
üzerindeki baskıları, iktidara sırtını dayayan çeteleri yazmaya devam etmeleri,
gazetecilikten vazgeçmemeleridir. İşte, Barış, adliyedeki savunmasında
anlatıyor: “Dün nasıl, bir çete, yargıyı, kendi önünde engel gördüğü bizlerin
üstünde sopa olarak kullandıysa bugün de yargıya baskı kuranlar aynı sopayı
bizim üzerimizde kullanıyorlar. Biz, yazdığımız yazılarla, haberlerle, korkup
kaçmadan, duruşumuzla, tıpkı dün yaptığımız gibi, kendilerine devleti yuva
bilmiş çeteleri açığa çıkardık. Bundan sonra da gerekirse betona gömüleceğiz
ama yargıyı kendi hesaplarına meze eden yapılanmalarla mücadeleden
vazgeçmeyeceğiz.” 
İşte,
mesele bu değerli arkadaşlarım. Barış, Hülya, Oda TV bir cenaze haberi için
hedef alınmıyor; onlara ve onlar üzerinden tüm gazetecilere gözdağı verilmek
isteniyor, susturulmak isteniyor. Tıpkı Sözcü’ye, Cumhuriyet’e açılan davalar
gibi; Emin Çölaşan’a, Necati Doğru’ya, Musa Kart’a, Kadri Gürsel’e ve daha nicelerine
açılan davalar gibi. Barış, ilk değil ve son da olmayacak. İktidarın ve onun
etkisi altındaki yargının gözünde basın özgürlüğünün, haber alma hakkının zerre
kadar değeri olmadığını bir kez daha gördük. 
Bakın,
2 Oda TV davası arasında yani Barış’ın ilk tutuklanışı ile şimdiki tutuklanışı
arasında Türkiye’nin nasıl savrulduğunu size anlatayım. Türkiye, son on yılda
dünya genelinde özgürlüklerin en çok gerilediği 2’nci ülke olmuş; bizden kötüsü
Burundi. Hepimiz için bir ayıp olan bu sonucun en önemli nedeni, basın
özgürlüğünün kısıtlanması, kumpas davalarında hayatların karartılması. 
Geldiğimiz
durum, içinde bulunduğumuz hâl içler acısıdır. Basın özgürlüğüne yönelik her
saldırı kendi haber alma hakkımıza yöneliktir. Bu davanın hukuki değil, siyasi
olduğu açıktır. Söz konusu olan, millî güvenlik değil, iktidarın güvenliğidir.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
UTKU
ÇAKIRÖZER (Devamla) – Değerli arkadaşlarım, ülkemizi bir arada, kardeşlik ve
huzur içinde yaşayacağımız bir vatan yapmak istiyorsak geçmişte yapılan
hatalardan ders alarak geleceğimizi kurmalıyız. Dokuz yıl önceki kurmaca
davalarda insanlarımıza yaşattığımız acılardan azıcık dahi ders almış isek
Barış Terkoğlu ve Hülya Kılınç derhâl serbest bırakılmalı, bu anlamsız dava
düşürülmelidir. 
Aynı
şekilde, Osman Kavala, Selahattin Demirtaş ve yargı eliyle cezaevinde tutulan
diğer tüm siyasi tutuklular serbest bırakılmalıdır. Türkiye’de konuşarak,
tartışarak çözemeyeceğimiz mesele yoktur ama bunun ön şartı, bu konuşmaları, bu
tartışmaları yapabileceğimiz özgürlük ortamını her birlikte yaratmak, hep
birlikte korumaktır.
Hepinizi
saygıyla selamlıyorum. (CHP ve HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 16’ncı maddesinin (1)’inci fıkrasında
geçen “gerek” ibaresinin “ihtiyaç” olarak değiştirilmesini arz ve teklif
ederiz.
 Ali
Kenanoğlu Garo Paylan Tuma
Çelik
 İstanbul Diyarbakır Mardin
 Hasan
Özgüneş Kemal Peköz Nusrettin Maçin
 Şırnak Adana Şanlıurfa
 Musa
Farisoğulları
 Diyarbakır
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın Hasan Özgüneş’in.
Buyurun
Sayın Özgüneş. (HDP sıralarından alkışlar) 
HASAN
ÖZGÜNEŞ (Şırnak) – Sayın Başkan, değerli milletvekilleri; hepinizi saygıyla
selamlıyorum. 173 sıra sayılı Ürün Güvenliği ve Teknik Düzenlemeler Kanunu
Teklifi’nin 16’ncı maddesi üzerinde söz almış bulunuyorum.
Bundan
önce, izninizle, bir şeyi söylemek istiyorum değerli arkadaşlar. Yani iki
gündür yaşadıklarımız ortada. Türkçede bir söz var “Balık baştan kokar.” diye.
Şimdi, ülkenin en yüce mekânı olarak biliniyor burası, her çıkan arkadaş da
söylüyor. Şimdi, burada “sayın” diyoruz “değerli” diyoruz ama “sayın”ı da
“değerli arkadaşlığı” da tekme tokadın, postalların altında ezdik.
Değerli
arkadaşlar, vekiller bunu yaparsa biz topluma ne diyeceğiz? Bu ne zamana kadar
böyle sürecek? Benim bir önerim var: Herkes gitsin, akşam evde otursun, kendi
kendine bir söz versin “Ben, bundan sonra bu Mecliste hakareti de terk ediyorum,
yumruğu da tokadı da tekmeyi de terk ediyorum.” diye. Bunu yapmadığımız
müddetçe, söylemlerin hiçbir hükmü kalmaz; kavga, tekme tokat, savaş kültürü
her tarafa yayılır.
Değerli
arkadaşlar, şimdi, bu maddeyi partimizin değerli vekilleri bir bütün olarak
değerlendirdiler. Ben, izninizle, Şırnak’ın bazı temel sorunları üzerinde
durmak istiyorum. Türkiye genelinde, deve misali, onun kamburları gibi,
sorunlar çok ama Şırnak en çok kamburu olan ilimiz problemleri itibarıyla.
Arkadaşlar, Habur Sınır Kapısı’nda bu corona virüsü nedeniyle alınan tedbirler,
gerçekten, bir drama, bir trajediye dönüşmüş durumda. Aldığımız bilgiye göre,
20 bin araba orada mahsur kalmış. Sağlık tedbirlerinin en üst düzeyde
alınmasına biz taraftarız ama oradaki sıkıntıların… Aldığımız bilgiye göre,
diyorlar ki: “Günde 50 şoför geçebiliyor.” O taraftan ya da bu taraftan
geçebiliyor. Şoförler zaten bırakılmıyor, Irak şoförlerine araba teslim
ediliyor. Dolayısıyla talebimiz, bir an önce bu sıkıntının giderilmesi.
İkinci
bir mesele, değerli arkadaşlar, Şırnak’ın yol sorunları. Gerçekten, bu sene
itibarıyla iki yerde yollar -güya- yeni tamir edildi ama inanın ki yirmi dört
saat içerisinde tekrar çukurlara dönüştü oradaki ihalelerdeki sahtekârlıklar
yüzünden. Burada bir denetim yok mudur? Cizre-Silopi-Habur yolu berbat,
Cizre-Şırnak-Uludere-Beytüşşebap yolundan geçilmiyor. Uludere Uzungeçit
beldesi-Beytüşşebap yolundan geçilmiyor. Cizre-Güçlükonak yolu sırat köprüsü
gibi. Cizre-Kumçatı yolu bu sene yapıldı; yine, her tarafı çukur. Şimdi, değerli
arkadaşlar, bunlar denetlenmelidir bir an önce ve bu halka bu kadar zulüm
edilmemelidir. Bakın, inanın ki geçen gün 2 arkadaşımızın arabalarının
tekerleri çukurlardan dolayı patladı. Her gittiğimiz yerden teker patlamadan
geri dönmüyoruz.
Diğer
bir konu: Değerli arkadaşlar, sağlık sorunu Şırnak’ta had safhada. Gerçekten,
oradaki hastaneler sorunları çözmekten uzak ve bir aile hekimliği
pozisyonundadır yani sevk ediyorlar sağa sola. Dolayısıyla bir bölge
hastanesinin derhâl yapılması bizim genel talebimizdir.
Diğer
bir konu: Değerli arkadaşlar, son zamanlarda fuhuş ve uyuşturucu artmıştır;
bunların denetimi yok. Çok izleme merkezi yok çocuklar açısından; alkol ve
madde bağımlılığı tedavi ve eğitim merkezi kurulmuş, doktoru yok.
İntihar
vakaları her yerde olduğu gibi Şırnak’ta da var ki bizim toplumumuz ahlaki,
moral değeri yüksek olan bir toplum ama açlıktan bugünlerde kaç insanımızı
intiharlar sonucu kaybettik. 
Değerli
arkadaşlar, keyfî şekilde bir DEDAŞ terörü var Şırnak’ta. Yani halkımızın
harcamadığı elektriğe ceza yazılıyor. 
(Mikrofon
otomatik cihaz tarafından kapatıldı)
BAŞKAN-
Sözlerinizi tamamlayın. 
HASAN
ÖZGÜNEŞ (Devamla) - Kaçak olmadığı hâlde, her aile götürüp fazladan 5-10 bin
lira para cezası ödüyor. Üstelik “Kontrol edeceğiz.” diye yanlarına panzerlerle
gidiyorlar. Ya, siz bir saat kontrolüne gidiyorsunuz, panzerin ne işi var
orada?
Diğer
bir husus: Değerli arkadaşlar, Andaç bölgemizde bir tane lise açılmıştı. Şimdi,
halkın isyanı var ama götürdüler imam-hatip yaptılar. Niye yapıyorsunuz? Ya,
bilimsel, demokratik, özgürlükçü bir eğitim olmasın mı? Halk istemediği hâlde
niye imam-hatibi dayatıyorsunuz kendilerine? Bu, kabul edilir bir şey değil.
Güçlükonak’ın köylerinde -25 köy- arkadaşlar, su elektrikle kuyulardan
çekiliyor. Gittik, bizatihi gördük, 6 kilometre uzakta bir derenin suyu akıyor,
boşa akıyor. 6 kilometre uzaktan buralara su getirilebilir. Güçlükonak-İdil
arasında sadece Dicle vardır. Eğer köprü yapılabilirse mesele çözülür.
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Özgüneş.
HASAN
ÖZGÜNEŞ (Devamla) – Bir dakika daha alamıyor muyum?
BAŞKAN
– Yok.
HASAN
ÖZGÜNEŞ (Devamla) – Arkadaşlar, sorunlar çok. Saygı sunuyorum. Umuyor ve
diliyorum ki bir daha tekmeler konuşmaz. (HDP sıralarından alkışlar) 
BAŞKAN
– Teşekkür ediyorum Sayın Özgüneş.
Önergeyi
oylarınıza sunuyorum: Kabul edenler... Etmeyenler... Kabul edilmemiştir.
16’ncı
maddeyi oylarınıza sunuyorum: Kabul edenler... Etmeyenler... Kabul edilmiştir.
17’nci
madde üzerinde 4 adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
17’nci maddesine aşağıdaki fıkraların eklenmesini arz ve teklif ederiz.
"(5)
Yetkili kuruluş, sorumluluk alanında bulunan ürünlere ilişkin hizmetlerin
yerine getirilmesine, sınai ve ticari tesislerin faaliyetlerine ilişkin gerekli
kriterler belirleyebilir. Yetkili kuruluş tarafından yürürlüğe konulan
düzenlemelere uyulması zorunludur.
(6)
Yetkili kuruluş tarafından yürürlüğe konulan düzenlemelere uygunluk sağlanması
için zamana ihtiyaç duyulması halinde, bu eksiklikler giderilinceye kadar,
ölçülülük ve orantılılık ilkeleri çerçevesinde sınai ve ticari faaliyetin
durdurulmasına karar verilebilir."
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Süleyman Bülbül Müzeyyen Şevkin
 İzmir Aydın Adana
 Ahmet
Vehbi Bakırlıoğlu Orhan Sümer
 Manisa Adana

BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge üzerinde söz talebi Sayın Orhan Sümer’in.
Buyurun
Sayın Sümer. (CHP sıralarından alkışlar)
ORHAN
SÜMER (Adana) – Teşekkür ederim Sayın Başkan.
Değerli
milletvekilleri, Ürün Güvenliği ve Teknik Düzenlemeler Kanunu Teklifi’nin
17’nci maddesi üzerinde vermiş olduğumuz önergeyle ilgili söz almış
bulunmaktayım, Genel Kurulu saygıyla selamlıyorum.
Görüşmekte
olduğumuz kanun teklifinin bütününe ilkesel olarak katılıyoruz, hem ürün
güvenliğine ilişkin ortaya çıkan yeni ihtiyaçların karşılanması hem de
mevzuatımızın Avrupa Birliği mevzuatıyla uyumlu hâle getirilmesi bakımından
önemsiyoruz. Bazen karşı karşıya gelsek de Avrupa Birliğinin ülkemiz mevzuatına
birçok kazanımı olmuştur. Dış politikadaki belirsizliklerin ve gelgitlerin bir
an evvel sona ermesini ve Türkiye'nin yeniden AB uyum ve demokratikleşme
sürecine dönmesini temenni ediyoruz.
Sayın
milletvekilleri, belki de cumhuriyet tarihinin en kötü ve en sıkıntılı
dönemlerinden geçiyoruz. Suriye’de ve Libya’da şehit olan tüm askerlerimize
Allah’tan rahmet, ailelerine ve milletimize başsağlığı diliyoruz. Yaşadığımız
süreçten daha fazla can kaybımız olmadan, çatışmalar yaşanmadan, diplomatik
yollar kullanılarak çıkılması en büyük temennimizdir ve görünen en akılcı yol
da budur. Ülkeyi yönetenlerin girdiği bu sonu belirsiz macera ve yürütülen
öngörüsüz dış politikanın bedeli, her geçen gün daha ağır bir fatura olarak
karşımıza çıkıyor. Sınırlarımızdan kimin girip kimin çıktığını bile kontrol
edemiyoruz. Bir taraftan sınır ötesinde şehitler verirken bir taraftan da
sınırlarımızda etkisi uzun yıllara sirayet edecek büyük bir insanlık
trajedisine tanık oluyoruz. 
Tarih
boyunca birçok zorluğu aşmış bir ulusun evlatları olarak elbette ki bu
badireleri de atlatacağız. Bu darboğazdan çıkmak için tarihimizi karıştırmak,
özellikle İkinci Dünya Savaşı’na nasıl katılmadığımızı hatırlatmak,
cumhuriyetin dış politika felsefesini özümsemek, sanırım iktidar için de yol
gösterici olacaktır. 
Sayın
milletvekilleri, bu darboğazdan çıkmasına çıkacağız ancak siyasi istikrarsızlık
ve otoriterleşme, ekonomik krizler ve fakirlik olarak karşımıza çıkıyor. Bu,
belirsizliğin iyice derinleştiği, ülkemizin sıcak çatışmalar içine girdiği
dönemde, bir de tüm dünyayı etkisi altına alan corona virüsü çıktı. Artık,
ekonomimiz için tehlike çanları değil, doğrudan yangın alarmı çalıyor.
Unutulmasın ki ekonominin sağlam temellere oturması, aynı zamanda bir millî
güvenlik sorunudur ve yaşadığımız dönemde buna her zamankinden daha çok
ihtiyacımız var. Uluslararası araştırma şirketlerinin raporlarına göre, corona
virüsünün etkisini yoğun bir şekilde hissettirdiği bölgelerde tam 17 bin
şirketin merkezi bulunuyor ve bu şirketlerin satış gelirleri 2 trilyon dolar
civarında. Dünyadaki durum bu. Allah, elbette bizim ülkemize bulaştırmasın ama
virüs kapımıza dayandı bile. Komşumuz İran’da, ilişkilerimizin yoğun olduğu
İtalya’da ölümler yoğunlaşıyor. Umarım, bu kadar düzensiz göçün ve kontrolsüz
insan trafiğinin yaşandığı ülkemizde Sağlık Bakanlığımız gerekli önlemleri
almıştır. Virüsün, ülkemizde hiç görülmese bile, başta turizm olmak üzere
birçok sektörde krizlere neden olacağı ortadadır. Daha bugün sabah, haber
kanallarında, Kapalı Çarşı’ya gelen turist sayısında yüzde 60 azalma olduğu
söylenmiştir. Şu an, İran’la, İtalya’yla ve Uzak Doğu’yla ulaşım ve dolayısıyla
turizm neredeyse durmuş durumda. Sadece İran’dan yılda 2,1 milyon turistin
geldiğini hatırlatmak isterim. Tüm bu ülkelerin yanı sıra Rusya’dan da turist
gelmemesi durumunda, turizmde bugüne kadar görülmemiş bir gelir kaybı söz
konusu olacaktır. Bu sorun kapımızda yani yaz sezonunun da sıkıntılı geçeceği
görülmektedir; gerekli önlemlerin alınmasını temenni ederiz.
Ekonomiyi
yönetmek öngörü ister, hamasi söylemler yerine şimdiden önlem almak gerekir.
Maalesef, onlarca paket açıklandı ama bizim aklımızda sadece, devlete borcu
olan vatandaşlarımıza icra gönderilmesi kaldı. Muhasebat Genel Müdürlüğü
verilerine göre, mükelleflere tahakkuk ettirilen vergilere karşılık tahsilat
oranı 2015’te yüzde 82,92’yken bu oran 2019’da yüzde 77,78’e düştü. Sadece dört
yıl içinde vergi ödeme oranında ise yüzde 5’in üzerinde bir azalma yaşandı.
Yaşadığımız durumu en iyi özetleyen veri bu olsa gerek.
Değerli
milletvekilleri, ekonomiden dış politikaya kadar hemen her alanda şapkayı
önümüze koyup muhalefetiyle, iktidarıyla ortak aklı bulmak ve yaşama geçirmek
zorundayız. 
Millî
birlik ve beraberlik ancak böyle sağlanır diyor, Genel Kurulu saygıyla selamlıyorum.
Teşekkür
ederim Başkanım. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum. 
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
17'nci maddesinin (3)'üncü fıkrasının son cümlesinde yer alan “kararını”
ibaresinden sonra gelmek üzere "en geç beş iş günü içinde” ibaresinin
eklenmesini arz ve teklif ederiz.
 Sefer
Aycan Arzu Erdem Cemal Çetin
 Kahramanmaraş İstanbul İstanbul
 Cemal
Enginyurt İbrahim Özyavuz Ramazan Kaşlı
 Ordu Şanlıurfa Aksaray
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge üzerinde söz talebi Sayın Cemal Enginyurt’undur. 
Sayın
Enginyurt, buyurun. (MHP sıralarından alkışlar)
CEMAL
ENGİNYURT (Ordu) – Sayın Başkan, değerli milletvekilleri; sözlerime başlamadan
evvela, İdlib’de hayatını yitiren, şehitlik mertebesine ulaşan vatan
evlatlarına Cenab-ı Allah’tan rahmet diliyorum, mekânları cennet olsun,
yaralılara acil şifalar temenni ediyorum. İnşallah, Türk askeri, Mehmetçik’imiz
ayağına, tırnağına bir zarar gelmeden oradaki mücadeleyi tamamlar; en büyük
dileğim, temennim budur. 
Tabii,
bu arada, son günlerde yaşanan tatsızlıklar da oradaki insanlarımıza,
askerimize moral yerine moralsizlik sağlıyor, onun için dikkat etmekte fayda
var. Sürekli “İdlib’de ne arıyoruz, ne işimiz var?” derken, şehitler üzerinden,
şehitler tepesi üzerinden siyaset yaparken lütfen dikkatli olalım. Bu
memleketin insanı, Türk milleti, asker olmasa da polis olmasa da şehit olmayı
şerefle görev bilmiş insanlardır. Ne zaman bu ülke tehlikeye düşse, ne zaman ezan
susturulmak, bayrak indirilmek istense Türk milletinin mensupları kendisini bir
asker görür ve şehadet şerbetini içmek için -toprağın kara bağrına gül
bahçesine girercesine- canını feda etmekten çekinmez. O sebeple, şehitlik
müessesesini lütfen incitmeyelim, askerimizin moralini bozmayalım; askerimizin
morale ihtiyacı var, Türkiye'nin morale ihtiyacı var. Orada bir işgal, orada
birilerini katletmek gibi bir durum söz konusu değil. İdlib, Türkiye’ye 15
kilometre. Reyhanlı bombalanıp 52 kişi öldürülürken niye sormadınız
“Reyhanlı’da ne işiniz var?” diye. “Efendim, Türk askeri, şehit olmak için
oraya gitmek zorunda mı?” ABD’nin askerleri niye Irak’ta gelip öldüler, Suriye’de
niye ölüyorlar? Rus askerlerinin ne işi var da Suriye’de gelip ölüyorlar? Türk
askeri, Türk milletinin geleceğini korumak adına oradadır. İdlib, Hatay
demektir; Hatay, Anadolu demektir. Dolayısıyla bu noktada hassasiyet
gösterirsek emin olun Türk milleti hepimizi hayırla yâd edecektir. 
Konuya
gelecek olursam: Tabii, böylesi önemli günde, şehitlerimizin olduğu zamanda,
yöresel sorunlar konuşmak içimizi acıtsa da hayat devam ediyor. Gıda güvenliği
görüşülürken özellikle arıcıların içinde bulunduğu durumu gündeme getirmek
üzere de söz almış bulunmaktayım. 
Türkiye,
sahte bal üretimiyle, bal şurubuyla arıcılarımızın emeğinin, hakkının, alın
terinin çalındığı bir dönemi yaşıyor. Âdeta adrese teslim bal üretiliyor. Buna
“Dur!” denilmesi gerekir, kaçak gelen bala son verilmesi gerekir, arıcılarımızın
desteklenmesi gerekir, zirai kredilerin ertelenmesi gerekir.
Arıcılarımız,
özellikle “göçer” olarak ifade ettiğimiz arıcılarımız, gittiği bölgelerde büyük
sıkıntılar yaşıyor. Kaymakamlar, arıcılarımıza eziyet yaşatıyor; bulundukları
yerleri terk etmelerini istiyor, zor uyguluyor, baskı uyguluyor. Arıcılar,
Türkiye’de tarımda en önemli görevi icra eden insanlarımız olarak bunu hak
etmiyor.
Dolayısıyla
Ürün Güvenliği Kanunu Teklifi görüşülürken ben tekrar ifade ediyorum: Sahte
balı durduralım, bal şurubunu durduralım. “Eldeki stoklar satılsın -diye bekleyerek-
ondan sonra mücadele edeceğiz.” anlayışı doğru bir anlayış değildir. Derhâl
sahte bala “Dur!” denilmelidir, bal şurubuna “Dur!” denilmelidir, arıcımıza
destek verilmelidir. Arıcımız, Türkiye Büyük Millet Meclisinden, bizim ses
olarak Tarım Bakanlığına bunu ulaştırmamızı bekliyor. İnşallah, sesimiz
ulaşmıştır diyor, hepinize saygılarımı, sevgilerimi sunuyorum. (MHP ve AK PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Ürün Güvenliği ve Teknik Düzenlemeler Kanunu Teklifi’nin 17’nci maddesinin
(2)’nci fıkrasında yer alan “yirmidört” ibaresinin “kırksekiz” şeklinde
değiştirilerek yeniden düzenlenmesini arz ve teklif ederiz. 
 Dursun
Müsavat Dervişoğlu Enez Kaplan Hayrettin Nuhoğlu
 İzmir Tekirdağ İstanbul
 Ayhan
Erel Ayhan Altıntaş İmam Hüseyin Filiz
 Aksaray Ankara Gaziantep
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın Ayhan Erel’in. 
Buyurun
Sayın Erel. (İYİ PARTİ sıralarından alkışlar)
AYHAN
EREL (Aksaray) – Sayın Başkan, değerli milletvekilleri, yüce Türk milleti; Ürün
Güvenliği ve Teknik Düzenlemeler Kanunu Teklifi’nin 17’nci maddesi üzerinde
partim İYİ PARTİ adına söz almış bulunmaktayım. Hepinizi saygıyla selamlıyorum.

Sözlerimin
başında, bu topraklar için toprağa düşen İdlib şehitlerimize Cenab-ı Hak’tan
rahmet, gazilerimize Allah’tan şifalar diliyorum. 
“Kalpten
çıkan söz kalbe gider, ağızdan çıkan söz kulağa gider.” “Söz ola kese savaşı,
söz ola kestire başı. Söz ola ağulu aşı, bal ile yağ ede bir söz.” Demek ki
kalpten söylemlerimiz insanların kalbine gidiyor. Eğer söylemlerimizi kalpten
kalbe gönderirsek demokrasinin tecelli ettiği bu kutsal mekânda birbirimizi
daha iyi anlar, birbirimize karşı daha hoşgörülü ve sevgi çerçevesi içerisinde
hareket etmiş oluruz. Zarafeti, nezaketi korur, bu örnek davranışlarımızla da
Türk milletinin kardeşliğini, barışını, hoşgörüsünü, huzurunu bir nebze olsun
sağlamış oluruz diyorum .
Sayın
Başkan, değerli milletvekilleri; görüşmekte olduğumuz maddeyle iktisadi
işletmelerin denetiminde yer alan kuruluşların yetkileri belirlenmiştir.
Televizyon, radyo ve internet üzerinden satış ve tanıtım faaliyetlerinin
yetkili kuruluşların denetimine sokulması, uygun olmayan ürünün tanıtımının ve
satışının engellenmesi öngörülmektedir. Gayet olumlu ama geç kalmış bir madde.
Televizyon kanallarına baktığımızda, reklamı yapılan ürünler gerçekten, inanan
insanların duygularını sömürmekte, hasta insanlarımıza şifa verme niyetine
onları bir ticari meta olarak görmektedir. Mesela, tanıtılan bir kefen: “Bu
kefen yakmayan kefen, yanmaz kefen, kabir azabından kurtaran kefen.” 130 liraya
satılan bir terlik: “Bu terliği giyenin evi bereketli olacak, evi yanmayacak,
eşyaları çalınmayacak.” Yine, Peygamber Efendimiz’in saçışerifinin yıkandığı
suyun tanıtımı yapılarak inanan insanlar istismar edilmektedir. Niteliğini
buradan söylemekten imtina ettiğimiz, utandığımız ürünlerin reklamları da Türk
aile yapısına, maalesef, uygun olmayacak şekilde, olmayacak saatlerde,
olmayacak zamanlarda karşımıza çıkmaktadır. Sağlık Bakanlığı yasaklıyor, Sanayi
Bakanlığı ceza kesiyor, Reklam Kurulu reklamları durduruyor ama yine, internet
ortamında satış devam ediyor. Bu maddenin bir an önce yürürlüğe girmesi
vatandaşlarımızı bu tehlike ve zararlardan koruyacaktır. 
Değerli
milletvekilleri, hepimizin kapısına Finike’den portakal geldi. Portakalın
içerisinde de -okuma zahmetine katlandınız mı, bilmiyorum- bir mektup vardı ve
orada deniliyordu ki: “Tamamı verimli ve dikili 300 dönüm narenciye bahçesi
Finike, Demre, Kaş ilçelerinin birbirine bağlanması amacıyla yeni bir duble yol
yapılırsa ortadan kalkacaktır; Finike’nin iklimi bozulacak, portakalın
yetişmesi mümkün olmayacaktır. Ayrıca, yol ve çevresinde tarım arazilerinin
imara açılma ihtimali vardır.” Ekonomiye ve turizme katkı sağlayacağı düşüncesiyle
planlanan duble yola karşı değilim ancak oradaki çiftçilerin, sivil toplum
örgütlerinin bu feryadına da kulak vermek zorundayız. İlla yol yapmak
istiyorsanız, buyurun gelin, Aksaray-Ortaköy arasında on beş yıldır yapılamayan
bölünmüş yolu yapalım. Yine, geçen hafta gezdiğim Ortaköy’ün yollarına
baktığımızda, bu yollardan Çatin, Ozancık, Devedamı, Harmancık, Pörnek,
Kalebalta, Tatlıca yolları, bırakın araçla gitmeyi, yürüyerek gidilebilecek
vasıf ve mahiyette bile değil. Yani bir tarafta vatandaş “Yol istiyorum.” diye
feryat ediyor, diğer bir tarafta da vatandaş “Tarım alanlarıma, portakalıma
dokunmayın.” diye feryat ediyor. Siz olumlu feryada kulak tıkıyorsunuz, olumsuz
feryadı yerine getirmeye çalışıyorsunuz. Lütfen, eğer yol yapma ihtiyacınız
varsa, “İlla da yol yapalım.” diyorsanız, buyurun Aksaray ile Ortaköy arasında
on beş yıldır bitirilemeyen yolu bitirelim.
(Mikrofon
otomatik cihaz tarafından kapatıldı) 
BAŞKAN
– Sayın Ayhan, sözlerinizi tamamlayın.
AYHAN
EREL (Devamla) – Yine, Ortaköy’ün yollarının geçilmez hâle gelmesinin önüne
geçerek bu yolları yapalım diyorum, hepinize saygılar sunuyorum. (İYİ PARTİ
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler... Kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 17’nci maddesinin (1)’inci fıkrasında
geçen “önlemleri” ibaresinin “tedbirleri” olarak değiştirilmesini arz ve teklif
ederiz. 
 Ali
Kenanoğlu Garo Paylan Tuma
Çelik
 İstanbul Diyarbakır Mardin
 Hasan
Özgüneş Kemal Peköz Nusrettin Maçin
 Şırnak Adana Şanlıurfa
 Musa
Farisoğulları Erol Katırcıoğlu
 Diyarbakır İstanbul
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın Erol Katırcıoğlu’nun.
Buyurun
Sayın Katırcıoğlu. (HDP sıralarından alkışlar)
EROL
KATIRCIOĞLU (İstanbul) – Değerli Başkan, değerli milletvekilleri; hepinizi
saygıyla selamlıyorum. 
Sıra
sayısı 173 olan ve ürün güvenliğiyle ilgili yasa teklifinin 17’nci maddesiyle
ilgili birkaç söz söyleyeceğim. Doğrusunu isterseniz, şöyle söyleyeyim:
İşletmelerin ürettiği ürünler, esas itibarıyla, tüketicilere verilmiş sözler
gibidirler ve işletmelerin o sözlere uyup uymadığını denetlemek de kamuya ait
bir görevdir. Yani kamu, işletmelerin ürettiği ürünlerin standartlara uygun
olup olmadığını denetlemek zorundadır. O sebeple, bu kanun teklifinde de
yetkili kurullar, uygunluğu denetleyen kurullar türünden birtakım kurumların da
olacağını işaret eden maddeler var.
Şimdi,
bu 17’nci madde esas itibarıyla şöyle bir şey söylüyor, diyor ki: Bu üretilen
ürünlerin -16’ncı maddede işaret edilen üretimden önceki kısmı hariç- daha çok
internet üzerinden satılan veya radyo, televizyon üzerinden pazarlanan
ürünlerin uygunluğunun denetlenmesiyle ilgili olarak bir görev veriyor yine
yetkili kuruluşlara. Bu, iyi bir şey tabii ki sonuç olarak iyi bir şey çünkü
insanlarımızın aldatılmasını, insanlarımıza verilen sözlerin gerçekleşmiş
olduğunun denetlenmesi anlamına geldiği için iyi bir şey. Dolayısıyla da bu
yine -daha önce de konuştuk- Avrupa Birliği uyum süreciyle ilgili bir kanun
teklifi. Dolayısıyla da Avrupa Birliğinin düzenlemelerinin, bir anlamda,
Türkiye’ye yansımasını sağlayacak olan bir düzenleme. Bu bakımdan itiraz
edeceğimiz çok bir şey yok.
Arkadaşlar,
esas itibarıyla, Avrupa Birliği standartlarının Türkiye’de geçerli olmasını
istemeniz gerçekten -bu yasa teklifini getiren arkadaşlar açısından
baktığımızda- çok değerli bir hamle. Fakat Avrupa Birliği sadece bu tür ürün
standartlarından oluşmuyor ki bir de demokrasi standartları var.
Arkadaşlar,
sizleri bilmiyorum ama ben de burada iki gündür yaşadığım olaylardan giderek
şunu söyleyeyim size: Böyle bir yasama süreci olamaz. Böyle bir yasama süreci,
bizim, buradaki, Meclisteki bütün insanların topluma verdiği sözleri yerine
getiremediğini, getirmediğini işaret eden bir biçimde cereyan ediyor,
yumruklarla, itişme kakışmalarla, küfürlerle. Doğrusunu isterseniz, ben zaman
zaman çıkıyorum ve bu kürsüde benzer şeyler söylüyorum. Bu nasıl bir yasama
süreci arkadaşlar ya? Yani bir dakika konuşmayı düşünün, bir dakika konuşmak
için sıra bekliyoruz; herkes basıyor, bir dakika konuşmak için. Niçin
konuşuyoruz bir dakika, ne oluyor sanıyorsunuz? Yani ben desem ki: Efendim,
Rize’de köprü yıkıldı. E, ne olacak, bu ne demek yani? Burada eğer Çevre ve
Şehircilik Bakanı oturmuyorsa bunun ne anlamı var Allah aşkına? Ama konuşuyoruz
bir dakika, herkes yarışıyor yani bir şey söylemek için. Zaten kanunu mu
tartışıyoruz -yetkili arkadaşlar yok galiba- yoksa herkes kendi yerel
sorunlarını mı burada tartışıyor arkadaşlar? Şimdi, biz gerçekten bir süre
sonra oylayacağız bu yasayı ve ürün güvenliğiyle ilgili bir yasamız olmuş
olacak; torba morba, her neyse. Öyle mi olacak sahiden? Sahiden bu tartışılmış
mı olacak? Sahiden bu Türkiye toplumunun temsilcileri olarak bizlerin
fikirlerinin, düşüncelerinin yansıdığı bir metin mi olacak sanıyorsunuz?
Olmayacak arkadaşlar. 
Üç
dakika konuşmaları alın: Arkadaşlar, üç dakikanın bir dakikası zaten saygı ve
selamla geçiyor. Peki, niye yapıyoruz bunu Allah aşkına? Şimdi, beş dakikadan
otuz sekiz saniye kaldı, bitecek konuşmam.
BAŞKAN
– Bir dakika ilave süre veriyorum ben size.
EROL
KATIRCIOĞLU (Devamla) – Teşekkür ederim Sayın Başkanım.
Arkadaşlar,
bu böyle olmaz. Bakın, ben size söyleyeyim, bir standart üzerinden konuşma
yapıyoruz, ürün standartlarıyla ilgili ve toplumu kandırmaması için şirketlerin,
bir kamusal görev verdiğimiz kurumlar oluşuyor. Ama demokrasinin yürütülmesiyle
ilgili olarak kurulmuş olan bir Meclisin standardı yok veya var olan standardı,
tamamen gücü gücü yetene biçiminde gerçekleşiyor. Arkadaşlar, gerçekten, benim
bu Meclise geldiğimden beri gördüğüm, hayret ve şaşkınlıkla her gün izlediğim
bu saçmalığa nasıl izin veriyoruz? 
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi.
EROL
KATIRCIOĞLU (Devamla) – Teşekkür ederim.
Neden
daha iyisini yapamıyoruz? Neden gerçekten de kanunu tartışamıyoruz? Bakın,
kanun yerine fotoğraflar çekiliyor, sohbetler ediliyor ve ondan sonra diyeceğiz
ki: “173 sıra sayılı Kanun Teklifi geçti.” Arkadaşlar, kimi aldatıyoruz?
Vallahi bilmiyorum, ne diyeyim, bilmiyorum. 
Teşekkür
ederim Sayın Başkanım.
BAŞKAN
– Önergeyi oylarınızı sunuyorum: Kabul edenler... Etmeyenler... Kabul
edilmemiştir.
Maddeyi
oylarınıza sunuyorum: Kabul edenler... Etmeyenler... Kabul edilmiştir.
18’inci
madde üzerinde 3 adet önerge vardır, önergeleri aykırılık sırasına göre işleme
alacağım.
Türkiye Büyük Milleti Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
18’inci maddesinin (1)’inci fıkrasının (a) bendinde bulunan “veya” ibaresinin
“ya da” olarak değiştirilmesini arz ve teklif ederiz.
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Müzeyyen Şevkin Türabi Kayan
 İzmir Adana Kırklareli
 Ahmet
Vehbi Bakırlıoğlu
 Manisa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde Sayın Türabi Kayan konuşacaktır.
Buyurun
Sayın Kayan. (CHP sıralarından alkışlar) 
TÜRABİ
KAYAN (Kırklareli) – Teşekkür ederim Sayın Başkan.
Değerli
milletvekilleri, 173 sıra sayılı Ürün Güvenliği ve Teknik Düzenlemeler Kanunu
Teklifi’nin 18’inci maddesi üzerinde söz almış bulunmaktayım.
Öncelikle
İdlib şehitlerimize Allah’tan rahmet, yaralı gazilerimize acil şifalar
diliyorum.
Ayrıca,
iki gün önce -3 Mart 1924’te kabul edilen maddelerden, kanunlardan
bahsedeceğim- Tevhidi Tedrisat Kanunu’nun kabul edilmesiyle eğitim birliğinin
sağlanmasının, Şeriye ve Evkaf Vekâletinin kaldırılmasıyla Diyanet İşleri
Başkanlığının ve Vakıflar Genel Müdürlüğünün kurulmasının, hilafetin
kaldırılmasıyla iki başlılığın kaldırılmasının, Erkân-ı Harbiye Vekâletinin
kaldırılmasıyla Genelkurmay Başkanlığının ve Millî Savunma Bakanlığının
kurulmasının kabul edilişinin 96’ncı yıl dönümüydü. Cumartesi günü yapamadığımız
kapalı grup toplantısını salı günü yaptığımızdan dolayı, 3 Marttaki bu konuyu
ele alamadık, şimdi onun için sizlerle paylaşmak istiyorum.
Değerli
arkadaşlar, Tevhidi Tedrisat Kanunu’ndan önce, birbirinden ayrı eğitim veren,
birbirinden ayrı düşünen insanlar yetiştiren kanunlarımız vardı. Tevhidi
Tedrisat Kanunu’yla, aynı düşünen bireyleri yetiştirmeye başladık. Fakat
görülüyor ki son zamanlarda, imam-hatip liselerinin çoğalmasıyla yine birbirini
anlayamayan bireyler yetiştirilmeye gayret ediliyor. 
Şeriye
ve Evkaf Vekâletinin kaldırılmasıyla şeri hükümlere dayalı hukuk kaldırılmış,
daha çok toplumun güncel yaşamını düzenleyen medeni kanunlar ve buna bağlı
kanunlar düzenlenmiştir. Ayrıca, farklı dinlerden, farklı mezheplerden, farklı
ırklardan insanların da aynı kanunlara tabi olması sağlanmıştır. Ondan önce
bunların arasında da farklılıklar vardı. 
Hilafetin
kaldırılmasıyla iki başlılık ortadan kalkmış, “halife” tabir edilen şahıs aynı
zamanda devlet hakkında kararlar vermeye kalkmıştı, o da kaldırılarak devlet
tek bir iradeyle yani Meclis iradesiyle, Büyük Millet Meclisi iradesiyle
yönetilmeye başlanmıştır. 
Erkân-ı
Harbiye Vekâletinin kaldırılmasıyla Genelkurmay Başkanlığı kurulmuştur. Erkân-ı
Harbiye Vekili, hepinizin bildiği gibi, aynı zamanda Bakanlar Kurulunun da
üyesiydi. Bu da kaldırılarak Bakanlar Kurulu üyeliği sadece Genelkurmay
Başkanına tesis edilmiştir. 
Değerli
arkadaşlar, Avrupa Birliğinin 2004’te yürürlüğe giren Genel Ürün Güvenliği
Direktifi ve 2014 tarihli Yeni Yaklaşım Rehberi bizde bugüne kadar ele
alınmadı; 2014-2018 yıllarında -dört yıl- tamamen ilgisiz kalındı. Grubumuz o
yıllarda bu konuyla ilgilendi ve destek verdi. İktidarınız Avrupa Birliği
kriterlerine şaşı baktığından mal ve hizmet üretiminde disiplin yaklaşımı da
zafiyete uğratılmıştır. Amerika Birleşik Devletleri gizli haber alma uzmanı
Graham Fuller’in dediği gibi, iktidar o yolda yürüdüğü için, bizi, uygarlık,
sanayi, hizmet ve bilim üretiminde pazarda ortak olduğumuz ülkelerin yanında
nal toplar hâle getirmiştir. Ne demişti Fuller? “Siz Avrupa Birliğiyle partner
olmayın, yarışı bırakın; Avrupa Birliğinin sonuncusu olacağınıza, onlardan
sürekli emir alacağınıza Orta Asya’da Orta Doğu’nun lideri olun.” 
Bütün
bu yaşananlar bu sonuçları doğurmuştur değerli arkadaşlar. Nedir bu sonuçlar,
hepiniz biliyorsunuz. Bu kanun teklifi de direkt onunla bağlantılı. Bu konuda
teklifin 18’inci maddesi, risk taşıyan ürünlerle ilgili firmalar tarafından
alınması gereken önlemlerle ilgili. “Ürünü tanıtacak marka, model veya cins
ismi veya diğer ayırt edici özellikler. Mümkün ise ürünün fotoğrafı veya
resimli tasviri. Alınan önlem. Önlemi gerektiren sorunun açık ve anlaşılır
tarifi.”
(Mikrofon
otomatik cihaz tarafından kapatıldı) 
TÜRABİ
KAYAN (Devamla) – Başkanım, bir dakika rica edeceğim.
BAŞKAN
– Tamamlayınız sözlerinizi.
TÜRABİ
KAYAN (Devamla) – “Sorumlu iktisadi işletmecinin isim, adres ve diğer iletişim
bilgileri. Riskten sakınmak veya sorunu gidermek için önerilen yöntemler.” 
AB
kriterleri, yukarıda bahsi geçen bu önlemlerin alınması hâlinde uygulanacak
yaptırımları çok güzel sıralamıştı ama bahsi geçen kriterlerin hiçbirini
uygulamadığımızdan dolayı biz bugün hileli mallarla insanlarımızı besler hâle
geldik, ayıplı mallarla insanlarımıza hizmet sunar hâle geldik. Kaliteyi daha
sağlamlaştıracağımız, dünyada yarışacağımız ürünler elde etmemiz gerekirken bu
kaliteli mallarla, maalesef, nal toplar hâle geldik! Niye? Çünkü çağdaş
uygarlığı bıraktık çünkü Graham Fuller’in dediği, onun gösterdiği yolda
ilerlemeye devam ediyoruz. Bu, bizim halkımıza reva değildir; bundan bir an
önce vazgeçmemiz lazım diyorum, hepinize teşekkür ediyorum. (CHP sıralarından
alkışlar)
BAŞKAN-
Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum.
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 18’inci maddesinin (1)’inci fıkrasında
geçen “önlemleri” ibaresinin “tedbirler” olarak değiştirilmesini arz ve teklif
ederiz.
 Ali
Kenanoğlu Garo Paylan Tuma
Çelik
 İstanbul Diyarbakır Mardin
 Kemal
Peköz Hasan Özgüneş Oya Ersoy
 Adana Şırnak İstanbul
 Nusrettin
Maçin Musa Farisoğulları
 Şanlıurfa Diyarbakır
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın Oya Ersoy’un.
Buyurun
Sayın Ersoy. (HDP sıralarından alkışlar)
OYA
ERSOY (İstanbul) – Genel Kurulu saygıyla selamlıyorum.
Fiilen
yürüyen ama ilan edilmemiş bir savaşın içindeyken, her gün insanlar ölürken,
evlere asker cenazeleri gelirken “Bir kapalı oturum yaptık bitti, önümüzdeki
gündemlere bakalım.” diyemeyiz. İktidar sözcüleri her gün kameraların
karşısında “Suriye’nin -unsurlar deniyor tabii buna- şu kadar tankını, bu kadar
helikopterini yok ettik.” diye konuşurken “Savaşa hayır!” demek yasaklanıyorsa
ve sosyal medya paylaşımları nedeniyle insanlar sabaha karşı evlerinden
gözaltına alınıyorsa, gazeteciler iktidarın işine gelmeyen haberleri yaptıkları
için gözaltına alınıyor ve tutuklanıyorsa Meclis tüm bunlar yokmuş gibi
yapamaz. 
Evet,
halkın her yerde birbirlerine sorduğu soruyu ben buradan yüksek sesle sizlere
soruyorum: İdlib’de ne işimiz var? Bu savaş kimin savaşı? Bu savaşta kimin
çıkarı var? Bir düşünelim; evet, bu savaşta iktidarın çıkarı var. Yanlış Suriye
politikalarınızın bedelini ülke ve bölge halklarına ödeterek sürdürmeye devam
etmeye çalışıyorsunuz. Cihatçı çeteleri koruyup kolladınız, bu ülke
topraklarını cihatçı çetelerin cirit attığı topraklar hâline getirdiniz ve biz
Suruç’u yaşadık, Diyarbakır’ı yaşadık, Ankara Garı katliamını yaşadık. ABD ile
Rusya arasındaki emperyalist çelişkileri fırsata çevirmeye kalktınız, S-400’ler
elinizde kaldı.
SALİH
CORA (Trabzon) – Önergeyle alakalı konuşur musun? Önergeyle alakalı konuş. 
OYA
ERSOY (İstanbul) – Şimdi, ABD, Türkiye’nin Rusya’yla karşı karşıya savaşa
girmesini teşvik ediyor, bunu kışkırtıyor ve siz, göz göre göre ülkeyi yıkıcı
bir savaşa, kanlı bir bataklığa sürüklemekte ısrar ediyorsunuz. Türkiye’nin
güvenliği için mi peki bunlar? Bu savaş kimin için? Evet, Türkiye’nin güvenliği
için değil; tam aksine, bu savaş daha fazla ölüm, daha fazla yıkım, daha fazla
düşmanlık ve Türkiye’nin güvenliğine yönelik açık bir tehdittir. Kafa kesen,
canavarca insan öldüren, kadınlara tecavüz eden cihatçı çetelerin yanında bizim
ne işimiz var?
Değerli
milletvekilleri, oğlu İdlib’de ölen bir anne ne diyor? Bunu hepiniz duydunuz:
“Şehidin helvası, sizin ocakta kavrulmadığı sürece, size hep tatlı gelecek.”
diyor. Doğru söylemiyor mu? Şimdi soruyorum sizlere: Kendi çocuklarınız olsaydı
bu kadar rahat “evet” der miydiniz bu savaşa?
Suriye’de
ölen askerler kim? Yoksul halkımızın çocukları. Şimdi, asker cenazelerinin
evlerine bakın; bu fotoğrafa iyi bakın. Bakın, sizin şirketlerinizin yaptığı,
kamu arazilerinin yani halkın arazilerinin üzerinde yükselen plazalarda yani
bunlarda hiç bayrak gördünüz mü, cenaze üzerine asılı bayrak gördünüz mü?
Hayır. Savaşta Türk, Kürt, Arap, Farslı, hangi halktan olursa olsun hep
yoksullar ölüyor. Değerli milletvekilleri, Türkiye, emperyalistler arası
rekabetin aleti olmaya, iktidar günü kurtarsın diye savaşa teslim edilemez. 
Bizler
sosyalistiz, her soruna halkın saflarından bakarız ve biz, Suriye halklarının
özgürlüğünü, demokratik haklarını savunuruz; sizin gibi cihatçılara değil,
Suriye halklarına kalkan oluruz ve laikliği savunuruz; cihatçı çetelerle
birlikte, Diyanetin cihat fetvalarıyla yürütülen bir savaşın karşısındayız.
Bakın,
bu ülkede işsizlik 7 milyonu buldu, Halk, ekonomik kriz karşısında her geçen
gün daha da yoksullaşıyor. İç politikada hesabınız belli: “Çatlak sesler
sussun, herkes arkamızda saf tutsun.” İstiyorsunuz ki savaş, tek adamın ülkeyi
kendi kişisel varlığına indirgeyip kendi iktidarını koruma kavgasını millî dava
olarak sunmasına hizmet etsin yani -iktidarınız zayıfladı- bu savaş onu
güçlendirmeye yarasın. O yüzden memleketi “Savaşa hayır!” demenin yasaklandığı,
bunu diyenlerin “hain” ilan edildiği, linç edildiği bir ülke hâline getirmek
istiyorsunuz. “İç cephe” diyerek sizin politikalarınıza muhalif olan herkesi
düşman ilan ediyorsunuz. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Ersoy sözlerinizi, buyurun 
OYA
ERSOY (Devamla) – Evet, sanıyorsunuz ki “Halkı böylelikle sindiririm.” ama
yanılıyorsunuz. Biz hiçbir zaman susmayız, bu halk susmaz. 
Bakın,
önümüzde 8 Mart var. Ülkenin dört bir yanında kadınlar olarak haklarımıza ve
hayatlarımıza sahip çıkmak için hep birlikte sokaklarda olacağız. Kadınları
gerici, cinsiyetçi, kadın düşmanı politikalarınıza itaat ettiremezsiniz. 
SALİH
CORA (Trabzon) – Provokatörce konuşuyorsunuz.
OYA
ERSOY (Devamla) – Tarihsel kazanımlarımızdan vazgeçiremezsiniz. Emekçileri
güvencesiz bir piyasanın cenderesine sokamazsınız. Halkı işsizlik, açlık,
yoksulluk içinde yaşamaya mahkûm edemezsiniz. Kısacası bu ülkeyi, bu halkı
faşizmle, savaşla yönetemezsiniz. (HDP sıralarından alkışlar)
MUHAMMED
LEVENT BÜLBÜL (Sakarya) – Sayın Başkan… 
BAŞKAN
– Sayın Bülbül, buyurun.
IV.- AÇIKLAMALAR (Devam)
40.- Sakarya Milletvekili Muhammed Levent Bülbül’ün,
İstanbul Milletvekili Oya Ersoy’un görüşülmekte olan 173 sıra sayılı Kanun
Teklifi’nin 18’inci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MUHAMMED
LEVENT BÜLBÜL (Sakarya) – Sayın Başkan, HDP’li konuşmacının konuşması sırasında
şehit ailelerinin, şehitlerimizin evlerinin fotoğraflarının bulunduğu levhayı
göstererek birtakım istismar faaliyetlerine girdiğini görmekteyiz. O levha
onların eline yakışmıyor çünkü bu zamana kadar Türkiye’de en fazla şehit
vermemize neden olan terör örgütü PKK’dır; hain, kalleş bir terör örgütüdür. Bu
eli kanlı terör örgütünü kınamayanların, terör örgütü olarak kabul etmeyenlerin
şehitler üzerinden bu şekilde istismara yeltenmesi asla ve asla kabul
edilebilir bir tutum değildir. Kendi kongrelerinde Türk Bayrağı’nı asmayı dahi
fazla görenlerin… 
FİLİZ
KERESTECİOĞLU DEMİR (Ankara) - Onu nereden çıkarıyorsunuz?
ALİ
KENANOĞLU (İstanbul) – Yalan, doğru söylemiyorsun.
GARO
PAYLAN (Diyarbakır) – Yalan!
MUHAMMED
LEVENT BÜLBÜL (Sakarya) - …Türk Bayraklarını, koskocaman Türk
Bayraklarını yukarılardan, asıldığı yerlerden -daha önceki partilerinizde-
aşağıya indirenlerin bu noktada bize öğreteceği hiçbir şey yoktur. Türk
milleti, birlik ve bütünlük içerisinde bu zamana kadar terörle mücadelesini de
vermiştir, millî varlığına yönelen tehditleri de hep birlikte birlik ve
bütünlük içerisinde bertaraf etmeyi de bilmiştir. Bu noktada HDP’nin bu
konularda bize vereceği herhangi bir tavsiye veya nasihatin olduğu kanaatinde
değilim.
Saygılar
sunarım. (MHP ve AK PARTİ sıralarından alkışlar)
HAKKI
SARUHAN OLUÇ (İstanbul) – Sayın Başkan…
BAŞKAN
– Sayın Oluç…
41.- İstanbul Milletvekili Hakkı Saruhan Oluç’un,
Sakarya Milletvekili Muhammed Levent Bülbül’ün yaptığı açıklamasındaki bazı
ifadelerine ilişkin açıklaması
HAKKI
SARUHAN OLUÇ (İstanbul) – İki konuda küçük bir düzeltme yapmak istiyorum. 
Birincisi:
Kimseye bir nasihat vermiyoruz, sadece görüşlerimizi açıklıyoruz ve bu konudaki
politik tutumumuzu açıklıyoruz; bunu da yapmak bizim hakkımızdır. Bu konuda
kimse bir şey demesin lütfen; birincisi bu, nasihat değil yani buradaki.
İkincisi:
Efendim, bu kongremizdeki Türk Bayrağı meselesi -yani Sayın Grup Başkan Vekili
kusura bakmasın ama- gerçekten tezvirat. Yani son yaptığımız bütün kongrelerin,
HDP’nin yaptığı bütün kongrelerin fotoğraflarını getirip karşılaştırmaya
hazırız. Ben, bizzat kendim bütün kongrelerle ilgili çalışmış olduğum için,
böyle bir sorunun olmadığını açık ve net bir şekilde söylüyorum. Doğru değil,
kayıtlara geçmelidir. Zaten böyle bir şey olsaydı savcılar Sayın Grup Başkan
Vekilinden önce harekete geçerdi, geçmediklerine göre böyle bir sorun yoktur.
Bunu da söylemiş olayım. 
MUHAMMED
LEVENT BÜLBÜL (Sakarya) – Daha önceki partilerinizde geçtiği var.
HAKKI
SARUHAN OLUÇ (İstanbul) – Efendim, ben HDP Grubu adına konuşuyorum burada;
dolayısıyla, geçen günlerde de yaptığımız kongre de dâhil olmak üzere, 2013’ten
bugüne kadar yaptığımız hiçbir kongrede böyle bir sorunumuz kesinlikle
olmamıştır. Kayıtlara geçsin diye söylüyorum.
Teşekkür
ederim. (HDP sıralarından alkışlar)
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Hulusi Şentürk ile 95
Milletvekilinin Ürün Güvenliği ve Teknik Düzenlemeler Kanunu Teklifi (2/2537)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 173) (Devam)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ürün Güvenliği ve Teknik Düzenlemeler Kanunu Teklifi’nin 18’inci
maddesinin (3)’üncü fıkrasında yer alan “zorundadır” ibaresinin “mecburdur”
şeklinde değiştirilerek yeniden düzenlenmesini arz ve teklif ederim.
 Dursun
Müsavat Dervişoğlu İbrahim Halil Oral Zeki Hakan Sıdalı
 İzmir Ankara Mersin
 Muhammet
Naci Cinisli İsmail Koncuk Mehmet Metanet Çulhaoğlu
 Erzurum Adana Adana
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın İbrahim Halil Oral’ın; hem de bölüm
üzerindeki söz talebini de yerine getirmiş olalım.
Buyurun.
(İYİ PARTİ sıralarından alkışlar)
İBRAHİM
HALİL ORAL (Ankara) – Sayın Başkan, değerli milletvekilleri; Ürün Güvenliği ve
Teknik Düzenlemeler Kanunu Teklifi’nin 18’inci maddesi üzerinde İYİ PARTİ Grubu
adına söz almış bulunuyorum. Yüce heyetinizi saygıyla selamlıyorum. 
Kıymetli
milletvekilleri, 27 Şubat tarihinde milletimizin yüreğine ateş düşmüştür; 33
kahraman evladımız hain bir saldırının, şerefsizce bir pusunun sonucunda
şehadet mertebesine ulaşmıştır; bir ayda İdlib’de verdiğimiz şehit sayısı 54’ü
bulmuştur. 
Yüce
Allah bu kahraman evlatlarımızın şehadetlerini kabul eylesin, onlara rahmetiyle
muamele eylesin, başta aileleri ve yakınları olmak üzere bütün milletimize
sabır ihsan eylesin. Ayette buyurulduğu gibi “Onlar diridirler.” milletimizin
gönüllerinde, yüce Türk tarihinin altın sayfalarında her daim yerlerini
alacaklardır. Yüce Allah bizlere böyle acıları tekrar yaşatmasın.
Saygıdeğer
milletvekilleri, AK PARTİ iktidarı Suriye meselesinde en başından beri büyük
hatalar yapmıştır. “Altı ayda devrilecek.” denilen Esad on yıldır yerinde
durmaktadır. Emevi Camisi’ne Sayın Cumhurbaşkanımız değil maalesef Rus lider
Putin girmiştir. Milyonlarca sığınmacı ülkemizde yaşamakta ve ülke kaynaklarını
paylaşmaktadır. Rusya’nın bilgisi olmadan o saldırının yapılacağına Türkiye’de
bir tek Allah’ın kulu bile inanmamaktadır. Sayın Cumhurbaşkanımız ise bugün
Rusya’ya gidip Putin’le görüşmüştür. Ben bir Türk evladı olarak evlatlarımızın
katledilmesine göz yuman ya da bizzat destek veren Putin’in ayağına gidilmesini
millî kimliğime yakıştıramıyorum. Rusların anayasa çalışmaları Türk evladından,
bizim şehitlerimizden asla kıymetli değildir. Bu, nasıl büyük bir devlet olma
anlayışıdır; bu, nasıl bir liderliktir? Sayın Cumhurbaşkanımız, maalesef, bu
meselede sınıfta kalmıştır. Hele ki saldırıdan üç gün sonra ekranlara çıkıp
gülerek turist sayılarından, araba üretiminden bahsetmesi, parti programlarına
gidip üye yapma çağrısında bulunması abesle iştigaldir. (İYİ PARTİ sıralarından
alkışlar)
Sayın
Cumhurbaşkanı, milletimizin acısını paylaşmak yerine siyaseti tercih etmiştir;
bu, milletimizin tercihi değildir, kendi tercihidir. Biz, İYİ PARTİ olarak
hafta sonu tam 120 ilçede kongre gerçekleştirdik, bu kongrelerde bir kelime
siyaset dahi günün anlamına binaen konuşmadık…
BURHAN
ÇAKIR (Erzincan) - Biz de iptal ettik kongreyi. 
İBRAHİM
HALİL ORAL (Devamla) – …alkış tutmadık ama Kur’an tilavetiyle şehitlerimizin
acısını paylaştık; kanaatimce doğru olan da budur. Sayın Cumhurbaşkanımızı da
İYİ PARTİ’yi ve Değerli Genel Başkanımız Meral Akşener Hanımefendi’yi örnek
almaya davet ediyorum. Peygamber Efendimiz bir hadisinde “Utanmıyorsan
dilediğini yap.” buyuruyor. Ben, başta Cumhurbaşkanımız olmak üzere, bütün
siyasetçileri bu hadisin ruhuna uygun davranmaya davet ediyorum.
Kıymetli
milletvekilleri, sınırlarımızın güvenliği için de elbette Suriye içerisinde
bugün operasyon yapabilir hâlde olmamız gerekmektedir. Bu noktada Türk
ordusunun alacağı bütün kararların ve yapacağı bütün operasyonların “ama”sız,
“fakat”sız ve “lâkin”siz destekçisiyiz ancak Esad’ın gitmeyeceği de ortadır.
Peki, Türkiye bu durumda ne yapacaktır? Milletimizin, artık dipsiz bir kuyuda
kaybedecek evladı kalmamıştır; sabrımız tükenmiştir. 
Değerli
milletvekilleri, ilgili kanun teklifi hakkında da birkaç söz söylemek
istiyorum. Türkiye, tarımdan sanayiye, bilişimden otomotive pek çok alanda
üretim yapmayan bir ülke konumundadır. Ülkemizin girdiği ekonomik krizde,
üretim olmadığı için ticaret ve finansla ülkeye kazanç sağlanabilmektedir.
Böyle bir ortamda kaliteli ithalat ve ihracatın sağlanması için kanuni
düzenlemeler yapılması, Avrupa Birliği standartlarına geçilmesi için çok geç
kalınmıştır.
(Mikrofon
otomatik cihaz tarafından kapatıldı) 
BAŞKAN
– Tamamlayın sözlerinizi Sayın Oral, buyurun.
İBRAHİM
HALİL ORAL (Devamla) – Teşekkür ederim.
2013
yılında gündeme gelen bir kanun değişikliği ancak 2020 yılında Genel Kurula
gelebilmiştir, hem de 2018’de gündeme gelen hâliyle hemen hemen aynı şekilde
gündeme gelmiştir. 2018’den bugüne hiç mi bir değişiklik olmamıştır? Bu, çok
acı bir tablodur. Gördüğümüz kadarıyla tek değişiklik, cezai müeyyidelerin
oranlarının artırılmasında olmuştur. Ürünlerin herkes tarafından takip edilmesi
için merkezî bir sistem ve karekod uygulaması teklifi komisyonda neden
reddedilmiştir, anlamak güçtür. İthalat ve imalatçının ürününün satışı
sonrasındaki sağlayacağı destekle alakalı bir yükümlülük getirilmemiştir, bu
bir eksikliktir. Genel manada çok geç kalmış ve olumlu düzenlemeler getiren bu
teklifin çok daha iyi hâle getirilmesi şarttır diyor, Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
18’inci
maddeyi oylarınıza sunuyorum: Kabul edenler... Etmeyenler... Kabul edilmiştir. 
19’uncu
madde üzerinde 4 adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanun Teklifi’nin
19’uncu maddesinin (1)’inci fıkrasının aşağıdaki şekilde değiştirilmesini arz
ve teklif ederiz.
“1)
Alınan diğer önlemlerin riskin ortadan kaldırılmasında yetersiz kalması
durumunda iktisadi işletmeci, kendiliğinden veya yetkili kuruluşun talebi
üzerine riskleri önlemek amacı ile ürünlerin toplatılması ve bertarafı da dahil
olmak üzere gerekli önlemleri almakla
yükümlüdür.”
 Lütfi
Kaşıkçı Ayşe Sibel Ersoy Saffet Sancaklı
 Hatay Adana Kocaeli
 Sefer
Aycan Cemal Çetin
 Kahramanmaraş İstanbul
BAŞKAN
– Evet, Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge üzerinde Sayın Lütfi Kaşıkçı, buyurun. (MHP sıralarından alkışlar)
LÜTFİ
KAŞIKÇI (Hatay) – Sayın Başkan, değerli milletvekilleri; görüşülmekte olan
kanun teklifinin 19’uncu maddesi üzerine vermiş olduğumuz önerge üzerine
Milliyetçi Hareket Partisi Grubu adına söz almış bulunuyorum. Genel Kurulu
saygıyla selamlıyorum.
Öncelikle
şunu ifade edeyim: Madde üzerine konuşmayacağım. Sözlerimin başında da Hatay’ın
bir evladı olarak İdlib’de verdiğimiz şehitlere Allah’tan rahmet diliyorum,
büyük Türk milletinin başı sağ olsun. Gazilerimiz var, yaralılarımız var;
onlara da Cenab-ı Allah’tan bir an önce şifa diliyorum.
Yine,
sözlerimin başında özellikle Reyhanlı, Kırıkhan ve Antakya’daki hastanelerimizde
çalışan başhekimden doktoruna, hemşireden temizlik görevlisine kadar tüm
hemşehrilerimize teşekkür ediyorum; gerçekten kahraman askerlerimizle -bizzat
giderek Hatay Milletvekilleri olarak yerinde de müşahede ettik- o
askerlerimizle, yaralı askerlerimizle birer evladı gibi, kardeşi gibi
ilgileniyorlar, mesai kavramı gözetmeden çalışıyorlar; mesaisi biten evine
gitmiyor, nöbeti biten evine gitmiyor. Böyle, bu şekilde, bu şuurla çalışan
sağlık görevlilerimize bu yüce çatı altında teşekkür ediyorum. 
Değerli
milletvekilleri, Hatay’ın işgal dönemiyle ilgili bir anekdotla sözlerime
başlamak istiyorum. Ana yurttan ayrı yaşamaya alışamayan Hataylılar her
fırsatta Türkiye’den memleketlerinin işgalden kurtarılması talebinde
bulunmuşlardır. Nitekim, Gazi Mustafa Kemal 15 Mart 1923’te Adana’ya geldiğinde
Hataylılar kendisini karşılarlar. Adana’da Gazi’yi karşılayan kalabalığın
önünde 2 levha, 4 hanım ve bunların önünde genç bir kız vardır. Bu kız Şenköylü
Ayşe Fitnat’tı. Dokunaklı bir sesle: “Ey Ulu Gazi, bizi kurtar!” diye talepte bulundu. Mustafa Kemal genç kıza tarihe mal
olan, kurtuluş vadeden bir cevap verdi: “Merak etme kızım, kırk asırlık Türk
yurdu ecnebi elinde esir kalamaz.” Bu söz, o günden sonra bütün sancak Türkleri
tarafından kurtuluş için bir senet olarak kabul edilmiştir. 
Değerli
milletvekilleri, konumuz Hatay. Önce KKTC Cumhurbaşkanı Mustafa Akıncı “Hatay
gibi Türkiye'ye bağlanmayacağım, ikinci bir Tayfur Sökmen olmayacağım.” dedi,
arkasından da ne büyük bir tesadüf ki Rusya merkezli bir gazetede Hatay'ın
çalıntı şehir olduğuna dair bir makaleyi hep birlikte okuduk. Tabii, biz bu
açıklamaları birbirinden bağımsız bir şekilde okumuyoruz ancak bizi üzen,
Rusya’nın tavrından ziyade kendimizden bildiklerimizin bu büyük davaya
ihanetleridir. 
Öncelikle
şunu ifade etmeliyim ki Suriye rejimi, savaştan önce de yıllarca hem okullarda
coğrafya kitaplarında hem de hava durumu bültenlerinde Hatay’ı kendi toprağı
olarak zaten gösteriyordu. Biz Hataylılar Suriye’deki rejimin Hatay üzerindeki
hain emellerini çok iyi biliyor ve yakından takip ediyorduk, günün birinde bu
meseleyi daha büyük ölçekte gündeme getirecekleri de zaten hesaplamalarımız
içerisindeydi. Suriye, yıllarca psikolojik harbin bütün unsurlarıyla Hatay’ı
ele geçirmek için içerideki iş birlikçileri vasıtasıyla çalışmalarına devam
ediyordu. İlişkilerin iyi olduğu dönemde dahi bu asılsız iddiaların peşini hiç
bırakmadılar, hatta son olarak Suriye'nin sözde Dışişleri Bakanı Velid Muallim
Ağustos 2018’de Fars Haber Ajansına verdiği demeçte “Hatay bizim toprağımız.
Onlara rağmen oraya geri döneceğiz.” demişti. Kendisine, demeci verdiği
Lazkiye’ye en yakın noktamızdan, Yayladağı’ndan Yayladağılı hemşehrilerimizle
birlikte gerekli cevabı Hatay'ın bir evladı olarak vermiştim. Bugüne kadar
Suriye'nin Hatay’la ilgili tüm faaliyetleri içte ve dışta devletimiz tarafından
takip ediliyordu. Bu ecdat yadigârı vatan toprağında yaşayan tüm vatansever
Hataylılar ise gerektiği zaman gerekli cevabı vermekten de hiç geri durmadılar.
Değerli
milletvekilleri, Hatay'ın son zamanlarda haksız ve mesnetsiz iddialarla gündeme
taşınma gayretlerinin köküne iyice bakmak gerekir. Şayet konuyu iyi
irdelediğimiz takdirde karşılaşacağımız cevap
ise bizce şu şekildedir: Rusya destekli Suriye’nin, günün birinde Hatay
meselesini gündeme taşıyacağını zaten bekliyorduk, ancak açıklamalara bakılırsa
planlarının tarihini öne çektiklerini görüyoruz. Bunun sebebinin İdlib’de
yürütülen Bahar Kalkanı Harekâtı olduğunun da farkındayız. Akılları sıra,
İdlib’de yaşadıklarının intikamını Hatay’ı tartışmaya açarak alacaklarını
zannediyorlar. 
Bu
vesileyle, İdlib’deki varlığımızın ne kadar önemli olduğunun altını bir kez
daha çizmek isterim. “İdlib’de ne işimiz var?” diyen çevrelerin şunu iyi
bilmesi gerekiyor ki Sayın Genel Başkanımızın ifadesiyle “İdlib demek, Hatay
demektir.”
(Mikrofon
otomatik cihaz tarafından kapatıldı.)
BAŞKAN
– Tamamlayın sözlerinizi lütfen.
LÜTFİ
KAŞIKÇI (Devamla) – Sayın Cumhurbaşkanımızın ifade ettiği şekliyle, yarın
Hatay’da bu mücadeleyi vermemek adına bugün İdlib’deyiz, İdlib’i kontrol altına
almadan Hatay’ı sağlama alamayız. “Gidip Suriye rejimiyle görüşün.” diyenler
bilmelidir ki Suriye rejiminin gözü yıllardır vatan toprağı Hatay’dadır. Vatan
toprağında gözü olanlarla oturup ne konuşacağız? Dışarıdan olaylara bakıp ahkâm
kesmek kolay, buyurun Hatay’a gelin ve başta Hatay olmak üzere memleketimizin
ne denli bir göçle karşı karşıya kaldığını hep birlikte görün. Mehmetçik’in
İdlib’deki mücadelesi haklı bir mücadeledir; bu mücadelenin, asırlık planları
yerle bir ettiğini hep birlikte görmekteyiz. 
Değerli
milletvekilleri, Kamışlı’dan İdlib’e kadar değil, Kamışlı’dan Türkmen Dağı’na
kadar olan sınırlarımız her türlü terör ve göç tehdidinden kurtulana dek bu
mücadele devam edecektir. Buradan bir kez daha ve güçlü bir şekilde ifade etmek
isterim ki Hatay’da gözü olanın gözünü oyarız; Hatay’a elini uzatanın da elini
keseriz. (MHP ve AK PARTİ sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.

Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
19’uncu maddesinin (3)’üncü fıkrasındaki “seçeneklerden en az birini”
ibaresinin “seçenekleri” ibaresiyle değiştirilmesini arz ve teklif ederiz.
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Ahmet Vehbi Bakırlıoğlu Müzeyyen Şevkin
 İzmir Manisa Adana
 Murat
Bakan
 İzmir
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi yok.
Gerekçeyi
okutuyorum:
Gerekçe:
İktisadi
işletmecinin üç seçenekten en az birini değil, üçünü de nihai kullanıcıya sunması
zorunlu hâle getirilmelidir. Bu sayede kullanıcı isterse parasını iade alacak,
isterse ürünü değiştirecek, isterse ürünü tamir ettirebilecektir. Bunu
işletmeciye değil, kullanıcıya tercihen sormak daha yararlı olacaktır.
Önergeyle bu durumun sağlanması amaçlanmaktadır. Bunu işletmeciye değil,
kullanıcıya tercihen sunmak daha yararlı olacaktır. Zira, madde 21/5'te, bu
önergeyle uyumlu biçimde dağıtıcının imalatçı/ithalatçı karşısındaki hakları
(para iadesi ya da ürün değişimi hakkı) zaten düzenlenmektedir.
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 19’uncu maddesinin (1)’inci fıkrasında
geçen “durumunda” ibaresinin “halinde” olarak değiştirilmesini arz ve teklif
ederiz.
 Ali
Kenanoğlu Garo Paylan Hasan Özgüneş
 İstanbul Diyarbakır Şırnak
 Tuma
Çelik Kemal Peköz Musa Farisoğulları
 Mardin Adana Diyarbakır
 Nusrettin
Maçin Ömer Faruk Gergerlioğlu
 Şanlıurfa Kocaeli
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ AHMET
ÇOLAKOĞLU (Zonguldak) – Katılamıyoruz Başkanım.
BAŞKAN
– Önerge üzerinde söz talebi Sayın Ömer Faruk Gergerlioğlu’nun.
Buyurun.
(HDP sıralarından alkışlar)
ÖMER
FARUK GERGERLİOĞLU (Kocaeli) – Sayın Başkan, değerli milletvekilleri; sizlere
bugün, dün Göç ve Uyum Komisyonu olarak Edirne’ye yaptığımız ziyaretlerle
ilgili izlenimlerimi aktaracağım. 
Pazarkule,
Doyran köyü ve İpsala Sınır Kapısı’na gittik ve oradaki insani trajediyi
yakından gözlemledik. Oralarda son derece üzücü sahneler vardı ve çok önemli
bir şantaj görüntüsünü net bir şekilde gördük. 
Evet,
Pazarkule, işte görüyorsunuz, mültecilerin hâli, perişan bir durumdalar. Biz
oraya vardığımız zaman, insanlar, sağda ve solda binlerce insan, açık ortamda,
geceleri eksi derecelere düşen soğuklarda açıkta yatan insanlar ve belki 100
metreyi bulan ekmek, su kuyruklarıyla perişan bir topluluk vardı orada. Gazetecilerin
de alınmadığı alana girdiğimiz zaman, Pazarkule Sınır Kapısı’nın tam sıfır
noktasına girdiğimiz zaman orada bir can pazarıyla karşılaştık. Göçmenler
-çoğunluğu genç göçmen- Yunan tarafına geçmek istiyorlardı, kapıyı
zorluyorlardı ve Yunan polisi -bizim görüş sahamızdaydı- karşı tarafa,
göçmenlere ateş ediyordu ve bombalar atıyordu, gaz mermileri atıyordu ve o
sırada, bizim gözlerimizin önünde, bu insanlar -fotoğraflarını biz çektik
bakın- kanlar içinde götürülüyorlardı; büyük bir insani dram vardı. Karşı
taraf, Yunanistan çok ağır insan hakları ihlallerine yol açıyordu -kasığından
yaralanmış bir insan- göğsünden vurulanlar vardı. 1 ölü ve 5 yaralı olduğunu
daha sonra öğrendik.
Evet,
Yunanistan ağır ihlallere imza atıyordu. Bakın, yanımda getirdim, bir gaz
mermisi, karşıdan atılan bir gaz mermisi; insanların üzerine atılıyordu.
Gerçekten dehşet veren bir sahne vardı ama burada ihlali sadece Yunanistan
yapmıyor, maalesef iktidar da yapıyor. Nasıl yapıyor? Sınırda sıfır noktasında
yüzlerce göçmen, ellerinde taş, karşıya, Yunan polisine doğru atıyorlar kapıyı
zorlamak için. Yunan polisi bomba ve gerçek mermi kullanıyor. Orada bizim Türk
polisi var, kimseye “Ya kardeşim, geri çekilin, bakın, burada bir can pazarı
yaşanıyor.” demiyor, yüzlerce göçmeni seyrediyor. Burada, Türkiye’de bir basın
açıklaması yapsanız anında yerlerde sürüklenerek götürülürsünüz ama orada
yüzlerce göçmen ellerine taş alıp karşı tarafa atıyor ve kapıyı zorluyor; tüm
yetkililer bunu izliyor değerli arkadaşlar. Belli ki burada bir kurgu var ve
insanların bu perişanlığı üzerinden bir amaç hedeflenmiş.
Şimdi,
biz daha sonrasında bölgede bir açıklama yaptık Komisyon olarak ama bu
açıklama, Komisyon üyelerinin imzasını almış bir açıklama değildi. Sanırım
Komisyonun ortak kararı değil, AK PARTİ Genel Merkezinden gelmiş bir
açıklamaydı ve sadece Yunanistan ihlallerine odaklanmıştı. Düşünün,
Pazarkule’de binlerce insan vardı ve Komisyon Başkanlığı bizi tek bir kişiyle
bile görüştürmeden diğer bölgelere götürdü. 
Bakın,
İpsala Sınır Kapısı’na gittik -burası İpsala Sınır Kapısı- ve hiç kimse yok.
Doyran köyüne gittik, hiç kimse yok çünkü karşı taraftan müdahale olduğu için
artık kimse oraya gelmiyor. Şunu da haber aldık: Şu anda da gidin bakın,
Edirne’ye 40 kilometre kala otobüsler durduruluyor ve tüm göçmenler
Pazarkule’ye yönlendiriliyor. Pazarkule’de bir kurgu var, İpsala’da hiç kimse
yok, Doyran’da kimse yok ve Pazarkule’de bir kurgu var. Bunun delili nerede?
İçişleri Bakanı açıklama yapıyor: “135 bin kişiyi karşıya gönderdik.” Biz orada
“Bunun ispatı nedir?” dedik. “Karakollar uzaktan sayıyor, şu kadar kişi geçti.”
diye bize açıklama yaptılar ama daha sonra öğrendik ki karşıya geçen insanlar
vuruluyorlar, öldürülüyorlar ve mesela bir göçmenle İpsala’da görüştük “500
kişi karşıya geçtik, 1 kişi öldürüldü, hepimiz Türkiye’ye geri kaçtık.” diyor.
İşte, o bölgedeki uzmanlarla konuştuğumuzda -size net söyleyeyim- 10 bine yakın
bir geçiş olduğu tahmin ediliyor ve hani, bir Suriye şantajı yapılıyor ya,
bölgede olan insanlardan en azı Suriyeli. Yüzde 20 kadarının Suriyeli olduğu
düşünülüyor; çoğunluğu Afgan, Türkiye’de tutunamayan insanlar. 
Şimdi,
bir de bu “135 bin” rakamıyla yapılan şantaja “Yüz binleri iki üç günde buraya
yığdık; ey dünya, istersek milyonları yığarız.” şantajına delil olarak bugün
Süleyman Soylu bir açıklama yaptı.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi.
ÖMER
FARUK GERGERLİOĞLU (Devamla) – Bin özel harekâtçının, Yunanistan tarafından
yapılan geri itmeye karşı olarak Türk tarafından insanları bu sefer Yunanistan
tarafına iteceğini söyledi. İnanılmaz bir durum bu çünkü orada insanlar zaten
perişan ve şantaj malzemesi olarak kullanılıyor, yem olarak kullanılıyor ve
karşı taraftan hak ihlali yapılarak gönderilen insanlara bu taraftan siz de
demek ki “Karşı tarafa gidin.” diye ateş açacaksınız. Hani “Zorla
göndermiyoruz.” diyorlar ya, orada biz kime gitsek “Zorla göndermiyoruz.”
diyorlardı ama sanırım yeterli yankı oluşturmadığını düşünüyor ki İçişleri
Bakanlığı, bin özel harekatçıyla Yunanistan’ın geri itmesine karşı bu insanları
ortada bir yem olarak kullanacak. Zaten biz o bölgede inanın ki çok üzüldük
çünkü o bölgede o göçmenler mahlukat olarak görülüyordu -iki taraf tarafından
da- ölümlerine göz yumuluyordu ve âdeta haşere gibi görülüyorlardı. Çünkü
üzerlerine biber gazı sıkılıyordu, açıkta bulundukları alanda su yoktu, son bir
iki günde o bölgeye tuvalet kabinleri getirilmişti ve büyük bir perişanlık
yaşanıyordu. 
(Mikrofon
otomatik cihaz tarafından kapatıldı)
ÖMER
FARUK GERGERLİOĞLU (Devamla) – Buna bir an evvel, acil bir tedbir bulunmalı.
İnsan üzerinden bu şantaj bir an önce bitirilmeli diyorum.
Teşekkür
ederim. (HDP sıralarından alkışlar)
MEHMET
NACİ BOSTANCI (Ankara) – Sayın Başkan…
BAŞKAN
– Sayın Bostancı, buyurun.
IV.- AÇIKLAMALAR (Devam)
42.- Ankara Milletvekili Mehmet Naci Bostancı’nın,
Kocaeli Milletvekili Ömer Faruk Gergerlioğlu’nun 173 sıra sayılı Kanun
Teklifi’nin 19’uncu maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
MEHMET
NACİ BOSTANCI (Ankara) – Sayın Başkanım, teşekkürler.
Değerli
Gergerlioğlu, insan haklarıyla ilgili bir kişi olarak 2011’den bu yana
mültecilerin neler çektiklerini ve Türkiye'de nasıl karşılandıklarını muhakkak
takip etmiştir. Gerçi kısa bir süreydi konuşması ama sanıyorum birkaç cümle
Türkiye'nin yaptıklarına ilişkin, Avrupalıların ifade ettiği takdir hislerine
ilişkin de, takdir değerlendirmelerine ilişkin de cümle olsaydı çok memnun
olurduk.
Biliyorsunuz,
18 Mart tarihli Geri Kabul Anlaşması karalardan geçişi kapsamıyor, sadece
denizden yapılan geçişlere ilişkin yaşanan trajedileri engellemeye dönük bir
anlaşma. Türkiye hâlihazırda anlaşmanın bu şartlarına uymaya devam ediyor. Kara
geçişleri konusunda mültecilerin can güvenliği söz konusuysa serbestçe
geçişleri uluslararası hukukun da tanıdığı bir kavramdır, o çerçevede görmek
gerekir. Türkiye'nin o geçişleri bir tür şantaj unsuru olarak gördüğü yahut da
mültecileri “mahluk” olarak değerlendirdiği… “Mahluk” kelimesi tam yerine
oturmuyor ama “haşere” dedi daha sonra. Çünkü mahluk halk edilendir ama haşere
daha farklı bir anlam taşır.
ÖMER
FARUK GERGERLİOĞLU (Kocaeli) – Biber gazı sıkıyorlarsa haşere muamelesi görüyor
demektir.
MEHMET
NACİ BOSTANCI (Ankara) – Haşere olarak görmediğini Sayın Gergerlioğlu’nun
bilmesi gerekir esasen 2011’den bu yana Türkiye'nin yaptıklarına bakarak.
Fikirleri farklı olabilir ama bazı gerçekleri ifade etmek sanıyorum yerinde
olur. Türkiye mültecilere, can havliyle Suriye'den kaçanlara büyük bir insanlık
örneği ve muhakkak, bu konuda ders alması gerekenlere de gereken dersleri
vermiştir. Burada asıl bence kınanması ve eleştirilmesi gereken hem Avrupa
Birliğinin ikiyüzlü yaklaşımı hem de Yunanistan’ın, Avrupa kültürünün temeli
olarak kendini takdim etme referanslarıyla hiçbir şekilde uyuşmayan bu kabul
edilmez davranışlarıdır.
(Mikrofon
otomatik cihaz tarafından kapatıldı)
BAŞKAN
– Buyurun.
MEHMET
NACİ BOSTANCI (Ankara) – Teşekkür ediyorum.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Hulusi Şentürk ile 95
Milletvekilinin Ürün Güvenliği ve Teknik Düzenlemeler Kanunu Teklifi (2/2537)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 173) (Devam)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Ürün Güvenliği ve Teknik Düzenlemeler Kanunu Teklifi’nin 19’uncu
maddesinin (3)’üncü fıkrasının birinci cümlesinde bulunan “en az birini”
ibaresinin “en az ikisini” ile değiştirilmesini arz ve teklif ederiz.
 Zeki
Hakan Sıdalı Dursun Müsavat Dervişoğlu Hayrettin Nuhoğlu
 Mersin İzmir İstanbul
 İmam
Hüseyin Filiz Muhammet Naci Cinisli İbrahim Halil Oral
 Gaziantep Erzurum Ankara
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkanım.
BAŞKAN
– Önerge üzerinde söz talebi Sayın İmam Hüseyin Filiz’in.
Buyurun
Sayın Filiz. (İYİ PARTİ sıralarından alkışlar)
İMAM
HÜSEYİN FİLİZ (Gaziantep) – Sayın Başkan, değerli milletvekilleri; 173 sıra
sayılı Ürün Güvenliği ve Teknik Düzenlemeler Kanunu Teklifi’nin 19’uncu maddesi
üzerinde İYİ PARTİ Grubumuzun vermiş olduğu önerge üzerine söz almış
bulunmaktayım. Genel Kurulu saygılarımla selamlıyorum.
Değerli
milletvekilleri, bugün şehitler kervanına bir şehit daha eklendi. Bahar Kalkanı
Harekâtı bölgesinde, rejim güçlerince düzenlenen hain saldırıda, Gaziantepli
hemşehrim, Sözleşmeli Er Enes Kaya şehit olmuştur. Üzüntümüz büyüktür.
Şehidimize Allah’tan rahmet, ailesine, hemşehrilerime ve yüce Türk milletine
sabır ve başsağlığı diliyorum.
Değerli
milletvekilleri, teklifin 19’uncu maddesinde, ürünün geri çağrılmasıyla ilgili
olarak, ürünün hangi şartlarda geri çağrılacağı, geri çağırma önlemlerinin
neler olduğu, iktisadi işletmecinin nihai kullanıcıya sunacağı seçenekler ve
geri çağırmayla ilgili tüm masrafların iktisadi işletmeci tarafından ödeneceği
belirtilmektedir.
Değerli
milletvekilleri, Türkiye'nin gümrük birliğine girmesiyle birlikte, ülkemiz,
birçok alanda Avrupa Birliği mevzuatına uyum sağlanmasına ve uygulamaların da
AB uygulamalarıyla paralel hâle getirilmesine yönelik bazı yükümlülükler
üstlenmiştir. Ticarette teknik engellerin kaldırılabilmesi ve malların serbest
dolaşımıyla piyasaya güvenli ürünlerin arzının sağlanabilmesi için piyasa
gözetimi ve denetimi sisteminin, kanun teklifinde ifadesini bulduğu hâliyle
Avrupa Birliğindeki uygulamalara paralel şekilde güçlendirilmesi, makine imalat
sanayisinde sahip olduğumuz teknoloji düzeyinin geliştirilmesini, imalat
yöntemleri ve imal usullerinin gözden geçirilmesini sağlayarak ülkemiz
sanayisinin kalitesinin ve altyapısının yükselmesini geç kalınmış olsa da
tetikleyecektir. Böylece, iç ve dış piyasalarda kaliteli ve ucuz ürünlerimizin
rekabet gücü daha da artacak ve ürün geri çağrılması da mümkün olduğu ölçüde
azalacaktır.
Değerli
milletvekilleri, bu noktada gıda ürünlerine dönmek istiyorum. Gıda ürünleri
güvenliği toprakta başlayıp çatalda biten bir süreçtir. Dolayısıyla gıdanın
temelini teşkil eden meyve ve sebzeler yetiştirilirken toprağın, suyun ve hatta
havanın da temiz olması şartı vardır. Sanayi atıklarıyla, evsel atıklarla,
köylerin foseptiklerinde biriken atık sularla, atık yağ dönüşüm tesisleri gibi
tesislerin sularıyla kirlenen, zehir saçan ve simsiyah akan çok sayıda
akarsuyumuz vardır, bu akarsuların döküldüğü sulama barajları vardır. Kendi
seçim bölgemde, Nizip Çayı, Hancağız Barajı ve Oğuzeli’nde Sacır Suyu bunlara
örnek olarak verilebilir. Yerel yönetimler bu konuda bir çaba sarf etseler de
hâlihazırda o sularla sulanan sebze ve meyveler insan sağlığını tehlikeye
atmaktadır. İşe buradan başlanmadıkça sağlıklı ve güvenli gıdalara ulaşmak
mümkün değildir. 
Değerli
milletvekilleri, ürün güvenliği açısından bir başka önemli nokta ise düzgün bir
toplum hâline gelmektir. İnsan haklarına saygılı, fazla para kazanma uğruna
başkalarının yaşamını tehlikeye sokma eğiliminden uzak, tabiri caizse, iyi
vatandaş yetiştirilmediği ve millî eğitim sistemimizi de bu temel prensibe
dayandıramadığımız sürece her konudaki çaba boşa gidecektir.
Değerli
milletvekilleri, son günlerde Gazi Meclisimiz çok gerilimli olup üzüntü verici
olaylar yaşanmaktadır. Bir Türkiye var, başka Türkiye yok, ülke hepimizin. Zor
günler geçiriyoruz, birbirimize hoşgörülü davranmamız önem arz etmektedir. Bu
konuda Edebali’den birkaç söz aktarmak istiyorum. 
Edebali,
Osman Bey’e diyor ki: “Ey oğul! Beysin, bundan sonra öfke bize, uysallık sana.
Güceniklik bize, gönül almak sana. Suçlamak bize, katlanmak sana. Âcizlik bize,
yanılgı bize, hoş görmek sana. Geçimsizlikler, çatışmalar, uyumsuzluklar,
anlaşmazlıklar bize, adalet sana. Çok konuşma, boş konuşma, kem konuşma. Açık
sözlü ol. Her sözü üstüne alma. Gördün söyleme, bildin bilme. Öfken ve nefsin
bir olup aklını mağlup eder. Bunun için daima sabırlı, sebatkâr ve iradene
sahip olasın. Sabır çok önemlidir. Bir bey sabretmesini bilmelidir. Vaktinden
önce çiçek açmaz.” 
Bu
sözler aslında hepimize. Herkes kendini Osman yerine koyarsa Gazi Meclisimiz de
ülkemiz de huzurlu bir ortama kavuşur diyor, Genel Kurulu saygıyla
selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Maddeyi
oylarınıza sunuyorum: Kabul edenler… Etmeyenler… 19’uncu madde kabul
edilmiştir.
20’nci
madde üzerinde 4 adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
20’nci maddesinin (1)’inci fıkrasının (d) bendinde geçen "20.000 Türk
lirasından 100.000 Türk lirasına kadar" ibaresinin "10.000 Türk
Lirasından 50.000 Türk Lirasına kadar" biçiminde değiştirilmesini; (f) bendinde
geçen "7.000 Türk lirasından 70.000 Türk lirasına kadar" ibaresinin
"5.000 Türk Lirasından 25.000 Türk Lirasına kadar” biçiminde
değiştirilmesini; (g) bendinde geçen “5.000 Türk lirasından 50.000 Türk
lirasına kadar" ibaresinin "5.000 Türk Lirasından 25.000 Türk
Lirasına kadar" biçiminde değiştirilmesini; maddenin (2)’nci fıkrasında
geçen "5.000 Türk lirasından 50.000 Türk lirasına kadar" ibaresinin
"5.000 Türk Lirasından 25.000 Türk Lirasına kadar" biçiminde
değiştirilmesini arz ve teklif ederiz.
 Ahmet
Akın Haydar Akar Tahsin Tarhan
 Balıkesir Kocaeli Kocaeli
 Tacettin
Bayır Müzeyyen Şevkin Ahmet Vehbi Bakırlıoğlu
 İzmir Adana Manisa
BAŞKAN
- Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) - Katılamıyoruz Sayın Başkan.
BAŞKAN
- Önerge üzerinde söz talebi yok, gerekçeyi okutuyorum:
Gerekçe:

Cezai
yaptırımlar, yaşanan ekonomik kriz ve işletmelerin yaşadığı sektörel sorunlar,
ihracat alanındaki sektörel rekabet sorunları göz önünde bulundurularak
uygulanmalıdır. Yaptırımları uygulayacak kuruluşlar, işletmelerin ekonomik
büyüklüğü ve ihlalin derecesine göre işlem yürütürken cezayı ölçülü ve orantılı
uygulamaları gerekmektedir. Cezalar için öngörülen 10 kata kadar fark,
suistimale uğratılabilecektir. Önergeyle, yaptırımların tahsil edilebilir
ölçüde olması ve işletmelerin ekonomik yaşamını tehdit edecek boyutlara
varmaması, yasal boşluklar ya da siyasi baskılar nedeniyle uygulayıcılar elinde
ekonomik, mali tehdit aracına dönüşmemesi amaçlanmaktadır.
BAŞKAN
– Önergeyi kabul edenler… Etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 20'nci maddesinin 1’inci fıkrasının (a)
bendinde geçen "500.000” ibaresinin "200.000” olarak, (b) bendinde
geçen "200.000” ibaresinin "100.000” olarak, (c) bendinde geçen
"200.000” ibaresinin "100.000” olarak, (ç) bendinde geçen
"100.000” ibaresinin "50.000” olarak, 3’üncü fıkrasında geçen
"200.000” ibaresinin "100.000” olarak değiştirilmesini arz ve teklif
ederiz.
 Ali
Kenanoğlu Garo Paylan Musa
Piroğlu
 İstanbul Diyarbakır İstanbul
 Tuma
Çelik Hasan Özgüneş Kemal Peköz
 Mardin Şırnak Adana
 Nusrettin
Maçin Musa Farisoğulları
 Şanlıurfa Diyarbakır
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz Sayın Başkan.
BAŞKAN
– Önerge üzerinde söz talebi Sayın Musa Piroğlu’nun.
Buyurun
Sayın Piroğlu. (HDP sıralarından alkışlar)
MUSA
PİROĞLU (İstanbul) – Sayın Başkan, bir sürü şeyi konuşmamız gerekiyor ama
aslında biz bir şeyi konuşuyoruz, ilan edilmemiş bir savaşı konuşuyoruz. Ölümü,
yıkımı -az önce Sayın Ömer Faruk’un anlattığı- sınırda mültecileri,
insanlığından çıkarılmış ve insanca muamele yapılmayan insanları konuşuyoruz.
Oysa
halkın bu Meclisten beklentisi, konuşulması gerektiğine inandığı çok şey var.
Örneğin, işsizlikten ve yoksulluktan intihar eden insanların sorunlarını
konuşmak zorundayız.
Örneğin,
işçi cinayetlerini, erkekler tarafından katledilen kadınların cinayetlerini,
onların katillerinin nasıl aklandığını, çocuklara neden ve nasıl tecavüz
edildiğini ve onların, tecavüz edenlerin nasıl aklandığını konuşmalıyız.
Örneğin,
beşik gibi sallanan ülkede depreme karşı neler yapılacağını konuşmalıyız;
dünyayı sarsan bir salgına karşı hangi tedbirlerin alındığını, ülke halkının
nasıl korunduğunu konuşmalıyız.
Örneğin,
borç batağında iflas eden esnafları, toprağını kaybeden köylüleri konuşmalıyız;
emeklileri, emeklilikte yaşa takılanları, yoksulluğu ve sefaleti konuşmalıyız.
Yüksek gelen doğal gaz faturalarını, yüksek gelen elektrik faturalarını, kaç
kişinin doğal gazının ve elektriğinin parasını ödeyemediği için kesildiğini
konuşmalıyız. İktidar tarafından oyuncağa çevrilmiş adalet mekanizmasını,
elleri kelepçeli hapishanelerde doğuma zorlanan hamile kadınları, anneleriyle
beraber hapishanelerde büyümeye zorlanan çocukları, adalet ve adil yargılanma
talebiyle açlık grevindeki Çağdaş Hukukçular Derneğinin avukatlarını, Grup
Yorum’un sanatçılarını konuşmalıyız. Ama ne yazık ki biz ilan edilmemiş bir
savaşı konuşuyoruz ve biz bu savaşı ne zaman ağzımıza alsak biliyoruz ki
buradaki iktidar çoğunluğunun hiçbir şekilde bunu umursadığı yok. Bu yüzden,
ben buradaki iktidara değil, bu ülkenin yoksul ve emekçi halklarına seslenmek
istiyorum: Bu savaş bizim savaşımız değil; bu savaş sarayın savaşı, bu savaş
bir avuç çapulcunun zengin edilmesi savaşı. Bu savaşta kimler kazanıyor?
SİHA’ları, İHA’ları yapan damat Selçuk Bayraktar kazanıyor. (AK PARTİ
sıralarından gürültüler)
YILMAZ
TUNÇ (Bartın) - Hadi oradan!
METİN
GÜNDOĞDU (Ordu) – Ayıp ya!
MUSA
PİROĞLU (Devamla) – Orduya paletleri, orduya zırhlıları yapan dünür Ethem
Sancak kazanıyor…
METİN
GÜNDOĞDU (Ordu) – Sen SİHA yapabilir misin? 
MUSA
PİROĞLU (Devamla) – …ve bunun bütün faturasını -bütün maliyetini- yoksullar
ödüyor ve siz bağırarak ve siz sürekli kavga çıkararak bu gerçeğin halk
tarafından duyulmasını istemiyorsunuz.
METİN
GÜNDOĞDU (Ordu) – PKK’yı bombaladığı için mi zoruna gidiyor?
MUSA
PİROĞLU (Devamla) – İşte, savaş bu yüzden çıkarılıyor…
METİN
GÜNDOĞDU (Ordu) – Kimse savaş çıkarmıyor; PKK çıkarıyor, PYD çıkarıyor. 
MUSA
PİROĞLU (Devamla) – …halk kendi sorunlarını duymasın, halk kendi sorunlarını konuşmasın,
onun müsebbibi sizden hesap sormasın diye çıkarılıyor ve her ağzınızı
açtığınızda, şehitler tepesinden, İdlib’de ne işimizin olduğundan söz
ediyorsunuz. 
METİN
GÜNDOĞDU (Ordu) – PKK’ya söyle, çıksın oradan! PKK’ya da laf söylesene, PYD’ye
de laf söylesene!
EYÜP
ÖZSOY (İstanbul) - Utanmadan oradan PKK’ya laf söyleyemiyorsun. PKK’ya da laf
söylesene!
GARO
PAYLAN (Diyarbakır) - Sayın Başkan…
MUSA
PİROĞLU (Devamla) – Ben tekrar ediyorum: Çok övünüyorsunuz, yoksul çocukların
öldüğü savaştan çok övünüyorsunuz. 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, sizin müdahale etmeniz gerekir, konuya davet
etmeniz gerekir. Bizim konumuz ürün güvenliği, nelerden bahsediyor. 
BAŞKAN
– Başkan, müsaade edin… Sayın Başkan…
MUSA
PİROĞLU (Devamla) – Bu fotoğrafa iyi bakın, bu fotoğrafı iyi görün. Asker
cenazeleri, sizin önünde “selfie” çektirdiğiniz yerler değildir. 
METİN
GÜNDOĞDU (Ordu) – Şehit cenazelerinin niye olduğunu PKK’ya soracaksın. PKK’lılara
niye söylemiyorsun? 
MUSA
PİROĞLU (Devamla) – Evet. Yoksul çocuklarına veya bayrak çekilen…
EYÜP
ÖZSOY (İstanbul) - PKK’lıları niye söylemiyorsun, PKK’lıları?
BAŞKAN
– Arkadaşlar, müsaade edin… Sayın Piroğlu, siz de gündeme ilişkin, önergeye
ilişkin konuşun lütfen.
MUSA
PİROĞLU (Devamla) – Bunu tekrar gösteriyorum, bunu herkes yeniden görsün.
Burada…
BAŞKAN
– Sayın Piroğlu…
HASAN
ÇİLEZ (Amasya) – Yunanistan’ın öldürdüğü mültecilere, Yunanistan’ın
öldürdüklerine niye bir şey demiyorsunuz?
BAŞKAN
– Arkadaşlar, müsaade eder misiniz.
Devam
edin Sayın Piroğlu.
HASAN
ÇİLEZ (Amasya) – Kızarmıyor mu, yüzün kızarmıyor mu?
DİRAYET
DİLAN TAŞDEMİR (Ağrı) – Bir sus ya!
MUSA
PİROĞLU (Devamla) – Başkan, devam edeyim mi yoksa…
BAŞKAN
– Devam edin Sayın Piroğlu.
MUSA
PİROĞLU (Devamla) – Yüzü kızarması gerekenler, önce bu fotoğrafa bakıp sonra
buraya bakması gerekenlerdir. 
METİN
GÜNDOĞDU (Ordu) – Bunlar haini dışarıda arıyor. Hainler burada.
TUMA
ÇELİK (Mardin) – Dinleyin, dinleyin.
MUSA
PİROĞLU (Devamla) – Buradakiler, buradakiler ölüm emrini verenlerdir. 
HASAN
ÇİLEZ (Amasya) – Yazıklar olsun size, yazıklar olsun!
MUSA
PİROĞLU (Devamla) – Rezidanslardan, saraylardan, çocukları ölüme
yollayanlardır. 
METİN
GÜNDOĞDU (Ordu) – PKK yapıyor bunu, PKK’nın uşakları… 
TUMA
ÇELİK (Mardin) – Dinleyin be!
MUSA
PİROĞLU (Devamla) – Size konuşması kolay, size bağırması da kolay çünkü bu
koltuklarda oturup, çocuklarınıza bedelli askerlik yaptırıp yoksul çocuklarını
ölüme yolluyorsunuz. 
İMRAN
KILIÇ (Kahramanmaraş) – O askerleri PKK öldürüyor, siz öldürüyorsunuz. PKK
destekçisisiniz siz!
TUMA
ÇELİK (Mardin) – Siz gönderiyorsunuz, siz, siz!
DİRAYET
DİLAN TAŞDEMİR (Ağrı) – Bu savaşı da siz çıkarıyorsunuz.
MUSA
PİROĞLU (Devamla) – Ve şunu tekrar vurgulamak istiyoruz…
(Mikrofon
otomatik cihaz tarafından kapatıldı) 
METİN
GÜNDOĞDU (Ordu) – Bu milletin kürsüsünden konuşuyorsun, konuştuğun kürsü
milletin kürsüsü. Milletin kürsüsünden bunları söyleyemezsin!
BAŞKAN
– Sayın Piroğlu, sözlerinizi tamamlayın. 
İMRAN
KILIÇ (Kahramanmaraş) – O askerlerin katili sizsiniz!
BAŞKAN
– Arkadaşlar, müsaade edin. (Gürültüler)
Değerli
arkadaşlar, müsaade edin lütfen. 
MUSA
PİROĞLU (Devamla) – Bu bağırtı, dünkü linç saldırıları, gerçekler duyulmasın,
iktidarınız devam etsin diyedir. 
Ben
bir kere uyardım, tekrar uyarıyorum: Kaybediyorsunuz, sonunuz yakın, bu sona
hazırlık yapın. (HDP sıralarından alkışlar)
KADİR
AYDIN (Giresun) – Sen kimsin de uyarıyorsun bizi?
SELAMİ
ALTINOK (Erzurum) – Hadi oradan!
BAŞKAN
– Arkadaşlar, siz de gelin, söylenenlerin yanlış olduğunu söyleyin lütfen. 
İMRAN
KILIÇ (Kahramanmaraş) – O askerin katili sizsiniz! PKK destekçisisiniz! O
askerlerin kanında eliniz var! O askerlerin katili sizsiniz, o kanda eliniz
var!
MUSA
PİROĞLU (İstanbul) – Orduyu Suriye’ye yollayanlardır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Arkadaşlar, bir de ricam var: Hiç kimse lütfen Divana nasıl yönetmesi
gerektiğini de söylemesin. 
TUMA
ÇELİK (Mardin) – Müdahale edin ama…
DİRAYET
DİLAN TAŞDEMİR (Ağrı) – Başkan, oradan müdahale oldu size.
BAŞKAN
– Müsaade edin lütfen. 
Sayın
Akbaşoğlu, buyurun.
IV.- AÇIKLAMALAR (Devam)
43.- Çankırı Milletvekili Muhammet Emin Akbaşoğlu’nun,
İstanbul Milletvekili Musa Piroğlu’nun 173 sıra sayılı Kanun Teklifi’nin 20’nci
maddesiyle ilgili önerge üzerinde yaptığı konuşmasındaki hezeyanlarına cevap
verme gereği duymadığına ilişkin açıklaması
MUHAMMET
EMİN AKBAŞOĞLU (Çankırı) – Sayın Başkanım, değerli milletvekilleri; biraz evvel
kürsüde konuşan hatibin hezeyanlarına cevap verme gereği duymadığımı ifade
etmek isterim. 
Teşekkür
ederim. (AK PARTİ sıralarından “Bravo” sesleri, alkışlar)
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- İstanbul Milletvekili Hulusi Şentürk ile 95
Milletvekilinin Ürün Güvenliği ve Teknik Düzenlemeler Kanunu Teklifi (2/2537)
ve Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporu (S. Sayısı: 173) (Devam)
BAŞKAN
– Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan Ürün Güvenliği ve Teknik Düzenlemeler Kanunu Teklifi’nin 20’nci maddesinin
(11)’inci fıkrasının aşağıdaki şekilde değiştirilerek yeniden düzenlenmesini
arz ve teklif ederiz. 
“(11)
Bu Kanuna göre verilen idari para cezaları, cezaya konu aykırılığın büyüklüğü
ve yaptırım uygulanacak gerçek veya tüzel kişinin ekonomik durumu dikkate
alınarak uygulanır.”
 İsmail
Koncuk Zeki Hakan Sıdalı Dursun Müsavat Dervişoğlu
 Adana Mersin İzmir
 Muhammet
Naci Cinisli İmam Hüseyin Filiz
 Erzurum Gaziantep
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılmıyoruz.
BAŞKAN
– Önerge üzerinde söz talebi Sayın İsmail Koncuk’un. 
Buyurun
Sayın Koncuk. (İYİ PARTİ sıralarından alkışlar)
İSMAİL
KONCUK (Adana) – Sayın Başkan, değerli milletvekilleri; yüce heyetinizi
saygıyla selamlıyorum. İYİ PARTİ Grubu adına 173 sıra sayılı Kanun Teklifi
üzerine konuşmak üzere söz almış bulunmaktayım. 
“Şehitler
tepesi boş değil,
Biri
var bekliyor.
Ve
bir göğüs, nefes almak için,
Rüzgâr
bekliyor.
Türbesi
yakışmış bu kutlu tepeye;
Yattığı
toprak belli,
Tuttuğu
bayrak belli,
Kim
demiş meçhul asker diye?”
Arif
Nihat Asya’yı rahmetle anıyorum; ne güzel yazmış, yazmış ki bugünlerde
siyasetçilerimiz Arif Nihat Asya’nın bu şiiri üzerinden değerlendirmeler
yapıyorlar. Değerli milletvekilleri, bu şiir güzel, çok güzel, nesillere her
zaman hatırlatılması gereken bir şiir ve bugünlerde de okunması gereken bir
şiir ancak Arif Nihat Asya’nın “Bayrak” şiirinin bazı bölümleri iyiye, güzele,
doğruya yöneltmediği için Millî Eğitim Bakanlığı müfredatından “Bayrak”
şiirinin çıkarıldığı günleri hatırlıyorum. Nereden nereye! Zamanın Millî Eğitim
Bakanına sormuşlar “Neden ‘Bayrak’ şiirini çıkardınız?” diye, bir soru önergesi
vermiş bir milletvekilimiz, Şefik Çirkin. Millî Eğitim Bakanının cevabı şu…
ABDULLAH
GÜLER (İstanbul) – Milletvekilinin ismini verdiniz, Bakan kim? 
İSMAİL
KONCUK (Devamla) – Ömer Dinçer. AK PARTİ’nin Bakanı, fark eder mi? Reddimiras
yapmıyoruz değil mi?
ABDULLAH
GÜLER (İstanbul) – Yok, yapmıyoruz. 
İSMAİL
KONCUK (Devamla) – Ömer Dinçer cevabında, olumsuz düşünce ve davranışlara neden
olacağını düşündüklerini belirterek, şiirin “Sana benim gözümle bakmayanın
mezarını kazacağım/Seni selamlamadan uçan kuşun yuvasını bozacağım.” sözlerinin
olumsuz düşünce ve davranışlara sebebiyet verdiği için kitaptan çıkarıldığını
söylüyor. Şimdi, nereden nereye! 
SELAMİ
ALTINOK (Erzurum) – Yanlıştı.
İSMAİL
KONCUK (Devamla) - Yanlış da bugün “yanlış” diyorsunuz buna, o gün “doğru”
diyordunuz.
SELAMİ
ALTINOK (Erzurum) – Yok, o zaman da “yanlış” diyordum ben.
İSMAİL
KONCUK (Devamla) – Şimdi, burada çok zikzak yaptınız; amenna, olabilir, bir şey
demiyorum.
İSMET
YILMAZ (Sivas) – Mayınlı yoldan geçiyorsun.
İSMAİL
KONCUK (Devamla) – O hâlde, bugün, bugüne uygun davranışlar sergileyelim. Bu
“Bayrak” şirini tekrar kitaba koyun değerli AK PARTİ’liler, bu “Bayrak” şiirini
kitaba koyun. (İYİ PARTİ sıralarından alkışlar)
Sayın
Bakanım, o tarihte ben sendika genel başkanıydım, bilirsin. Bu “Bayrak” şiirini
bastırdık, Türkiye’de bütün okulların önünde öğrencilere dağıttık. 
SELAMİ
ALTINOK (Erzurum) – O da doğruydu.
İSMAİL
KONCUK (Devamla) – Sizin zamanınızda değil.
Peki,
gelin, şu Andımız meselesini bir çözelim, tam zamanı. “Ne mutlu Türk'üm
diyene!” sözünden bir rahatsızlığınız yoktur şüphesiz Sayın Genel Müdürüm,
yoktur. O hâlde, gelin, bu Andımız meselesini bir çözelim. Mahkeme kararını
verdi. Aslında, otuz gün içerisinde bu kararın uygulanması lazımdı ama “Millî
Eğitim Bakanlığı itiraz etti.” diye yargılama usullerini, esaslarını filan da
dinlemediniz, hâlen, Andımız hukuksuz bir şekilde…
İSMAİL
KAYA (Osmaniye) – HDP’yle anlaşın.
METİN
GÜNDOĞDU (Ordu) – Bu konuyu HDP’yle anlaşın.
İSMAİL
KONCUK (Devamla) – HDP, Andımız’ın okunmasını istiyor mu? Sizinle beraber gece
ret oyu vermişti, değil mi, tatlı kardeşim?
EYÜP
ÖZSOY (İstanbul) - Ortaklığınızı bilmiyor musunuz yoksa?
BAŞKAN
– Arkadaşlar, lütfen laf atmayın, lütfen. Bu kanun teklifini bitirmek mi
istiyoruz, bitirmemek mi istiyoruz?
İSMAİL
KONCUK (Devamla) – Biz İYİ PARTİ olarak diyoruz ki: Bu “Bayrak” şiirini
kitaplara yeniden koyalım. “Şehitler Tepesi”ni okumak güzel, hiçbir
rahatsızlığımız yok. 
ÖMER
FETHİ GÜRER (Niğde) – “T.C.”yi Ziraat Bankasından kaldırdılar ya!
İSMAİL
KONCUK (Devamla) - Andımız’ın okullarımızda yeniden okutulmasını sağlayalım.
Buna var mıyız? Buna yoksak bakın, 2013 yılında Andımız’ın neden kaldırıldığını
biliyoruz. Kim istemişti? PKK istemişti. Andımız’dan rahatsızdı, “Ne mutlu
Türk’üm diyene!” sözünden rahatsızdı, kaldırdınız. 
İSMET
YILMAZ (Sivas) – Doğru değil.
İSMAİL
KONCUK (Devamla) – O zaman çözüm süreci ortağınızdı. Hadi anladık, anlamıyorum
da, sizin tarafınızdan bakmaya çalışıyorum, empati yapıyorum. Ama bugün farklı
bir noktaya geldiyseniz, bunda samimiyseniz, gelin, “Bayrak” şiirini de
kitaplara koyalım; Andımız’ı da böyle, çocuklarımızın, evlatlarımızın göğsünü
gere gere okumasına, “Ne mutlu Türk’üm diyene!” demesine izin verelim diyorum.
Saygılar
sunuyorum. (İYİ PARTİ sıralarından alkışlar)
BAŞKAN
– Evet, önergeyi oylarınıza sunuyorum: Kabul edenler… Kabul etmeyenler… Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 20’nci maddesinin birinci fıkrasının
mevcut (ç) ve (f) bentlerinin aşağıdaki şekilde, (e) bendinde yer alan “40.000”
ibaresinin “50.000” şeklinde, “200.000” ibaresinin “500.000” şeklinde
değiştirilmesini, (d) ve (g) bentlerinin madde metninden çıkarılmasını, diğer
bentlerin buna göre teselsül ettirilmesini ve ikinci fıkrasında yer alan
“5.000” ibaresinin “7.000” şeklinde, “50.000” ibaresinin “70.000” şeklinde,
beşinci fıkrasında yer alan 
“10.000” ibaresinin “20.000”, “50.000” ibaresinin “200.000” şeklinde, yedinci
fıkrasında yer alan “(c), (ç), (d), (e), (f) ve (g)” ibaresinin “(c), (ç), (d)
ve (e)” şeklinde değiştirilmesini arz ver teklif ederiz.
“ç)
7 nci maddesinin birinci fıkrasının (ç), (d), (g), (h) ve (ı) bentleri, 9 uncu
maddesinin birinci fıkrasının (c), (d), (f), (g), (ğ) ve (ı) bentleri, 10 uncu
maddesinin birinci fıkrasının (c) bendi, 13 üncü maddesinin üçüncü, dördüncü,
beşinci fıkraları, 14 üncü maddesinin üçüncü fıkrasının (b) bendi, 14 üncü
maddesinin altıncı fıkrası, 18 inci maddesinin birinci fıkrası ile 21 inci
maddesinin beşinci fıkrasına aykırı hareket edenlere 10.000 Türk lirasından
100.000 Türk lirasına kadar,”
“f)
7 nci maddesinin birinci fıkrasının (c), (e), (f), (ğ) ve (i) bentleri, 8 inci
maddesinin ikinci fıkrası, 9 uncu maddesinin birinci fıkrasının (ç), (e), (h)
ve (i) bentleri, 10 uncu maddesinin birinci fıkrasının (a), (b), (ç) ve (d)
bentleri, 12 nci maddesi, 18 inci maddesinin üçüncü fıkrası ile 19 uncu
maddesinin ikinci ve üçüncü fıkralarına aykırı hareket edenlere 7.000 Türk
lirasından 70.000 Türk lirasına kadar,”
 Özlem
Zengin Salih Cora Abdullah Güler
 Tokat Trabzon İstanbul
 Hüseyin
Şanverdi Hacı Bayram Türkoğlu Ramazan Can
 Hatay Hatay Kırıkkale
 İshak
Gazel
 Kütahya
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, bunu Komisyonda görüşürken “Maddeler
arasındaki ve cezalardaki orantısızlıkları değerlendireceğiz.” diye ifade
etmiştik. Kiminde 5 katı, kiminde 10 katı geçen ifadeler vardı; bu,
Komisyondaki arkadaşlarımızla mutabık kaldığımız ve olaylarla bütünlük
kazanabilmesi için yaptığımız değerlendirme. Biraz önce Sayın Akar sormuştu
bunu…
BAŞKAN
– Yani takdire mi bırakıyorsunuz?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Uygun görüşle takdire bırakıyoruz.
BAŞKAN
– Peki.
Söz
talebi yok. 
Gerekçeyi
okutuyorum:
Gerekçe:
Önerge
ile idari para cezalarının daha adil ve orantılı olması sağlanmıştır.
BAŞKAN
– Evet, önergeyi oylarınıza sunuyorum: Kabul edenler… Etmeyenler… Kabul
edilmiştir.
Kabul
edilen önerge doğrultusunda 20’nci maddeyi oylarınıza sunuyorum: Kabul edenler…
Etmeyenler… Kabul edilmiştir. 
21’inci
madde üzerinde 1 adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 173 sıra sayılı Kanun Teklifi’nin 21’inci maddesinin (1)’inci fıkrasında
geçen “tedbirleri” ibaresinin “önlemleri” olarak değiştirilmesini arz ve teklif
ederiz.
 Ali
Kenanoğlu Garo Paylan Tuma
Çelik
 İstanbul Diyarbakır Mardin
 Hasan
Özgüneş Kemal Peköz Musa Farisoğulları
 Şırnak Adana Diyarbakır
 Nusrettin
Maçin Dirayet Dilan Taşdemir
 Şanlıurfa Ağrı
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz. 
BAŞKAN
– Önerge üzerinde söz talebi Sayın Dirayet Dilan Taşdemir’in.
Buyurun
Sayın Taşdemir. (HDP sıralarından alkışlar) 
DİRAYET
DİLAN TAŞDEMİR (Ağrı) – Sayın Başkan, değerli milletvekilleri; Genel Kurulu
saygıyla selamlıyorum.
Dünyanın
asıl temel gündemlerinden bir tanesi de şu an corona virüsü, biz aslında kaç
gündür Mecliste bu gündemle konuşmaya çalışıyoruz. Çok hızlı yayılan bir virüs
olduğunu biliyoruz, hemen hemen şu an dünyanın dört bir yanında vakalara
rastlanıyor. Bu virüsten kaynaklı, 3 bine yakın insanın yaşamını yitirdiği
ifade edildi. Yine, İran’da 107’ye yakın kişinin yaşamını yitirdiği İran
kaynakları tarafından da açıklandı. İran -sizin de bildiğiniz gibi- Gürbulak
Sınır Kapımız yani benim seçim bölgem olan Ağrı’daki sınır kapısı şu an kapalı
ama bu vakalar İran’da görülmeye başlandığında sınır kapısı maalesef açıktı.
Biz o zaman da basın toplantısı düzenleyerek yetkililere çağrıda bulunmuştuk
önlemlerin alınması için ama maalesef herhangi bir muhatap bulamamıştık. O
dönemde oldukça ciddi bir iletişim söz konusuydu İran’la ve insanlar gidip
geliyordu. Sonra, bir hafta sonra Sağlık Bakanı Ağrı’ya gitti, Gürbulak Sınır
Kapısı’na ve orada bir karantina başlatıldığını ifade etti. Yine, orada bir
sahra hastanesinin açılacağını söyledi ama maalesef söz konusu hastane -yani
medyada yansıyan görüntülere baktığımızda- bir sahra hastanesinden ziyade bir
çadır hastanesi görünümünde. Yine, burada temel insani faaliyetler bile
yürütülmüyor, sağlık hizmetleri maalesef verilmiyor bu sahra hastanesinde.
Değerli
arkadaşlar, yine orada çok ciddi sıkıntılar yaşanıyor. İnsanlar soğuk
çadırlarda tutuluyor, koşullar hiç de hijyenik değil. Hasta olan, olmayan
onlarca insan bir arada tutuluyor. Dolayısıyla sağlıklı insanların da bu
koşullarda hastalanma riski beliriyor. Yine, sabah akşam sadece ateşleri
ölçülüyor. Bir çadırda 30-40 insan kalıyor. 170 kişi aynı lavaboyu kullanmak
durumunda. Medyaya yansıyan görüntülerde gördük, yemeklerini bile çadır
aralarında ve yerde yemek durumunda kalıyorlar. Dolayısıyla bu kadar ciddi bir
sorun var. 
Bir
de Ağrı’nın özgün durumunu, sağlık hizmeti konusundaki sorunlarını da onlarca
defa burada paylaşmıştım. Bunlar göz önüne alındığında aslında çok ciddi bir
risk var, kentte de bu konuda ciddi bir tedirginlik var; insanlar bizi arıyor.
Dolayısıyla bu virüsle böyle mücadele edilmez, daha ciddi tedbirlerin alınması
gerekiyor. Yine, yerel yönetimlerin bu konuya müdahil olması sağlanmalıdır,
ciddi koordinasyonlar kurulmalı, halkla ve bizlerle açık ve şeffaf bilgiler
paylaşılmalıdır. Ama maalesef bu konuda bir ketumluk söz konusu. Yine, “Ben
bilirim, ben yaparım.” tarzı her yerde hâkim olduğu gibi bu konuda da mevcut.
Ama bu böyle “Ben bilirim.”le olacak iş değil, çok ciddi bir risk. Yani siz şu
an önlemini almazsanız yarın bu virüs yayıldığında, gerçekten, bu konuda önlem
almanız çok çok daha zor olacak ve bunun bedelini de maalesef halkımız ödemek
zorunda kalacak.
Değerli
arkadaşlar, yine, diğer bir önemli gündem ise cezaevlerinde yaşanan hak
ihlalleri. Aslında biz neredeyse her hafta burada cezaevlerinde yaşanan hak
ihlallerini ifade etmeye çalışıyoruz. Dışarıda yaşanan, katbekat artan hak
ihlallerini cezaevlerinde mahpuslar yaşamak zorunda kalıyor. Maalesef tutsaklar
bu hak ihlalleri karşısında itiraz ettiklerinde de disiplin cezalarına
çarptırılıyorlar, yine, sürgün ediliyorlar ve tecrit uygulamalarına maruz
kalıyorlar. Yani açıkçası her yerdeki keyfîlik cezaevlerinde de söz konusu.
Cezaevlerinde de cezaevi idareleri keyfine göre tutum alıyor, işte, hoşuna
giden konulara cevap veriyor, hoşuna gitmeyen konularda da cezai müeyyideler
uyguluyor. Bizler cezaevlerini aradığımızda bizlere de bilgi verilmiyor. Yine,
Patnos, Elâzığ, Türkeli Cezaevlerinden sık sık tutsakların mektuplarını
alıyoruz, bu mektuplarında hak ihlallerinden söz ediyorlar. Tüm girişimlerimize
rağmen maalesef yine sonuç alamadık. Tutsakların ifade ettiği hak ihlallerinin
başında ayakta sayım, kitap vermeme, iletişim cezaları ve hastaların revire
zamanında çıkarılmaması var. Hastalanıyorsunuz, sizi on beş gün sonra revire
çıkarıyorlar ki birçok hasta tutsak da bundan kaynaklı yaşamını yitirmiştir. 
Yine,
ciddi bir baskı, şiddetle karşı karşıya maalesef tutsaklar. Herhangi bir merci
bulamadıkları için ve hak, hukuk yerine getirilmediği için dönem dönem
tutsaklar buna dair protestolar geliştiriyorlar; işte, açlık grevlerine
giriyorlar ve benzeri örneklerini çokça yaşadık. Ama en son Sincan F Tipi
Kapalı Cezaevinde bir siyasi tutsak, Aysel Koç cezaevinde -yaşanan hak
ihlallerine karşı- yaşamına son verdi bu hak ihlallerini protesto etmek için.
Dolayısıyla bu kadar acil bir durum, cezaevlerinde bu kadar kritik şeyler
yaşanıyor ama hâlâ çok ciddi bir sessizlik söz konusu. Adalet Bakanlığı, bu konuda
bir an önce adım atmalıdır.
Değerli
arkadaşlar, yine bir diğer hasta tutsak ise Devrim Ayık. Ayık, Antalya L Tipi
Cezaevinde, nadir görülen ve tedavisi olmayan bir hastalık olan “crohn” yani
bağırsak zehirlenmesi hastalığını taşıyor.
(Mikrofon
otomatik cihaz tarafından kapatıldı)
BAŞKAN
– Tamamlayın sözlerinizi lütfen.
DİRAYET
DİLAN TAŞDEMİR (Devamla) – Bugüne kadar 2 defa ameliyat oldu, 1 metre bağırsağı
alındı, hastalığından kaynaklı diyet uygulamak zorunda ama hepimiz de biliyoruz
ki cezaevi koşullarında bu diyeti uygulama şansı yok. Yine hastalıklardan
kaynaklı yürüyemiyor, avukat görüşüne bile sandalyeyle çıkıyor, gündelik
yaşamdaki ihtiyaçları koğuş arkadaşları tarafından karşılanıyor. Ayık, aslında,
yüzde 78 raporlu yani engelli raporu var. Bugün mahkemesi vardı, maalesef yine
tahliye edilmedi. Dolayısıyla hasta tutsaklar meselesi artık siyasetüstü bir
vicdan meselesidir. Bu konuda gerekli duyarlılığın gösterilmesi gerekiyor ve
Ayık bir an önce tahliye edilmelidir.
Saygıyla
selamlıyorum Genel Kurulu. (HDP sıralarından alkışlar)
MUHAMMET
EMİN AKBAŞOĞLU (Çankırı) – Sayın Başkanım…
BAŞKAN
– Sayın Akbaşoğlu, buyurun lütfen.
MUHAMMET
EMİN AKBAŞOĞLU (Çankırı) – Teşekkür ederim Sayın Başkanım.
Değerli
milletvekilleri, biraz evvel kürsüde hitap eden konuşmacı hasta tutsaklardan
bahsetti. Türkiye Cumhuriyeti devleti sınırları içerisinde herhangi bir tutsak
bulunmamaktadır, hele cezaevlerinde, hükümlü ve tutuklu olarak mahkeme
kararları çerçevesinde bulunan kişiler söz konusudur. Bunun kayıtlara geçmesini
istedim.
Teşekkür
ederim.
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
Maddeyi
oylarınıza sunuyorum: Kabul edenler… Etmeyenler… Kabul edilmiştir.
22’nci
madde üzerinde 1 adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 173 sıra sayılı Ürün Güvenliği ve Teknik Düzenlemeler Kanunu Teklifi’nin
22’nci maddesinin (1)’inci fıkrasında bulunan “masraflar” ibaresinden önce
gelmek üzere “bahse konu” ibaresinin eklenmesini arz ve teklif ederiz.
 Ömer
Fethi Gürer Haydar Akar Tahsin Tarhan
 Niğde Kocaeli Kocaeli
 Müzeyyen
Şevkin Tacettin Bayır Ahmet Akın
 Adana İzmir Balıkesir
 Ahmet
Vehbi Bakırlıoğlu
 Manisa
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Katılamıyoruz.
BAŞKAN
– Komisyonun katılamadığı önerge üzerinde söz talebi Sayın Ömer Fethi Gürer’in.
Buyurun
Sayın Gürer. (CHP sıralarından alkışlar)
ÖMER
FETHİ GÜRER (Niğde) – Sayın Başkan, değerli milletvekilleri; Ürün Güvenliği ve
Teknik Düzenlemeler Kanunu Teklifi’nin 22’nci maddesi üzerinde görüşlerimi
belirtmek üzere söz almış bulunuyorum. Yüce Meclisi saygıyla selamlarım.
Değerli
arkadaşlar, ürün güvenliğiyle ilgili yapılan düzenleme, âdet yerini bulsun
anlamında, bizim de “hayır” demeyeceğimiz bazı çalışmaları içeriyor. Ancak bu
ülkede öncelikle gıda güvenliğiyle ilgili çok ciddi bir sorun var. 2002 yılında
Adalet ve Kalkınma Partisi iktidara geldikten sonra 2004 yılında “neden” ve
“niçin”i hâlâ bilinmediği biçimde belediyelerin gıdayla ilgili yetkileri
alındı, merkeze çekildi, Tarım ve Orman Bakanlığı yetkilendirildi; bu süreçte
nişasta bazlı şurubun Türkiye’ye girmesi sağlandı, enerji içeceklerinin Türkiye
pazarına girmesi sağlandı. Gıda ürünleriyle ilgili bir yasa çıkarılması
gerekirse öncelikle insan sağlığına zararlı olan nişasta bazlı şuruptan işe
başlamak gerekir. Bilahare, 2006 yılında, dönemin Başbakanı Tayyip Erdoğan ve
Bakanlar Kurulu kararıyla, domuz, at, tavşanın kasaplık hayvan olması yönünde
de bir karar alındı. Keza, 2010 yılına geldiğimizde, bu kez, veteriner
hizmetleri ile gıda ve bitki bir arada değerlendirilip bir kanun çıkarıldı. Bu
kanunla da belediyelerin sağlık birimlerinin dahi analiz yapma yetkileri
merkeze çekildi, yalnızca sağlık birimleri hayvanlarla ilgilenen bir konuma
getirildi. Zabıta bir yere denetime gittiği zaman tarım il müdürlüğünden bir
yetkili gelmeden ne ceza kesebildi ne denetim yapabildi. Günümüze geldiğimizde,
gıdayla ilgili yaşanan sorunlar, gerçek anlamda ürün güvenirliğini ciddi
anlamda sorunlu kıldı; ilgili bakanın da bu konuda söyledikleri var. 
Bir
kanun teklifi verdim; gıda ürünlerinde hile yapanlara bir yıl hapis cezası, beş
yıl ticaretten men ve ağır para cezaları verilmesi gerektiğini belirten kanun
teklifimi Türkiye Büyük Millet Meclisi Başkanlığına sundum. Gıdayla ilgili, şu
anda, ülkemizde ne yediğimizi, ne içtiğimizi ciddi anlamda bilmiyoruz. Bazen
Sayın Bakan çıkıyor, denetimlerle ilgili açıklamalar yapıyor, “Şu anda, 81 ilde
bir haftadır denetim sürdürüyoruz.” diyor. Davul zurnayla gidilen denetim bu
işi doğru yapan insanların üstüne yapılan bir denetime dönüşmüş durumda. Biz
“İşini doğru yapan üreticiyi koruyalım.” diyoruz, onlar işini doğru yapan
üreticiyi denetleyip “Şu kadar denetim yaptık.” diyor. 
Bugün
“merdiven altı” dediğimiz, insan sağlığına zararlı ürünlerin üretildiği çok
işletme var; bunları tespit edemiyorlar çünkü denetimi yaparken amaç, sağlığa
zararlı ürünleri saptamak, onların üzerine gitmek değil. Eğer öyleyse Tarım ve
Orman Bakanlığının, kanunla, yetkisini paylaşabilme yetkisi var. Bunun için
yapılması gereken, başta büyükşehir belediyeleri olmak üzere, gıda
denetimlerini belediyeler üzerinden de sağlayacak uygulamalara geri dönmek.
Örneğin portör muayenesi ve akciğer filmleri zorunluyken, zabıta eliyle de
denetlenirken bunlar kaldırıldı; bu, üretene bırakıldı; bir yerde çalışanın
portör muayenesi ya da akciğer filmi oradaki çalıştıranın inisiyatifine terk
edildi. 
Bugün,
hepiniz biliyorsunuz, çoğu lokantada kayıt dışı, kaçak işçi çalışıyor; fırında
çalışıyor, kasapta çalışıyor, markette çalışıyor. Bunların, geçmişte, muayene
edilmeden o yerlerde çalışmasına da izin verilmiyordu. Bakanlık açıklıyor; süt
ve süt ürünlerinde, et ve et ürünlerinde, enerji içeceğinde, çikolatada ve
benzeri gıdada tükettiğimiz ürünlerdeki hileleri Bakanlık kendi internet
sitesinde açıklıyor ama sınırlı sayıda, bunun bütününün ele alınması gerekiyor.
O nedenle ülkemizde acil, gıda ürünleriyle ilgili bir kanunun dört başı mamur
çıkarılması gerekiyor. Bu işle ilgili yeterli denetim ve kontroller de ne yazık
ki sağlanamıyor. 
Değerli
arkadaşlar, ürün tohumdan başlar, daha sonra da üretim aşamasının her
noktasında hijyen olması sağlanır. Keza satış da bu bağlamda önemlidir.
Etiketinin üzerinde yapılan düzenlemeyle ürünün nereye ait olduğu…
(Mikrofon
otomatik cihaz tarafından kapatıldı) 
BAŞKAN
- Tamamlayın lütfen Sayın Gürer 
ÖMER
FETHİ GÜRER (Devamla) – Son yapılan bir düzenlemeyle o da kalktı. Yani yerel
anlamda yapıldığı yer de bilinmesin isteniyor. Gıdaya yönelik gerçek anlamda
ülkemizde sorunlar yaşanıyor. Bunun gerek sebze-meyve gerekse üretilmiş mamul
açısından ele alınması ve gıdanın mutlaka ve mutlaka insan sağlığına zarar
vermeyecek boyutlarda değerlendirilmesi gerekiyor. Yaşanan birçok hastalığın
altyapısı incelendiğinde gıda ürünleriyle insan bedeninin kendi kendini yok
ettiğini görüp anlamak bilim insanlarının görevi ve onlar da bunun böyle
olduğunu söylüyorlar.
O
açıdan bu ürünlerle ilgili çıkarılacak olan düzenlemeleri bir yerde âdet yerini
bulsun diye -başında söyledim- öyle bir düzenleme olarak görüyorum. Esas olan,
gıdaya yönelik düzenlemelerin hepimiz için gerekliliğine inanıyorum çünkü şu
anda ne yediğimizi, ne içtiğimizi bilmiyoruz. Bununla ilgili de çok iddialıyım
hatta radyasyondan başlayarak kullanılan suyuna kadar birçok konuda
söyleyeceğim çok söz var ama sınırlı sürede anlatabildiklerim bunlar. 
Yüce
Meclisi saygıyla selamlıyorum. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
22’nci
maddeyi oylarınıza sunuyorum: Kabul edenler… Etmeyenler… Kabul edilmiştir.
23’üncü
maddeyi oylarınıza sunuyorum: Kabul edenler… Etmeyenler… Kabul edilmiştir.
24’üncü
maddeyi oylarınıza sunuyorum: Kabul edenler… Etmeyenler… Kabul edilmiştir.
25’inci
maddeyi oylarınıza sunuyorum: Kabul edenler… Etmeyenler… Kabul edilmiştir…
Geçici
madde 1’i oylarınıza sunuyorum: Kabul edenler… Etmeyenler… Kabul edilmiştir.
26’ncı
maddeyi oylarınıza sunuyorum: Kabul edenler… Etmeyenler… Kabul edilmiştir.
27’nci
maddeyi oylarınıza sunuyorum: Kabul edenler… Etmeyenler… Kabul edilmiştir.
İkinci
bölümde yer alan maddelerin oylamaları tamamlanmıştır.
173
sıra sayılı Kanun Teklifi’nin tümünün oylamasından önce Komisyonun bir
redaksiyon talebi vardır.
Buyurun
Sayın Komisyon.
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI MUSTAFA
ELİTAŞ (Kayseri) – Sayın Başkan, teklifin 8’inci maddesinin (2)’nci fıkrasında
yer alan “talebi halinde yetkili kuruluşa” ibaresinin maddenin bütünü okunduğu
takdirde öznenin olmadığı veya öznenin kafalarda istifham oluşturacağı
anlaşıldığından öznenin daha doğru anlaşılabilmesi için “yetkili kuruluşun
talebi halinde” şeklinde redaksiyona tabi tutulması; buna paralel olarak aynı
redaksiyon teklifinin kanun teklifinin 9’uncu maddesinin (1)’inci fıkrasının
(h) bendinde, 12’nci maddesinin (1)’inci fıkrasında, 14’üncü maddesinin
(3)’üncü fıkrasının (b) bendinde de yapılması uygun olacaktır.
Takdirlerinize
arz ediyoruz.
BAŞKAN
– Redaksiyon talebiniz kayıtlara geçmiştir. Görüşülen teklifin kabul edilmesi
hâlinde redaksiyon işlemi Başkanlığımızca gerçekleştirilecektir.
Kanun
teklifini yapılan redaksiyon talebiyle birlikte oylarınıza sunuyorum: Kabul
edenler… Etmeyenler… Teklif kabul edilmiş ve kanunlaşmıştır.
Değerli
milletvekilleri, şimdi birleşime on dakika ara vereceğim ama geldiğimizde bir
uluslararası sözleşmenin görüşmesini ve oylamasını yapacağız. 
Grup
Başkan Vekillerimizi arkaya davet ediyorum.
Birleşime
on dakika ara veriyorum.
Kapanma Saati: 20.19
DÖRDÜNCÜ OTURUM
Açılma Saati: 20.33
BAŞKAN: Başkan Vekili Süreyya Sadi BİLGİÇ
KÂTİP ÜYELER: Bayram ÖZÇELİK (Burdur), Barış KARADENİZ
(Sinop)
-----0-----
BAŞKAN
– Sayın milletvekilleri, Türkiye Büyük Millet Meclisinin 65’inci Birleşiminin
Dördüncü Oturumunu açıyorum.
V.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Süreyya Sadi
Bilgiç’in, Moskova’da yapılan Cumhurbaşkanı Recep Tayyip Erdoğan ile Rusya
Devlet Başkanı Vladimir Putin arasındaki görüşmeden sonra bir ateşkes
mutabakatına varıldığının ifade edilmesinin ülke ve bölge için hayırlı olmasını
dilediğine ilişkin konuşması 
BAŞKAN
– Değerli milletvekilleri, az önce, Moskova’da, Sayın Putin ile
Cumhurbaşkanımız Sayın Erdoğan arasındaki görüşmeden sonra açıklama yapıldı;
bir ateşkes mutabakatına varıldı, imzayla beraber ateşkes başlıyor. Umarım
ülkemiz için ve bölge için hayırlı olur, bunu sizinle paylaşmak istedim. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
2.- Tekirdağ Milletvekili Mustafa Şentop’un Futbol
Maçlarında ve Diğer Spor Müsabakalarında Bütüncül Bir Emniyet, Güvenlik ve
Hizmet Yaklaşımı Üzerine Avrupa Konseyi Sözleşmesinin Onaylanmasının Uygun
Bulunduğuna Dair Kanun Teklifi (2/2562) ve Dışişleri Komisyonu Raporu (S. Sayısı:
175) 
BAŞKAN
- Evet, 2’nci sırada yer alan, Tekirdağ Milletvekili Mustafa Şentop'un Futbol
Maçlarında ve Diğer Spor Müsabakalarında Bütüncül Bir Emniyet, Güvenlik ve
Hizmet Yaklaşımı Üzerine Avrupa Konseyi Sözleşmesinin Onaylanmasının Uygun
Bulunduğuna Dair Kanun Teklifi ve Dışişleri Komisyonu Raporu’nun görüşmelerine
başlayacağız. 
BAŞKAN
– Komisyon? Yok. 
Ertelenmiştir.

3’üncü
sırada yer alan, Türkiye Büyük Millet Meclisi Başkanı İzmir Milletvekili Binali
Yıldırım’ın Türkiye Cumhuriyeti Hükümeti ile Uluslararası Tarımsal Kalkınma
Fonu (IFAD) Arasında IFAD Ülke Ofisi-Doğu Avrupa ve Orta Asya Merkezi
Kurulmasına İlişkin Ev Sahibi Ülke Anlaşmasının Onaylanmasının Uygun
Bulunduğuna Dair Kanun Teklifi ile Tarım, Orman ve Köyişleri Komisyonu ve
Dışişleri Komisyonu Raporlarının görüşmelerine başlayacağız. 
3.- Türkiye Büyük Millet Meclisi Başkanı İzmir
Milletvekili Binali Yıldırım’ın Türkiye Cumhuriyeti Hükümeti ile Uluslararası
Tarımsal Kalkınma Fonu (IFAD) Arasında IFAD Ülke Ofisi-Doğu Avrupa ve Orta Asya
Merkezi Kurulmasına İlişkin Ev Sahibi Ülke Anlaşmasının Onaylanmasının Uygun
Bulunduğuna Dair Kanun Teklifi (2/1541) ile Tarım, Orman ve Köyişleri Komisyonu
ve Dışişleri Komisyonu Raporları (S. Sayısı: 53) (´)
BAŞKAN
– Komisyon? Yerinde.
Komisyon
Raporu 53 sıra sayısıyla bastırılıp dağıtılmıştır.
Teklifin
tümü üzerinde söz talebi? Yok.
Teklifin
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Etmeyenler... Kabul
edilmiştir. 
1’inci
maddeyi okutuyorum:
TÜRKİYE CUMHURİYETİ HÜKÜMETİ İLE ULUSLARARASI TARIMSAL
KALKINMA FONU (IFAD) ARASINDA IFAD ÜLKE OFİSİ DOĞU AVRUPA VE ORTA ASYA MERKEZİ
KURULMASINA İLİŞKİN EV SAHİBİ ÜLKE ANLAŞMASININ ONAYLANMASININ UYGUN
BULUNDUĞUNA DAİR KANUN TEKLİFİ
MADDE 1- (1) 5 Kasım 2018 tarihinde Ankara’da
imzalanan “Türkiye Cumhuriyeti Hükümeti ile Uluslararası Tarımsal Kalkınma Fonu
(IFAD) Arasında IFAD Ülke Ofisi-Doğu Avrupa ve Orta Asya Merkezi Kurulmasına
İlişkin Ev Sahibi Ülke Anlaşması”nın onaylanması uygun bulunmuştur.
BAŞKAN
– Madde üzerinde söz talebi? Yok.
Maddeyi
oylarınıza sunuyorum: Kabul edenler... Etmeyenler... Kabul edilmiştir. 
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe
girer. 
BAŞKAN
– Madde üzerinde söz talebi? Yok.
Maddeyi
oylarınıza sunuyorum: Kabul edenler... Etmeyenler... Kabul edilmiştir.
3’üncü
maddeyi okutuyorum:
MADDE 3- (1) Bu Kanun hükümlerini Cumhurbaşkanı
yürütür.
BAŞKAN
– Madde üzerinde söz talebi? Yok.
Maddeyi
oylarınıza sunuyorum: Kabul edenler... Etmeyenler... Kabul edilmiştir.
Teklifin
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Etmeyenler... Kabul edilmiştir.
Oylama
için üç dakika süre vereceğim. Bu süre içerisinde sisteme giremeyen üyelerin
teknik personelden yardım istemelerini, bu yardıma rağmen sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum.
Oylama
işlemini başlatıyorum.
(Elektronik
cihazla oylama yapıldı) 
BAŞKAN
– Evet, 53 sıra sayılı Kanun Teklifi’nin açık oylama sonucu: 
“Kullanılan
oy sayısı : 272
Kabul  :
261
Ret  :
10
Çekimser  :
1(x)
 Kâtip
Üye Kâtip Üye
 Bayram
Özçelik Barış Karadeniz
 Burdur Sinop”
Teklif
kabul edilmiş ve kanunlaşmıştır. 
Alınan
karar gereğince kanun teklifleri ile komisyonlardan gelen diğer işleri
sırasıyla görüşmek için, 10 Mart 2020 Salı günü saat 15.00’te toplanmak üzere
birleşimi kapatıyorum. 
Kapanma Saati: 20.41




(´) 173 S. Sayılı Basmayazı 25/2/2020
tarihli 60’ıncı Birleşim Tutanağı’na eklidir.


(´) 53 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




