



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

139’uncu Birleşim
10 Eylül 2014 Çarşamba (Olağanüstü)

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK ÖZETİ
II.- BU BİRLEŞİM TUTANAK ÖZETİ
III.- GELEN KÂĞITLAR
IV.- YOKLAMA
V.- ÖNERİLER
A) Danışma Kurulu Önerileri
1.-  Danışma Kurulunun, olağanüstü toplantı çağrısına
konu işlerden 641 sıra sayılı Kanun Teklifi’nin görüşmelerinin 1 Ekim 2014
tarihinden sonraya bırakılmasına ilişkin önerisi 
VI.-  KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.-  Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Trans Anadolu Doğal Gaz Boru Hattı Sistemine
İlişkin Hükümetlerarası Anlaşmanın Eki Türkiye Cumhuriyeti Hükümeti ve The
Trans Anatolian Gas Pipeline Company B. V. Arasında Trans- Anadolu Doğal Gaz
Boru Hattı Sistemi Hakkında Ev Sahibi Hükümet Anlaşmasına İlişkin Değişikliğin
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/947) (S. Sayısı: 642)
2.-  Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Trans Anadolu Doğal Gaz Boru Hattı Sistemine
İlişkin Mutabakat Zaptının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/948) (S. Sayısı: 643)
3.-  Türkiye Cumhuriyeti ile İran İslam Cumhuriyeti
Arasında Tercihli Ticaret Anlaşmasının Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/940) (S. Sayısı: 628)
VII.- AÇIKLAMALAR
1.-  Kayseri Milletvekili Yusuf Halaçoğlu'nun,
Manisa’nın Soma ilçesine bağlı Beyce köyünde meydana gelen tren kazasına
ilişkin açıklaması
2.-  Şırnak Milletvekili Hasip Kaplan'ın, Manisa’nın
Soma ilçesine bağlı Beyce köyünde meydana gelen tren kazasına ve Enerji ve
Tabii Kaynaklar Bakanı Taner Yıldız’ın 642 sıra sayılı Kanun Tasarısı’nın tümü
üzerinde yaptığı konuşmasındaki bazı ifadelerine ilişkin açıklaması
VIII.- OTURUM BAŞKANLARININ KONUŞMALARI
1.-  Oturum Başkanı TBMM Başkan Vekili Ayşe Nur
Bahçekapılı'nın, Manisa’nın Soma ilçesine bağlı Beyce köyünde meydana gelen
tren kazasında hayatını kaybedenlere Allah’tan rahmet, yaralananlara acil
şifalar dilediğine ilişkin konuşması
IX.- SATAŞMALARA İLİŞKİN KONUŞMALAR
1.-  Adıyaman Milletvekili Ahmet Aydın'ın, Tunceli
Milletvekili Kamer Genç’in 628 sıra sayılı Kanun Tasarısı’nda oyunun rengini
belirtmek üzere yaptığı konuşması sırasında Adalet ve Kalkınma Partisine
sataşması nedeniyle konuşması
X.- OYLAMALAR
1.-  (Sıra Sayısı 642) Türkiye Cumhuriyeti Hükümeti ile
Azerbaycan Cumhuriyeti Hükümeti Arasında Trans Anadolu Doğal Gaz Boru Hattı
Sistemine İlişkin Hükümetlerarası Anlaşmanın Eki Türkiye Cumhuriyeti Hükümeti
ve The Trans Anatolian Gas Pipeline Company B. V. Arasında Trans- Anadolu Doğal
Gaz Boru Hattı Sistemi Hakkında Ev Sahibi Hükümet Anlaşmasına İlişkin Değişikliğin
Onaylanmasının Uygun Bulunduğuna Dair Dair Kanun Tasarısı’nın oylaması
2.-  (Sıra Sayısı 643) Türkiye Cumhuriyeti Hükümeti ile
Azerbaycan Cumhuriyeti Hükümeti Arasında Trans Anadolu Doğal Gaz Boru Hattı
Sistemine İlişkin Mutabakat Zaptının Onaylanmasının Uygun Bulunduğuna Dair
Kanun Tasarısı’nın oylaması
3.-  (Sıra Sayısı 628) Türkiye Cumhuriyeti ile İran
İslam Cumhuriyeti Arasında Tercihli Ticaret Anlaşmasının Onaylanmasının Uygun
Bulunduğuna Dair Kanun Tasarısı’nın oylaması 
XI.- YAZILI SORULAR VE CEVAPLARI
1.-  Ankara Milletvekili Özcan Yeniçeri'nin, 2002-2014
yılları arasında Bakanlık ile Bakanlığa bağlı kurum ve kuruluşlar tarafından
satın alınan temizlik hizmetleri kapsamında yapılan harcamalara,
- 2002-2014 yılları arasında Bakanlık ile Bakanlığa bağlı
kurum ve kuruluşlar tarafından satın alınan web hizmetleri kapsamında yapılan
harcamalara,
Antalya Milletvekili Gürkut Acar'ın, yaş meyve ve sebze
üreticileri için verilen teşviğin kaldırılacağı iddiasına,
Ankara Milletvekili Özcan Yeniçeri'nin, 2002-2014
yılları arasında Bakanlık ile Bakanlığa bağlı kurum ve kuruluşlar tarafından
satın alınan lojistik hizmetleri kapsamında yapılan harcamalara,
- 2002-2014 yılları arasında Bakanlık ile Bakanlığa
bağlı kurum ve kuruluşlar tarafından satın alınan eğitim hizmetleri kapsamında
yapılan harcamalara,
- 2002-2014 yılları arasında Bakanlık ile Bakanlığa
bağlı kurum ve kuruluşlar tarafından satın alınan güvenlik hizmetleri kapsamında
yapılan harcamalara,
Balıkesir Milletvekili Ayşe Nedret Akova'nın,
Balıkesir'de tarla farelerinin yol açtığı zarara,
İstanbul Milletvekili Umut Oran'ın, Bosna Hersek'ten
yapılacak olan et ithalatına,
Kırklareli Milletvekili Turgut Dibek'in, Azerbaycan'a
yapılan hayvan ihracatına,
Balıkesir Milletvekili Ayşe Nedret Akova'nın, uçakla
ilaçlamanın yasaklanması sonucu üreticilerin yaşadığı mağduriyete,
Afyonkarahisar Milletvekili Kemalettin Yılmaz'ın, son
beş yılda imha edilen kaçak et miktarına,
- Son beş yılda ithal edilen canlı hayvan türü ve
sayısına,
Kütahya Milletvekili Alim Işık'ın, taşınır ve taşınmaz
kiralamaları nedeniyle yapılan harcamalara,
- Yaş meyve ve sebze üreticilerine sağlanan desteklere,
İstanbul Milletvekili Mustafa Sezgin Tanrıkulu'nun,
2003-2014 yılları arasında Türkiye'nin İran'a yaptığı buğday ihracatına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/49261), (7/49262), (7/49263), (7/49264),
(7/49265), (7/49266), (7/49267), (7/49268), (7/49269), (7/49270), (7/49271),
(7/49272), (7/49273), (7/49274), (7/49275)
2.-  Yozgat Milletvekili Sadir Durmaz'ın, Türkiye Jokey
Kulübü bütçesinin usulsüz kullanıldığı iddiasına ilişkin Başbakan'dan sorusu ve
Gıda, Tarım ve Hayvancılık Bakanı Mehmet Mehdi Eker’in cevabı (7/49429)
10 Eylül 2014
Çarşamba
BİRİNCİ OTURUM
Açılma Saati:
14.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Türkiye Büyük Millet
Meclisinin 139’uncu Birleşimini açıyorum.
IV. - YOKLAMA
BAŞKAN – Elektronik cihazla yoklama
yapacağız.
Yoklama için iki dakika süre veriyorum
ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
Gündeme geçiyoruz.
Adalet ve Kalkınma Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
MUSTAFA ELİTAŞ (Kayseri) – Beş dakika
ara verir misiniz Başkanım?
BAŞKAN – İstem üzerine beş dakika ara
veriyorum.
Kapanma Saati:
14.03
İKİNCİ OTURUM
Açılma Saati:
14.30
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Fehmi
KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 139’uncu Birleşiminin İkinci Oturumunu açıyorum.
MUSTAFA ELİTAŞ (Kayseri) – Sayın
Başkan, AK PARTİ grup önerisini geri çekiyorum.
BAŞKAN – Peki.
Adalet ve Kalkınma Partisi grup önerisi
geri alınmıştır.
Danışma Kurulunun bir önerisi vardır,
okutup işleme alacağım.
V.-
ÖNERİLER
A) Danışma
Kurulu Önerileri
1.-  Danışma
Kurulunun, olağanüstü toplantı çağrısına konu işlerden 641 sıra sayılı Kanun
Teklifi’nin görüşmelerinin 1 Ekim 2014 tarihinden sonraya bırakılmasına ilişkin
önerisi 
Danışma Kurulu
Önerisi
No: Tarih:
10/9/2014

Danışma Kurulunun 10/9/2014 Çarşamba
günü yaptığı toplantıda, olağanüstü toplantı çağrısına konu işlerden 641 sıra
sayılı Kanun Teklifi’nin görüşmelerinin 1 Ekim 2014 tarihinden sonraya
bırakılması önerisinin Genel Kurulun onayına sunulması uygun görülmüştür.

 Sadık
Yakut
 Türkiye
Büyük Millet Meclisi 
 Başkanı
Vekili

 Mustafa
Elitaş Haydar
Akar
 Kayseri Kocaeli
 Adalet ve
Kalkınma Partisi Cumhuriyet Halk
Partisi 
 Grubu
Başkan Vekili Grubu Başkan
Vekili Y.

 Seyfettin
Yılmaz Hasip
Kaplan
 Adana Şırnak
 Milliyetçi
Hareket Partisi  Halkların Demokratik
Partisi
 Grubu Başkan
Vekili Y. Grubu Başkan Vekili
Y.

BAŞKAN – Danışma Kurulu önerisini kabul
edenler… Kabul etmeyenler… Öneri kabul edilmiştir.
Olağanüstü toplantı çağrı önergesine
konu kanun tasarı ve tekliflerini görüşmek için gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Hükümetlerarası Anlaşmanın Eki Türkiye
Cumhuriyeti Hükümeti ve The Trans Anatolian Gas Pipeline Company B. V. Arasında
Trans-Anadolu Doğal Gaz Boru Hattı Sistemi Hakkında Ev Sahibi Hükümet
Anlaşmasına İlişkin Değişikliğin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu’nun görüşmelerine kaldığımız yerden
devam edeceğiz.
VI.-  KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
1.-  Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Hükümetlerarası Anlaşmanın Eki Türkiye
Cumhuriyeti Hükümeti ve The Trans Anatolian Gas Pipeline Company B. V. Arasında
Trans- Anadolu Doğal Gaz Boru Hattı Sistemi Hakkında Ev Sahibi Hükümet
Anlaşmasına İlişkin Değişikliğin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/947) (S. Sayısı: 642)(x)
BAŞKAN – Komisyon? Burada. 
Hükûmet? Burada.
Geçen birleşimde tasarının tümü
üzerinde Cumhuriyet Halk Partisi Grubu adına konuşma tamamlanmıştı.
Şimdi söz sırası Milliyetçi Hareket
Partisi Grubu adına Sayın Sinan Oğan’da, Iğdır Milletvekili.
Buyurun. (MHP sıralarından alkışlar)
MHP GRUBU ADINA SİNAN OĞAN (Iğdır) –
Sayın Başkan, değerli milletvekilleri; 642 sıra sayılı Türkiye Cumhuriyeti
Hükümeti ile Azerbaycan Cumhuriyeti Hükümeti Arasında Trans Anadolu Doğal Gaz
Boru Hattı Sistemi Hakkında Ev Sahibi Hükümet Anlaşması’nın onaylanması
hususunda Milliyetçi Hareket Partisi Grubu adına söz aldım. Hepinizi saygıyla
selamlıyorum.
Elbette ki bu anlaşmanın Türkiye’nin
hayrına, faydalı bir anlaşma olduğu cihetinden yola çıkarak Milliyetçi Hareket
Partisi olarak dost ve kardeş ülkelerle -Türk cumhuriyetleri başta olmak üzere-
yapılan bu tür önemli anlaşmaların ülkemiz için faydalı olduğu kanaatindeyiz ve
bu anlaşmayı da MHP Grubu olarak destekleyeceğimizi ifade etmek istiyorum ama
bununla beraber, son dönemde Türkiye ile Azerbaycan arasında gelişen olumlu
ilişkilerin paralelinde önümüzdeki sene, 2015 senesinde Türkiye ve Azerbaycan
başta olmak üzere bütün Türk dünyasını âdeta suçlayan, Türk dünyası tarihine
bir kara leke olarak sokulmak istenen Ermeni iddialarına karşı birtakım
hususların da Türkiye ile Azerbaycan arasında dost ve kardeşçe beraber bu
suçlamanın karşılanması için de birtakım çalışmalar yapılması gerektiğinin de
altını çizmem lazım. Türkiye ile Azerbaycan nasıl ki enerji alanında bugün
görüştüğümüz TANAP projesinde olduğu gibi diğer alanlarda da ortak mücadele
etmenin, beraber, ortak bir noktadan hareket etmenin faydasının ve ortak
tarihimize yapılan bu saldırının karşısında olunması gerektiğinin idrakindeler.

Ama bununla beraber değerli arkadaşlar,
bir üzücü hususun burada altını çizmem lazım: Biliyorsunuz, geçtiğimiz günlerde
Van Akdamar’da Ermenistan’dan gelen katılımcıların da büyük bir iştirakiyle bir
ayin düzenlendi. AKP döneminde bu ayin yasal hâle getirildi biliyorsunuz.
Ermenistan’da yüzyılın başında binlerce Müslüman yaşarken orada binlerce
camiden ezan okunurken, namaz kılınırken, bugün Ermenistan’da bir tek Erivan
şehrinde Gök Mescit adında bir cami var ve ciddi bir tadilata muhtaç ve orada cuma
namazı kılınmaya da muhtaç bir cami var.
Sayın Grup Başkan Vekilimiz Yusuf
Halaçoğlu’nun daha önce defaatle belirttiği Akdamar’a, Van’a bir iffet anıtını
açmayıp, devriiktidarınızda Van’da kiliseleri onarıp kilisenin çanını da
taktığınızı dikkate aldığımızda, hiç olmazsa bunun karşılığında Van’da, Van’ın
iffetli kadınlarının Ermeni saldırılarına maruz kaldıklarında canına
kıydıklarının simgeleştirilmesi, o iffet simgesi Türk kadınının orada
anıtlaştırılması gereği, teklifi hâlâ havada kalmıştır. Çan diktiniz ama bir
iffet anıtını da dikmediniz. Bunun karşısında, Ermenistan’dan geniş katılımlı
yapılan Van’daki ayinlerin belki karşılığı olmayacaktır ama mademki bu kadar
hoşgörü gösteriyor Türkiye ile Ermenistan birbirlerine, mademki Ermeniler
buraya geliyor, kilisede ayin yapıyor, biliyorsunuz bizim -Türkiye’de birçok
şehirde var ama- Iğdır’da “ASİMDER” diye bir dernek var, Asılsız Ermeni
İddialarıyla Mücadele Derneği. Geçtiğimiz günlerde Ermenistan makamlarına
müracaat etti, dedi ki: “Biz de Ermenistan’daki Gök Mescit’e giderek cuma
namazı kılmak istiyoruz.” Bundan daha doğal talep ne olabilir? Kiliseyi
onarmışsınız, kiliseye çan takmışsınız, Ermeniler gelip ayin yapıyor yani
hoşgörü sonuna kadar, gayet güzel. Peki, bunun karşılığında oradaki bir camide gidip
cuma namazı kılmak isteyen vatandaşlarımıza da Müslüman kardeşlerimize de
destek olmanız, önayak olmanız gerekmiyor mu? Bu, hem Hükûmet olmanızın size
emrettiği amir bir hükümdür hem de Müslüman olmanızın emrettiği amir bir
hükümdür. Ama orada, Ermenistan’da cuma namazı kılmak isteyen bu kardeşlerimiz,
maalesef ki Ermenistan’dan gerekli izni alamadılar. Ermenistan “Bir dakika
kardeşim, sen öyle elini kolunu sallayıp, gelip Ermenistan’da Gök Mescit’te
cuma namazı kılamazsın.” dedi. Hükûmetinizden tek bir Allah’ın kulunun bir çift
sözü yok mudur buna?
Kilise açtığınız, kilise onardığınız,
kilise çanı taktığınız, ayin yaptırdığınız Ermenilerin her türlü güvenliğini
sağlıyorsunuz, her türlü konforunu sağlıyorsunuz, getiriyorsunuz, Türkiye’de
ayin yaptırıyorsunuz, yaptırmaya da devam edeceksiniz, öyle anlaşılıyor. Peki,
bunun karşılığında benim buradaki Müslüman kardeşim, Ermenistan’a gidip
herhangi bir taşkınlığa sebep olmadan -basit, orada yıllardır ezan sesine
hasret o minareden, o camiden- bir cuma namazı kılmak istiyor, buna niye destek
olmuyorsunuz? Bunun için Ermeni makamlarıyla niye irtibata geçmiyorsunuz? Bunun
için futbol diplomasisini başlatmıştınız, bir önceki Sayın Cumhurbaşkanının eşi
elleriyle dolma hazırlamıştı Ermenistan Cumhurbaşkanına. E, bir zahmet
söyleyin, deyin ki: “Ya, bizim buradaki Müslüman kardeşlerimiz de orada bir
cuma namazı kılmak istiyor. Biz size burada her türlü imkânı sağladık,
kilisenizi onardık, güvenliğinizi sağlıyoruz, kilise çanını taktık
devriiktidarımızda. E, Müslümanız, biz de cuma namazı kılmak istiyoruz Ey
Ermenistan, Ey Sarkisyan!” Hani böyle bir tavır var ya: “Ey Sarkisyan!” Deyin,
“Ey Sarkisyan, bu Müslüman kardeşlerimiz orada bir cuma namazı kılmak istiyor,
niye müsaade etmiyorsun?”u niye demiyorsunuz? Dışişleri Komisyonumuz burada,
bir cevap versinler. Benim de üyesi olduğum Dışişleri Komisyonundan bir cevap
bekliyorum. Bu arkadaşlarımızın cuma namazı kılma talebini niye
karşılamıyorsunuz? Ermeni’nin kilisede ayin yapma talebine her türlü hoşgörüyü
gösteriyorsunuz, imkân sağlıyorsunuz; Iğdır’dan giden bu Müslüman
kardeşlerimizin Ermenistan Gök Mescit’inde cuma namazı kılma talebine niye
destek olmuyorsunuz? Bunlar Müslüman olduğu için mi, bunlar cuma namazı kılmak
istediği için mi? Yoksa gitseler, kilise açsalar destek oluyorsunuz, görüyoruz
ama burada bir Müslüman kardeşimiz orada gidip cuma namazı kılmak istiyor ve
siz buna destek olmuyorsunuz. Ben de buradan soruyorum: Bunda bir sıkıntı mı
görüyorsunuz? Buradan bir Müslüman kardeşimizin gidip Erivan’da, Gök Mescit’te
cuma namazı kılmasına niye destek olmuyorsunuz? Destek olmadığınız gibi köstek
de oluyorsunuz, imkân tanımıyorsunuz. Hükûmet etmenin vazifelerinden,
sorumluluklarından birisi de budur. İnsanlarımızın inançlarını rahatlıkla
yaşamalarına imkân tanımanız lazım. Siz bu işi biraz yanlış anlamışsınız
galiba. Siz her türlü diğer azınlıkların haklarını verin… Şimdiye kadar azınlık
vakıflarına bu ülkenin parasından 2,5 milyar dolar para verdiniz, onun
karşılığında mal mülk verdiniz. Ermenistan’da binlerce camiden bir tanesini
onartabildiniz mi, bir tanesinin onarılmasına vesile olabildiniz mi? Gelin,
Ermenistan’da bir tane camiyi Allah rızası için, bütün siyasi partiler olarak
-devletin kesesinden de 1 lira çıkmasın- biz burada kendi aramızda para
toplayalım, gidelim, yaptıralım. Hatta siz de buyurun gelin, ASİMDER size de
çağrıda bulunuyor. Ermenistan’dan izin almamıza yardımcı olun. Beraber gidelim
Ermenistan’a. Yani, Ermenistan’daki Gök Mescit’te cuma namazı kılmak sizin için
cazip değil mi arkadaşlar? Gelin, destek olun -samimi çağrımdır- gelin
-Sarkisyan’la sizin aranız çok iyi- bir ricada bulunun, gayet insani bir
ricadır, izin versinler. Hep beraber gidelim, belki hepiniz gelemezsiniz ama
bir arkadaşınızı içinizden temsilî gönderin, gelin, gidelim. Kameralarla gidip
cuma namazı kılmak değil, Ermenistan’da, gidelim, beraber, hep beraber
ibadetimizi orada yerine getirelim. 
Bunun için sizden bizim beklentimiz çok
açık ve nettir. Ermenistan’a burada kilise açtıysanız, oradaki, şimdiye kadar
garip kalmış, ezan sesine hasret kalmış, cuma namazına hasret kalmış Gök
Mescit’te bir ezan sesi duyulsun, bir namaz idraki orada yaşansın. AKP
iktidarınızda ve iktidarınızdan bunu, burada, bütün kamuoyunun önünde, sizden
beklediğimi açık ve net bir şekilde ifade ediyorum. Sadece benim değil, bu
müracaatı yapan Iğdır’daki, başta ASİMDER derneğimiz olmak üzere, bütün
oradaki, bölgedeki vatandaşlarımızın, inanmış, Müslüman vatandaşlarımızın
sizden samimi dileğidir. Gelin, devlet olmanın gereğini yerine getirin ve
burada, kiliselerde ayin yapılmasına tanıdığınız imkânın aynısını istemiyoruz;
onda 1’ini, binde 1’ini bize orada imkân yaratın, oraya gidelim. Tabii, değerli
arkadaşlar, bunun burada takipçisi olacağımı da ifade etmek istiyorum.
Şimdi, maalesef bugün Meclis
zannediyorum tatile girecek. Meclisin çalıştığı günlerde bu kürsüden
diplomatlarımızla ilgili uyarıda bulunmuştuk, dinlememiştiniz ve
diplomatlarımız şimdi maalesef ki hâlâ IŞİD’in elinde tutsak. Hükûmetinizde
onunla ilgili ne kadar bilgi var, ne kadar bilgi yok bilmiyorum ama benim
bildiğim hususu sizinle paylaşmak istiyorum. Orada her geçen gün, her geçen
saat, her geçen dakika savaş daha da kızışıyor ve diplomatlarımızın hayatı her
geçen gün daha fazla riske giriyor.
Amerika şimdi bir ittifak kuracak,
Türkiye'yi de onun içine davet etti ve bu ittifakın, yakın bir zamanda
İncirlik’ten kalkacak savaş uçaklarıyla orada birtakım bombalamalar yapacağı
ifade ediliyor. Orada diplomatlarımızın hayati riski her geçen gün daha da
artıyor. Türkiye'ye yasak getirdiniz, diplomatlarımızla ilgili tek satır
yazılmıyor, tek kelime edilmiyor, televizyon kaynakları tek bir kare görüntü
göstermiyor. Peki, orada 45 tane diplomatımızın hayatı şu an ne durumdadır,
onlarla ilgili ne yapıyorsunuz? Televizyon ekranından söylemiyorsanız hiç olmazsa
Mecliste kapalı oturum yapalım, diplomatlarımızın durumunu konuşalım
arkadaşlar. O vatandaşlar hepimizin vatandaşı, hepimizin kardeşi ve onlar
insan. Onunla ilgili çok vahim iddialar var ama şimdiye kadar sustuk, bundan
sonra kısmen susmaya devam edeceğiz çünkü diplomatlarımızın hayatına halel
gelsin istemeyiz, eminim siz de istemezsiniz, eminim Türkiye'de insanım diyen
hiç kimse istemez.
Ama Konsolosumuzun orada görevden
alındığı iddiası var, iddianın ötesinde aslında bilgisi var desem daha doğru
olur. Bugün Başbakan olan Sayın Davutoğlu’nun eski tarihli bir yazıyla
Konsolosumuzu, baskından üç gün öncesi bir tarihle görevden aldığınız bilgisi
var bende. Şimdi, adamı hem orada IŞİD’in eline teslim etmişsiniz hem de
görevden almışsınız. Ee, sonra, uçağı kaçıranlar falan olduğu ifade ediliyor,
onlarla ilgili detaya girmeyeceğim. Orada, 49 vatandaşımız deniyor, yerel
vatandaşlarımızı çıktığınızda 45 tane diplomatımızın şu an IŞİD’in elinde
olduğunu biliyoruz. Bunların bir kısmının Suriye toprakları içerisinde olduğu
ve Hükûmetinizin diplomatlarımızın izini kaybettiği yönünde kuvvetle deliller
var. Diplomatlarımızın bir kısmının IŞİD liderlerine canlı kalkan yapıldığı,
bir kısmının başta Musul Havaalanı olmak üzere ki Musul Havaalanı biliyorsunuz,
önemli radar istasyonlarının olduğu da bir yerdir, şu ana kadar her yere
operasyon yapıldı, oraya operasyon yapılmadı. Onunla ilgili de oralarda
diplomatlarımızın canlı kalkan olarak kullanıldığı bilgisi de var bizde.
Arkadaşlar, diplomatlarımızın hayatı her geçen dakika daha fazla riske giriyor.
Bu konuyu siyaset üstü bir üslupla ele almamız lazım, diplomatlarımızın
hayatının kurtarılması lazım. 
Bununla beraber, bizde olan endişenin
hiç olmazsa bir kısmının giderilmesi de Hükûmetinizin görevidir. Meclisi bugün
tatile sokuyorsunuz, bu, diplomatlarımızla ilgili 14 Ekime kadar kamuoyuyla
herhangi bir bilgi paylaşmayacaksınız demektir. Gerçi şimdiye kadar da çok
fazla bir şey paylaşmadınız ama hiç olmazsa Meclis açıktı ve Meclisten
muhalefet, uyarma görevini yerine getiriyordu. O gün eğer dalga geçmeseydi bazı
arkadaşlarımız, bizde olan bilgileri buradan, Meclis kürsüsünden, milletin
Meclisinde milletle ve sizinle paylaştığımızda, on altı saat önce ifade
ettiğimizde bir savaş uçağı buradan kalksaydı altı dakika sonra konsolosluğumuzun
bulunduğu mahalde olacaktı. Bir helikopter buradan kalksaydı kırk
beşinci dakikada helikopter konsolosluğumuzun bulunduğu alana inebilecekti ve
konsolosluk görevlilerimizi alıp geri gelecekti. Bölgede sizden habersiz yaprak
kımıldamaz diyorsunuz ama bölgeden 500 bin insan kaçarken bizim
diplomatlarımızı orada hangi akla hizmetle bıraktınız anlamak mümkün değil.
Bölgenin valisi kaçıyor, kaçarken arıyor bizim diplomatları, diyor ki: “Bakın,
ben bu bölgenin valisiyim. Ben can havliyle kaçıyorum, sizin de aklınız varsa
burada durmayın.” Bizim oradaki diplomatlarımız ise “Ankara’dan bize böyle bir
talimat gelmediği için biz burayı terk edemiyoruz.” diyor. Sonra da kalkıp suçu
üzerinizden atmak için diyorsunuz ki: “Vallahi karar onların kendisindeydi,
onlar karar verecekti.” Böyle bir devlet olur mu? O zaman siz niye Dışişleri
Bakanıydınız -şimdi Başbakan oldunuz- eğer kararı orası verecekse? Dolayısıyla,
göz göre göre diplomatlarımızı orada IŞİD’in eline teslim ettiniz. 
Buraya kadar her şey aydın da, her şey
belli de bundan sonrası biraz karanlık, bundan sonra IŞİD’in orada ne yapacağı
belli olmaz. Her geçen gün IŞİD’in daha da sıkışacağı, Amerikan ve Batı
koalisyonu operasyonuyla IŞİD’in bundan sonra lider kadrosunun hedef alınacağı
bir süreçteyiz. IŞİD’in lider kadrosunun hedef alınacağı bir süreç, aynı
zamanda onlara canlı kalkan yapılan diplomatlarımızın da hedef alınacağı bir
süreçtir; ne yapıp edip, gerekirse bir operasyonla diplomatlarımızı kurtarmak
lazım. 
Bu işlerden az çok anlayanlar şunu bilir
ki öncelikli hedef bir terör örgütüne diplomatını veya rehinesini
kaptırmamaktır ama hata ettiniz kaptırdınız, ilk kırk sekiz saat içerisinde bir
operasyonla diplomatlarımız kurtarılabilirdi ama onu da yapmadınız. İlk bir
hafta içerisinde bir şeyler yapılabilirdi, onu da yapmadınız. O zaman orada
IŞİD’in üst düzey lider kadrosuyla bir miktar diyaloğunuz vardı ama orada da
hızlı bir akışkanlık var; IŞİD’in lider kadrosu da değişti bu arada ve şu an
sizin tanımadığınız insanlar orada IŞİD’in içerisinde. Sizin Sünni kabileler
üzerinden yaptığınız girişimler de havada kaldı, Saddam’ın kalıntıları
üzerinden yaptığınız girişimler de havada kaldı ve şu an bambaşka bir ortamla
karşı karşıyayız, bambaşka bir IŞİD tehdidiyle karşı karşıyayız.
IŞİD’in ne olduğunu anlatmaya gerek
yok. IŞİD, Avrupa için, Amerika için, Rusya için tehdit olan birtakım radikal
unsurlar bir Amerikan projesiyle bölgeye çekildi, âdeta mıknatıs gibi bir alan
yaratıldı orada, bütün dünyadaki radikal unsurlara orada zaferler kazandırıldı
-ki peşmerge de bu işin bir parçasıdır- ve dünyadaki bütün radikal unsurlar
oraya toplandı, şimdi tam da Batı’nın istediği noktaya gelindi, toplanan o
radikal unsurlar toptan yok edilecek ve Batı, elindeki bütün o radikal
unsurlardan kurtulacak. Bu, Batı’nın projesiydi, siz de bunun bir
parçasıydınız. Şimdiye kadar Türkiye üzerinden geçişlere müsaade ettiniz,
bunların hepsi anlaşılır -ayrıca tartışılması gereken konular- ama imha
noktasında bizi doğrudan ilgilendirir husus, IŞİD’in elemanlarının imhasıyla
beraber bizim diplomatlarımızın da imha edilme tehdidi ve tehlikesiyle karşı
karşıya olmalarıdır. Vicdanı olan, “insanım” diyen, “devletim” diyen, devlet
sorumluluğunu azıcık yüreğinde taşıyan herkesin bu konuda elini vicdanına
koyması ve bir şeyler yapması lazım. 
Yeni Hükûmet kuruldu, yeni Hükûmete
Irak Türkmen Cephesi’nden tek bir bakanı dahi almadılar. Orada sizin,
Türkmenler gibi bir kaygınız olmadığını biliyorduk ama devletimizin çıkarı
gereği, hiç olmazsa bir tane Türkmen bakanı yeni Hükûmete sokma gücüne sahip
olmanız lazımdı ama bu gücün de sizde olmadığı, bu niyetin de sizde olmadığı
aşikârdır diyor, hepinize saygılar sunuyorum. (MHP sıralarından alkışlar) 
BAŞKAN – Teşekkür ederim Sayın Oğan.
Halkların Demokratik Partisi Grubu
adına Şırnak Milletvekili Sayın Hasip Kaplan.
HDP GRUBU ADINA HASİP KAPLAN (Şırnak) –
Sayın Başkan, değerli milletvekilleri; Halkların Demokratik Partisi adına
hepinizi saygıyla selamlıyorum.
642 sıra sayılı Türkiye Cumhuriyeti
Hükümeti ile Azerbaycan Cumhuriyeti Hükümeti Arasında Trans Anadolu Doğal Gaz
Boru Hattı Sistemine İlişkin Anlaşma ve eki Ev Sahibi Hükümet Anlaşması,
hükûmetler arası anlaşma olarak geçiyor. 
Şimdi, Mecliste yorgunluk başladı
biliyorum, aslında konuşmasak da gitsek istiyorsunuz onu da biliyorum fakat
milletvekilleri hakikaten bunu okudu mu? Bir ciddiyete davet edeceğim de onun
için. 
Uluslararası sözleşmeler kimin arasında
yapılır arkadaşlar? Devletler arasında yapılır. Devletlerin hukuku, yapılan
sözleşmenin müeyyideleri, borçları ve yükümlülüklerini belirler. Eğer siz
devlet olarak sözleşme yapıyorsanız, bu yaptığınız sözleşmelerin ya Birleşmiş
Milletler nezdindeki evrensel sözleşmeler olması lazım ya da Avrupa Konseyi
nezdindeki bölgesel sözleşmeler olması lazım. Eğer bir ülke ile bir şirket
arasında sözleşme yapıyorsanız bu bir uluslararası sözleşme değildir. 
Şu sözleşmenin arka sayfasını bütün
arkadaşların okumasını öneriyorum. Birazdan elinizi kaldıracaksınız. Dikkat
edin, Türkiye Cumhuriyeti Hükûmeti adına Taner Yıldız, Enerji ve Tabii
Kaynaklar Bakanı; imza. Ya karşısında? TANAP Doğal Gaz İletim Anonim Şirketi
adına Saltuk Düzyol, Genel Müdür. Allah aşkına, bu bir uluslararası sözleşme
midir?
Bakın, dikkat edin, bir dakika, bir
dakika arkadaşlar, “…”(x)şirketiyle imzayı atmıyorsunuz,
hükûmetler arası imzadan, sözleşmeden bahsediyoruz, kestane şirketi kurmuyoruz.
Bakın, açık konuşayım, bir özel ticari şirket ile Hükûmet arasında imzalanan
bir sözleşmeden bahsediyorum. Onun altında Azerbaycan Cumhuriyeti Devlet Petrol
Şirketi Başkanı var. Şirket Başkanı var arkadaşlar, Şirket Başkanı, bakan
değil. Uyarıyorum sizi yani Allah aşkına, her şeyi körü körüne kabul etmek
zorunda mısınız? Ne zamandan beri şirket başkanlarıyla yapılan sözleşmeler
uluslararası sözleşme oldu? Bunun bir ciddiyeti yok mu? Bunun bir uluslararası
hukuk boyutu yok mu?
Şimdi ben size daha enteresan bir şey
anlatacağım, burada başımıza gelecekleri anlatacağım. Bunun neler doğuracağını
anlatacağım size. Türkiye’yi nasıl bağladığını, nelerle bağladığını anlatacağım
size. Elbette ki Azerbaycan “gardaş” ülke. “Gardaş” ülkeyse “gardaş” ülkenin
doğal gazı da biraz daha ucuz vermesi lazım değil mi? Ama vermiyor. Rusya’dan,
İran’dan, Kürtlerden daha ucuza alıyoruz değil mi Sayın Bakan? O zaman
rakamları açıklar mısınız? 
HAYDAR AKAR (Kocaeli) – Ticari sır.
HASİP KAPLAN (Devamla) – Rusya,
Azerbaycan, İran ve Kerkük ve Kürtlerden aldığınız petrolün fiyatlarının
açıklanmasını isteyeceğim Sayın Bakan, tek tek fiyatlarını ve kaç yıllığına bu
sözleşmelerin yapıldığını; bu bir.
Bunu niye söylüyorum? Yani “gardaş”lık
güzeldir, beraber iş yapmak daha güzeldir ama hep beraber kazanırsak çok daha
güzeldir ama dengenin öyle olmadığını görüyoruz. Sayın Bakandan yine bir
açıklama gereğini isteyeceğim çünkü yağmur yağdı bu sabah arkadaşlar. Yağmur
yağdı, biliyor musunuz? Yağmurun yağması ne demek? Doğal gaza zam yapılması
demek arkadaşlar, kış geliyor demek. Şimdi doğal gaza zam kapıda. Gerçi
otomatiğe bağlı.
MUSTAFA MOROĞLU (İzmir) –
“Yapmayacağım.” dedi ya!
HASİP KAPLAN (Devamla) – Türkiye
Cumhuriyeti tarihinde -bakın, dikkat edin- doğal gazı karneyle satan tek
hükûmet AK PARTİ Hükûmetidir arkadaşlar. Sayın Bakan ben eğer doğru
söylemiyorsam, yanlış anlatıyorsam lütfen buradan düzeltsin. 200 metreküp doğal
gazla eylül ayındaki aldığımız doğal gaz birimi, kotası, karnesi 80 liradır.
Bunun üstünde alan var mı? Şimdi…
RECEP ÖZEL (Isparta) – Yaz aylarında,
yaz aylarında.
HASİP KAPLAN (Devamla) – Bakın, hayır,
bakın.
Şimdi, eylülde 80 liraydı, haziranda
140 liraydı.
RECEP ÖZEL (Isparta) – Yaz aylarında.
HASİP KAPLAN (Devamla) – Durun, şimdi
ben size söyleyeyim. Kışa girdiğimiz zaman bu 640 liraya çıkacak. Dikkat edin,
200 metreküpte. 200 metreküpte 640 liraya çıkacak olan karne… “Karne” diyorum,
karne. Doğal gazı karneyle alıyorsunuz. 200 metreküpte, 20’nci günde doğal gazınız
bitti –otomatik ya, kartı takıyorsunuz, çıkarıyorsunuz- ondan sonra üşürsünüz.
Biraz fazla yaktınız mı üşürsünüz arkadaşlar; Ankara’da, başkentte üşürsünüz
çünkü daha fazla alamazsınız, karneye bağlıdır.
Şimdi, bunu merak ediyorum: Bu doğal
gaz bu dönemde ne kadar zam görecek? Bu karne devam edecek mi; karneye bağlanan
doğal gaz olayı, zam olayı? Önümüzdeki dönem için Sayın Bakanın bir açıklama
yapmasını bekliyorum. Yoksa, karneye göre mi yaşayalım? Yani, haftada kaç gün
duş alalım mesela? Şofbeni yakıyorsunuz, gaz yakıyorsunuz. Yani, tencere
yemeklerini, hangisini, kaç tanesini… Yani, insanlar, ev hanımları, herkes
dikkat edecek, bilecek ki ona göre yakacak. Bazı yemekler var dört saatte
pişiyor. Bu kotayla, bu gazla fasulye dört saatte pişiyorsa, kardeşim,
pişiremezse fasulyenin pirzoladan daha pahalıya mal olduğunu görürsünüz.
Hayatın her alanına yansıyor, demek istediğim bu. Bu sosyal boyutu ama akçe
boyutuna geleceğim.
Şimdi, bu sözleşmede püf nokta ne
biliyor musunuz arkadaşlar? Bu sözleşme de 2012’de imzalanmış, adı “TANAP” olan
hükûmetler arası anlaşma; IGA da yazıyor burada, tabii, kısaltılmış olarak. Bir
de Hollanda’da kurulmuş bir şirket var. Azerbaycan uyanıktır, dikkat edin,
Azerbaycanlılar bizimkilerden uyanık. Azerbaycan BOTAŞ’la iş yaptığı zaman
Azerbaycan’da BOTAŞ İngiliz hukukçuları kendine hukuk müşaviri olarak tutmuştu,
Türkiye’den hukukçu tutmamıştı; BOTAŞ’ın uzun bir süre hukuk müşavirliğini
İngiliz hukukçular yapmıştı. Şimdi, Azerbaycanlılar bu hesabı iyi bildiği için
hükûmetlerine bağlı Hollanda’da bir şirket kurmuşlar. Hollanda’da kurdukları
şirket… Dikkat edin, Hollanda’da bir şirket kurmuşlar, şirket Hollanda’da.
Hollanda Avrupa Birliği üyesi. Azerbaycan ile Türkiye, ikisi de Avrupa Konseyi
üyesi, Birliğe üye değil. Yani, Hollanda’da kurulan bu şirket şu demek: “Ben
Avrupa Birliği -Lüksemburg- Adalet Divanı hukukuna bağlıyım. Ben bir zarara
uğrarsam şirket merkezim burada, yaktım çıranızı.” Doğal gazla değil, kibrit
çakarak yakar. Niye? Bu anlaşmanın kodları var arkadaşlar. KDV kaldırılıyor;
hükûmet güvenceleri getiriliyor; yol yapımında, boru hattı yapımında birtakım
avantajlar getiriliyor. Kime getiriliyor? Bu TANAP’ta yer alacak şirket ve
taşeron şirketlere. Nedir mesela? “Hizmet tesliminden doğan katma değer
vergisinden muaf tutulması.” Dikkat edin, nereden gidiyor? Hazineden gidiyor
çünkü Türkiye’de yapılacak bir işten bahsediyoruz. Yine, bazı malların kredi
kullanımını destekleme fonu ve Bakanlar Kurulu finans ve destek kararı var. Ha,
teşvik işvereni, istihdamı güzeldir ama Allah bilir, bir HDP’li iş adamı gelse,
destek görür mü diye merak ediyorum, hadi CHP’yle aranız iyi değil, MHP’yle hiç
iyi değil. Bir şirket, bir iş adamı gelse Bakanlar Kurulundan, destekleme
fonundan bir garanti alabilir mi? 
SİNAN OĞAN (Iğdır) – Hemen alır, hemen
alır. 
ÖZCAN YENİÇERİ (Ankara) – Alır, alır,
ortaksınız, birlikte çalışıyorsunuz. 
HASİP KAPLAN (Devamla) – Bizim bütün iş
adamlarını terör örgütleri listesine aldılar Sayın Sinan Oğan. Demin konuştun,
boş konuştun, bir camiyle, bir mescitle… Aha pasaport, diplomatik, git,
istediğin kadar namaz kıl, gel. 
ÖZCAN YENİÇERİ (Ankara) – Terör
örgütüyle görüşüyorsunuz ya, ortaksınız.
HASİP KAPLAN (Devamla) – Yani o kadar
basit değil, işin esasına geleceksiniz. Bırakın, öyle kimlikle uğraşırken…
Zaten aramızda sınır yok Azerbaycan ile Türkiye arasında. Türki cumhuriyetler
içinde bir tek diliyle anlaştığımız ülke Azerbaycan’dır. 9 tane Türki
cumhuriyetinin devlet başkanı bir araya geldiği zaman, o 9 tane devlet başkanı
kendi aralarında -Türkmenistan, Kazakistan, Moğolistan- Türkçe konuşamadıkları
için -biz hani burada da konuşuyoruz ya, ortak dil, resmî dil Türkçeyi
konuşuyoruz ya- onlar da kendi aralarında Rusça konuşmuştu. Burada diplomatlar
var, eğer ben doğru söylemiyorsam siz teyit ediniz. Öğle değil miydi
arkadaşlar? Ha, yani şunu demek istiyorum: Kafkaslarda kalbimiz, Orta Doğu’da
kalbimiz, Şengal’de, Tuzhurmatu’da, Bakü’de, Balkanlarda. Biz, gerçekten,
öylesine büyük bir kültürün bütün harmanını bu Anadolu topraklarına taşıdık;
yaşatıyorsak, hepsini kucaklamak hepimizin sevdası olmalıdır.
Ben, burada şunu anlatmak istiyorum:
Yani, bu uluslararası sözleşmeleri, ya konuşmayalım imzalayalım, ya
konuşmayalım kabul edelim, ya konuşalım arkadaşlar; ne var bunun içinde?
Şimdi, ben şöyle bir baktım, belki ilgi
alanım olduğu için. Aslında kuşkular dile getirilmiş Dışişleri Komisyonunda,
hem de Hükûmet tarafından; ticari ve idari hususlarda bazı sıkıntıların
doğabileceği söylenmiş. Sonra, “Bu anlaşmada finansal desteklerden
faydalanılabilmesi amacıyla -dikkat edin, finansal desteklerden
faydalanılabilmesi amacıyla- evet, Hollanda merkezli bir şirket olarak
kurulması yönündeki tercihin bildirildiği -şirketin İngilizcesini yazıyor
burada, söyleşmede var- ve Hollanda’da kurulan proje şirketinin yatırımcı
sıfatıyla -yatırımcı sıfatıyla, dikkat edin- Hükûmetimiz ile ev sahibi hükûmet
anlaşma imzaladı.” Ev sahibi hükûmet kim? Hollanda mı, Bakü mü, Ankara mı? Ev
sahibi hükûmet kim? Boru bizden geçecek, onu anladık, ona da geleceğim, şimdi
anlatacağım.
Arkadaşlar, gerçekten donanımlı, uzman…
Evet, Türkiye’de de enerji hukuku konusunda ciddi bir atak var, görüyorum, meraklılar var çünkü para kazandılar.
Bütün medya holdingleri de enerji alanına daldılar, bir tek Meclis dalamadı. Bu
konuda en dışarıda kalan, bilgisiz olan, ne olduğunu bilmeyen konumda olan Meclistir,
milletin iradesidir. Öbür taraftan da götüren götürüyor. 
Şimdi, burada şu noktada merak ediyorum: “Madde 1- TANAP’la
söz konusu şirketle ilgili anlaşmanın onaylanmasının uygun bulunmasına…”
Hükûmetimiz bir şirketle bir uluslararası sözleşmeyi imzaladı; imzaladı değil
mi, tamam; sonra onayladı, o da tamam. Yine diplomatlar var burada, iki tarafta
da var. Bunun depo edilmesi lazım, uluslararası sözleşmenin. Uluslararası
sözleşmeler depo edildiği zaman tamamen hayata geçmiş olur. 
Şimdi, bu hayata geçme konusunda hemen dikkatinizi 11’inci
sayfaya çekeceğim. İşte, bu 11’inci sayfada ne varsa var arkadaşlar. Bunun içinde
şöyle karınca duasıyla 2 sayfa var. Bu 2 sayfaya dikkat edin: “Ev Sahibi
Hükümet Anlaşması” diye geçiyor. Ev sahibi olmayan kim, Türkiye mi?
Hollanda’daki şirketin ev sahibi Azerbaycan. 
Şimdi, burada, bu projede bazı kavramlar konulmuş. “TANAP
Doğal Gaz İletim Anonim Şirketi” olarak adı değiştiriliyor Türkiye’dekinin. Ev
sahibi Hükûmet içerisinde bu isim veriliyor. “Bundan böyle ‘TANAP Proje
Şirketi’ olarak anılacaktır.” diyor. 
BOTAŞ’a geliyor, “BOTAŞ GTA, işbu Anlaşma’nın…” Atfedilen
anlamı olarak BOTAŞ geçiyor ve şu madde 3’e bakın arkadaşlar, gözlüklerim yok
ama okuyabileceğim size: “BOTAŞ’ın, TANAP Doğal Gaz İletim A.Ş. ile SD2 Gaz
Satış Anlaşması’na konu 6 milyar metreküp Gazın Türkiye Cumhuriyeti Toprakları
içerisinde ve boyunca Transit Geçişi, -transit geçişi, Türkiye toprakları
içinden geçişi- teslim alınması ve/veya teslim edilmesi için 15 yıl süreli bir
taşıma anlaşması ("BOTAŞ GTA") akdetmesi, (iii) BOTAŞ'ın, BOTAŞ
GTA'daki tarife kesinleşme tarihinde yapılacak düzeltmeye tabi olarak BOTAŞ
GTA'da belirlendiği üzere; Eskişehir çıkış noktasında her 1000 metreküp Gaz
için 79 USD -yani, dolar, Amerikan doları- ve buna ilişkin yakıt masrafı ve
Trakya çıkış noktasında her 1000 metreküp Gaz için 103 USD -Amerikan doları- ve
buna ilişkin yakıt masrafı, her durumda %100 kapasite kullanımını esas alacak
ve 2018'den başlayarak her yıl %1 oranında artırılacak birim tarife(leri)
ödemesi, (iv) BOTAŞ'ın diğer ilgili anlaşmaları ve düzenlemeleri akdetmesi ve
yürütmesi, hususlarında anlaşırlar. " 
Arkadaşlar, siz buradan ne anladınız
şimdi, yüce Meclis? Bunca yıl taahhüt, bunca yıldan sonra her 1.000… Bakın,
Eskişehir’de 79 dolar, Trakya çıkışında her 1.000 metreküp için 103 dolar, 1
varil ham petrol parası değil arkadaşlar. 
1 varil ham petrol ne kadar şu an? 
YUSUF HALAÇOĞLU (Kayseri) – 110 dolar.
HASİP KAPLAN (Devamla) – 110 mu, 120
mi? O civarda. Sayın Bakan daha…
ENERJİ VE TABİİ KAYNAKLAR BAKANI TANER
YILDIZ (Kayseri) – 102 dolar.
HASİP KAPLAN (Devamla) – 102’ymiş,
Sayın Bakan söyledi. Orta Doğu’daki kargaşadan ucuzlamış.
Şimdi, aslında burada benim anlatmak
istediğim şu: Ben Türkiye Azerbaycan’la böyle bir anlaşma yapmasın demiyorum,
yapılsın, yapılması lazım. Irak’la da yapılması lazım, sosyoekonomik
ilişkilerimizin güçlenmesi için çok çok önemlidir. Ama, bunu sağlam tutmak
lazım. 
Bakın,
hükûmetler gelir geçer, kişiler gelir geçer, şirketler de gelir geçer ama
devletler kalır. Benim itirazım burada şirketleredir arkadaşlar. Hükûmet
şirketle anlaştı, şirket gitti, krediyi aldı, parayı götürdü, işi yaptı
yapmadı, sonra şirket iflas etti. Ne olacak on sekiz yıl? Yani, burada sorular
var kafada cevap bulamayan. Ben, Türkiye'nin ekonomisinin mutlak suretle
Rusya’yla, Azerbaycan’la, İran’la, Irak’la… Yani, benim burada söylemek
istediğim, daha düzenli bir şekilde buna destek, bunu hazırlamak mümkün. 
Biz,
HDP olarak bu tür bir kardeş ülkeyle elbette ki bu ticari, ekonomik, sosyal,
kültürel bütün ilişkilerin geliştirilmesinden yanayız. Bu yönüyle elbette ki
olumlu oy vereceğiz ama uyarılarımızı da eklemiş olduk.
Teşekkür
ediyorum.
BAŞKAN
– Teşekkür ederim Sayın Kaplan.
Enerji
ve Tabii Kaynaklar Bakanı Sayın Taner Yıldız konuşmak istediler.
Buyurun
Sayın Bakanım. (AK PARTİ sıralarından alkışlar) 
Süreniz
yirmi dakika.
ENERJİ
VE TABİİ KAYNAKLAR BAKANI TANER YILDIZ (Kayseri) – Sayın Başkan, değerli
milletvekili arkadaşlarım; bugün burada uluslararası anlaşmanın eki olan ev sahipliği
anlaşmasıyla alakalı Türkiye'nin coğrafyasından kaynaklanan bütün avantajları
kullandığı projelerden bir tanesini daha tartışıyoruz. Öncelikle, katkı koyan
iktidar ve muhalefet partilerine teşekkür ediyorum çünkü bu bizim millî
çıkarımızla alakalı bir husustur. Şimdiden olumlu oy vereceklerini duymuş
olmam, bizim birlikteliğimiz ve topyekûn Türkiye yararına yapacağımız işler
açısından son derece önemli.
Ben
isterseniz genel bilgiler verdikten sonra, özellikle merak edilen konuların da
altını çizerek konuşmama devam etmek istiyorum. Türkiye, üzerinden geçecek boru
hatlarını artırdığı kadar ve bunları doğru şekilde projelendirdiği kadar
güçlenecektir. Malum gerek kendisinin, Türkiye'nin ihtiyaçlarının karşılanması
açısından gerekse Avrupa Birliği üyesi ülkelerin ihtiyaçlarının karşılanması
açısından son derece önemlidir. Türkiye Rusya Federasyonu’yla, Azerbaycan’la,
İran’la, mümkün olabildiği kadar Türkmenistan’la ve Irak’la beraber bu
projeleri geliştirecektir. Suriye rejiminin son yaşattığı hadiseler haricinde
Mısır’dan gelen doğal gaz boru hattının da Suriye üzerinden Türkiye’ye
bağlanması projesi de bu projelerin arasındadır. Tabii ki bundan yararlanacak
olanlar o ülkenin halkıdır. O yüzden, bir barışın gerekçesi olarak, doğal gaz
ve petrol projelerini geliştirmeye gayret ediyoruz. TANAP bunlardan bir tanesi.
Malum, Türkiye’nin doğal gazının özellikle özel şirket ve kamu şirketleri
aracılığıyla gerek Mavi Akım’dan 16 bcm, -16 milyar metreküp- ve 14 milyar
metreküp de “batı hattından” dediğimiz Trakya üzerinden gelen 30 milyar
metreküplük kontratı bulunmaktadır. İran’la 10 milyar metreküp, Azerbaycan’la
6,6 milyar metreküp; bunlar boru hatlarıyla alakalı olanlar. Bir de Cezayir ve
Nijerya’dan gelen sıvılaştırılmış “LNG” dediğimiz doğal gaz var, onunla beraber
yaklaşık 50 milyar metreküplük bir kontrata sahip şu anda Türkiye.
İhtiyacı ne kadar? 46 ila 48 milyar
metreküpler civarında. Özellikle, biz, doğal gazın elektrik üretiminde kısmen
ama konutlarda ve sanayide tamamen kullanılmasından yanayız. Çünkü çevre
faktörleri açısından, hava kirliliği açısından doğal gazın konutlarda
kullanılmış olması Türkiye'nin daha çevreci projeler üretebilecek bir enerji
sektörü oluşturmasına sebep oluyor.
Peki, biz TANAP’ta ne yapıyoruz? TANAP,
özellikle Hazar bölgesinde bulunan 468 kilometrekarelik bir ruhsat alanı
içerisinde “Şahdeniz II” dediğimiz projeden üretilecek gazın Azerbaycan’dan
başlayan, Hazar’dan başlayan ve İsviçre’ye varıncaya kadar devam edecek olan
boru hatlarıyla beraber gerçekleştirilecek bir projedir. Bu projenin toplam
tutarı 45 milyar dolardır. 45 milyar doların, bu saydığım ülkelerde,
Azerbaycan, Gürcistan, büyük çoğunluğu Türkiye, Yunanistan ve İtalya’da olmak
üzere, dört yıl içerisinde harcanma zorunluluğu vardır. 28 milyar dolarlık
kısmı denizin dibinden çıkarılacak doğal gazın bu dediğim ülkelere dağıtılması
işidir ve Türkiye -en uzun boru hattına sahip olan, yaklaşık 2 bin
kilometrelik- 1.830 kilometrelik boru hattını Türkiye’den geçirecektir ve en
önemli kısmı da “TANAP” dediğimiz, Gürcistan sınırından başlayan ve Yunanistan
sınırına kadar devam eden kısmıdır. 
Bununla alakalı, bilgi eksikliği
olmasın diye, Sayın Kaplan’ı da düzeltmek açısından söylüyorum çünkü son derece
münevver bir şekilde “Yanlışım varsa düzeltin.” dedi, biz burada hükûmetler
arası bir anlaşmanın imzasını konuşmuyoruz, hükûmetler arası anlaşmanın eki
olan HEGA’nın yani ev sahipliği anlaşmasının düzeltilmesiyle alakalı bir
konudan bahsediyoruz. Eğer dikkatli incelerseniz, hükûmetler arası anlaşmada
Taner Yıldız’ın yanında Natık Aliyev diye, Azerbaycan Petrol Bakanının imzasını
görürsünüz. Olabilir, atlayabiliriz ama burada düzeltmiş olalım. 
Ev sahipliği anlaşması bu projeyi
gerçekleştirecek olan şirket ile bunun ev sahibi olan ülke arasında imzalanır.
Ev sahibi ülkeyi, Türkiye’yi temsil eden, Bakanlar Kurulundan alınan yetkiyle
Bakanlıktır ve benim meslektaşım Natık Aliyev’le imzaladığım IGA,
“Intergovernment Agreement” dediğimiz hükûmetler arası anlaşma imzalanmıştır ve
yürürlüktedir. Meclisten, yine Genel Kurulun onayıyla beraber, hep beraber
buradan onaydan geçti.
Hollanda şirketiyle alakalı değişiklik:
İki yıl kadar önce, danışmanları vasıtasıyla, bu şirketi Hollanda’ya kurmaları
hâlinde büyük avantaj sağlayacağını Azeri firmalara söylediler. Biz dedik ki:
“Hayır, bunun her türlü yapısının Türkiye’de olması doğrudur.” Bunlar konuşuldu
ve bununla alakalı değişiklikler de şirketle yani... Azerbaycan şirketi SOCAR
ile Türkiye arasında imzalanan ev sahipliği anlaşmasına şu anda tanıklık
ediyoruz. 
Bunun statüsü nedir? Hükûmetler arası
anlaşmalar bir kısım demokratik ülkelerde Türkiye’de olduğu gibi meclislerden
onaylanır, bazı yerlerde, ülkelerde ülke başkanları tarafından onaylanır ve
yine meclis tarafından da onaylanarak karşılıklı mütekabiliyet esasına göre
değerlendirilir. Ama ev sahipliği anlaşması burada o işi yapacak hangi şirketse
Türkiye Cumhuriyeti Hükûmetinin ona verdiği sınırlar dâhilinde bu işi
yapabilecek olmasıdır. Bundan önceki, Rusya Federasyonu’yla yaptığımız Mavi
Akım Proje anlaşmaları, nükleer projelerle alakalı Japonya’yla yaptığımız
anlaşmaların her birisi Türkiye Büyük Millet Meclisi Genel Kurulundan
geçmektedir. 
Biz bu projeyle beraber ne yaptık?
Özellikle Şahdeniz’deki 468 kilometrekare dâhilinde olan bütün alanlardaki
projelere ortak olduk. Yüzde 9’daki hissemizi TANAP vesilesiyle yüzde 19’a
çıkarttık. Arkadaşlar, bu her birimizin iftihar edeceği bir projedir ve 1
milyar 450 milyon dolara yüzde 10 hissesini aldığımız işin, hemen ertesi hafta
1 milyar 600 milyon dolara, bir ay sonra da “2 milyar dolara bize bu hisseyi
devredin bu para karşılığında.” demiş oldukları bir projeden bahsediyoruz.
Türkiye en önemli ithal kaynaklarından
birisi olan enerji girdilerini azaltmak için kendi sınırları içinde veya
bulması hâlinde kendi sınırları dışında bu projeleri gerçekleştirmektedir. Biz
şu anda yurt içindeki kuyulardan yaklaşık 50 bin varil petrol elde ediyoruz,
hemen hemen bu rakama yakın bir rakamı da yurt dışından elde ediyoruz ama
sonuçta petrol, bizim petrolümüz. O yüzden siyasi sınırlarımız sabit kalmak
kaydıyla ekonomik sınırlarımızı genişleterek petrol ve doğal gaz aramacılığıyla
alakalı aynı şekilde kendi hissemize düşen oranı artırmak istiyoruz.
Türkiye’nin yaklaşık 750-800 bin variller civarında günlük kullanımı var. Biz
bunun en az yarısını 2023 yılına kadar mutlaka yurt içi veya yurt dışı kendi
kaynaklarımızdan elde etmek zorundayız ki dışa bağımlılığımız azalsın. 
Biz, yüzde 19’a çıkardıktan sonra
hisselerimizi TANAP’taki hisselerimizi de artırdık; yüzde 20’den yüzde 30’a
çıkardık ve yüzde 5’inin finansmanı da SOCAR şirketi tarafından sağlanacak. Biz
buradan gelecek gazın 6 milyar metreküplük kısmını yurt içinde kullanacağız. Ne
zaman? 2019 yılından sonra. 2018’in sonunda inşallah bu proje tamamlanmış
olacak ama zincirin halkaları gibi, herhangi bir halkanın eksik kalması hâlinde
45 milyar dolarlık yatırım tamamlanmış olmayacak. O yüzden gerek
Azerbaycan’daki gerek Gürcistan’daki gerekse bizden sonra Yunanistan ve
İtalya’daki yatırımlar da aynı şekilde bizi ilgilendiriyor. Bu projenin Türkiye
ayağının da başarıya ulaşması için 2015’in Mart ayında inşallah TANAP’taki
temel atmayı burada sağlayacağız. 20 Eylül’de de, hemen yaklaşık on gün sonra
da bizim Güney Kafkasya Boru Hattı dediğimiz, TANAP’ı besleyen boru hattının
temeli atılacak Bakü’de. İnşallah Sayın Başbakanımızla beraber, ona refakatle
orada bu törene katılacağız ve projeyi başlatmış olacağız.
Tabii, bizim bu proje, özellikle
yalnızca Türkiye’nin değil, aynı zamanda Avrupa Birliği üyesi ülkelerin doğal
gazdaki arz güvenliğiyle alakalı probleminin çözümünün bir parçası olacak. Bu
çok önemli bir yapı. Türkiye her ne kadar enerji başlığını açmamış olsa da
fiilî durumu evrak durumunun çok önünde gitmektedir arkadaşlar. Yaklaşık 450
bin nüfuslu Güney Kıbrıs yerel yönetiminin koyduğu siyasi şerh diğer 27 ülkeyi
bağlamıştır ama bu, Avrupa Birliğinin duruşunu aslında bizim enerji sektörüyle
alakalı yapılanmamız karşısında çok tutarlı bulmadığımızın da resmidir. 
Buradan 32 milyar metreküp doğal gaz
geçecek ve 56 inçlik borularla geçecek arkadaşlar. 1.800 kilometrede
kullanılacak boruların önemli kısmının biz Türkiye’den sağlanmasını, tedarik
edilmesini istiyoruz. Bu, Türkiye'nin hakkıdır ve 19 uluslararası firma açılan
yeterlilik sınavını geçti ve 6’sı da Türkiye’den bu sınavı bitirdi. İhale
yapıldı, ihale sonucunda –önümüzdeki hafta inşallah bu ihale sonuçları
açıklanacak- en az yüzde 75’lik, belki yüzde 80’lik kısmının Türkiye’de bu
boruları üreten firmalar tarafından tedarik edilmesini biz istiyoruz çünkü bu
kadar milyar dolarların mutlaka Türkiye’de kalması lazım. Bu açıdan şimdiden
ben bu konuda yoğun çaba sarf eden, gayret gösteren yerli firmalarımızın da bu
konuda son ipi daha iyi göğüslemeleri açısından yapacakları bütün
fedakârlıkları da yapmaları gerektiğine inanıyorum.
Başka ne yapıyoruz? Mühendislik çalışmaları
başladı, şu anda güzergâh çalışmaları bitti. Kamulaştırmalarla alakalı, 1.800
kilometrelik kamulaştırma 5 ayrı noktada devam ediyor ve 19 ilimizden geçecek
arkadaşlar. 5 bine yakın kişi çalıştıracağız burada ve tamamen finansmanı
uluslararası firmalar tarafından karşılanacak bir projeden bahsediyoruz.
Türkiye burada kendi öz kaynaklarından, hazineden, maliyeden 1 dolar
harcamayacak arkadaşlar. Bizim yaptığımız enerji projelerinin başında da bu
bulunuyor.
BOTAŞ’ın kamulaştırmalarla alakalı
kısımlarından bahsettik. Kars, Erzurum, Erzincan, Sivas, Yozgat, Ankara,
Eskişehir illerinde kamulaştırmalarla alakalı şeflikler kuruldu ve 600
kilometrelik kısmının kamulaştırma çalışmaları da az çok, hamdolsun, tamamlandı
ve köy bilgilendirme toplantıları; burada ne yapılıyor, çevreyle alakalı ne tür
düzenlemelerimiz var; muhtarlarımız toplanıyor, köy ihtiyar meclislerimiz,
oranın ileri gelenleri, kahvelerde, bu tür sohbet evlerinde dahi bilgilendirme
toplantıları yapılıyor. Kanun gereği askı ilanlarının da tamamı hamdolsun
bitirilmiş durumda. Bizim kamp ve boru stok yerleriyle alakalı çalışmalarımız
tamamlandı ve tescil harici yerlerle alakalı, tapu tescil, ormanlarla alakalı
araziler de aynı şekilde değerlendirilmiş oldu.
Şimdi, önemli bir konudan daha
bahsetmek isterim: KDV muafiyeti nedir? Değerli arkadaşlar, uluslararası bir
projede, transit geçişlerle alakalı, Türkiye’den gelip de geçecek olan
projelerin her birisinde normalde KDV istisnası vardır ama geçen yıl
çıkardığımız Petrol Kanunu’yla beraber bu istisnalar tekrar tanımlandı ve
TANAP’a buradaki ev sahipliği anlaşmasında diğer projelere tanınan -diğer
projelerden ayrı değil- istisna aynı şekilde verildi. Ayrımcı kanun değişikliği
hükümlerine istinaden mevzuattaki herhangi bir değişiklikten etkilenmemesi amacıyla
bu değişiklik yapıldı. 
Değerli arkadaşlar, bu projenin
arkasında bütün bu saydığım ülkelerin devlet başkanları, hükûmet başkanları ve
ilgili bakanlar kurulu vardır. Şirketler yapıyor olabilirler, BOTAŞ yapacak
olabilir, ortağı olacak, olabilir ama BOTAŞ’a siyasi desteği ve her türlü
finansmanla alakalı yükümlülük desteğini verecek olan Türkiye Cumhuriyeti
Hükûmetidir. Aynı şekilde, SOCAR için de Azerbaycan Hükûmeti bu uluslararası
anlaşmayı imzalamıştır, SOCAR şirketinin arkasında olduğunu belirtmiştir,
herhangi bir mali mükellefiyet veya yükümlülük olması hâlinde kendilerinin bu
projeyi tamamlayacak gücü olduğunu belirtmiştir, Türkiye de aynı şekilde bunu
belirtiyor.
Bir yanlışı daha düzeltmek isterim,
sehven yapıldığına inanıyorum: Azerbaycan doğal gazı arkadaşlar, Türkiye’nin
aldığı en pahalı doğal gaz değildir. Türkiye Cumhuriyeti Hükûmetinin aldığı en
pahalı doğal gaz İran’dan aldığı doğal gazdır ve bununla alakalı itirazlarını
ortaya koymuştur. İranlı kardeşlerimizle, meslektaşlarımızla yaptığımız
toplantılarda sonuç alacak ve direkt doğal gaz fiyatını indirecek bir noktaya
gelinememiştir. O yüzden uluslararası tahkim kuralları işletilmiştir ve Türkiye
Cumhuriyeti Hükûmeti ve Bakanlığımız bunu tahkime vermiştir. 
Konu son derece
açıktır, uluslararası piyasalarda ticari sır olarak saklanan fiyatlar bir kısım
gazetelerde ilan edilmiştir. Ama Mazhar Osman’ın dediği gibi, onu gazetenin, o
fiyatı, doğru fiyatı söylüyor olması önemli değildir, önemli olan bu fiyatı
benim telaffuz etmiş olmam hâlinde, altına imza koyan birisi olarak bu önem
kazanır. O yüzden bizlerin telaffuz etmesi uluslararası anlaşmalara aykırıdır.
Bu gizemli oluşu, gizli olduğuyla alakalı bir konu değildir, gösterilen
uluslararası bir nezakettir. Tekrar söylüyorum, en son duruşmaları yapılmıştır,
İran tahkimi nihayetlenmek üzeredir. Bundan sonra yine uzman kişilerin ve
hukukçuların katıldığı son toplantı bu ay içerisinde yapılacaktır ve yıl sonuna
kadar da İran’la Türkiye Cumhuriyeti Hükûmeti arasındaki doğal gaz fiyatıyla
alakalı anlaşmazlık inşallah bir noktaya bağlanacaktır.
Değerli
arkadaşlar, bu projeleri, diğer muhalefetteki parti üyelerimizin de bahsettiği
gibi, mutlaka artırmamız ve desteklememiz gerekiyor. Bu projelerin sayısını
artırdığımız kadar, bizler Türkiye’nin coğrafyasından kaynaklanan avantajları
daha çok vurgulamış oluruz.
Güney Akdeniz
projeleri bunun istisnası mıdır? Güney Akdeniz projeleri bunun istisnası
değildir ama siyasi fizibilite yerine gelmeden ekonomik fizibilitelerin
konuşulması doğru olmaz. Orada bir insanlık dramı yaşandı. Bu insanlık dramıyla
alakalı İsrail’in bu konuyu nasıl telafi edeceği ve Güney Kıbrıs’ın da Kuzey
Kıbrıs Türk Cumhuriyeti’yle alakalı her çıkan kaynağını, tabii kaynaklarını,
doğal kaynaklarını nasıl paylaşacağını uluslararası arenaya mutlaka
söyleyeceklerdir. Kuzey Kıbrıs Türk Cumhuriyeti’nde -ki buna karar verecek olan
yine Kuzey Kıbrıs Türk Cumhuriyeti Meclisidir-herhangi bir kaynağın çıkması
hâlinde, orada petrol veya doğal gazın bulunması hâlinde Güney Kıbrıs’la bunu
paylaşabileceklerini beyan etmişlerdir. Bu önemli bir açılımdır. Güney Kıbrıs
yerel yönetiminde çıkan kaynakların Kuzey’le, Kuzey Kıbrıs Türk Cumhuriyeti’nde
çıkan kaynakların da Güney’le paylaşılması esas alınmıştır. O yüzden Türkiye
tutarlı enerji politikaları ve stratejilerine devam edecektir ve özellikle
ithal kaynakların azaltılması ve yerli kaynaklar elde edilmesiyle alakalı
yapılanmayı hep beraber inşallah sürdürecektir. 
Projelerimiz yalnızca bununla bitmiyor.
Önümüzdeki ay açıklayacağımız önemli bir yerli kaynağımızla alakalı yine bir
finansman modelini inşallah Türkiye Büyük Millet Meclisiyle paylaşmış olacağız
ve o da önemli bir proje Türkiye’nin yerli kaynakları açısından. Bu
projelerimiz her zaman, inşallah, devam etmiş olacak çünkü kaynağımız fazladır.
Zafer-Meşal sahasından ülkemizin yüzde 10 hisse alması da bu projenin
içerisindedir.
Ben uluslararası bu anlaşmaya, TANAP
Projesine katkı koyan iktidar partimiz, AK PARTİ’mize mensup bütün milletvekili
arkadaşlarımıza ve muhalefetteki arkadaşlarıma tekrar teşekkür ediyorum. 
Hepinizi saygıyla, sevgiyle
selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Bakan.
HASİP KAPLAN (Şırnak) – Sayın Başkan…
YUSUF HALAÇOĞLU (Kayseri) – Sayın
Başkanım, bir ifadede bulunmak istiyorum özel bir durum meydana gelmiş olduğu
için.
BAŞKAN – Buyurun.
YUSUF HALAÇOĞLU (Kayseri) – İsterseniz,
bir açabilirseniz, arkadaşlarımızın da duymasında fayda var. 
BAŞKAN – Açalım mikrofonu, tamam.
YUSUF HALAÇOĞLU (Kayseri) – Özel bir
durum söz konusu, ondan dolayı.
BAŞKAN – Buyurun.
VII.-
AÇIKLAMALAR
1.-  Kayseri
Milletvekili Yusuf Halaçoğlu'nun, Manisa’nın Soma ilçesine bağlı Beyce köyünde
meydana gelen tren kazasına ilişkin açıklaması
YUSUF HALAÇOĞLU (Kayseri) – Değerli Başkanım, değerli milletvekili
arkadaşlarım; bir saat önce, saat 14.00 civarında, maalesef Manisa’nın Soma
ilçesine 10 kilometre mesafede Beyce köyünde tren yolunda bir tren otomobile
çarpmış, 3 vatandaşımız hayatını kaybetmiş, 1 kişi de yaralanmış. Kontrolsüz
geçiş sebebiyle meydana gelmiş bir kaza. Bunu Meclisimize duyurmak istedim ve
hepsine, vefat edenlere Allah’tan rahmet diliyorum, yaralılarımıza acil şifalar
diliyorum, ailelerine sabırlar diliyorum. Bunu belirtmek istedim. 
Teşekkür ederim Başkanım. 
BAŞKAN – Biz teşekkür ederiz. 
VIII.-
OTURUM BAŞKANLARININ KONUŞMALARI
1.-  Oturum
Başkanı TBMM Başkan Vekili Ayşe Nur Bahçekapılı'nın, Manisa’nın Soma ilçesine
bağlı Beyce köyünde meydana gelen tren kazasında hayatını kaybedenlere
Allah’tan rahmet, yaralananlara acil şifalar dilediğine ilişkin konuşması
BAŞKAN – Biz de yaralanan
vatandaşlarımıza acil şifalar diliyoruz, hayatını kaybedenlere rahmet,
ailelerine de sabır diliyoruz. 
Buyurun Sayın Kaplan. 
VII.-
AÇIKLAMALAR (Devam)
2.-  Şırnak
Milletvekili Hasip Kaplan'ın, Manisa’nın Soma ilçesine bağlı Beyce köyünde
meydana gelen tren kazasına ve Enerji ve Tabii Kaynaklar Bakanı Taner Yıldız’ın
642 sıra sayılı Kanun Tasarısı’nın tümü üzerinde yaptığı konuşmasındaki bazı
ifadelerine ilişkin açıklaması
HASİP KAPLAN (Şırnak) – Teşekkür
ederim. 
Yaşanan elim kaza nedeniyle yaşamını
yitiren yurttaşlarımıza Allah’tan rahmet diliyorum, sabır diliyorum; gerçekten
yaygın olarak yaşanan bu kazaların denetimi konusunda ciddi çalışmalar
yapılması zamanı geldiğini ifade etmek istiyorum. 
Sayın Bakan, teşekkür ederim. Açıklamalarına
bir düzeltme yapmak istedim. Cevap verdiler, tabii, bir hususa vermediler
-belki sonra verirler- bu doğal gaza ilişkin Türkiye’de zam, karne olayına. 
Sayın Bakan, tabii, yasa çıkarırken
sözleşmeye özen gösterilmiyor. Eğer özen gösterilmiş olsaydı önce sizin
bahsettiğiniz 643 no’lu uluslararası sözleşme görüşülürdü çünkü ana sözleşme
odur. 
DIŞİŞLERİ KOMİSYONU SÖZCÜSÜ OSMAN AŞKIN
BAK (Sakarya) – 642.
HASİP KAPLAN (Şırnak) – 643, ondan
sonra da 642; eki olarak 642 görüşülürdü. 
Şimdi, burada, “Ek ilaveler
yapılabilir.” diye bir madde var, “Ekler yapılabilir.” diye bir madde var. Bu
anlamda almak lazım. Bütün olarak da yapılabilir. 
Yalnız, bu konuda, SOCAR’la ilgili
Sayın Bakanın yaptığı açıklamayı dinleyince, Sayın Başkan, şunu da açıklama
gereği doğuyor mecburen: Dün torba kanunda bir son dakika Hükûmet önergesiyle
SOCAR’a 2023 yılına kadar büyük bir avantaj sağlayan düzenleme yapıldı yani
ihaleye girmişti. İhaleye girmesine rağmen orman hazinesine geçmesi gereken
paralar…
(Mikrofon otomatik cihaz tarafından
kapatıldı) 
HASİP KAPLAN (Şırnak) – 5 milyon
doların üzerinde SOCAR’a geçti. Bu konuda SOCAR’la bu sözleşmelerin bir
bağlantısı var mıydı? Onu da öğrenmek isterdik.
BAŞKAN – Soru-cevap kısmında
sorabilirsiniz Sayın Kaplan.
Sayın Satır, konuşma isteminizi
çektiniz diye bilgi geldi.
MİHRİMAH BELMA SATIR (İstanbul) – Çekeyim
efendim, vakit kazanalım.
Teşekkür ediyorum.
VI.-
 KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
1.-  Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Hükümetlerarası Anlaşmanın Eki Türkiye
Cumhuriyeti Hükümeti ve The Trans Anatolian Gas Pipeline Company B. V. Arasında
Trans- Anadolu Doğal Gaz Boru Hattı Sistemi Hakkında Ev Sahibi Hükümet
Anlaşmasına İlişkin Değişikliğin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/947) (S. Sayısı: 642) (Devam)
BAŞKAN – Şimdi, soru-cevap kısmına
geçiyoruz.
Evet, süremiz yirmi dakika; on dakika
soru soracağız, on dakika cevap vereceğiz.
Buyurun. 
Soru soracak tek kişi Hasip Kaplan,
buyurun.
HASİP KAPLAN (Şırnak) – Sayın Bakan, bu
yapılan sözleşmede SOCAR Azerbaycan devlet şirketi var. Bu devlet şirketinin
Türkiye’de ciddi bir yatırımı var doğal gaz taşımacılığı konusunda. Dün, torba
kanunda, bu sözleşmelerle bağlantılı olduğu için sormak istiyorum, aniden
gündemde olmamasına rağmen, ilgisi olmamasına rağmen 2023 yılına kadar SOCAR’a
ciddi bir avantaj sağlayan ve ormanlık alanla ilgili payını yüzde 1’lere kadar
düşüren bir düzenleme oldu. Hükûmet görüşmeleri esnasında böyle bir görüşme
yapıldı mı? Bununla ilgili mi, bu son dakika önergesi geldi? O konuda merak
ettik doğrusu. Dün SOCAR vardı, bugün de SOCAR var. Bir açıklama yapılırsa
seviniriz.
BAŞKAN – Teşekkür ederim. 
Sayın Bakan, sizi bekliyoruz. 
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkanım, gecikmemden dolayı özür diliyorum, önemli
bir telefon konuşması vardı, Sayın Başbakanımızla konuşuyordum. Yüce Meclisten
tekrar özür dileyerek sözlerime devam etmek istiyorum. 
Şimdi, değerli arkadaşlar, biz,
uluslararası yatırımcılarla beraber büyüyen bir ülkeyiz ve uluslararası
sermayeyle beraber büyüyen bir ülkeyiz. Biz, yaptığımız bütün işlemlerde hukuk
içerisinde, kanun içerisinde kalmak kaydıyla uluslararası yatırımcının da işini
kolaylaştırmak durumundayız ama bu, hukuk sınırları içerisinde kalmak ve kanun
sınırları içerisinde kalmak kaydıyla. 
Bundan sonraki kanunda da yine söz
alacağım Sayın Kaplan -sürem yetmediği için- o diğer konularla da alakalı,
doğal gazla da alakalı anlatacağım. 
Şimdi, dün çıkan Orman Kanunu’nun o
değişikliğiyle alakalı “TANAP Antlaşmasının bir ilgisi var mıdır?” diye
sordunuz. “SOCAR’ın Türkiye’deki yatırımlarıyla alakalı bu TANAP değişikliğinin
bir ilgisi var mı?” diye sordunuz. Yanlış anlamadım değil mi? 
Şimdi, değerli arkadaşlar, Orman
Kanunu’yla alakalı yapılan değişiklik herhangi bir turizm alanındaki 5 yıldızlı
bir otel için yapılan değişiklik mesabesindedir. Konu nedir? Bir liman
yapılacak, PETKİM firmasının tevzi yatırımını yapan STAR şirketidir ve onun
sahibi de SOCAR’dır. Yani, TANAP’ın yüzde 70 hissesine sahip olan SOCAR
şirketidir, yüzde 30 hissesine sahip olan BOTAŞ’tır. STAR rafinerisinde
BOTAŞ’ın veya TPAO’nun herhangi bir hissesi bulunmamaktadır. PETKİM’in
özelleştirilmesinden sonra, özellikle, bir kısım petrol ürünlerindeki
sıkışıklığı gidermek ve yeni pazar açmak açısından 5,2 milyar dolarlık yatırım
yapılmaktadır ve oradaki liman Orman Kanunu’yla alakalı bir değişikliği
içermektedir. Orman Kanunu da şunu vazeder: “Orada yapılan yatırımın yüzde
50’si gelir olarak kaydedilir.” der. Buradaki turizm yatırımları şimdiye kadar
bundan istisna edilmiştir. Liman yatırımı turizm yatırımlarından daha az önemli
değildir, tam tersi daha da önemlidir ve işin fizibilitesi ve konusu açısından
da gereği buydu. Bizim de o şekilde bir düzenlememiz oldu. 
Arz ediyorum efendim. 
BAŞKAN – Teşekkür ederim. 
Sayın milletvekilleri, tasarının tümü
üzerindeki görüşmeler tamamlanmıştır. 
Maddelere geçilmesini oylarınıza
sunuyorum: Kabul edenler… Kabul etmeyenler… Kabul edilmiştir. 
1’inci maddeyi okutuyorum: 

TÜRKİYE CUMHURİYETİ HÜKÜMETİ İLE TANAP
DOĞAL GAZ İLETİM ANONİM ŞİRKETİ ARASINDA TÜRKİYE CUMHURİYETİ HÜKÜMETİ İLE
AZERBAYCAN CUMHURİYETİ HÜKÜMETİ ARASINDA TRANS ANADOLU DOĞAL GAZ BORU HATTI
SİSTEMİNE İLİŞKİN HÜKÜMETLERARASI ANLAŞMANIN EKİ TÜRKİYE CUMHURİYETİ HÜKÜMETİ
VE THE TRANS ANATOLİAN GAS PİPELİNE COMPANY B. V. ARASINDA TRANS-ANADOLU DOĞAL
GAZ BORU HATTI SİSTEMİ HAKKINDA EV SAHİBİ HÜKÜMET ANLAŞMASINA İLİŞKİN
DEĞİŞİKLİĞİN ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) Türkiye Cumhuriyeti
Hükümeti ile TANAP Doğal Gaz İletim Anonim Şirketi Arasında Türkiye Cumhuriyeti
Hükümeti ile Azerbaycan Cumhuriyeti Hükümeti Arasında Trans Anadolu Doğal Gaz
Boru Hattı Sistemine İlişkin Hükümetlerarası Anlaşma’nın Eki Türkiye
Cumhuriyeti Hükümeti ve The Trans Anatolian Gas Pipeline Company B. V. Arasında
Trans-Anadolu Doğal Gaz Boru Hattı Sistemi Hakkında Ev Sahibi Hükümet Anlaşmasına
İlişkin Değişiklik’in Onaylanması uygun bulunmuştur.
BAŞKAN – 1’inci madde üzerinde
Cumhuriyet Halk Partisi Grubu adına İstanbul Milletvekili Sayın Osman Taney
Korutürk konuşacak. 
Buyurun. (CHP sıralarından alkışlar) 
OSMAN TANEY KORUTÜRK (İstanbul) –
Teşekkür ederim Sayın Başkan. 
Çok değerli milletvekilleri, dün
yapılan görüşmelerde bu anlaşmanın tümüne Cumhuriyet Halk Partisinin bir
itirazı olmadığını, konuşan arkadaşımız söyledi. Dışişleri Komisyonunda biz
anlaşmayı destekledik, anlaşmanın 1’inci maddesine de bir itirazımız yok.
Yalnız bu gibi anlaşmalar yapılırken bazı noktalara dikkat çekmek istiyorum.
Bazı noktalara benden önceki hatipler dikkat çekti, Milliyetçi Hareket Partisi
Sözcüsü, Halkların Demokratik Partisi Sözcüsü anlaşmanın çeşitli noktalarına dikkat
çektiler. Ben bu anlaşmanın güvenlikle ilgili olan kısmına bir kere daha işaret
etmek istiyorum. 
Şimdi, bir boru hattı inşa ediyoruz ama
etrafımız ateş çemberi. Etrafımıza baktığımız zaman, vaktiyle bizim Irak ve Şam
İslam Devleti IŞİD diye bildiğimiz ama şimdi kendisine kısaca “İslam Devleti”
diyen örgüt bizim mücavir coğrafyamızın aşağı yukarı tamamına hâkim olmuş
vaziyette. Bu örgüt, işin çok kötü tarafı, bizim aymazlığımızdan olduğunu
umuyorum ve aymazlığımızdan olduğunu da belki biraz çelişkili bir şey bu
söylediğim şey ama ummak istiyorum, arkasında başka bir şey yoktur diye
düşünmek istiyorum ama bizim Musul Başkonsolosumuz dâhil Musul
Başkonsolosluğunun 49 personelini rehin almış durumda. Bu 49 personeli rehin
alınca da bizim bu IŞİD’e karşı elimiz kalkmıyor. Şimdi IŞİD’le ilgili olarak,
son olarak yeni seçilen Cumhurbaşkanımızın da katıldığı NATO Konseyinde birçok
temas yapıldı. NATO bu konuda bir faaliyete geçme durumunda değil, NATO bu
konuda kendiliğinden karar alamaz, NATO’nun bölge dışı hareketlerde pozisyon
alabilmesi için Birleşmiş Milletler Güvenlik Konseyinin karar alması lazım.
Öyle bir karar henüz yok ama NATO içerisinde bir koalisyon kurulması için
Amerika’nın giriştiği çok ciddi bir çalışma var. O çalışmanın da başarıya
ulaşması için bu koalisyonun içerisinde fiilen Türkiye’nin yer alması lazım.
Şimdi, geçenlerde gazetelerde okudum,
bazı köşe yazarları Türkiye’nin Irak ve Suriye’deki savaşan teröristlere karşı
sağlamış olduğu destekten memnuniyet beyan ettiğini memnuniyetle yazıyorlar. Bu
memnuniyeti beyan etmek iyi bir şey değil arkadaşlar. Bakın diplomatik lisanda
Türkiye’ye bu konudan dolayı teşekkür etmek demek “Türkiye bu işleri yapsın.”
demektir. İngiltere’ye, Fransa’ya, İran’a teşekkür etmiyorlar. İran, Orta Doğu’da
güvenlik konusunda Türkiye’nin bırakmış olduğu boşluğu doldurur bir pozisyona
girdi, uluslararası camia bizden fazla İran’a güveniyor. 
“IŞİD” dediğimiz
örgüt 49 kişiyi rehin almış vaziyette. Bu 49 kişi, şimdiki Başbakan, eski
Dışişleri Bakanı Sayın Ahmet Davutoğlu’nun görevi süresinde, Dışişleri
Bakanlığı görevi süresinde rehin alınmış. 62’nci Hükûmetin programı
konuşulurken Cumhuriyet Halk Partisi sözcüsünün sözlerine Sayın Arınç cevap
veriyordu, cevap verirken bazı esprili konuşmalar yapıyordu. O esprili
konuşmalara Başbakanın şu sırada otururken gülerek baktığını çok büyük bir
hayretle seyrettim. 49 Türk Dışişleri mensubu, aileleri IŞİD’in elindeyken,
IŞİD ondan bir gün önce 2’nci Amerikalı gazetecinin kafasını televizyonların
önünde kesmişken, bu insanların başına ne geleceğini en azından bizler
bilmezken Başbakanın yapılan esprilere gülmesi, hâlâ gülebiliyor olması beni
açıkçası çok şaşırttı. 
Başbakanın
Başbakanlık görevini devralırken söylemiş olduğu “Allah mahcup etmesin.” sözü
de beni çok şaşırttı, açık söyleyeyim. Tövbeler olsun, Allah daha nasıl mahcup
edebilir arkadaşlar? Nereden kalktık, nereye geldik. Dört bir yanımız, bizim
kendi elimizle bölgeye soktuğumuz terör örgütlerinin eline geçti. Bu terör
örgütleri bizim resmî binamızı işgal etti, “Çekilmesinler, zararı yok, bayrak
dalgalansın.” dedikleri bayrağı indirdi, orayı kendisine karargâh yaptı,
insanlarımız nerede bilmiyoruz. 
Şimdi, bu kadar rahatlık -bu insanlar
hakkında bu kadar rahatlık- insanın aklına birtakım komplo teorileri getiriyor.
Ben hayatım boyunca komplo teorilerine prim vermiş bir insan değilim, komplo
teorilerine sıcak bakan bir insan değilim ama bu kadar rahatlık, acaba bu 49
kişi belli bir bilgi dâhilinde mi orada bulunuyor? Bizim IŞİD’e karşı
mücadeleye katılmama gerekçemizi sağlamak için, “Bizim adamlarımız onların
elinde, biz bir şey yapmıyoruz, kusura bakmayın.” demek için mi orada
bulunuyor, gibi fikirler geliyor insanın aklına. Bu fikirler, demin konuşmama
başlarken “Aymazlıktan olduğunu ummak istiyorum.” derken, aymazlıktan olursa,
hiç olmazsa kabul edilebilir bir şey. Ama eğer böyle bir hesap varsa, bizim bu
bölgedeki örgütlerle mücadeleye katılmamak için bahane diye, onlarla anlaşarak
bu insanları onların elinde bıraktıysak, bu, çok korkunç bir şey çünkü bu insanlar,
emir komuta zinciri içinde örgütler değil. Bu örgütlerin yarın ne yapacağı
belli olmaz. Sizin güvenerek bıraktığınız adamın kafasını Allah göstermesin
önünüze koyuverirler. Bunlara çok dikkat etmek lazım. 
Bu anlaşmada da ciddi bir boru hattı
söz konusu, Türkiye’nin çok çıkarına bir boru hattı söz konusu. Sayın Enerji
Bakanımıza bu konudaki çalışmalarından dolayı teşekkür etmek istiyorum.
Hakikaten, burada konuşurken söyledi, memleketimizin çıkarına, devletimizin
çıkarına bir konu ama bu konunun güvenliğini biz nasıl sağlayacağız? Kimdir,
nedir? Bu IŞİD’in içerisinde… Bizde milyonu aşan Suriyeli sığınmacı var. Bu
Suriyeli sığınmacıların içerisinde IŞİD mensubu kaç kişi vardır? Bizden IŞİD’e
katılmış olan 3 bin kişiden bahsediliyor. O 3 bin kişi döndüğü zaman bunları
biz takip edebilecek miyiz edemeyecek miyiz? Diğer ülkelerin hepsi, kendi
memleketlerinden buraya gitmiş olan kimselerle ilgili ciddi takipte
bulunuyorlar, arıyorlar, bunların dönüşünde yapabileceklerini engellemek için
faaliyette bulunuyorlar. Biz bu konularda ne yapıyoruz bilmiyorum. 
Şimdi bugün bir arkadaşımız konuştu,
biraz sonra eğer bugünkü gündemimizi de bitirebilirsek, yaz boyu yapamamış
olduğumuz uzun tatili biraz daha kısa yapacağız belki ama o tatil sırasında
Türkiye Büyük Millet Meclisi bu rehinelerimizin durumu nedir, ne oluyor, ne
yapılıyor; bunu izlemekten yoksun kalacak. Biz kapatıp gittikten sonra bu iş
Hükûmetin yine elinde kalacak ama Hükûmet bugüne kadar bizim bu rehinelerin
aileleriyle yapmış olduğumuz temaslardan falan anladığımız kadarıyla o
rehineleri tatmin edebilecek bir davranış içinde değil. Mesela, 2 küçük bebek
var, düşünebiliyor musunuz rehine 2 küçük bebek; birinin ismi Kuzey, birinin
ismi Ela.
AYTUĞ ATICI (Mersin) – Büyüdü, büyüdü;
büyüdüler…
OSMAN TANEY KORUTÜRK (Devamla)
–Bunlardan bir tanesi hastalanmış, Hükûmetin haberi olmuş; Hükûmet, bunlara
doktor gönderilmesini temin etmiş. Ailelere söylemişler: “Çocuklardan bir
tanesi hastalandı, doktor gönderilmesini biz sağladık, endişe edecek bir şey
yok.” “Hangi bebek hastalandı?” diye sormuşlar. Ailelere bu bilgiyi veren,
hangi bebeğin hastalandığını bilmiyor. Kız bebek mi hasta erkek bebek mi hasta,
nerede hasta, doktor nereye gitti, teşhisi nedir, çocuğun sağlığı iyi mi değil
mi, bunlar bilinmiyor. Bu, çok üzücü bir durum, bu, hakikaten Türkiye’nin
içerisine düşebileceğini bizim bundan beş sene önce aklımızın köşesine dahi
getiremeyeceğimiz bir durum. Sadece bizim değil başka ülkelerin de,
civarımızdaki ülkelerin de Türkiye’nin bu konuma düşebileceğini akıllarına getirmedikleri,
böyle bir şeye cesaret etmeyi dahi akıllarının köşesine getiremedikleri bir
durum ama ne yapalım, böyle bir durum başımıza geldi. Şimdi, bununla ilgili
olarak bütün faaliyetlerimizde, özellikle ekonomik faaliyetlerimizde, boru
hattı faaliyetlerimizde, petrol faaliyetlerimizde vesairede bunların
güvenliğini alabilecek her türlü çabayı sarf etmemiz lazım.
Bir de arkadaşlar, burada her
çıktığımızda söylüyoruz; Hükûmetten isteğimiz, bizimle, Türkiye Büyük Millet
Meclisiyle paylaşın bunları, ne oluyor, ne bitiyor, ne konuşuluyor. Sadece biz
değil, iktidar milletvekilleri de yeteri kadar bilgili değil ne olup ne
bittiğinden. Bunları bizlerin bilmesi lazım. Biz, burada, Türkiye Cumhuriyeti’nin
yönetiminde yetkili olan, seçilmiş olan, özgür irade sahibi, tek egemenliğin
hâkimi olan kurumuz. Başbakanın bize hesap vermesi lazım. Cumhurbaşkanı,
“başkomutanlık” sıfatını kullanıp da 30 Ağustos davetini verirken
başkomutanlığını Türkiye Büyük Millet Meclisini temsilen kullanıyor, bunları
bilmek lazım ve bizleri bu konuların hepsinden bilgilendirmek lazım. 
Onun için bu konunun güvenlik yönüne
bir daha dikkatinizi çekiyorum. IŞİD konusundaki faaliyetlerde en azından
Meclise karşı gerekirse kapalı oturumda biraz daha şeffaflık istiyorum ve
hepinizi saygıyla selamlıyorum. (CHP sıralarından alkışlar)
BAŞKAN – Teşekkür ederim. 
Soru-cevap kısmına geçiyoruz.
Sayın Işık, buyurun.
ALİM IŞIK (Kütahya) – Teşekkür ediyorum
Sayın Başkan.
Sayın Bakan, 11 Haziran 2014 tarihinden
bu yana tam üç ay geçti. Üç aydır IŞİD isimli ne olduğu bilinmeyen ama terör
örgütü de denilemeyen, Hükûmet tarafından bunun terör örgütü olduğu da bir
türlü söylenemeyen bir örgüt elinde rehin tutulan 49 vatandaşımızın akıbeti
nedir? Bu konuda zamanın Dışişleri Bakanı, bugünün Başbakanı Sayın Davutoğlu,
Türkiye Büyük Millet Meclisine bilgilendirme sözü verdiği hâlde bugüne kadar bu
yüce Meclisin bilgilendirilmemesinin sebebi nedir? Siz bir kabine üyesi olarak
bu konuda ne biliyorsunuz? Bildiklerinizi bizimle paylaşabilir misiniz?
Teşekkür ederim.
BAŞKAN – Teşekkür ederim.
Başka soru yok.
Sayın Bakan, buyurun.
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli arkadaşlar; tabii IŞİD konusu,
özellikle son dört yıl içerisinde Suriye ve Irak’la beraber oluşan ve
içerisinde en az 6 ayrı çalışan birimin bulunduğu bir örgüt olarak karşımıza
çıktı. 49 vatandaşımızın orada alıkonmuş olması ve rehine olarak tutulmuş
olması tabii ki her birimizi derinden yaralıyor ve üzüyor. Bununla alakalı şu
ana kadar yapılan çalışmaların hassasiyeti ve gizliliği ve büyük ölçüde bu
nezakete dikkat eden muhalefet de dâhil olmak üzere, oradaki insanlarımızın
sağlığını ön plana koymuş bulunuyoruz ve her birimizin bu konuya nezaket
göstermesi lazım. 
Şu ana kadar…
KAMER GENÇ (Tunceli) – İyi de ne zamana
kadar?
ENERJİ VE TABİİ KAYNAKLAR BAKANI TANER
YILDIZ (Kayseri) – Bakın, değerli arkadaşlar, bu konu kolay bir konu değil.
Tabii “hallolacak, edilecek” tarzında bir cümleyi benim burada etmem, hemen
peşinen etmem doğru değil ancak bunun siyasi yanlarıyla alakalı -öncelikle
oradaki insanımızın sağlığı birinci planda- ve her türlü yönleriyle beraber,
gerek istihbari gerekse siyasi bütün yönleriyle beraber herhangi bir girişimde
eksiklikte bulunulmadı ve en fazla oradaki rehinelerin kurtulmasını isteyen ve
çaba sarf eden tabii ki bizler olacağız, her birimiz olacağız. O açıdan
bildiğimiz her konunun kamuoyunda paylaşılması doğru değil ve bununla alakalı
da gelişmeleri hep beraber izleyeceğiz. 
Temennimiz odur
ki, ümidimiz odur ki, inancımız odur ki bir an önce bütün bu rehinelerin
kurtarılmasıdır. 
BAŞKAN –
Teşekkür ederim.
1’inci madde
üzerindeki görüşmeler sona erdi.
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir.
2’nci maddeyi
okutuyorum:
MADDE 2 – Bu
Kanun yayımı tarihinde yürürlüğe girer.
BAŞKAN – 2’nci
madde üzerinde Cumhuriyet Halk Partisi Grubu adına İstanbul Milletvekili Sayın
Ali Özgündüz konuşacak.
Buyurun. (CHP
sıralarından alkışlar) 
CHP GRUBU ADINA
ALİ ÖZGÜNDÜZ (İstanbul) – Teşekkür ediyorum.
Sayın Başkan,
değerli milletvekilleri; sözlerime başlarken Genel Kurulu saygıyla
selamlıyorum.
Baştan
söyleyeyim, biz, Türkiye Cumhuriyeti devletimiz ile Azerbaycan Cumhuriyeti
arasında imzalanan bu anlaşmayı destekliyoruz, uygun buluyoruz ve olumlu oy
vereceğiz.
Azerbaycan, can
Azerbaycan, hakikaten Türkiye'nin başka bir ülkeye benzemeyen bir şekilde
dostu, aslında aynı millet -Rahmetli Aliyev’in dediği gibi- iki ayrı devlet. Bu
sadece söylem değil değerli arkadaşlar, Azerbaycan, Türkiye'nin aynı zamanda
Kafkasya’daki, Orta Asya’daki çıkarları açısından da stratejik konuma sahip bir
ülkedir. Yani Azerbaycan ile -Allah korusun- Türkiye'nin arası açılırsa,
ilişkiler bozulursa, Türkiye'nin Türk dünyasıyla, Orta Asya’yla ve Kafkasya’yla
ilişkisi kesilir demektir. Bu kadar kritik bir ülkedir ve bizim için şu anda
dünyada eşi benzeri görülmeyen yakınlıkta bir ülkedir. 
Bu yüzden, Azerbaycan ile ülkemiz
arasında bu tür stratejik enerji anlaşmalarının, yine Bakü-Tiflis-Kars
Demiryolu Projesi gibi ulaşım projelerinin, yine Aliağa’da yapılacak rafineri
anlaşması gibi çok önemli anlaşmaların karşılıklı her iki ülkenin yararına
olduğunu ve daha çok, ilişkilerimizi daha girift, daha samimi bir hâle
getirdiklerine inanıyoruz. İnanıyoruz, onun için de Azerbaycan’ı incitmememiz,
can Azerbaycan’ı küstürmememiz gerekiyor. 
Azerbaycan’ın şu anda en önemli sorunu,
biliyorsunuz, işgal edilen topraklar ve Yukarı Karabağ sorunudur. Bu meselede
Türkiye Cumhuriyeti Hükûmeti sakın ha bir hata yapmasın. Yani tamam, biz
kimseyle düşman değiliz, Ermenistan da komşumuzdur, Ermeni halkıyla da bir
düşmanlığımız yoktur, elbette ki herkesle dost olacağız ama onları memnun
edebilmek adına Azerbaycan’ı kaybedersek, bu, Türkiye açısından, aslında
ülkemizin çıkarları açısından, pragmatik dahi düşünseniz, uygun bir olay
değildir. 
O nedenle, umarım Hükûmet samimidir.
Türkiye Cumhuriyeti Hükûmeti “Geçmişten beri gelen, Karabağ ve Azerbaycan’ın
beşte 1 toprağı işgal edildiği günden beri devam edegelen bu sorun çözülmeden
Ermenilerle ilişkiler normalleşmeyecek.” yöndeki politikayı sürdürür, oradan
sapmaz. Yani Batı’nın, Amerika’nın, onun bunun isteğiyle Ermenistan’la ilişki
kurulup da Azerbaycan küstürülürse aslında Türkiye kaybeder. Ermenistan’ın
dostluğu bize yetmez. Bunu buradan uyarıyorum.
İkinci bir konu değerli arkadaşlar,
Azerbaycan’ın dini, mezhebi kendisine yeter. Sakın ha -yine uyarıyorum, bir
Türkiye Cumhuriyeti yurttaşı ve milletvekili olarak uyarıyorum- Türkiye oraya
din ve mezhep ihraç etmeye kalkmasın. Tekrar söylüyorum, Azerbaycan’ın dini,
mezhebi kendisine yeter, oraya herhangi bir mezhep ihracına kalkmasın çünkü o
yönde belirtiler var. Türkiye Hükûmeti bu mezhepçi politikadan artık vazgeçsin.
Daha önce de Irak’la ilgili konuşurken hep Başbakanın mezhebi ön plana
çıkıyordu. Irakta yeniden bir hükûmet kuruldu biliyorsunuz. Özellikle Sayın
Enerji Bakanımızla daha önce konuşmuştum, hiçbir ülkenin başbakanı konuşulurken
onun mezhebinden bahsedilmez ama siz hep Irak’tan bahsederken “Şii Maliki”
diyorsunuz, bundan vazgeçin. Şimdiden tekrar bir uyarı görevimi yapayım. Haydar
El İbadi başkanlığında bir hükûmet kuruldu. O Hükûmetin Dışişleri Bakanı da
eski Başbakan, dostumuz Sayın İbrahim Caferi’dir. Bu vesileyle de ben
kutluyorum buradan, Irak Hükûmetine başarılar diliyorum. Umarım, Sayın Bakanım,
buna da, Haydar El İbadi’ye de yarın “Şii Haydar” demezsiniz. Lütfen bu
politikadan vazgeçin.
Azerbaycan’la ilgili, orada Suudi
Arabistan’la ortak olarak ülkemizin Sünni grupları destekleyip büyütmek amaçlı
bazı projeler içinde olduğu yönünde bazı bilgiler var; hatta Selefi, Vahabi
grupları da desteklediği yönünde. Nitekim, daha önce, biliyorsunuz, Şehitler
Hıyabanı’nda Diyanet İşleri Başkanlığımız tarafından yapılan camide bu Selefi
gruplar örgütlenmeye başladıkları için ve orada bir patlama meydana geldiği
için o cami de ibadete kapatıldı. Bu tür işlerden aman ha uzak durun, bu bir
felaket olur. 
Azerbaycan’a, Kafkasya’ya mezhep
ihracına kalkarsanız, orada mezhepsel çatışmaları körüklemeye kalkarsanız bu
sadece Kafkasya’yı değil, Türkiye’yi de birinci derecede ilgilendirir. Niçin
diyorum? Çünkü Azerbaycan’dan da ciddi anlamda Suriye’ye, şu anda IŞİD
saflarına giden, çatışan, gözü dönmüş katiller vardır. Biz oradaki
dostlarımızla konuştuğumuz zaman, Azerbaycan Hükûmetinin bu Selefi, Vahabi
örgütlere kesin olarak karşı olduğu ama ne yazık ki Türkiye uzantılı bazı
kişilerin bunların örgütlenmesine destek verdiği yönünde, Sayın Bakanım,
bilgiler geliyor. Bu ciddi bir olaydır, o konulara girmeyin.
İki: IŞİD artık geldi, sınırımıza
dayandı. Irak’ta da yeni bir hükûmet kuruldu. Yeni hükûmetle ilişkileri sıcak
tutmak istiyorsanız -ülkemizin çıkarı açısından zorunludur- burada beslediğiniz
Tarık Haşimi’yi, bizim konsolosluk görevlilerini rehin alan, Musul’u işgal eden
IŞİD’i ilk tebrik eden Tarık Haşimi’yi bir an önce gönderin bu ülkeden,
defolsun gitsin, nereye giderse gitsin ki bu adam Irak’ta idama mahkûm edilen
bir adamdır. Eğer yeni bir sayfa açmak istiyorsanız Tarık Haşimi’yle ve eski
Saddam kalıntılarıyla da ilişkilerinizi yeniden bir gözden geçirin diyorum. 
Azerbaycan -bilmeyenleriniz bilsin- Şah
Hatayi’nin ülkesidir. Dolayısıyla, Yavuz köprüsü koyarken üçüncü köprünün adını
sadece Türkiye’deki Alevi, Caferi, Şii’yi değil, aynı zamanda Azerbaycan’ı da
kırdığınızı unutmayın. Onun için, o köprünün önümüzdeki mayıs ayında açılması
planlanıyor, efendim, bu geldiğimiz noktada konjonktüre uygun, daha düzgün bir
isim bulun o köprüye de diyorum.
Elbette ki bu anlaşmayla ülkemiz
Şahdeniz’deki projelere ortak oluyor, Şahdeniz’den çıkacak doğal gazın Türkiye
üzerinden Avrupa’ya nakledilmesi Türkiye’yi enerji açısından da stratejik bir
orta vana ülkesi yapmaktadır, ülkemizin faydasınadır, Azerbaycan’ın
faydasınadır; bunu destekliyoruz, bu anlaşmayı biz destekliyoruz. 
Burada bir başka konu var.
Azerbaycan’daki bazı Türk okulları SOCAR’a devredildi. Orayla ilgili de
Hükûmetinizin geçmişten beri on iki yıldır ittifak kurduğu, paralel yapı
diyerek bugün düşman ilan ettiğiniz cemaatin okullarının Türkiye Cumhuriyeti
Hükûmetinin baskısıyla SOCAR’a devredildiği yönünde bazı iddialar var. Bu
işlere karışmayın, ülkemizin çıkarına bakın, Türkiye’nin geleceğine bakın, biz
de muhalefet olarak yanınızda duralım diyorum, Genel Kurulu saygıyla
selamlıyorum. 
Teşekkür ediyorum. (CHP ve MHP
sıralarından alkışlar)
BAŞKAN – Teşekkür ederim.
Soru-cevap bölümünde bir soru var.
Sayın Halaman, buyurun.
ALİ HALAMAN (Adana) – Başkanım,
teşekkür ederim.
Bu uluslararası sözleşme gibi, anlaşma
gibi gözüken mevzuattan dolayı hatiplerimiz genelde enerjiden memnun
olduklarına dair ifadeler kullanıyorlar. Ben Türkiye’nin her tarafında
elektrikten dolayı, doğal gazdan dolayı sürekli eylemlerin yapıldığını,
parasını ödemekten çile çeken insanların sokakta olduğunu görüyorum. Bu
kanunlar çıktığı zaman Sayın Bakanımız “Elektrik sıkıntısı yok, doğal gazda
sıra yok, insanlarımız rahat rahat bunları kullanabilir, parasını ödeyebilir.”
diyebilir mi?
Teşekkür ediyorum.
BAŞKAN – Sayın Bakan, buyurun.
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli arkadaşlar; tabii, sayın
milletvekilimize teşekkür ediyorum, toplumsal bir hassasiyetimizi dile
getirdiler.
Şimdi, değerli arkadaşlar, iktidarıyla
muhalefetiyle bir konuda mutabık kalmamız lazım, o da şu: Edirne’den Kars’a,
Sinop’tan Hatay’a varıncaya kadar hiçbir vatandaşımızın hakkını diğeri üzerinde
bırakmamak lazım. Nedir bu? Şimdi, Türkiye’de elektrik fiyatları her tarafta
aynıdır, 81 ilimizde de aynı. Her birinin abone fiyatları var; tarımsal
sulamaların var, konutların var, ticarethanelerin var, sanayicilerin var. 
Şimdi, değerli arkadaşlar, şu konuda
mutabık mıyız: Parasını ödeyenlerin elektrik hizmetlerinin verilmesi lazım,
parasını şu veya bu şekilde ödeyemeyenlerin ise borçlarını yapılandırmamız
lazım. Bir kısım vatandaşlarımızdan sehven şöyle bir istek geliyor: “Biz para
ödemeyelim ama elektriği de kullanalım.” Bakın, bir ilçede, ilçe dediğim de
yaklaşık 140-150 bin nüfuslu bir ilçede, ödememe oranı yüzde 95, ödeme oranı
yüzde 5 olabilir mi? Bu makul olabilir mi? Bu doğru karşılanabilir mi? Bu
bizim, hükûmet etmeyle, irade koymayla, idare etmeyle alakalı yapımızı
zedelemez mi? Şimdi, deniyor ki: “Biz eylem yapıyoruz, elektriğimizi kestiniz.”

Değerli arkadaşlar, ödemek isteyen
varsa yapılandıracağız ve her türlü kolaylığı da göstermek durumundayız, kamu
olarak da özel şirket olarak da. Ama “Ben elektrik parasını ödemek istemiyorum,
yapılandırma da teklif etmiyorum, herhangi bir ödeme takvimim de yok,
elektriğimi kesemezsin.” derse birisi, kusura bakmayın, onun elektriğini kesmek
durumundayız, hem kul hakkı açısından hem de devlet hakkı açısından. Şimdi, bir
kere bunda bir mutabık kalmamız lazım.
İkinci konu da şu değerli arkadaşlar:
Bizlerin Türkiye’de, yapılan enerji yatırımlarıyla beraber, özellikle son on
iki yılda yapılan yatırımlarla beraber arzımız talepten daha fazla. Şu anda
yüzde 12’ler, 15’ler civarında daha fazla arzımız var. Elektrikle alakalı,
enerjiyle alakalı hamdolsun bir sıkıntımız yok. 245 milyar kilovatsaat elektrik
tüketildi geçen yıl. Yani, şimdi, bu elektriği kimler tüketiyor? Yaklaşık 29
milyon adet abone tüketiyor. Yani, bu enerji kullanılmazsa nasıl elektrik
tüketiminden bahsedeceğiz? O yüzden, biz vatandaşımızın hassasiyetini, belki de
maksadını aşan bir şekilde trafoları yakarak, binalara saldırarak ve oradaki
direkleri yıkarak göstermiş olmasını tasvip etmiyoruz, doğru da bulmuyoruz ve
elektrik paralarını ödememelerine bir gerekçe olarak da böyle eylemleri hiç ama
hiç doğru bulmuyoruz. 
Konunun böyle
bilinmesinin daha doğru olacağı kanaatindeyim. 
Teşekkür
ediyorum. 
YUSUF HALAÇOĞLU
(Kayseri) – Sayın Bakan, sehven değildir yalnız. 
ENERJİ VE TABİİ
KAYNAKLAR BAKANI TANER YILDIZ (Kayseri) – Kasten, sehven, yani herkes alıyor
şeyini.
BAŞKAN – Sayın
Türkoğlu…
HASAN HÜSEYİN
TÜRKOĞLU (Osmaniye) – Teşekkür ederim Sayın Başkan. 
Sayın Bakanım,
bu elektrik faturalarının belli bir yüzdesi, fatura bedellerinin belli bir
yüzdesi TRT payı olarak alınıyor. TRT’nin özellikle de dikkat çekecek şekilde
2014 yılında yapılan iki seçimdeki taraflı yayınlarını göz önünde
bulundurursanız, bu TRT paylarını kaldırmayı düşünüyor musunuz? Yoksa, TRT’nin
siyaseten taraf tuttuğu, bulunduğu taraftaki insanların ödemesinin daha uygun
olacağının, daha adil olacağının düşünülmesi daha makul değil mi efendim? 
Teşekkür ederim.

BAŞKAN – Buyurun
Sayın Bakan. 
ENERJİ VE TABİİ
KAYNAKLAR BAKANI TANER YILDIZ (Kayseri) – Sayın Başkan, değerli arkadaşlar;
tabii, önemli bir husustan bahsediyoruz. Bugün TRT ortaya koyduğu kurallar ve
yayın politikalarıyla beraber tabii ki millî kanalımız olarak objektifliğini
korumak durumundadır ve bununla alakalı da zaman zaman kamuoyundaki
tartışmalara da aynı şekilde bütün şeffaflığıyla beraber cevap vermeye
çalışmaktadır. 
Şimdi, değerli
arkadaşlar, biliyorsunuz, elektrik faturalarındaki yüzde 3,5’luk TRT payı yüzde
2’ye indirildi. Şu anda her birimiz elektrik faturalarının yüzde 2’sini TRT’nin
fonlanmasına veriyoruz.
Değerli
arkadaşlar, bakın, kamu bütçesinden sağlanmış olması hâlinde, o bütçeyi yapan
Hükûmetin tesiri altında kalacağı gerekçesiyle kamu bütçesinden TRT
fonlanamıyor ama bunun bütçelendirilmesi lazım, bir şekliyle bütçelendirilmesi
lazım. Bizim seçim beyannamelerimizde de bunun payının bulunması hâlinde,
fonlanması hâlinde TRT payının sıfırlanacağını söylemiştik. Şimdi, bütün
kurumlarımızla beraber, bütün yapıyla beraber, eğer kamu bütçesinin haricindeki
bir fonla fonlanabiliyor olması hâlinde -ki bizim millî kanalımız, bugün bütün
ulusal siyasetimizle alakalı, devlet politikası hâline gelmiş olan bütün yapıyı
da beraber sağladığı için- bizim onu çocuk kanallarıyla beraber, TRT Arapça ve
diğer bütün kanallarla beraber ülke olarak desteklememiz lazım millî kanalımız
olduğu için. Buna yeni bir fon bulunması hâlinde, dediğim gibi, bu hedeflerimiz
doğrultusunda davranacağımızı bir kez daha belirtiyorum. 
Teşekkür ediyorum. 
YUSUF HALAÇOĞLU (Kayseri) – Millî
kanalın da haddini bilmesi lazım yalnız. 
MEHMET GÜNAL (Antalya) – Millî olması
lazım, madem millîyse millî olması lazım. 
BAŞKAN – Sayın milletvekilleri, 2’nci
maddenin görüşmeleri tamamlanmıştır. 
2’nci maddeyi oylarınıza sunuyorum:
Kabul edenler… Kabul etmeyenler… Madde kabul edilmiştir. 
3’üncü maddeyi okutuyorum: 

MADDE 3- (1) Bu Kanun hükümlerini
Bakanlar Kurulu yürütür.
BAŞKAN – 3’üncü madde üzerinde söz?
Yok. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Sayın milletvekilleri, tasarının tümü
açık oylamaya tabidir.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler… Kabul etmeyenler…
Kabul edilmiştir. 
Oylama için üç dakika süre veriyorum ve
süreyi başlatıyorum. 
(Elektronik cihazla oylama yapıldı)
BAŞKAN - 642 sıra sayılı Kanun
Tasarısı’nın açık oylama sonucu:
“Kullanılan oy sayısı  : 235
Kabul : 234
Çekimser : 
1 (x) 

 Kâtip Üye 
Kâtip Üye
Muharrem Işık Fehmi
Küpçü
 Erzincan 
Bolu ”

Tasarı kabul edilip kanunlaşmıştır.
On dakika ara veriyorum.
Kapanma Saati : 16.18
ÜÇÜNCÜ OTURUM
Açılma Saati:
16.34
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Türkiye Büyük Millet
Meclisinin 139’uncu Birleşiminin Üçüncü Oturumunu açıyorum.
2’nci sırada yer alan, Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Mutabakat Zaptının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
2.-  Türkiye Cumhuriyeti Hükümeti ile Azerbaycan
Cumhuriyeti Hükümeti Arasında Trans Anadolu Doğal Gaz Boru Hattı Sistemine
İlişkin Mutabakat Zaptının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/948) (S. Sayısı: 643) (x)
BAŞKAN – Komisyon? Burada.
Hükûmet? Burada. 
Komisyon raporu 643 sıra sayısıyla
bastırılıp dağıtılmıştır. 
Tasarının tümü üzerinde Milliyetçi
Hareket Partisi Grubu adına Ankara Milletvekili Sayın Özcan Yeniçeri konuşacak.

Buyurun Sayın Yeniçeri. (MHP
sıralarından alkışlar)
MHP GRUBU ADINA ÖZCAN YENİÇERİ (Ankara)
– Teşekkür ederim Sayın Başkan.
Sayın Başkan, değerli milletvekilleri;
643 sıra sayılı Türkiye Cumhuriyeti Hükümeti ile Azerbaycan Cumhuriyeti
Hükümeti Arasında Trans Anadolu Doğal Gaz Boru Hattı Sistemine İlişkin
Mutabakat Zaptının Onaylanmasının Uygun Bulunduğuna Dair Kanun Tasarısı
üzerinde Milliyetçi Hareket Partisi Grubu adına söz almış bulunuyorum. Bu
vesileyle hepinizi saygıyla selamlıyorum.
Sayın Bakanım, biraz önce verdiğiniz
izahatlar için öncelikle teşekkür ediyorum fakat özellikle Azerbaycan’la
Türkiye ilişkilerini konuşurken ya da bu işin ekonomik boyutunu konuşurken, bu
meseleyi bir kâr-zarar, maliyet-fayda, gelir-gider, bir rant ilişkisi
bağlamında ele almamak gerekir. Azerbaycan-Türkiye ilişkileri rantın,
kâr-zararın, maliyet-faydanın çok ötesinde ve üstünde ilişkilerdir, öncelikle
bunun altını çizmemiz gerekiyor, tarihî, sosyolojik, kültürel boyutlar ve bu
boyutların stratejik anlamda hem Azerbaycan’a hem Türkiye'ye hem de Türk
dünyasına yüklediği manayı ele alarak konuyu irdelemek ve incelemek gerekiyor.
Azerbaycan’ın da içinde bulunduğu coğrafyanın ve ekonomik kaynakların küresel
stratejik çıkarları karşı karşıya getirdiğini yakından görmek durumundayız.
Amerikalı Gerald Robins bölgenin
jeopolitik öneminden bahsederken “İpek boru hatlarını kontrol edenler dünyayı
da kontrol edecektir.” diye bir ifadede bulunmuştu. “İpek boru hatları”
dediğimizde, Kazakistan, Azerbaycan ve Irak bölgesi bağlamında meydana gelen
enerjiyle ilgili organizasyonları anlamak ve o manada değerlendirmek gerekiyor.

Ünlü stratejist Brzezinski Avrasya
kıtasının ABD’nin yönetimine girmesi gerektiğini söyleyerek Amerika Birleşik
Devletleri’nin küresel üstünlüğünün Avrasya kıtasındaki hâkimiyetinin ne kadar
süreyle ve nasıl bir etkiyle sürdürülebileceğine bağlı olduğunu dile
getirmişti. Soğuk savaş sonrası bölge büyük oyunların oynandığı bir alan hâline
gelmiştir. 
Şimdi, bakın, Ermenistan-Azerbaycan çatışmaları
ve ilişkileri, Dağlık Karabağ sorunu, İsrail-Filistin sorunu, Irak, Suriye,
Afganistan, IŞİD, İran sorunu aynı zamanda İpek boru hatları sorunudur. Bunu
anlamadan burada vuku bulan olayların algılanması mümkün olamayacaktır. Bu
bakımdan, değerlendirmeyi yaparken, herhangi bir ekonomik ilişkiyi, bir
organizasyonu ele alırken aynı stratejik değerlendirmeyi Türkiye ve Türk
dünyası yönünden bizim de yapmamız gerektiğinin özellikle altını çiziyorum.
Azerbaycan ile Türkiye coğrafya olarak
birbirinin uzantısı, tarih olarak birbirinin tamamlayıcısı, kültür olarak da
birbirinin özdeşi olan ülkelerdir. Bu kadar çok ortak paydası, ortak özelliği,
ortak yakınlığı olan ülkeler arasında manaları da çıkarları da ortaklaştırmak
çok daha kolay olacaktır. İki dost ve kardeş ülke arasında siyasi, askerî,
sosyal, ekonomik ilişkilerin olumlu bir düzeyde yürüdüğünü bugün görüyoruz
ancak bu ilişkilerin olması gereken düzeyde olmadığının da altını çizmek
istiyoruz. Azerbaycan ve Türkiye, Avrupa ve Asya’yı birbirine bağlayan iki
önemli ülkedir. Her iki ülkenin gerçekleştirme iradesini ortaya koyduğu tarihî
projeler Türkiye ile Azerbaycan’ı birbirine sıkı bir biçimde bağlayacaktır.
Aslında bu proje de bunlardan bir tanesidir. Bu bakımdan, Türkiye ile
Azerbaycan’ı, Türkiye ile Türk dünyasını birbirine bağlayan ve birbiriyle daha
sıkı ilişki içerisine sokan bütün faaliyetler alkışlanmaya, övülmeye ve
desteklenmeye layık faaliyetlerdir.
Trans Anadolu Doğal Gaz Boru Hattı
Projesi’nin imzalanması ve projelendirilmesi planlanan Trans Adriyatik Boru
Hattı, gelecek nesillere on yıllar sonra da hizmet edecek ve Türkiye-Azerbaycan
birlikteliğine bırakacağımız en güzel hediyelerden biri olacaktır. Trans
Anadolu Doğal Gaz Boru Hattı’nın gerçekleştirilmesi de Türkiye ile
Azerbaycan’ı, tekrar söylüyorum, birbirine sımsıkı bir şekilde bağlamış
olacaktır.
Dahası, Türkiye ile Azerbaycan, tarihî
ve kültürel bağlarıyla olduğu gibi, ekonomik ve siyasi bağlarıyla da sımsıkı
bir biçimde birbirine bağlanmalıdır. Bu bağlamda, Türkiye ve Azerbaycan bütün
ekonomik, kültürel ve siyasal potansiyel ve rezervlerini devreye sokmalıdır.
Burada çok ciddi bir potansiyelin ve çok önemli bir rezervin olduğunu, üstü
açılmamış ve gerçekten de farkına varılmamış bu potansiyel ve rezervin devreye
sokulmasının, bölgesel anlamda hem Türkiye’de hem de Türk dünyasında ciddi bir
sıçramaya sebebiyet vereceğini özellikle ifade etmek istiyorum. Hem boru
hatları, enerji nakil unsurları ve ekonomik girişimlerle hem de eğitim, ulaşım
ve iletişim hatlarıyla bu bağlantıların kurulması ve devreye sokulmasında yarar
vardır. Türkiye’nin bu bağlamda yeni bir vizyona, dahası, yenilenmiş bir
stratejiye ihtiyacı vardır. 
Türkiye ve Türk dünyasının gücü ve
potansiyeli üzerine bazı gelişmeler bağlamında kısa bir değerlendirmeyi de bu
bağlamda görüşlerinize sunmak isterim.
Azerbaycan, jeopolitik yönden Türk
dünyasının boğazı ya da bağlayıcı unsurudur. Bu bakımdan, Türkiye ile
Azerbaycan arasında kurulan bağ, özünde, Avrupa ile ön Asya ve Orta Asya
arasında kurulan bağdır. Bu anlamda, Orta Asya havzasının kapalı kara
havzasının Batı’ya entegre olacağı, büyük pazara ulaşabileceği yegâne alan da
Karadeniz limanlarıdır. Nitekim Kazakistan, büyük bir stratejik öngörüyle,
Batum Limanı’nı uzun vadeli olarak kiralayarak bir açık deniz limanı çıkışı elde
etmiştir. Türkiye’nin Karadeniz Bölgesi’nin ve limanlarının demir yoluyla
entegre biçimde Gürcistan, Hopa üzerinden bağlanması bölge açısından büyük bir
lojistik ve stratejik avantaj sağlayacaktır.
Oğuz coğrafyasının dinamiklerinin
farkına varmak gerekir. Zira burası bizim yakın kara ve deniz havzamızdır.
İktidar kafasını Orta Doğu’ya gömdüğü için, yeni süreçte yeni perspektifleri
ıskalamaktadır. Bakınız, Trabzon Limanı’nın demir yoluyla Gürcistan üzerinden
Avrasya demir yollarına entegre olması demek, Orta Doğu, Afrika, iç Asya, Uzak
Doğu hatlarının birbiriyle en avantajlı bir biçimde birleştirilmesi demektir.
Değerli milletvekilleri, bölgeyi
Karadeniz havzasıyla birlikte geniş manada düşündüğümüzde, 500 milyonluk
nüfusu, 1 trilyon doları aşan ticaret hacmi, 20 milyon kilometrekarelik yüz
ölçümü, ayrıca dünyanın en büyük 2’nci enerji havzasının iletim ve işletme
hatları üzerinde olması özellikle önemlidir.
Konuyu daha anlaşılır kılabilmek için
Trabzon’dan bazı mesafeleri zikretmekte fayda var. Almatı Trabzon’dan 3.058
kilometre, Bakü 1.100 kilometre, Tiflis 444 kilometre, Bazergan 650 kilometre,
Tebriz 950 kilometre, Tahran 1.617 kilometre, Nahçıvan 750 kilometre,
Diyarbakır 626 kilometre, Mardin 721 kilometredir. Bölgenin Mersin Limanı’ndan
sonra açılacağı ikinci alternatif mekân burasıdır. Asya’yı Orta Doğu’ya,
Türkiye’nin doğu ve güneydoğusunu, GAP hinterlandını en kestirme yoldan Asya
pazarına en yakın ve optimum olarak bağlama avantajına sahiptir. Bu aynı
zamanda Türkiye’nin Türk dünyası ve akraba topluluklarıyla pazar anlamında
bütünleşmesini ve entegrasyonunu da beraberinde getirecektir.
Değerli milletvekilleri, konu
Azerbaycan ve Türkiye perspektifinde ele alındığında, 2020 yılına kadar
toplamda 20 milyar dolara yakın Azerbaycan sermayesinin Türkiye'nin ekonomisine
eklemleneceği, aynı şekilde Türkiye’den de bundan daha fazla bir yatırımın
Azerbaycan’a akacağı hesap edilmektedir. 
Azerbaycan ve Türkiye ilişkileri özgün
ve özeldir. Bu sadece stratejik ilişki olarak tanımlanamaz, ondan çok daha öte
bir ilişkidir; ortak değerlere, tarihe, kültüre, dine, dile, coğrafyaya dayalı
bir paylaşımdır. Bu bir kader ve keder ortaklığıdır. Türkiye'nin gelişmesi
Azerbaycan’ın olduğu kadar, Azerbaycan’ın gelişmesi de Türkiye'nin gelişmesi
anlamına gelmektedir. Türkiye ile Azerbaycan arasındaki ilişkiler her anlamda
gelişmeli ve daha da ileriye taşınmalıdır. Ancak, iki ülkenin sahip olduğu
kültür, coğrafya ve tarihî zenginliklerine bakılırsa, ilişkilerin istenilen
düzeye ulaştığını mevcut potansiyel karşısında söylemek mümkün değildir. Bugün
gelinen noktada Türkiye-Azerbaycan ilişkileri beklentilerin çok uzağında
kalmıştır. 
Azerbaycan’ın da içinde yer aldığı bu
bölge, yalnız ekonomik ve stratejik kaynaklarıyla değil, aynı zamanda kültürel
potansiyelleriyle de ele alınıp değerlendirilmelidir. Bölgede siyasi
mücadelenin yanı sıra bir kültürel mücadele de aynı hızla sürmektedir. Bunun
haklı nedenleri de vardır. Azerbaycan ve Türkiye aslında birbirini tamamlayan
iki coğrafya parçası, iki devlet ama bir jeopolitik de gerçekliktir. Bu
jeopolitik gerçekliğin içinde manevi ve kültürel değerler bütünlüğü de vardır.
Bir araya geldikçe zenginleşecek, güçlenecek ve bütünleşecek iki coğrafyadan
söz ediyoruz.
Azerbaycan’ın dış politikasında özel
bir yeri olan Türkiye, dostluk ve kardeşlik siyaseti çerçevesinde ülkenin
sorunlu dönemlerinde Azerbaycan’ın yanında yer almalıdır, almaya da devam
etmelidir. Özellikle bağımsızlık sonrası dönemde ülkenin bağımsızlığının
tanınması ve toprak bütünlüğünün sağlanması için uluslararası kamuoyu oluşturmada
Türkiye büyük bir rol oynamıştır. Daha sonraki dönemde yürütülen çalışmalarla
bu yakınlık, stratejik ortaklık düzeyinin de üzerine evrilmiştir. Diğer yandan,
AKP Hükûmetinin Ermenistan’la geliştirdiği ilişkilerin Türkiye ile Azerbaycan
arasındaki ilişkileri olumsuz bir biçimde etkilediğine de değinmeden geçmemek
gerekir. Türkiye ve Ermenistan arasında Davutoğlu ile Nalbantyan ikilisinin
imzaladıkları protokollerin Azerbaycan-Türkiye ilişkilerinin gerilmesine, hatta
ilişkilerin kopma noktasına kadar getirilmesine her şeyden evvel dikkat etmek
gerekmektedir. Bölgede atılacak her adımın diyalektik bir anlamda diğer ülkeler
üzerinde, özellikle kendi coğrafyamız ve kendi toplumsal yapılarımız arasında
meydana getireceği etkileri dikkate almak gerekmektedir. Onların bundan nasıl
etkileneceğini, bizim attığımız adımın onların idraklerinde hangi fırtınalara
sebep olacağını yakından izlemek gerekmektedir. O bakımdan, böyle bir adım
atılınca, bazı şeyleri dikkate almadan atılan bu adım sonucunda her iki ülkede
de bayrakların indirilmesi gibi bir sonucun ortaya çıktığını hepimiz biliyoruz
ve görüyoruz.
Değerli milletvekilleri, Türk
dünyasının her yanındaki halkların birbirleriyle sıkı iş birliği içerisinde,
dayanışma ve yardımlaşma içinde olmaları bölge barışı ve çıkarları için
zorunludur, psikolojik ve sosyolojik kuraldır. Birlikte olması gerekenler,
birlikte olup kazanamazlarsa, ayrı ayrı kaybetmek durumuyla karşı karşıya
kalırlar. Türkiye ile Azerbaycan arasındaki ilişkiler tam da bu bağlamda
stratejik bir muhtevayı haizdir. Zira, soğuk savaş sonrası dünya henüz
istikrara kavuşmamıştır, hele hele Türkiye ile Azerbaycan’ın da içerisinde
bulunduğu bölge istikrara hiç kavuşmamıştır. Bunu çok ciddi bir şekilde ele
almak ve irdelemek gerekmektedir. “Büyük Orta Doğu Projesi” diye ifade edilen
projeler, orta Irak’a müdahale, Afganistan’a müdahale, aslında soğuk savaş
sonrasının meydana getirdiği olgulardır. Bölgede birileri kendi ihtiyaçlarına
uygun olarak bölgeyi dizayn etmektedir. Böyle bir çaba içerisinde olanların
çabalarını anlamak ve buna karşı gerekli tedbirleri ortaya koymak da Türkiye’deki
iktidarın görevidir. Azerbaycan ve Türkiye gibi devletler, kendi akraba ve
kardeşlerinin çıkarlarını göz ardı etmeden, çok yönlü, çok boyutlu ilişki ve
gelişmelerini küresel bağlamda sürdürmek durumunda ve konumundadır.
Ayrıca, Türk dünyasıyla ilişkileri
formel boyuta indirgemek, diğer ülkelerle ilişkileri ise neredeyse iç ilişki
bağlamında ele almak son derece tehlikelidir. Çok boyutlu, esnek ve oynak
stratejiler ise olgular üzerine yeterince odaklaşma imkânı vermez. Her yere bir
şeyler götürme arzusu hiçbir yerde kabul görmeme sonucunu da doğuracaktır.
Kaldı ki caminin içi duruyorken dışına çıkmanın haram olduğunu herkes
bilmektedir. Yakından uzağa başlamak inançlarımızın da gereğidir. Dolayısıyla,
çevremizde bulunan bütün bu gelişmeleri bir istikrara kavuşturmadan, kendi
içerimizde ve yakınımızdaki akraba ve kardeş topluluklarda barışı ve huzuru
sağlamadan, uzaklardaki barış ve huzurla uğraşmak ütopik bir yaklaşımdan öteye
gitmez ve gitmiyor ve bunun sonuçları da çok acı bir şekilde “feedback” olarak,
geri besleme olarak hepimize dönüyor, bunu her gün yaşıyoruz.
Azerbaycan Türkiye için, Türkiye de
Azerbaycan için önceliklidir. Ancak önceliği kendi mihverine veren
stratejilerin geleceğinden söz edebiliriz. Konjonktürün övgüsü de sövgüsü de
geçicidir. Konjonktür üzerinde hiçbir zaman bir gelecek aranamaz. Konjonktür,
ancak oportünist birtakım çıkarları sağlamak için kullanılan bir süreç
olabilir. Çölün tarihi vahşidir, orada kutsayıp alkışlayanlar ile linç edip
çöle gömenlerin hep aynı insanlar olduğunu tarih bize göstermektedir. Bu
bağlamda, iktidarın Orta Doğu ve Kuzey Afrika’ya yönelttiği dikkatten daha
fazlasını Türk dünyası bağlamında Azerbaycan hak etmektedir. 
Değerli milletvekilleri,
Türkiye-Azerbaycan ilişkileri, ekonomik, sosyal olduğu kadar, askerî ve siyasal
ilişkileriyle de bir bütündür. Bu bağlamda, Azerbaycan topraklarının
Ermenistan’ın işgali altında tutulması kabul edilemez. Bölgedeki Ermeni saldırganlığı ve küstahlığı daha
fazla seyredilemez. Buradan yüksek sesle ifade ediyorum: Hâlâ bugün Azerbaycan
topraklarının yüzde 25’inin Ermeni işgali altında bulunması her şeyden evvel
Türkiye’nin bir sorunudur ve Türkiye bu konuda gerekli çıkışları behemehâl
gerçekleştirmek durumundadır. Siz hem işgal edeceksiniz hem o bölgede, Hocalı
gibi bir yerde soykırım yapacaksınız, bir de çıkıp 1915 olaylarında “Yandım
anam!” diye bağıracaksınız. Yok öyle yağma, yedirmezler!
Onun için, Türkiye Cumhuriyeti devletinin, her şeyden önce,
biraz önce söylediğim gibi, Azerbaycan doğal gazıyla ilgilendiği kadar, aynı
zamanda Azerbaycan’daki Hocalı’da meydana gelen katliamlarla ilgilenmek durumu
ve konumu söz konusudur. (AK PARTİ sıralarından alkışlar) Alkışlıyorsun, teşekkür
ediyorum ama bir de şu teklifi getirin de Hocalı’nın soykırım olduğunu şu
Meclisten geçirelim. Sudan’daki meclis geçiriyor, bizim Türkiye Büyük Millet
Meclisi bu konudaki teklifleri bir tarafta bekletiyor. “Arin ederim, narin
ederim / Biraz da kalsın, yarın ederim.” Tam bir AKP politikası. Millî bir
mesele olduğu zaman böyle bir politikayla biz karşı karşıya geliyoruz. Aman,
Üsküdar’da Arif’in şarkısı söylenecek, biz burada efkârlanacağız. Bazı şeyleri
riske edeceksiniz, bazı şeyleri göz önüne alacaksınız ki bir sonuç elde
edebilesiniz. Hiçbir başarı tersiz olmaz, hiçbir sonucu da riskine katlanmadan
elde edemezsiniz, her şeyin bir maliyeti vardır. Bu maliyeti üstlenmek
kaydıyla, belirli bir şekilde bunun arkasından bir başarı elde etmek durumunda
ve konumundayız. Karabağ işgal altındayken, Azerbaycan toprakları işgal
altındayken Türkiye de, aynen Filistin meselesi gibi, Kıbrıs meselesi gibi bu
meseleyi de kendi meselesi olarak görüp bu meselenin üzerine ciddi bir şekilde
gitmelidir. Azerbaycan’ın işgal altındaki topraklarının kurtarılmasını ve
Karabağ sorununu Türkiye’deki iktidar Türkiye’nin sorunu olarak görmelidir.
İşin esbabımucibesi, layihası budur. Bu bağlamda, Türkiye’nin Ermenistan’la
ilişkileri tamamen Karabağ işgalinin sonlandırılmasına endekslenmelidir ki
Hükûmetin de bu konuda son zamanlardaki söylemleri bu noktadadır.
Azerbaycan toprakları içinde hiçbir koşulda ve hiçbir zaman ikinci bir Ermeni
devletinin kurulmasına izin verilmeyeceği Türkiye'nin Ermenistan ile
ilişkilerinde sürekli olarak dile getirilmelidir. Dağlık Karabağ’ın
Azerbaycan’ın ayrılmaz bir parçası olduğuna da vurgu yapılmalıdır. Hocalı’da
Ermenistan’ın gerçekleştirdiği soykırım da Türkiye tarafından zaman geçirmeden
tanınmalıdır. 
Bu anlaşmanın özelde Türkiye ile
Azerbaycan’a, genelde Türk dünyasına hayırlar getirmesini diliyor ve bundan
sonraki çalışmaların da bunu daha da zenginleştirilerek devam etmesini
bekliyoruz. 
Bu vesileyle, yüce Meclisi de saygıyla
selamlıyorum. (MHP ve CHP sıralarından alkışlar) 
BAŞKAN – Teşekkür ederim. 
Tasarının tümü üzerindeki görüşmeler
tamamlanmıştır. 
Maddelere geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.
1’inci maddeyi okutuyorum:
TÜRKİYE CUMHURİYETİ HÜKÜMETİ İLE
AZERBAYCAN CUMHURİYETİ HÜKÜMETİ ARASINDA TRANS ANADOLU DOĞAL GAZ BORU HATTI
SİSTEMİNE İLİŞKİN MUTABAKAT ZAPTININ ONAYLANMASININ UYGUN BULUNDUĞUNA DAİR
KANUN TASARISI

MADDE 1- (1) 26 Mayıs 2014 tarihinde
Ankara’da imzalanan “Türkiye Cumhuriyeti Hükümeti ile Azerbaycan Cumhuriyeti
Hükümeti Arasında Trans Anadolu Doğal Gaz Boru Hattı Sistemine İlişkin
Mutabakat Zaptı”nın onaylanması uygun bulunmuştur.
BAŞKAN – 1’inci madde üzerinde
Cumhuriyet Halk Partisi Grubu adına Sayın Aytuğ Atıcı konuşacak, Mersin Milletvekili.

Buyurun. (CHP sıralarından alkışlar) 
CHP GRUBU ADINA AYTUĞ ATICI (Mersin) –
Teşekkür ederim Sayın Başkan.
Değerli arkadaşlarım, Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Mutabakat Zaptının Onaylanmasının Uygun
Bulunduğuna Dair Kanun Tasarısı’nın 1’inci maddesi üzerine söz almış
bulunuyorum. İnsanlarımızı nükleer ışınlara mahkûm etmeyen tüm
milletvekillerini de saygıyla selamlıyorum.
Sayın Bakan, dün siz yoktunuz. Bundan
bir önce kabul ettiğiniz tasarıda size teşekkür etmiştim, önerilerimizi dikkate
almıştınız. Uzun zamandan beri de uğraşmıştık ve nihayet yönünüzü biraz güneş
enerjisine dönmüştünüz, döndünüz. Bunun için size tekrar teşekkür ediyorum,
Konya Karapınar’da yapılan ya da yapılmaya başlanan güneş enerjisi üretim
sistemi için sizi kutluyorum gerçekten. Ancak, dün sizi nükleer sevdanızdan
vazgeçmediğiniz için de kınamıştım, yine kınamaya devam ediyorum. Ayrıca, bu
kadar güzel ve temiz bir enerji elde etmenin yolunu keşfetmişken İskenderun’dan
Mersin’e kadarki o cennet havzada 15 tane termik santrale onay verdiğiniz için
de sizi yine kınıyorum.
Sayın
Bakanım, siz kalktınız, Konya Karapınar’da güneş enerjisini keşfettiniz ve 3
bin megavat -eğer yanlışsam düzeltin- bir enerji elde etmek için 6 milyar dolar
para harcayacaksınız. Mersin Akkuyu’da, daha sonra Sinop’ta yapacağınız nükleer
santrallerde de 4.500 megavat elde etmek için 25 milyar dolar para
harcayacaksınız. Yani, Akkuyu Nükleer Santrali’nden elde edeceğiniz enerjinin
tamamını Konya Karapınar’dan 9 milyar dolara elde edecekken 25 milyar dolara
razı oldunuz. Demin “kul hakkı” dediniz, “yetim hakkı” dediniz, bunu da sizin
takdirlerinize sunuyorum. O nedenle, sizin, mademki güneş enerjisini keşfettiniz,
yenilenebilir enerjiyi keşfettiniz, derhâl yönünüzü buraya dönmeniz lazım. Dün
uzun uzun anlattım, o yüzden bunlara tekrar değinmeyeceğim.
Konumuz,
tabii, doğal gaz. Doğal gazı siz de söylediniz, doğal gazın önemli bir kısmını
enerji elde etmek için kullanıyorsunuz. Bunun doğru olmadığını söylediniz,
pahalı olduğunu söylediniz. Haklısınız, size katılıyorum. Bunun farkında
olmanız da güzel bir şey. Elbette ki doğal gaz kullanılmayan, doğal gazın
gitmediği illere de acilen doğal gazın götürülmesinin doğru olduğunu
düşünüyoruz biz de. 
Şimdi, bu kadar güzel ve temiz enerji
elde etmek varken siz hâlâ fosil yakıtlardan yani gazlardan, doğal gazlardan
enerji elde etmeye çalışıyorsunuz. Bakın, o gene bir derece, bunu bir yandan
elde ederken dönüp İskenderun-Mersin arasında tam 15 tane termik santral
yapmaya çalışıyorsunuz. Bu termik santrallerin yanına bir de nükleer santral
koyuyorsunuz. Bütün bunların beton ihtiyacını karşılamak için de bir de üstüne
üstlük oraya bir çimento fabrikası kuruyorsunuz. Oraya gelecek olan kömürün
deniz yoluyla gelip termik santrale taşınması için bir de liman yapıyorsunuz.
Yani “Mersin’e ne kötülük yaparsınız?” diye size, Hükûmetinize sorsalar. Yemin
ediyorum Allah adına, bundan daha büyük kötülük herhâlde yapamazdınız.
Bilemiyorum oraları ne kadar gezdiniz, bilemiyorum oraları ne kadar gördünüz ve
bizim için ne kadar önemli olduğunu, ne kadar idrak ettiniz bilmiyorum.
Bakın, Taşucu dünyanın en güzel
limanlarından birisidir. Orada fok balıkları yaşar, fok balıklarının üreme
alanıdır. Caretta carettalar yaşar, o kadar temizdir, o kadar güzeldir ki ve
siz oraya bir kaçak liman inşa etmek üzere yola çıktınız, kaçak liman. Kaçak
liman inşa ediyorsunuz yani ruhsatsız demek istemiyorum ama uluslararası
anlaşmalara, özellikle de Bern Sözleşmesi’ne aykırı olarak oraya siz bir liman
inşasına başladınız. Bunu defalarca size soru önergeleriyle de sordum ama
hiçbir şekilde harekete geçmediniz. Orası doğal yaşamı koruma alanıdır, dünyaca
tanınmıştır ve Bern Sözleşmesi’yle de koruma altına alınmıştır ama siz oraya
taş kömürü taşımak için, Taşucu Limanı’na, Yeşilovacık’a getirdiniz, böyle bir
liman yaptınız. Bunu yapmaya hiçbir şekilde hakkınız yoktu Sayın Bakanım.
Şimdi, bakın, termik santrallerin
olduğu yerleri şöyle bir hatırlayın, Yatağan’ı hatırlayın, Elbistan’ı
hatırlayın ve oradaki, etraftaki arazileri bir gözden geçirin. Hiçbir şey
yetişmiyor Sayın Bakanım oralarda, hiçbir şey. Bundan daha büyük bir kötülüğü
bize asla yapamazdınız, bunu bize yaptınız. Bir hekim olarak söylüyorum, bu
termik santrallerde, buralarda yakacağınız kömürün kalitesini de biliyoruz,
Türkiye’de daha önce kullandığınız kömürlerin aynısı olacak ve yakma
teknolojiniz de kötü olacak. Bunu çok iyi biliyoruz çünkü bugüne kadar hep
bunları yapageldiniz.
Şimdi, bakın, her zaman, şu kürsüye
çıkıp “CHP her şeye karşı, muhalefet her şeye karşı.” diyorsunuz. Hayır, güneş
enerjisi yaptınız, Allah razı olsun, elinize sağlık diyoruz ama o termik
santralleri oraya yapmamalısınız. Onu yapacağınıza bir güneş enerjisi daha
yapın, bir santral daha yapın, bir santral daha yapın, ondan sonra da yolumuzu
bu şekilde bulalım. Şimdi, siz oraya liman yaparak oradaki bütün fokların ve
carettaların yani doğal yaşamın yok olmasına neden olacaksınız ve o inşaat
nedeniyle pek çok fok balığı öldü, otopsileri yapıldı; arzu ederseniz sizlere
raporlarını verebilirim. 
Oraya taşınacak olan kömürler
nedeniyle, daha önce yapılan termik santral alanlarını inceledim. Havaya
uçuşacak olan kömürler oradaki bütün çocuklarımızı astım yapacak, daha sonra da
kansere çevirecek. Bir çocuk hekimi olarak sizi uyarıyorum, bunlar çok büyük
veballerdir. Daha önce de uyardım, uyardım ve ömrüm yettiğince de sizi bu
şekilde uyarmaya devam edeceğim. O yüzden, gelin, bu termik santral ve çimento
fabrikası sevdasından ne olur vazgeçin, en azından bizim bölgemizde, buradan ah
almayın. 
Enerji üretiminde yine fosilleri
kullanmaya devam edeceğiniz anlaşılıyor, pahalı bir şekilde kullanacağınız
anlaşılıyor, diğer taraftan da HES’leri yaparak buradan enerji elde
ediyorsunuz. HES’lere karşı değiliz Sayın Bakan, yeter ki oradaki toprağın
tuzlaşmasına neden olacak şekilde yapmayın, adımbaşı HES yapmayın, uygun
olmayan yerlere HES yapmayın. Çok sonra ayıktınız ve belli bir megavatın
altındaki, belli bir gücün altındaki santrallerden vazgeçtiniz, HES yapmaktan.
Ama bakın, size bir örnek vereceğim ve
doğaya ne kadar kötülük yaptığınızı anlayın ve gözünüz o kadar kara ki hiçbir
şeyi tanımıyorsunuz. Yer: Bingöl. Az önce Bingöl’ün Milletvekili Sayın Bakan da
buradaydı, Cevdet Yılmaz, o da burada olur diye ümit ediyordum ama umarım bizi
dinliyordur. Bingöl’de, Murat Nehri üzerine 4 tane HES yapacaksınız, yapılıyor
bunlar ve buradan bir demir yolu geçiyor. Elâzığ Palu’dan başlıyor, Genç,
Bingöl ve Muş’a gidiyor, Palu-Genç-Muş hattında bir demir yolu var Sayın Bakan,
bu demir yolu sizin HES baraj gölünün ortasında kalıyor. Yap-işlet-devretle
yapıyorsunuz ve bu demir yolunun bir şekilde deplase edilmesi yani yerinin
değiştirilmesi gerekiyor ve bu iş nedeniyle bizim ülkemizi tam 640 milyon yani
640 trilyon zarara uğrattığınızı bu kürsüden defalarca, defalarca haykırdık;
araştırma önergesi verdik, soru önergesi verdik; yetmedi, Devlet
Demiryollarının bütün sorumluları hakkında Bingöl’e gidip bizzat suç
duyurusunda bulunduk, bunu da engellediniz. Şimdi, bu suç duyurusunu soruyorum
savcıya “Ankara’ya gönderdik.” diyor. Ankara’yı arıyoruz, “Şuraya gitti, buraya
gitti...” Bir buçuk yıldır açtığımız davayla ilgili bir sonuç yok ama ne var
biliyor musunuz Sayın Bakan: Koskoca Hükûmet olarak kalktınız, Bingöl İl Başkanımızı
yok etmeye çalıştınız. Çünkü, ben oraya Bingöl İl Başkanımızla beraber gittim,
bu çalışmaları onunla beraber yaptım ve suç duyurusunu beraber yaptık. Bana diş
geçiremediniz, gittiniz Cumhuriyet Halk Partisinin Bingöl İl Başkanının iş
hayatını sona erdirdiniz. Önce cezalar yağdı. Hepsi belgeli Sayın Bakanım,
hepsi elimde. Bunu ben Cevdet Yılmaz Bakanımla da konuştum. Her dakika,
adımbaşı bu adamın yaptığı her işe ceza yazdınız. Tamamı yargıda bu cezaların,
büyük bir çoğunluğu da iptal edilecek çünkü gerçekten haksız. Yetmedi, bu
adamın işini yok ettiniz. Bizi yok etmekle bitiremezsiniz. Biz bu işe para için
değil, Türkiye sevdası için çıkmışız. Orada bir yolsuzluk olduğunda, orada bir
haksızlık olduğunda değil 1 il başkanını, 81 il başkanını yok etseniz yine de
elinize bir şey geçmeyecek.
Ben buradan sizi uyarıyorum: Haksız,
kanunsuz yere bir iş yapmayın. Sizin yolsuzluklarınızı ortaya çıkarıyoruz diye
bizi bu şekilde tehdit etmeyin, bizi bu şekilde bitiremezsiniz. 1 gideriz,
yemin ediyorum, bin değil, 10 bin, 100 bin, 100 milyon geliriz. O yüzden,
lütfen, bunları düşünerek davranın ve bu hukuksuz uygulamalardan derhâl
vazgeçin, Bingöl İl Başkanımızdan da lütfen özür dileyin. 
Saygılar sunuyorum. (CHP sıralarından
alkışlar)
BAŞKAN – Teşekkür ederim. 
1’inci maddenin görüşmeleri
tamamlanmıştır. 
1’inci maddeyi oylarınıza sunuyorum:
Kabul edenler... Kabul etmeyenler... 1’inci madde kabul edilmiştir. 
2’nci maddeyi okutuyorum: 

MADDE 2- (1) Bu Kanun
yayımı tarihinde yürürlüğe girer.
BAŞKAN – Cumhuriyet Halk Partisi Grubu
adına, madde üzerinde Gaziantep Milletvekili Sayın Ali Serindağ konuşacak. 
Buyurun. (CHP sıralarından alkışlar)
CHP GRUBU ADINA ALİ SERİNDAĞ
(Gaziantep) – Teşekkür ederim Sayın Başkan. 
Sayın Başkan, sayın milletvekilleri;
hepinizi saygıyla selamlıyorum.
Konu üzerinde görüşlerimi ifade
edeceğim ama diğer bazı konulara da izninizle değinmeye çalışacağım. Biz,
Türkiye ile Azerbaycan arasında yapılacak her türlü iş birliğini destekliyoruz.
Bu nedenle ve bu kapsamda yapılan bu anlaşmaya da olumlu oy vereceğimizi beyan
ediyoruz. 
Şimdi, sayın milletvekilleri, elbette
bu tür anlaşmaların istenen neticeyi verebilmesi için bölgenin de güvenli
olması lazım. Güvenlik yoksa siz hiçbir şeyi istediğiniz şekilde icra
edemezsiniz. Ancak, herkes de biliyor ki AKP’nin izlediği dış politika
sonucunda, AKP’nin izlediği dış politikanın da etkisiyle ve onun da katkısıyla,
bölgemiz güvenlik açısından çok sorunlu ve riskli bir bölge hâline gelmiştir ve
bu güvensizlikten en çok da Türkiye etkilenmiştir. Bu güvensizliğin bir
neticesi olarak, izlediğiniz yanlış politikanın bir sonucu olarak şu anda,
Irak’ta 49 yurttaşımız, devlet görevlileri, onların aileleri rehin. Şimdi, sizi
biraz geriye götüreyim. O tarihlerde Türk Hava Yolları kendi bürosunu kapatıyor
ve personelini tahliye ediyor. Cemaate ait okullar personelini tahliye ediyor
ama her nasılsa Başkonsolosluk tahliye edilmiyor ve rivayet edilir ki giden bir
telefon üzerine tahliye işlemi gerçekleştirilmiyor. Değerli arkadaşlar, bunun
mutlaka Hükûmet tarafından Türkiye Büyük Millet Meclisine gerekçeli olarak
sunulması lazım, Meclis yok sayılıyor.
Bunun başka örneğini vereyim: Daha yeni
basında yer aldı, NATO zirvesine katılan İngiltere Başbakanı Avam Kamarasında,
zirvede konuşulanlarla ilgili Avam Kamarası üyelerine bilgi veriyor ve Avam
Kamarası üyelerinin o konuyla ilgili şüphelerini, sorularını, sorduğu hususları
yanıtlıyor ama biz, zirveye katılan Sayın Cumhurbaşkanının ne konuştuğunu,
kimlerle konuştuğunu, kimlerle ne konuştuğunu ancak basından öğrenebiliyoruz,
gazetelere yaptığı açıklamalardan öğrenebiliyoruz ve tabii, sadece gazetelere
yapılan açıklamalardan öğrendiğimiz için de soru soramıyoruz, tereddütlerimizi
gideremiyoruz ve ben eminim ki biz nasıl bilmiyorsak sizler de bilmiyorsunuz,
hatta bir kısım Hükûmet üyeleri de bilmiyor çünkü onlar da orada ne olup
bittiğini ve neler konuşulduğunu bilmiyorlar. 
Şimdi, gene buna
başka bir örnek: Obama, IŞİD’e yapılacak müdahaleyle ilgili muhalefet
liderlerini toplantıya çağırıyor ve onlara bilgi veriyor ve planın ayrıntıları
konusunda onları bilgilendiriyor, daha sonra da kamuoyunu bu konuda
aydınlatacağını, bilgilendireceğini ifade ediyor. Oysa, siz bununla ilgili
hususlara basın yasağı getiriyorsunuz, biz bu nedenle herhangi bir konuda bilgi
alamıyoruz. Bu, işte, demokrasinin, maalesef, Hükûmetiniz tarafından
içselleştirilmediğinin bir örneğidir. 
Şimdi, bu IŞİD meselesine isterseniz
devam edelim. Bakın, yeni Sayın Başbakan IŞİD konusunda ne diyor: “IŞİD
radikal, terörize bir yapı gibi görülebilir ama katılanlar arasında Türkler,
Araplar, Kürtler vardır. Oradaki yapı, daha önceki hoşnutsuzluklar, öfkeler
büyük bir cephede geniş bir reaksiyon doğurdu.” Yani ne diyor biliyor musunuz,
tekrar ediyorum cümleyi: “IŞİD radikal, terörize gibi bir yapı olarak
görülebilir ama…” Yani “terörist” demiyor, “terör örgütü” demiyor.Şimdi, siz
şunu diyebilirsiniz: “Bizim orada 49 rehinemiz var, o nedenle bizim elimiz
kolumuz bağlı.” Öyle değil aslında, rehineler yokken de diyemiyordunuz. Değerli
milletvekilleri, sadece orada 49 yurttaşımız rehin değil, Türkiye rehin,
Türkiye’yi rehin bıraktınız orada. O nedenle, sizin bir an önce bundan
vazgeçmeniz ve dış politikanızı gözden geçirmeniz lazım; bunu defalarca
söyledik, soru önergeleri de verdik, dedik ki: “Bak, bu basında yer aldı.
Gaziantep’te IŞİD’in hücre evleri olduğu söyleniyor, bu konu üzerinde durun.
IŞİD’e eleman temin eden vakıf ve dernekler olduğu söyleniyor, bu konu üzerinde
durun.” Ama, siz bunu kale almadınız, şimdi yavaş yavaş ortaya çıkıyor, basında
yer aldı bu. Dedik ki: “IŞİD’in orada merkezi var, orayı lojistik üs olarak
kullanıyorlar, orayı bir merkez olarak kullanıyorlar.” Ama, siz gene
dinlemediniz ve bu şekilde, Irak’la değil IŞİD’le bizi komşu hâline getirdiniz.
Bir başka konu: Okullar açıldı,
açılıyor, zannediyorum 1’inci sınıflar okula gitmeye başladı değerli
arkadaşlar. Okullar açıldı ama birtakım sıkıntılarla beraber açılıyor ve
insanları perperişan ettiniz. Bu temel eğitimden ortaöğretime geçiş sınavı
sonucunda öyle bir durum yaratıldı ki öğrenciler 100 kilometre mesafedeki
okullara kayıt yaptırmak durumunda bırakıldı ve değerli arkadaşlarım, bir kısım
öğrenciler de okula yalın ayak gitmeye başladı. Bakın, bu, basında yer aldı,
yalın ayak gidiyor, televizyonlar da gösterdi bunu. Yalın ayak bu çocuklar,
okula gidiyor, siz övünüyorsunuz. Bu çocuklar okula yalın ayak gidiyor ama
Sayın Başbakan 600-700 trilyon harcamayla -şimdi Sayın Cumhurbaşkanı oldu
tabii- kendisine saray yaptırıyor, saray, saray yaptırıyor kendisine 700
trilyona. 450 trilyon harcayarak mevcut uçaklara ilave yeni bir uçak alınıyor.
Evet, çocuklar okula yalın ayak gidiyor ama siz Başbakanın ikameti için,
şimdiki Cumhurbaşkanının ikameti için 700 trilyon harcıyorsunuz bir saray
yaptırıyorsunuz, 450 trilyon harcıyorsunuz bir uçak alıyorsunuz. Bu sizin
vicdanınızı kanatmıyor mu değerli arkadaşlar? Bu sizin vicdanınızı kanatmıyorsa
benim hiç diyeceğim bir şey olmaz.
HAKAN ÇAVUŞOĞLU (Bursa) – Ülkenin
makamı orası.
ALİ SERİNDAĞ (Devamla) – Başka ne
yapıyorsunuz? Ülkeye korku salıyorsunuz, korku. En sonunda, bir spor kulübü
taraftarlarını Hükûmeti devirmekle itham ederek müebbet hapis istemiyle karşı
karşıya bıraktı sizin devriiktidarınızda.
HASAN HÜSEYİN TÜRKOĞLU (Osmaniye) –
Onların topu varmış!
ALİ SERİNDAĞ (Devamla) – Değerli
arkadaşlar, bu nasıl bir Hükûmetmiş ki 35 kişilik Çarşı Grubu bu Hükûmeti
deviriyor; 1 başkomiser, 2 komiser yardımcısı bu Hükûmeti deviriyor! Bu ne
biçim Hükûmet? Yani, hani güçlü bir Hükûmettiniz siz. Böyle bir şey olabilir
mi? Belli ki değerli arkadaşlar, bu cemaat sizi fena korkutmuş. 
Ama bakın, zamanım az kaldı, bir iki
kelime daha söyleyeyim. Bakın, bu Sayın Başbakana Adalet Bakanı diyor ki: “Bu
HSYK seçimleri sonucunda HSYK’da Gülen Cemaati çok etkili hâle geldi, biz
bununla ilgili tedbir almalıyız.” O zamanki Başbakan ne diyor, biliyor musunuz?
“Ya, bizim kıblemiz aynı. Onlardan bize zarar gelmez.” diyor.
Değerli arkadaşlarım, Türkiye’de tüm
olumsuzluklardan Hükûmet sorumludur. Bakın, o cemaate bir operasyon yapılacaksa
öncelikle zamanın başbakanına, zamanın hükûmetine ve o kumpasa ortak olanlara
bir operasyon yapılmalıdır. Onlara yapılmayan hiçbir operasyon gerçek anlamda
bir operasyon olarak neticelendirilemez. O zaman, biz şunu söylüyoruz, diyoruz
ki: Sizin niyetiniz yasa dışı oluşumları engellemek değil, tam tersine, size
dokunanları, sizi yargıya götürenleri operasyona tabi tutmaktır.
Bakın, Davutoğlu diyor ki: “Bundan
sonra hiçbir başbakan mahkemelerde hiçbir şekilde hesap veremeyecektir.” Hukuk
devletinde öyle bir şey olamaz. Hukuk devletinde başbakanlar da başkaları da
mutlaka adalet önünde gerektiğinde hesap vermek durumunda olmalıdırlar diyor,
hepinize teşekkür ediyorum. Sağ olun. (CHP sıralarından alkışlar) 
BAŞKAN – Teşekkür ederim Sayın
Serindağ.
Sayın Bakan, söz istemişsiniz.
Buyurun, süreniz on dakika.
ENERJİ VE TABİİ KAYNAKLAR BAKANI TANER
YILDIZ (Kayseri) – Sayın Başkan, değerli arkadaşlar; heyetinizi tekrar
saygıyla, sevgiyle selamlayarak sözlerime başlamak istiyorum. 
Öncelikle, yanlış bilgilendirmemek
açısından bir belge göstermek istedim. Hükûmetler arası anlaşmaları, tekraren
söylüyorum, bakanlar imzalarlar ve burada da Sayın Başbakanımız Recep Tayyip
Erdoğan ve Sayın İlham Aliyev’in imzasıyla beraber, onun şahitliğiyle beraber,
onların şahitliğiyle beraber, hem benim hem de Sayın Natık Aliyev’in, değerli
meslektaşımın imzasıyla beraber hükûmetler arası anlaşma imzalanmıştır. Ev
sahipliği anlaşması şirket ve Hükûmetimiz arasında imzalanmıştır bizler ev
sahibi olduğumuz için ve şu anda konuştuğumuz anlaşma da, mutabakat metni de,
yine, her birinizin önündeki metinlerden göreceği gibi, yine bakanlar arasında
imzalanmıştır. 
Şimdi, değerli arkadaşlar, bu konuda
her birimiz tabii ki ittifakla benzer şeyleri söylüyoruz: “Bu proje faydalıdır;
Türkiye’nin coğrafyasını, stratejisini, her bir şeyini daha da
güçlendirecektir.” Tabii ki şu yoruma da katılıyorum: “Yalnızca bir rant işi,
yalnızca bir kâr işi, yalnızca bir ekonomik fizibilite değildir.” Son derece
doğru. Bunun temel gerekçeleri arasında; bu projenin stratejik öneminin ve
yapısının özellikle iki ülkenin duygusal bağlarını tahkim eden, güçlendiren,
bütün ekonomisiyle beraber kardeşlik hukukunu derinleştiren bir yapıdır. O
açıdan, inşallah, 2018 yılının sonuna bu projeyi nihayetlendirmiş olarak,
bitirmiş olarak Türkiye’nin doğal gazdaki arz güvenliğiyle alakalı çalışmalarımızı
yapmış, bitirmiş, tamamlamış olacağız.
Değerli arkadaşlar, tabii,
milletvekillerimizin sözlerinden enerji kaynaklarının çeşitlendirilmesi lazım
geldiğini bir kez daha anlıyoruz. Tabii, dünyada gelişmiş ülkelerin uyguladığı
sistem son derece açık, hemen hemen bütün enerji kaynaklarını değerlendiren bir
yapı söz konusu; bunun içerisinde güneş var, rüzgâr var, jeotermal var
-ülkesine göre- kömür var, yerli kömür var, ithal kömür var, nükleer var, her
birisi var. Şimdi, bunların birbirine olan faydası nedir? Ülkemizin çevreye
olan katkıları, eksikleri, tehditleri, fırsatları nedir, bunları birazcık,
isterseniz, açalım. 
Geçen yıl, 2013 yılında, yağış
rejimleriyle, yağmur rejimleriyle beraber, Türkiye’nin ürettiği her elektriğin
dörtte 1’i sudan elde edildi, HES’lerden. Zaman zaman, biliyorsunuz, HES’lere
karşı çıkanlarımız oluyor, belli gerekçelerle karşı çıkanlarımız oluyor. Bu yıl
ise yağış rejimlerinin en son, her birimizin de izlediği meteorolojik veriler
çerçevesinde, neredeyse yüzde 19’lar, yüzde 20’lere düştüğünü görüyoruz. Yani,
her tüketilen 5 birim elektriğin 1 tanesi sudan elde edilmiş olacak yani daha
da düşecek. Aradaki fark, çok ciddi bir şekilde diğer kaynaklara
bölüştürülecek. Diğer kaynaklar ne? Saydığımız kaynaklar; bunların içerisinde
doğal gazdan da elde edilen var, rüzgârdan da elde edilen var, diğerleri de
var. Kısaca, 4 ana birimde, Konya-Karapınar’daki güneş ile Akkuyu’daki nükleer
santrali karşılaştıralım. Birini tercih etmek diğerinden vazgeçmek anlamına
gelmiyor arkadaşlar. Her ikisini de beraber tercih etmemiz lazım geldiğini
söylüyorum. Niye? Güneş her zaman istediğimiz oranda olmayabiliyor.
Türkiye’deki güneş yılda 8.640 saatin 2 bin saati… 1.800 ila 2 bin saat güneş
ışınımı var Türkiye’de, ortalaması bu. 
ENGİN ALTAY (Sinop) – Sayın Bakan,
süre…
ENERJİ VE TABİİ KAYNAKLAR BAKANI TANER
YILDIZ (Devamla) – Biraz daha süreyi daraltayım. 
Bakın, bir tanesi, kapladığı alanla
alakalı. Bir nükleer santrali 8 bin saat civarında çalıştırıyorsunuz. Kömür
santralini 8 bin saat civarında çalıştırıyorsunuz.
Somut projeden bahsedelim: Konya
Karapınar’da 60 bin dönüm yerde inşallah 3 bin megavatlık güneş santralini
kuracağız. Bu, doğru bir proje ve desteklerinizden dolayı da teşekkür ediyoruz.
60 bin dönüm yerde tarım arazisi olmamasına dikkat edeceğiz, mera vasfını
kaybetmiş olacak, mera arazisi olmayacak, tabiat varlıkları, kültür varlıkları
olmayacak. Buradan, bu dediğimiz saat çerçevesinde yaklaşık 6 milyar
kilovatsaat elde edeceğiz. Yani, hesapta ufak, sehven yapılmış bir hata var,
onu hatırlatmak isterim ve 13,3 sentten alacağız biz bunu. Burada harcanacak
para da yaklaşık 6 milyar dolar civarında olacak.
Şimdi gelelim nükleere: Nükleerde bunun
tam 6 katı elektrik elde edeceğiz, tam 6 katı, 40-42 milyar kilovatsaat
civarında elektrik elde edeceğiz, kapladığı alan dörtte 1’i kadar. Yani,
birinde 60 bin dönüm, birinde 15 bin dönüm ve 12,35 sentten alacağız ve
harcadığımız para açısından baktığımızda da diyelim ki 3 katını harcayacağız.
Bütün bunları karşılaştırdığımızda, 7 kat kadar -yalnızca teknik, “spec”ler
açısından söylüyorum- nükleer lehine bir gelişme var ama biz buna rağmen,
güneşin yapılmasının doğru olacağına inandığımız için başlıyoruz. Suyu da
yapmak lazım.
AYTUĞ ATICI (Mersin) – İnsan sağlığı
özellikle…
ENERJİ VE TABİİ KAYNAKLAR BAKANI TANER
YILDIZ (Devamla) – Tabii ki riskleri, insan faktörünü dikkate alacağız. İnsan
da bizim, sağlık da bizim, her birisi bizim.
Arkadaşlar, dünyadaki 442 santralin
yarısı, 220 civarındaki santral 3 ülkede kurulu vaziyette; Amerika Birleşik
Devletleri, Fransa ve Japonya. Herhâlde özgürlükler açısından, insan sağlığı
açısından bizden daha az önem veren ülkeler değil bunlar. Ben kamuoyunun doğru
bilgilendirilmesinden yanayım. Doğru bilgilendirdiğimiz kadar bunların tercih
edileceğine de inanıyorum ama şunu da söylemem lazım: Bir tanesi, nükleer güç
santrallerinin ithal yakıt oranı diğerlerden daha fazla değildir. Şu açıdan
söylüyorum: Tabii ki güneş ve yağmurdan, Allah’ın bize, bu ülkeye verdiği bu
kaynaklardan jeotermal de aynı şekilde elde ediliyor. Ama, nükleer santralleri
kurmuş olmamız hâlinde, her bir nükleer santralin devreye girmiş olması hâlinde
-hem Sinop’ta hem Mersin’de- 7,2 milyar dolarlık, bugünün parasıyla ve reeskont
edilmemiş hâliyle, yaklaşık 15 milyar TL’lik daha az doğal gazı ithal edeceğiz arkadaşlar.
Çünkü, biz, kuracağımız nükleer santrali Atatürk Barajı’nın yerine
kullanmayacağız. 
ENGİN ALTAY (Sinop) – HES yapalım HES,
HES. Bak, Boyabat’ta var HES, ne güzel.
ENERJİ VE TABİİ KAYNAKLAR BAKANI TANER
YILDIZ (Devamla) - Boyabat’taki HES’in yerine kullanmayacağız. 
ENGİN ALTAY (Sinop) – 10 tane daha
yapalım ondan ya.
ENERJİ VE TABİİ KAYNAKLAR BAKANI TANER
YILDIZ (Devamla) - 10 tane daha Boyabat tesisi yapalım, bir yandan da Türkiye
büyüyor ve genişliyor, nükleer santral de yapalım. 
ENGİN ALTAY (Sinop) – Yeni teknoloji,
yeni…
AYTUĞ ATICI (Mersin) – Yapmayalım Sayın
Bakanım. Yapmayın, ah alırsınız. 
ENERJİ VE TABİİ KAYNAKLAR BAKANI TANER
YILDIZ (Devamla) - Bunlarla alakalı sayın milletvekilim, gelişmiş ve son
teknolojiyi kullanacak bir yapıyı kurgulamamız lazım. 
AYTUĞ ATICI (Mersin) – Japonya hepsini
kapattı Sayın Bakan, bilginiz var mı? Almanya da kapatıyor. 
ENERJİ VE TABİİ KAYNAKLAR BAKANI TANER
YILDIZ (Devamla) - Her bir kazanın kendimize oluşturduğu bir risk var, bir
tehdit var. Bu tehditleri fırsata dönüştürecek yapıyı hep beraber kurgulayalım.

Japonya 6,2 trilyon dolarlık gayrisafi
yurt içi hasılasıyla beraber, yalnızca 2013 yılında 40 milyar dolar fark verdi
arkadaşlar. 
AYTUĞ ATICI (Mersin) – Versin ya, insan
sağlığından önemli mi? Çocukların kanser olmasından önemli değil.
ENERJİ VE TABİİ KAYNAKLAR BAKANI TANER
YILDIZ (Devamla) - Enerjiye giden rakam demiyorum, 40 milyar dolar, yalnızca
farka giden para verdi. Bizim tabii ki bunlara verecek bir farkımız yok ve şunu
da bu kürsüden özellikle belirtmek isterim ve altını çizerek özellikle söylemek
isterim: Japonya nükleer güç santrallerini birer birer devreye almak durumunda
kaldı, 52 tanesini sıfıra indirmişti, şu anda 13 tanesini tekrar devreye aldı. 
AYTUĞ ATICI (Mersin) – Hepsini kapatıyor
şimdi. Onları da kapatıyor Sayın Bakan, 5’e düştü, kapatıyor. 
ENERJİ VE TABİİ KAYNAKLAR BAKANI TANER
YILDIZ (Devamla) - Bundan sonra, bu sayı artarak devam edecektir. Ne zaman?
Güvenlik sistemlerini daha da devreye alarak. 
Bizim, gelişen Türkiye’nin yapısını şu
şekliyle kurgulamamız lazım: Nükleerden bir parça, doğal gazdan bir parça,
yenilenebilir enerji kaynaklarından çok parça, yerli kaynaklarımızdan, kömürden
çok parça, ithal kömürden az parça yaparak Türkiye’nin enerji portföyünü
kurgulamamız lazım ve Türkiye, bakın, on iki yıl öncesine göre tam 2 kat enerji
kullanıyor, bundan on yıl sonrasında yine 2 kat enerji kullanacak; her
birimizin refah seviyesi arttıkça bunlardan daha fazla kullanacak. 
Ben, bütün enerji kaynaklarının
gelişmesinde vermiş olduğunuz destekten dolayı bir kez daha teşekkür ediyorum. 
Hepinizi saygıyla, sevgiyle
selamlıyorum. (AK PARTİ sıralarından alkışlar) 
BAŞKAN – Teşekkür ederim. 
Soru-cevap bölümünde bir soru var. 
Sayın Genç, buyurun. 
KAMER GENÇ (Tunceli) – Teşekkür ederim.

Efendim, şimdi, üniversiteler başladı.
Her gün istinasız 5 veya 6 öğrenci bana telefon ediyor “Yurt bulamadık.” diyor.
Şimdi o kadar zor durumda ki bu öğrenciler. Hükûmet ne tedbir alıyor? 
Bakın, bugün, Türkiye’nin en önemli
sorunlarından birisi gençlik sorunu yani gençler üniversiteye başlıyor, yurt
yok. Nereye gidecek bu insanlar? Bir de köyden gelenler, fakir aile çocukları
var. Evvela, bunu nasıl çözeceklerini Hükûmet bize bir şey etsin. 
Bir de bu Karayollarındaki taşeron
işçilerin taşeron işçi olarak çalışamayacağı, devamlı işçi olarak çalışması
yönünde Danıştayın kararları var. Defalarca burada söyledik, bu taşeron
işçilerin sorununu nasıl çözecekler? Bunu bir açıklasınlar, Vatandaşlar her gün
bizi telefonla arıyor “Kardeşim, bizim bu sorunumuzu dile getirmiyorsunuz.” diyorlar;
bunlara bir çözüm bulalım. Yani burada, tamam, bazı şeyleri söyleyelim ama
böyle, yargı kararını yerine getirelim… 
(Mikrofon otomatik cihaz tarafından
kapatıldı) 
BAŞKAN – Sayın Atıcı… 
AYTUĞ ATICI (Mersin) – Teşekkür ederim
Sayın Başkan. 
Sayın Bakan, çok güzel rakamlar
verdiniz, hepsi paraydı. Ne kadar para harcarsak harcayalım, bir çocuğun kanser
olmasından daha önemli değildir. Bugün, Almanya’daki nükleer santrallerin 5
kilometre yarıçaplı alanında kanser oranı 2,2 kat artmıştır hiçbir sızıntı
tespit edilmemesine rağmen; bir. 
İki: “Büyüyoruz, enerjiye ihtiyacımız
var…” Çok haklısınız. Eğer güneşi yeterince kullanırsanız 2023 değil, 2050
yılına kadar kullanacağımız enerjinin tam 4 katını elde edebilirsiniz. Bunların
hesapları var, ben uzun uzun girmedim, çok da Meclisin sabrını taşırmak
istemiyorum. Hesaplar bellidir. Nükleer santralden vazgeçtiğiniz zaman, o zaman
önünüzde düğmemi ilikleyeceğim, sizi saygıyla selamlayacağım. O zamana kadar da
asla bunu yapmayacağım. 
BAŞKAN – Cevap verecek misiniz Sayın
Bakan? 
ENERJİ VE TABİİ KAYNAKLAR BAKANI TANER
YILDIZ (Kayseri) – Evet.
Sayın Başkan, değerli arkadaşlar;
tabii, biz burada hep beraberce bu çatı altında görev yapıyoruz. Siz, yalnızca
güneşi destekliyor olsanız da nükleer santrale taraftar olmasanız da eyvallah.
AYTUĞ ATICI (Mersin) – Hayır, rüzgârı
da destekliyoruz, HES’i de, uygun linyiti de, yeter ki uygun yapın. 
ENERJİ VE TABİİ KAYNAKLAR BAKANI TANER
YILDIZ (Kayseri) – Yani şöyle ifademi düzelteyim: Yenilenebilir enerji
kaynaklarını destekliyor olsanız da nükleer santrali desteklemiyor olsanız da
ben sizin önünüzde önümü ilikleyeceğim. Yani -bir arkadaşlık hukuku olarak-
burada milletvekilleri olarak hep beraber görev yapıyoruz. Tabii ki her
birimizin nükleer santrali aynı derecede tasvip etmesi beklenemez. Bütün
bunların risk analizlerini yaptık. Siz doktorsunuz, tıp dünyasından
geliyorsunuz, tabii ki bu konuyu bizden daha iyi bilirsiniz. Bir kemoterapiden
daha önce ister tomografi isterse MR çekimiyle alakalı yapılan çekimlerdeki bir
insan vücudunun aldığı radyasyon nükleer santralin yanındaki yaşadığınız on
yıldan daha fazla. Tekrar seçerek söylüyorum cümlemi: Bir defa MR
çektirdiğinizde hem de çok kesitli, işte o hassasiyeti yüksek MR’lardan
çektirdiğinizde, hele hele nabzınız 80’nin üzerinde olursa aldığınız radyasyon
miktarı 2,5-3 katına çıkıyor. Bütün bunların ışığı altında, nükleer santralin
yanında on yıl yaşasanız o MR’dan elde ettiğiniz radyasyondan daha fazlasını
alamıyorsunuz. Tabii ki bunların her birisiyle, coğrafyayla oynadığınız her an
aslında riskin arttığı andır. Bu açıdan ben bir şey demiyorum. 
Tabii, Sayın Milletvekilimiz
söylediler, yurt bulunmasıyla alakalı.
Değerli arkadaşlar, Gençlik ve Spor
Bakanlığımız bu konuda Kredi ve Yurtlar Kurumuyla beraber son derece yoğun bir
çalışmada bulunuyor. Özellikle son gelişmelerin yurtlardaki yapılanmayı,
yurtlara yerleşmeyle alakalı dizaynı değiştirdiğini gördük. Bazı yerlere çok
fazla yüklenmeler oldu ama biz bütün öğrencilerimizin barınmayla alakalı
ihtiyaçlarını karşılamak durumundayız.
Karayollarıyla alakalı, taşeron… En son
“taşeron yasası” diye bahsettiğimiz yasayla beraber, Karayollarının asli iş
unsurlarının haricindeki işlerle alakalı tabii ki bir yargı kararı da oldu.
Hangisi asli iştir, değildir, bunların tanımlamasıyla da alakalı farklı bir
karar oldu. Tabii ki önümüzdeki süreçte bunları net olarak da göreceğiz. 
Ben teşekkür ediyorum. 
KAMER GENÇ (Tunceli) – Üç sene olmuş,
yargı kararı var. 
BAŞKAN – Sayın Yılmaz…
Buyurun. 
DİLEK AKAGÜN YILMAZ (Uşak) – Teşekkür
ederim Sayın Başkan. 
Sayın Bakan, Soma’da 301 işçinin öldüğü
maden şirketinin de yine İstanbul’da 10 işçinin iş cinayetine kurban gittiği bu
rezidans inşaatının da, her ikisinin de, iş güvenliğiyle ilgili denetimlerini
NCA diye bir şirketin yaptığını biz kamuoyundan öğrendik. Her ikisinde de bu
kadar ağır ihmal, artık ihmal değil, neredeyse kasta varan bir ihmal söz
konusuysa bu NCA şirketiyle ilgili, denetim şirketi, iş güvenliği şirketiyle
ilgili herhangi bir yaptırım yapmayı düşünüyor musunuz? Bu konuda nasıl bir
gelişme var? Bunları öğrenmek istiyorum sizden. 
BAŞKAN – Buyurun Sayın Bakan. 
ENERJİ VE TABİİ KAYNAKLAR BAKANI TANER
YILDIZ (Kayseri) – Evet, değerli arkadaşlar, tabii, Soma’da 301 işçimizi
kaybettiğimiz o elim kazadan sonra 10 kardeşimizi de tabii ki asansör
faciasında yitirdik. Bundan her birimiz üzüntülüyüz. Ailelerine tekrar
başsağlığı diliyoruz, kendilerine Allah’tan rahmet diliyoruz. 
İş güvenliğiyle alakalı özellikle
Çalışma Bakanlığımızın, malum, yaptığı bir inceleme var. Adli soruşturmalar,
idari soruşturmalar devam ederken aynı zamanda kurumlarımızın da, özellikle
işçi sağlığı ve iş güvenliğiyle alakalı müfettişlerimizin de yürüttüğü bir
çalışma var. Bunun aynı şirket olması tabii ki o şirket açısından dikkatleri
üstüne çeker ama özellikle münhasıran son asansör kazasıyla alakalı, teknik
gerekçelerle mi olmuştur, idari bir inisiyatif kullanmada bir sıkıntı mı
olmuştur, bunların her birisi o incelemelerden sonra kamuoyuyla paylaşılacak.
Tabii ki denetim şirketi de bunun istisnası değildir. 
BAŞKAN – Teşekkür ederim. 
Sayın milletvekilleri, 2’nci madde
üzerinde… 
AYTUĞ ATICI (Mersin) – Sayın Başkan,
benim söz talebim var; daha dört dakikamız var. 
BAŞKAN – İkinci defa mı girdiniz
sisteme?
AYTUĞ ATICI (Mersin) – Evet efendim.
BAŞKAN – Ben silinmedi zannetmiştim de
o yüzden…
Buyurun Sayın Atıcı. 
AYTUĞ ATICI (Mersin) – Teşekkür ederim.

Sayın Bakan, uzatmayacağım yani
gerçekten vâkıf olmadığınız konuda konuşmak doğru değil. MR, çünkü röntgen
yaymaz, biliyorsunuz manyetiktir. Röntgen çektiren insanlar bilerek, isteyerek
o ışını almaya razı olarak giderler çünkü faydası zararından daha fazladır. O
yüzden eğer oradaki yöre halkı nükleer santrali istiyorsa yapın. Açık
söylüyorum, gelin, sandığı koyun, referandumunuzu yapın. Bölgenin milletvekili
olarak konuşuyorum, oradaki yöre halkı, iddia ediyorum AKP’lilerin de en az
yüzde 60’ı “hayır” diyecektir nükleer santrale. Çernobil’i, Fukuşima’yı da ne
olur aklınızın bir kenarında tutun. Bunlar normal giderse böyle ama bir kaza
olduğunda Allah korusun bunun altından ne siz kalkabilirsiniz ne bir başkası
diyelim. İsterseniz cevap da vermeyin, uzatmayalım çünkü aksi takdirde ben de
konuşacağım. 
ENGİN ALTAY (Sinop) – Soru değil,
bakın, öneriydi; cevap vermeyin Sayın Bakan.
AYTUĞ ATICI (Mersin) – Öneriydi, sadece
öneriydi. 
BAŞKAN – Teşekkür ederim.
2’nci madde üzerindeki görüşmeler
tamamlanmıştır.
2’nci maddeyi oylarınıza sunuyorum:
Kabul edenler… Kabul etmeyenler… 2’nci madde kabul edilmiştir.
3’üncü maddeyi okutuyorum:
MADDE 3 – (1) Bu Kanun hükümlerini
Bakanlar Kurulu yürütür.
BAŞKAN – 3’üncü madde üzerinde söz
isteyen yok.
Görüşmeler tamamlanmıştır. 
3’üncü maddeyi oylarınıza sunuyorum:
Kabul edenler… Kabul etmeyenler… 3’üncü madde kabul edilmiştir.
Sayın milletvekilleri, tasarının tümü
açı oylamaya tabidir.
Açık oylamanın elektronik cihazla
yapılıp yapılmamasını oylarınıza sunuyorum: Kabul edenler… Kabul etmeyenler…
Kabul edilmiştir. 
Açık oylama için üç dakika süre
veriyorum ve süreyi başlatıyorum. 
(Elektronik cihazla oylama yapıldı) 
BAŞKAN – Sayın milletvekilleri, Türkiye
Cumhuriyeti Hükümeti ile Azerbaycan Cumhuriyeti Hükümeti Arasında Trans Anadolu
Doğal Gaz Boru Hattı Sistemine İlişkin Mutabakat Zaptının Onaylanmasının Uygun
Bulunduğuna Dair Kanun Tasarısı’nın açık oylama sonucu:
Kullanılan oy sayısı : 233
Kabul : 231
Ret : 
1
Çekimser : 
1(x)
 Kâtip Üye  Kâtip
Üye
 Muharrem Işık  Fehmi
Küpçü
 Erzincan  Bolu”
Böylelikle tasarı kabul edilip
kanunlaşmıştır.
Birleşime on dakika ara veriyorum.
Kapanma Saati:
17.41
DÖRDÜNCÜ OTURUM
Açılma Saati: 17.49
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 139’uncu Birleşiminin Dördüncü Oturumunu açıyorum.
Danışma Kurulu önerisi üzerine Genel
Kurulda alınan karar gereğince, 3’üncü sırada yer alan, 641 sıra sayılı
Kırıkkale Milletvekili Ramazan Can’ın Ceza Muhakemesi Kanununda Değişiklik
Yapılması Hakkında Kanun Teklifi ve Adalet Komisyonu Raporu’nun görüşmelerine
başlayamıyoruz.
Şimdi, 4’üncü sırada yer alan, Türkiye
Cumhuriyeti ile İran İslam Cumhuriyeti Arasında Tercihli Ticaret Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
3.-  Türkiye
Cumhuriyeti ile İran İslam Cumhuriyeti Arasında Tercihli Ticaret Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu Raporu
(1/940) (S. Sayısı: 628) (x)
BAŞKAN – Komisyon? Burada.
Hükûmet? Burada.
Komisyon Raporu 628 sıra sayısıyla
bastırılıp dağıtılmıştır.
Tasarının tümü üzerinde Milliyetçi
Hareket Partisi Grubu adına Kayseri Milletvekili Sayın Yusuf Halaçoğlu
konuşacak.
Buyurun. (MHP ve CHP sıralarından
alkışlar)
MHP GRUBU ADINA YUSUF HALAÇOĞLU
(Kayseri) – Teşekkür ederim Sayın Başkanım.
Değerli milletvekili arkadaşlar,
hepinizi saygıyla selamlıyorum.
Devletlerin komşularıyla olan
ilişkileri, onların bölgelerinde etkin hâle gelmesinde en önemli rolü oynayan
unsurdur. Özellikle de kültürel medeniyet alanında ve kültür alanında birbiriyle
yakın olan devletlerin yakınlaşması bu konuda daha da önem taşır ve bölge
barışının sağlanmasında da son derece önemli bir rol oynar. 
Türkiye Cumhuriyeti ile İran arasındaki
ticari ilişkilerin geliştirilmesi adına Tercihli Ticaret Anlaşması’nın onaylanması,
iki ülke arasındaki yıllar içerisinde çeşitli problemlerle gelişmemiş olan
ticaretin daha da gelişmesi için önemli bir adım olacaktır. Nitekim, İran İslam
Cumhuriyeti’nin kurulmasından sonra Türkiye Cumhuriyeti’yle olan ilişkileri çok
da iyi derecede sayılacak bir konumda değildi. Ancak 1994’lerden, 95’lerden
itibaren İran’la olan ilişkiler çok daha iyi bir konuma gelmiştir. Nitekim,
yakın bir dönemden söz edecek olursak -ki şunu özellikle belirteyim: Türk Tarih
Kurumu Başkanlığım zamanında İran’la yaptığımız ortak birtakım projeler
çerçevesinde İran’ın hemen her bölgesini gezmiş bir kişi olarak şunu
söyleyebilirim ki İran gerçekten çok köklü bir devlettir- Persler gibi,
Sasaniler gibi çok kadim medeniyetlere sahip olan bir coğrafya üzerinde kurulmuş
olan İran’ın ondan sonraki dönemlerde Türk devletlerine mekân olarak ev
sahipliği yaptığını görüyoruz ki yaklaşık bin yıllık bir dönemde yani 1925’e
kadar Türk devletlerinin hâkim olduğu bir coğrafya olmuştur. 
En son 1925’te -Kaçar Hanedanı’nın-
Pehlevilerin başa geçişine kadarki dönem, dediğim gibi, Karakoyunlulardan
İlhanlılara, Selçuklulardan Safevîlere, Safevîlerden Afşarîlere ve Kaçarlara
kadar olan bu dönem İran tarihi açısından da son derece büyük önem taşır ve
özellikle Safevîler döneminden itibaren -tabii, Nadir Şah da dâhil- o
dönemlerde Osmanlı Devleti’yle olan ilişkileri gerçekten günümüze kadar
yansıyan bir durum ortaya çıkarır. Öyle ki son zamanda bile İran’dan gelen
heyetlerin çok kalabalık olarak gelmesi veya Türkiye’den İran’a giden heyetlerin
büyük kalabalıklar altında gitmesi, aslında bu geleneksel iş birliğine
bağlıdır. Öyle ki İran’dan gelen heyetler Osmanlı Devleti zamanında Türk
sınırlarına girdiği andan itibaren elçilik heyetinin tüm masraflarının Osmanlı
Devleti tarafından karşılandığı, keza aynı şekilde Osmanlı Devleti’nden
gidildiğinde de oradan karşılandığı görülmektedir. Aslında bu bir yakın
ilişkinin ötesinde bir rekabetin de göstergesidir.
Bu rekabet ortamı 1639 yılına kadar
devam etmiştir ve Kasr-ı Şirin Anlaşması’yla çizilen sınırlar günümüze kadar
gelmiştir, hiç aksamadan ve bozulmadan gelmiştir. Bu bakımdan İran ile Türkiye
arasında geçen yaklaşık üç yüz otuz beş yıl gibi bir sürede en küçük bir sınır
sorunu veyahut da iki devlet arasında rekabet teşkil edecek bir sorun olmamıştır.

Yakın döneme geldiğimizde, 2012’de
Türkiye ile İran arasındaki ticaret hacmi 22 milyar dolara kadar çıkmıştır
ancak bunun yaklaşık 5 milyar dolarlık kısmı kıymetli madenlerden oluşmaktadır;
altın ticareti, götürülüp getirilmesi gibi. Bir yıl sonrasında yani 2013
yılında bu oran 14,6 milyar dolara kadar düşmüştür ama bunda muhakkak ki
İran’ın nükleer çalışmaları sebebiyle Avrupa Birliği ve Amerika devleti
tarafından uygulanan ambargolar da önemli rol oynamıştır. Nitekim Türkiye ile
İran arasındaki dış ticaret açığı 6,2 milyar dolara ulaşmıştır. İşte, bu
ticaret anlaşmasıyla bu ticaret hacminin 30 milyar dolara kadar çıkması
planlanmaktadır. 
Meclis Başkanımızla birlikte İran’a
gittiğimizde, geçen bahar döneminde, aslında şunu görmüştük: Oradaki iş
adamlarımızla yaptığımız görüşmelerde İran’la ticaret hacmimizin sadece para
transfer meselelerinin halledilmesiyle 30 milyarların üzerine çıkacağı
kendileri tarafından belirtilmişti. Nitekim aslında büyük ağırlığı doğal gaz
teşkil etmesine rağmen İran’la olan ilişkilerimizde, diğer alanlarda, sınai
üretim ticaretinde de çok önemli bir rol oynanabilir.
Değerli milletvekilleri, kısa bir özet
yaptım. Aslında 2014’te de 12 milyar dolarları geçmiş bir ticaret hacmimiz var.
İran’dan alınan doğal gazın -tabii resmî bir rakam olmamakla beraber- 1000
metreküpü alanı 490 dolar olarak alınmaktadır ki bu, Azerbaycan’dan aldığımız
doğal gazdan 155 dolar daha yüksek, Rusya’dan aldığımız gazdan da 55 dolar daha
yüksektir. Tahkim Kuruluna başvuran Türkiye’nin bu konuda neler elde ettiğini
doğrusunu isterseniz tam olarak bilmiyorum şu an için ama burada şu önemli:
Bütün bu ticaret tabii ki iki ülkeyi birbirine yaklaştıran en önemli
hususlardan biri olmakla beraber, Türkiye ve İran’ın stratejik olarak birbirine
yakın durmak mecburiyeti de vardır. Zira Orta Doğu’da meydana gelen olaylar
çerçevesinde meseleye baktığımız zaman İran’ın Türkiye için, Türkiye’nin de
İran için son derece büyük, âdeta sigorta sayılacak bir değeri vardır. Bu iki
ülkenin yakınlaşması, Orta Doğu’da, Amerika gibi veya Rusya gibi birtakım
devletlerin de bu bölgeye olan emellerini ortadan kaldırabilecek veya en
azından belli bir seviyede tutabilecek nitelikte olacaktır. 
Zira diğer bir yönü de: Türkiye’nin
İran üzerinden Orta Asya’ya açılışının ana kapısı İran’dır, kara yolu
üzerinden. Dolayısıyla, İran’ın bu bakımdan da Türkiye için son derece büyük
bir önemi vardır. Hele hele Orta Doğu’da meydana gelen olaylar yani Suriye’yle,
Irak’la, Filistin’le, İsrail’le olan ilişkilerimiz veya Mısır’ı göz önüne alacak
olursanız bu bölgelerde meydana gelen şu anki olaylar, Türkiye’nin bu bölgeye
olan ihracatını çok büyük ölçüde ortadan kaldırmıştır ama en önemlisi, bu
ihracatı ortadan kaldırmanın ötesinde bölgede bir mezhepsel nüfuz mücadelesinin
de meydana geldiğini, ortaya çıktığını görmezden gelmemiz mümkün değildir.
Bugün ortaya çıkan IŞİD’in, özellikle Sünni olmayan Müslümanlar üzerindeki
etkileri ve hatta İslam’da hiç yeri olmamasına rağmen “Allahuekber” diyerek
insanların kafasını kesmesi, bir defa, bu bölgede, aslında Osmanlı Devleti’nin
19’uncu yüzyılda mücadele ettiği Vehhabi anlayışıyla, Vehhabi mezhebinin görüş
açısıyla, İslam’a bakış açısıyla eş değer olarak görülebilir. Nitekim, Vehhabi
de, Osmanlı Devleti’nin mücadele ettiği Vehhabilerdeki Suud El Faysal’ın büyük
dedesi El Suud o bölgede, Osmanlı Devleti’ne başkaldıran ve mücadele eden en
önemli kişilerden biridir. 
Aynı şekilde,
özellikle o bölgeye gitmiş, hacca gitmiş olan insanlar da muhakkak ki
sahabelerin mezarlarının bile yerle bir edildiği bir yapı görmüştür. Onun
ötesinde, Suudilerin geçmiş dönemde, Peygamberimizin mezarını bile ortadan
kaldırmayı düşündükleri bir dönemde, İslam dünyasından gelen tepkiler üzerine
bunu ortadan kaldırmaktan vazgeçtiklerini de tarihlerde okuyabilirsiniz.
Mezarlara karşı böylesine büyük bir düşmanlıkları var. 
Nitekim bugün
IŞİD’in yaptığı da aynıdır. Camileri gösterişli bulup onları havaya uçuran,
özellikle Şii camilerinde daha alayişli, gösterişli bir cami iç yapısı, mekânı
olduğunu göz önüne alırsanız bunları ortadan kaldıran ama diğer taraftan da
türbeleri de bombalayıp yerle bir eden bir anlayışın temsilcileri olarak ortaya
çıkmışlardır. Aslında IŞİD İslam içerisinde kangren sebebi olarak
sayabileceğimiz bir fikrin ve anlayışın temsilcileridir, İslam dünyasında fitne
çıkaran ve İslam dünyasını altüst eden bir anlayışın temsilcileridir. 
Her ne kadar bu
örgütün Amerika Birleşik Devletleri, İsrail gibi devletler tarafından organize
edildiği ve Türkiye’nin de bunlara yardım ettiği söz konusu ediliyorsa da bunu
şu açıdan değerlendirmek gerekir: Aslında IŞİD’in İsrail’e karşı bir harekete
girmemesi ve sadece Şii Müslümanlara yönelik bir harekât içerisinde bulunmaları
bunu doğrular niteliktedir. Nitekim, IŞİD’in Bağdat’a doğru ilerleyişi ve
Irak’ta elde ettiği, Suriye’de elde ettiği bölgeler sonrasında gücünü ispat
etmesi ve kendisine güven duymasıyla Irak’ın kuzeyine yönelmesinden sonra ancak
Amerika Birleşik Devletleri IŞİD’e karşı tavır almıştır. Zira, o zamana kadar
aslında El Maliki’nin elinde bulunan petrol bölgelerinin bir şekilde Kuzey
Irak’a bağlanmasında IŞİD önemli bir rol oynamıştır. İşte, bu çerçeve
içerisinde, İran IŞİD’e karşı mücadele eden bir devlettir. 
Diğer taraftan,
Türkiye’nin terörle mücadelesinde, PKK’yla mücadelesinde İran’ın çok önemli bir
rolü var idi. Keza aynı şekilde, Suriye’nin başlangıçta olmasa bile daha
sonraki dönemlerde çok önemli bir rolü vardı. Aslında, Türkiye’nin Suriye,
Irak, İran gibi devletlerle -ki Atatürk zamanında da bu, Bağdat Paktı’yla
perçinlenmiştir- bunlarla iş birliği hâlinde hareket etmeleri aslında Orta
Doğu’da barışın sağlanmasında birinci derecede önemli bir rol oynayan politika
olacaktı. 
Aslında, 61’inci Hükûmet ilk
kurulduğunda ve Sayın Davutoğlu Dışişleri Bakanı olarak ilk defa göreve
başladığında “sıfır sorun” olarak adlandırdığı politikasında çok doğru bir
politikayla işe başladı. Suriye’yle olan ticaret anlaşmaları ve vizeler
sebebiyle aslında Orta Doğu’da Amerika’nın da, Avrupa’nın da beklemediği veya
İsrail’in beklemediği çok önemli bir adım atılmıştı. Bu adım birdenbire
Batılılar tarafından tenkit edilmeye başlandı ve hatta Türkiye’nin kendi
mecrasından çıkan bir devlet olarak nitelendirilmesine sebep oldu. Aslında
Türkiye, çıkmış olduğu mecradan kendi ana mecrasına oturuyordu bu politikayla
ve nitekim Türkiye’den Suriye’ye, Suriye’den Türkiye’ye büyük bir ticaret ve
insan giriş çıkışı oldu.
Diğer taraftan, Suriye’nin –ki o
tarihlerde Suriye’ye gitmiştim- hemen hemen Türkiye sevdalısı bir hâle
geldiğini, kapalı çarşılarında, Şam’da, vesair çeşitli yerlerde, bütün dükkânlarda
Türk bayraklarının yer aldığını görmüştüm ama ne gariptir ki ve neden ortaya
çıkmıştır ki Suriye’yle ilgili bu politika birdenbire değişti ve Suriye’yle
düşman kardeşler hâline gelindi. Esad, aslında Türkiye’yi bir yerde kendisine
örnek alan bir politika izlemeye başlamıştı. Samimi olarak söylüyorum ki -o
tarihte siyasetle de alakam yoktu, Tarih Kurumu Başkanı olarak- Halep’te, Halep
Üniversitesinde “Türkiye’nin Orta Doğu politikasında Suriye’nin yeri ve önemi”
konulu bir konferansa gitmiştim ve ilginçti ki o zamana kadar baskı altında
bulunan Türkmenler o konferansımda bana Türkçe sorular sordular, böyle bir
imkân tanınmıştı ve Halep’e gittiğinizde, Halep surlarının dibindeki
kafeteryalarda, birçok Türkmen’in, size, Türk diliyle gelip konuştuklarına şahit
olmuştum. Aynı şekilde, kiraladığım arabayla Hama, Humus, Şam, Tartus gibi
illeri görmenin ötesinde, diğer bir gün de Rakka, Deyrizor, Meskene ve muhakkak
ki Süleyman Şah Türbesi’nin bulunduğu Caber Kalesi’ne gittim. Kendim
kullandığım arabada bir kere yolda durdurulmadım. Böylesine büyük bir yakınlık
kurulmuş bir ülkeyle birdenbire, bir gün içerisinde düşman olmanın anlamını
herhâlde değerlendirmek gerekiyor. İşte bu politika, Türkiye'nin bu politikası,
yanlış politikası, ondan sonraki politikası bugün İsrail’in Gazze’yi
bombalamasında, Filistin’i bombalamasında en önemli etkenlerden biridir. Zira,
İsrail’i durduran en önemli güç, askerî güç, kara gücü Suriye gücüydü.
Mısır’ın, Suriye’nin, Irak’ın ve Libya’nın -ki bunlar İsrail’le savaşan
devletlerdi- bunların kendi iç kargaşası içerisine hapsedilmeleri sebebiyle
İsrail artık rahatça at oynatır hâle geldi. İran’a karşılık Türkiye’de kurulan
Kürecik’teki radar istasyonu, aslında, yine bunun sebeplerinden bir tanesiydi. 
Türkiye'nin Orta Doğu’da uzlaştırıcı,
Orta Doğu’da barışı sağlayıcı en önemli ülke olduğunu düşünüyorum. Bugün bile,
Türkiye, Suriye’deki kargaşaya son verebilecek tek ülkedir; yine, Irak’taki
kargaşaya son verebilecek tek ülkedir; yine, Mısır’da ve Libya’daki kargaşaya
son verebilecek tek ülkedir ama politikalarından vazgeçip yanlış yaptıklarını
idarecilerin kabul etmesi gerekir yani yanlışlarından dönmesi gerekir. 
Suriye’nin güvenliği, Suriye’nin tek
devlet olarak ayakta kalması Türkiye'nin sigortasıdır, Türkiye'nin ayakta
kalması demektir. Keşke, Türkiye, politikasında, Rusya’yı da içine alan, Türk
cumhuriyetlerini içine alan, Azerbaycan’ı, Gürcistan’ı, İran’ı, Irak’ı,
Suriye’yi içine alan yeni bir birliğe doğru gidebilse. Bakın, dünyanın en uzak
köşelerinden gelen insanlar, devletler, on bin kilometre öteden gelen
devletler, Orta Doğu’daki enerji merkezlerinin bulunduğu bu bölgelere hâkim
olmaya çalışıyorlar.
Aslında,
şurasını iyi düşünmemiz gerekir: Orta Doğu, dünya enerjisinin yüzde kaçını
üretiyor? Dünya petrollerinin yüzde kaçı Orta Doğu’dan ve Orta Asya’dan
çıkıyor? İnancınız olsun ki, yüzde 70’i bu bölgeden çıkıyor ama bu arada şunu
da ifade etmek istiyorum: Amerika Birleşik Devletleri, dünya petrollerinin
yüzde 26’sını harcayan ülkedir. Yine, Avrupa Birliği ülkeleri dünya petrollerinin
yüzde 20’sini kullanan ülkelerdir. Yani dünya petrollerinin yüzde 46’sı Amerika
Birleşik Devletleri ve Avrupa Birliği ülkelerince tüketiliyor. Demek ki, kendi
ülkelerinde yeterli olmayan petrolün bulunduğu sahalara hâkim olmak bu
devletler için olmazsa olmazlardandır. Ama yanı başımızdaki coğrafyalarda
onların güdümünde giden, onların arkasından, gölgesinden giden bir politikanın
izlenmiş olması Türkiye'nin yararına değildir. Dolayısıyla, bu bölgede Türkiye
başlangıç olarak İran’la yapacağı bu ticaret anlaşmasını diğer sözünü ettiğim
devletlerle de aynı şekilde yapmak mecburiyetindedir. Ekonomik ilişkilerden
başlayan sürecin siyasi sürece de etki etmeyeceğini hiç kimse söyleyemez.
Dolayısıyla, buradan başlayıp bu ülkelerle siyasi olarak iş birliğine doğru
giden bir yapı meydana geldiği zaman Avrupa Birliğinde olduğu gibi “Avrasya
Birliği”ni kurmak işten değildir. Dolayısıyla, böyle bir coğrafyada kurulacak
bir birliğin hem kendi içindeki, iç dinamizmdeki durum sebebiyle iç
çatışmaların önüne geçeceği hem birçok rekabetin önüne geçilebileceği, barışın
sağlanabileceği bir ortam doğuracaktır. Yani şöyle düşünün: Azerbaycan
topraklarının yüzde 20’sini işgal etmiş olan Ermenistan, böyle bir birlik
karşısında ne yapacaktır? Kendi geleceğini garanti altına almak için işgal
ettiği toprakları Azerbaycan’a devrettiği takdirde kendi geleceğini de garanti
altına alacaktır. Dolayısıyla, birlik ülkeleri içerisinde çatışma çıkmayacağına
ve anlaşma yoluyla çözümleneceğine göre, Orta Doğu’da kargaşanın da önüne
geçilecektir. Ama bunu yapmak zor bir şey değildir.
Avrupa Birliği
ülkeleri, inancınız olsun ki, Orta Çağ’dan itibaren birbirlerini kırmaktan
başka bir şey yapmıyorlar. Din harpleri, Otuz Yıl Harpleri, Yüz Yıl Savaşları
ve ardından Birinci Dünya Savaşı, ardından İkinci Dünya Savaşı, kimisi
Protestan, kimisi Katolik, kimisi Anglikan, kimisi Lutherizm, vesaire gibi
değişik mezhepler altında bulunuyorlar. Mesela bir Katolik ile bir
Protestanı siz aynı dinden göremezsiniz, âdeta ayrı dinler altındadırlar ve
birbirleriyle Müslümanlardan daha fazla düşmandırlar. Bu çerçeve içerisinde
meseleye baktığınız zaman, onlar bir birlik hâline gelebiliyor ve bir çatı
altında bulunabiliyorlarsa âdeta İslam dünyası sayılacak sözünü ettiğim
coğrafyada bir birliğin kurulmaması söz konusu bile edilemez. Dolayısıyla, bu
çerçeve içerisinde İran’la yapılan bu anlaşmanın bu şekliyle değil, daha da
geliştirilmesi en büyük temennimizdir. 
Bu bakımdan,
İran’la yapılan bu anlaşmayı Milliyetçi Hareket Partisi olarak desteklediğimizi
belirtiyorum ve anlaşmanın başarıyla sonuca ermesi ve her iki ülkeye de faydalı
olmasını diliyorum.
Hepinizi
saygıyla selamlıyorum. (MHP sıralarından alkışlar)
BAŞKAN –
Teşekkür ederim.
Halkların
Demokratik Partisi Grubu adına Şırnak Milletvekili Sayın Hasip Kaplan konuşacak.
Buyurun.
HDP GRUBU ADINA
HASİP KAPLAN (Şırnak) – Halkların Demokratik Partisi Grubu adına hepinizi
saygıyla selamlıyorum.
Türkiye-İran ilişkileri uzun yıllardır
ve hâlâ sıcak bir şekilde sürüyor. Çok önemli gelişmeler Orta Doğu’da oluyor ve
bu gelişmeler Orta Doğu’da olurken Orta Doğu’da Suriye’yle başlayan Esad
rejimine karşı ve Irak’taki IŞİD olayından sonra İran’ın rolünün Mısır’la
birlikte giderek öne çıktığını görüyoruz. Bu aşamada Türkiye’nin tercihli ticaret
anlaşması yapması çok gecikmiş bir olay. Yani “Günaydın. Bugüne kadar
neredeydiniz ey Hükûmet, ey Dışişleri; bu kadar kadim bir komşu ülkeyle,
tarihsel bağları olan bir ülkeyle, İran’ın Farsi, Azeri, Kürt yurttaşları,
Beluciler, yani bu tarihî bağlarla beraber çok geç kalmadınız mı?” demek gerekiyor.
Yani hiç mi belleklerinizde, Van’ın Özalp ilçesinde Muğlalının 33 kurşununu,
bir sınır ticaretinde, bir hayvan ticaretinde Ahmet Arif’in “domdom kurşunu”
dediği gerçeği görmediniz mi? 
Bugün, Hükûmetiniz döneminde sınır
ticaretinde, İran’la mazot ticareti, bir bidon mazot için son bir yılda 100’ü
aşkın kişinin öldüğünü size hatırlatmak istiyorum. Aslında size bir şey daha
hatırlatmak istiyorum, ilginç bir şey bu; Özalp’ın Yukarı Tulgalı köyü var,
burada 240 kişi yaşıyor arkadaşlar, kurşun yemeyen yok, bu sınır köyünde kurşun
yemeyen yok. Tam sınırda, öbür tarafı da akraba, gidip gelip ticaret yapınca,
buradan, Türkiye'den asker kurşunu sıkıyor, öbür taraftan, İran’dan asker
kurşunu sıkıyor ve sadece son bir yılda 11 yurttaşımız yaşamını yitirmiş bu
köyde. Vahim bir olay değil mi? Sınır ticareti… 
Peki, bu 240 nüfuslu köyde bir bidon
mazot için herkes kurşun yiyorsa, Roboski her gün orada yaşanıyorsa bir sorun
yok mu? Var. 
Peki, bu sorun bu ticaret anlaşmasının
içinde var mı? Yok arkadaşlar. Kolaylaştırmalar var, iki ülke karşılıklı olarak
şöyle bir kalem çıkarmışlar, Türkiye -altılı gümrük tarife pozisyonu- 140 tarım
ürününde İran’a tarife indirimi uygulayacak. Tarım ürünü arkadaşlar. Yani
anlayacağınız, domates, kabak, patlıcan, hadi üzüm de olsun, portakal, incir de
olsun, fındık, pancar…
Şimdi, İran’dan tarife indirimi ve kota
artırımıyla ilgili bir konu bu. İran’dan da Türkiye altılı gümrük tarifesi
bazında 125 sanayi ürünü -dikkatinizi çekiyorum- İran’dan Türkiye’ye 125 sanayi
ürünü… Bir terslik yok mu bunda?
RAMAZAN KERİM ÖZKAN (Burdur) – Hayır,
tersi, bizden oraya.
HASİP KAPLAN (Devamla) - Şimdi, bakın,
İran’ın ise altılı gümrük tarife pozisyonu bazında 125 sanayi ürününde
Türkiye’ye tarife indirimi sağlanması kararlaştırılmış. 
Şimdi, biliyorsunuz, doğal gaz
aldığımız zaman Enerji Bakanı bunu anlatırdı “Nakit para istemiyor İran, altın
istiyor…” Nasıl gitti o ödemeler, hiç bilginiz var mı? O ödemeler nasıl yapıldı
arkadaşlar? Neyse, ben o derin konuya girmeyeceğim ama şunu söylemek istiyorum:
Şu an IŞİD’in Irak’taki petrol rafinerilerine yüklenmesiyle birlikte şimdi Irak
mecburen benzin ve mazotunu Türkiye’den, Batman’dan alıyor, İran-Irak sınırında
olan kesimde de mazot ticareti, bidon ticareti, benzin ticareti artmış yani
konjonktürel bir olay. 
Şimdi, burada, şunu iyi görmek lazım:
Şimdi, Türkiye ile İran arasında kaç tane sınır kapımız var? Gürbulak Sınır
Kapısı var, Doğubeyazıt üzerinden İran’a, bu önemli bir kapıdır, en doğudan;
Van Özalp’te Kapıköy var, bu Kapıköy yine en işlek kapılardan birisi; Hakkâri
Yüksekova’da Esendere Sınır Kapısı var, bir de Boralan. Iğdır milletvekilleri
yok burada, Sinan olsaydı bilirdi, kapalı diye biliyorum, kapalı diye geçti,
onlar daha iyi bilgi verirdi. Yani, 3 tane sınır kapısı var arkadaşlar. Şimdi,
Hükûmete sormak istiyorum: Roboski’de 34 yurttaşımızın öldürüldüğü noktaya 2
bin asker yığılmıştı. Ezidiler Şengal’den göç yolu olarak, tek yol olarak orayı
kullandığı için, oradan ola ki katırlarla bir bidon mazot veya diğer kaçakçılık
yapılır diye 2 bin asker bu çözüm sürecinde Roboski’ye yığılmış. Bir,
Ezidilerin gelmesi engelleniyor; iki, sınır ticareti nedeniyle bitmeyen bir
olay var. Yani, aynı şey Roboski’de yaşanıyor, Şemdinli’de yaşanıyor,
Yüksekova’da yaşanıyor, Van’da yaşanıyor, Iğdır’da yaşanıyor, Ağrı’da
yaşanıyor.
Şimdi, arkadaşlar, burada politikada
bir yanlışlık var, tespitte bir yanlışlık var. Tamam, bu ürünleri
kotalandırırsınız, indirirsiniz, bunu anlarım. Ama, Türkiye’nin, bakın,
gördüğünüz gibi, burada saydım ben, 3 tane sınır kapısı var İran’la; Irak’la şu
an Habur Sınır Kapısı var, onunla 1 tane daha düşünülüyor, Uludere’de o
yapılmadı, 2 tane olacak; bir de Suriye’yle çok kapı var, Suriye’de zaten durum
malum. Bulgaristan ve Yunanistan kapıları var. Buralarda, sınır boylarında
yaşayan köylerin nüfusunu aldığınız zaman, yerleşim ve ikametlerini
çıkardığınız zaman orada birkaç yüz bin yurttaşımız yaşıyor. Bunlara Özal
döneminde bir vesika çıkarılmıştı sınır ticareti için. Bu sınır ticareti bugün
Edirne’de yapılıyor; Yunanistan’dan Edirne’ye geliniyor, Edirne’den
Yunanistan’a gidiliyor; iki gün, hafta sonları harçsız geçebiliyorlar; bilmem
kaç dolara kadar alışveriş yapabiliyorlar. Peki, kardeşim, bu sınır ticaretinde
kurşun sıkmaktan başka siyasetiniz yok mu? Yani, en ufak, 100 liralık, 100 dolarlık
bir mal için kurşun mu sıkacaksınız yurttaşınıza, tek çözüm bu mu? Ben bunu
gördüm. Orada sınıra gittim, bir paşa ilginç gelmişti bana. Bana “Vekil Bey,
seni vururum.” dedi o paşa. “Niye vurursun?” dedim. “Burası Türkiye toprakları
değil.” dedi. “Peki, Türkiye toprakları değilse, bu karakol kimin karakolu?”
dedim. “Türkiye’nin.” “Sen kimin komutanısın?” “Türkiye’nin.” “E peki, sen beni
niye vuracaksın?” “E, hudut namustur. Sen hududu geçtin, seni vuracağım.” dedi.
Sen karakolunla geçmişsin, oraya, tepeye karakol kurmuşsun, üstünde de
oturuyorsun, helikopterinle de iniyorsun. Milletin vekili geliyor, diyorsun ki:
“Sınırı geçtin.” Sınır neresi? O Hezil Çayı işte. Çayın ötesinde karakolu
kurmuş Bilican Tepesi’ne. Bilican Tepesi Kürdistan toprakları içinde. Gitmiş,
Kürdistan toprakları içinde karakol kurmuş. Paşa da o karakola helikopterle
tepeden iniyor, aşağıdan gitmiyor. Vekil de gidince “Vururum seni. Hudut
namustur. Hududu geçmişsin.” diyor. Paşa, karakoluyla, tankıyla, helikopteriyle
ve topuyla geçmiş öbür tarafa. Bu zihniyeti değiştirmek lazım arkadaşlar. Hâlâ
komşu ülkelerle… “Soydaş” diyorsunuz, “akraba” diyorsunuz, “Aynı dinin
mensubuyuz.” diyorsunuz ama zihniyet militer. Yani, böyle bir militer zihniyeti
değiştirmediğiniz sürece ve bu sınır ticaretini sınırda yaşayanlara belli bir
dolar düzeyinde bir hak olarak -100 mü, 500 mü, ne olursa artık- getirmediğiniz
sürece bu sorunu çözemezsiniz ve her gün bir yerde bir sorun yaşanır. Bunun
köklü çözümü bu. Hükûmete defalarca anlattık. Bunun başka çözümü yok
arkadaşlar.
Şimdi diyeceksiniz “Koskoca iki devlet
arasındaki ticaret sözleşmesinden sınır ticaretine...” Evet, sınır ticaretine.
Burada can yanıyor, insanlar ölüyor. Hâlâ o suç kurşunları… Muğlalı’dan bu yana
insan öldürülüyor. 21’inci yüzyıldayız. Hiç mi Meclisin zoruna gitmiyor insan
öldürülmesi? Kaçakçı diye niye kendi yurttaşını öldürüyorsun? Van’ın Özalp
ilçesinde, köyün içinde bayram günü bir tane İran’dan gelen kaçakçı… Sizin
“İran’dan gelen” dediğiniz Iğdırlı Azeri Türkü o taraftadır, bu taraftadır.
Kürt’ün akrabası bu taraftadır, aşiretin devamı bir taraftadır. Hepsi
akrabadır, öyle sınırlar çizilmiş ama, Kasr-ı Şirin’den bu yana da çizilse
hepsi akrabadır. Şimdi, burada yaşam hakkının güvence altına alınması için 2
hükûmet arasında görüşme yapılırken bu konuşulmuyor; böyle bir anlayış olabilir
mi?
Peki, İpek Yolu’nun otoban geliş gidişi
Şırnak’tan sonra Uludere, Beytüşşebap üzerinden İran’a giden yol yani
Erzincan’dan inecek olan yol, Zigana’dan birleştirilecek olan yol. Neden bu
proje durduruldu? Durdu, neden? Bu aktif bir kara yolu ticaretinin…
KEMALETTİN AYDIN (Gümüşhane) – Zigana
yolunun ihalesi sürüyor şu anda. 
HASİP KAPLAN (Devamla) – Zigana’dan,
Erzincan üzeri, aşağı inelim.
KEMALETTİN AYDIN (Gümüşhane) – 1,5
milyonluk ihale sürüyor şu anda.
HASİP KAPLAN (Devamla) - Yani
Zigana-Erzincan, Erzincan’dan, Siirt üzerinden İran kapısına ulaşılması lazım.
Bunun için de Şırnak’ta Kasrik Boğazı’nı geçmeniz gerekiyor yani Kasrik
Boğazı’nı geçmediğiniz zaman bu olmuyor.
Şimdi, ben burada şuna dikkat çekerek
bitirmek istiyorum: Arkadaşlar, ders çıkarmak lazım. İran’la Irak arasında 1980
ve 1988 yılları arasında tam sekiz yıl süren bir savaş oldu. Çabuk unutuluyor,
hafızaları yoklamak lazım. 1 milyon kişi öldü arkadaşlar, 1 milyon kişi. 150
milyar dolar -yani, global rakamlar bunlar- harcama oldu. Burada sekiz yıl
İran-Irak savaşı, Watergate skandalı patlak verdi, bilmem neler oldu, bir sürü
şey oldu ama arkasından tekrar 1990’lı yıllarda Irak’ta bugün yaşananlar var,
bugün yaşananların doğurduğu bir IŞİD var. 
IŞİD’le ilgili kurulan bir çekirdek
ülkeler koalisyonu konuşuluyor ve İran buradan hamle yapıyor, diyor ki: “IŞİD’e
karşı mücadele içinde varım.” Şimdi, Türkiye burada, IŞİD’e karşı mücadelede 49
görevlisinin IŞİD’in elinde olmasından duyduğu kaygı nedeniyle mi çekimser
duruyor yoksa gerçekten bu konuda politika olarak netleşmediği için mi? Burada
çok net bir şey söyleyeyim, zaten burada Diyanet İşleri Başkanı da açıkladı,
herkes de açıklıyor. Böylesi bir gücün denetimi sağlanmadığı takdirde en büyük
hedef Türkiye’dir, unutmayın. 
Kobani’de, Rojava’da Kürtlere saldırı
olurken… Üç senedir bu Mecliste anlatıyoruz; anlatamadık, dinlettiremedik size.
Üç senedir Kobani’de Kürtlere saldırıyorlar, Kürt halkı orada direniyor ve bir
halk direniyor, bir tek direnenler onlar. Şengal’de direndikleri zaman Cezire
Kantonu’ndan YPG gitti, Şengal’deki halkı, Türkmenleri, Yezidi Kürtleri korudu.
Şimdi göç yollarındalar. 
Eğer bu ciddi sorunları biz yerinde
tespit edip kontrol edemezsek Mısır’ın ve şimdi de İran’ın Orta Doğu’da güç
hamlesi yaptığı bir dönemde Türkiye maalesef her şeyin gerisinde kalmakla
kalmaz, şöyle bir tehlikeyle karşı karşıya kalır: Terör örgütlerine yardım eden
ülkeler listesine alındığı anda her şey biter arkadaşlar. Bu tehlikeyi bazıları
görmüyor olabilir. Bakın, bu çok ciddi bir tehlikedir. O zaman ne ekonomi kalır
ne ticaret kalır ne ikili ilişkiler kalır. Onun için çok sağlıklı bir şekilde
bu olayı konuşmamız lazım. 
Dış politika, Şii-Sünni ekseninde,
ideoloji ve mezhep ekseninde geliştirilip raya oturtulmaz. Hiçbir dış
politikada bu yoktur. Ama son yıllardaki bu yanlış, dış politikanın mezhep
eksenine oturtulması şunu akla getiriyor: Kardeşim, Türkiye Hanefi-Şafi
yoğunluklu bir mezhep, IŞİD de Selefi, öbür tarafta Şiiler var, Ezidiler var,
Süryaniler var, Türkmen’in Sünni’si var, Şii’si var, hepsi katliama maruz
kalıyor. Kim veriyor, bu değirmenin suyu nereden geliyor? Diyorlar ki: “Katar.”
Suudi Arabistan da viyaklamaya başladı kuyruğuna basılınca. Yani burada
Türkiye'nin de lojistik destekler sağladığı söyleniyor, Diyanetinden Emniyetine
kadar bunların desteklendiği söyleniyor. Şimdi, Ezidi yurttaşlarımız
Uludere’den giriyor, bir tas çorbaya muhtaç. İnsanlığa karşı sınav hâlindeyiz,
sınav içindeyiz. Yani, Türkiye, elbette ki bir zamanlar, 91 göçünde, oradaki
yüzbinlere kucak açtı, şu an 1,5 milyon Suriyeliye kucak açmış. Elbette ki
oradan gelen Ezidi’ye kucak açacağız, oradan gelen Arap, Türkmen, kim olursa…
Bu ülkenin büyüklüğü buradadır, bu ülkenin onurlu duruşu bu noktadadır, bu
ülkenin sahiplenmesi bu noktadadır. Zaten tarihinizi kuracaksanız,
stratejinizi, önümüzdeki dönemde bin yıllık strateji kuracaksanız, işte
sayıyorum kapıları, bakın: Iğdır’dan, Gürcistan sınırından inelim, Ermenistan
sınırından gelelim Afrin’e kadar, İskenderun, Antakya’ya kadar hep bu
coğrafyada Kürtlerle komşu ve birlikte yaşamak zorundayız. Yaşamak zorundayız,
akraba olarak, soydaş olarak, Kürt, Türk, Türkmen, Arap, yani bunun hukukunu
oluşturmak zorundayız. Bu hukukun oluşturulmasında Türkiye öncü ve etkili rol
oynamak zorundadır. Bu öncü ve etkili rolü oynarsa, ekonomi, ticaret, sosyal ve
siyasal ilişkiler gelişir, onun dışında bir gelişme olmaz. Çünkü, unutmayın,
IŞİD Şah İsmail Türbesi’ne geldi. IŞİD Kobani’ye geldi, sınıra, Türkiye’nin 10
kilometre yakınındadır; Akçakale’nin oralarda, Ceylanpınar’da karargâhlarını
kurdular, Antep’te kurdular.
Bakın, Şengal’e saldırdıkları zaman
Habur’a uzaklıkları 20 kilometreydi. Tuzhurmatu’ya saldırdıkları zaman, Türkmen
bölgesine, Erbil’e yaklaşmaları 30 kilometreydi; ellerindeki füzeler,
ellerindeki silahlar, bulundukları yerden vurabilir kapasitedeydi. Ama bunu
öngören YPG’nin güçleri, Cizre’nin karşısındaki Derik ilçesinden yola çıkıp,
Derik ilçesinden Şengal’e ilk ulaşan kuvvet olarak IŞİD’i durdurabilmiştir
oradan.
Yine, Kandil’den Mahmur’a giden HPG
gerillaları, orada 15 bin yurttaşımız mülteci, Türkiye’den giden 15 bin Türkiye
Cumhuriyeti vatandaşı Mahmur’daydı, IŞİD oraya saldırdığı zaman onları güvenli
bir şekilde oradan alıp başka bir bölgeye aldıktan sonra savaşçılarını oraya
koyup orada IŞİD’le savaşarak orayı IŞİD’den geri almıştır. Şimdi bu
gerçeklikleri çok iyi tahlil edemezsek uluslararası ilişkilerde ve ticarette
önümüzdeki dönemi göremeyiz. Bunu görürsek, bakın, inanın Türkiye’nin önü
açılır, Türkiye-Irak ilişkileri yeni Hükûmetle beraber gelişir. Suriye’deki
dost ilişkilerini geliştirirsek çok farklı bir noktaya geliriz. Türkiye’nin
önünü açmak varken, politikaları bunun üzerine kurmak varken bir bidon mazot
için yurttaşına kurşun sıkan devleti, anlayışı, Hükûmeti kabul edemeyiz biz,
biz buna isyan ederiz, bizim tepkimiz bunadır. Eğer Şengal’de kız çocukları
kaçırılıp köle gibi pazarda satılan Ezidi yurttaşlarımıza bir kap yemek, bir
barınakta bu Türkiye yardımcı olamıyorsa hepimiz beraber, bu ayıp bize yeter.
Onun için olacağız, başka yolu yol arkadaşlar.
HARUN KARACA (İstanbul) – Atıyorsun!
HASİP KAPLAN (Devamla) – Nasıl?
HARUN KARACA (İstanbul) – Ne alakası
var söylediğinle?
HASİP KAPLAN (Devamla) – Neyin ne
alakası neyle?
HARUN KARACA (İstanbul) – Ezidileri burada
kim misafir ediyor şu anda?
HASİP KAPLAN (Devamla) – Bizim yerel
belediyelerimiz.
BAŞKAN – Teşekkür ederim Sayın Kaplan.
HASİP KAPLAN (Devamla) – Bütün belediye
örgütlerimizden başka kim ilgileniyor söyler misiniz?
HARUN KARACA (İstanbul) – Atıyorsun!
HASİP KAPLAN (Devamla) – Sizin AK
PARTİ’li kaç belediye kaç kamyon yardım gönderdi?
BAŞKAN – Sayın Kaplan...
HASİP KAPLAN (Devamla) – Kaç tane AK
PARTİ’li belediye kaç kamyon yardım gönderdi, çık konuş, gel bu kürsüye. 
BAŞKAN – Sayın Kaplan, teşekkürler.
HASİP KAPLAN (Devamla) – Hadi, gel,
gel, gel konuş, öyle laf atmakla olmaz, gel konuş.
BAŞKAN – Tasarının tümü üzerindeki
görüşmeler tamamlanmıştır.
Maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir.
HASİP KAPLAN (Devamla) – Kaç tane
kamyon gönderdiniz, kaç tane çadır gönderdi belediyeleriniz? Söyleyin AK
PARTİ’liler, insanlık, namus, gelin çıkın, konuşun, laf etmek kolay, kürsü
burada.
BAŞKAN – Sayın Kaplan, lütfen...
1’inci maddeyi okutuyorum:
Türkiye Cumhuriyeti
ile İran İslam Cumhuriyeti Arasında Tercihli Ticaret Anlaşmasının
Onaylanmasının Uygun Bulunduğuna Dair Kanun Tasarısı
MADDE 1- (1) 29 Ocak 2014 tarihinde
Tahran'da imzalanan "Türkiye Cumhuriyeti ile İran İslam Cumhuriyeti
Arasında Tercihli Ticaret Anlaşması"nın onaylanması uygun bulunmuştur.
BAŞKAN – 1’inci madde üzerinde
Cumhuriyet Halk Partisi Grubu adına Ramazan Kerim Özkan konuşacak, Burdur
Milletvekili. (CHP sıralarından alkışlar)
HASİP KAPLAN (Şırnak) – Saygısızlık
yapmakta kusur etmiyorsunuz. Ayıp ediyorsunuz. Özür dilemen lazım, özür dilemen
lazım. Ayıp ya!
BAŞKAN – Tamam Sayın Kaplan.
HASİP KAPLAN (Şırnak) – Utanma yok ya.
Ayıp ya! İnsanlık dramı yaşandı, soykırım yaşandı, toplu katliam yaşanıyor;
konuşmaya bak ya.
CHP GRUBU ADINA RAMAZAN KERİM ÖZKAN
(Burdur) – Sayın Başkan Değerli Milletvekilleri; yüce heyetinizi saygıyla
selamlıyorum. 
HASİP KAPLAN (Şırnak) – Yok mu sizin de
hiçbiriniz? Tepki göstermiyorsunuz.
BAŞKAN – Sayın Kaplan, konuştunuz yirmi
dakika. Tamam…
RAMAZAN KERİM ÖZKAN (Devamla) – Şimdi,
konu uzadı. Sevgili ziraat mühendisi arkadaşlarım, veteriner hekimler, su ürünü
mühendisleri, toprak mühendisleri, zootekni mühendisleri ve teknikerler;
sizlerle ilgili güzel bir pozisyon oluşmuştu burada. Maliye Bakanımız
buradaydı, yine Tarım Bakanımız buradaydı ama o konuya açıklık getirmek
istiyorum çünkü “tweet”lerden devamlı aldığımız, bugünlerde, tüm
milletvekilleri, Gıda, Tarım ve Hayvancılık Bakanlığındaki kadrolar
konuşuluyor. 
Ama burada bir ticari anlaşma yapıyoruz
Sayın Bakanım şu anda. Buradaki acizliğimizi gösteriyoruz. İran’dan bakın neler
alacağız, İran’a ne satacağız, neler alacağız, onları sizlerle paylaşmak
istiyorum. İran’daki ticari hacmimiz 2012 yılında 20 milyar dolar, biz 2 milyar
dolarlık satış yapıyoruz, 18 milyar dolarlık alış yapıyoruz. Geçen yıl 15
milyar dolar; biz yine 4… Diğerinde 4’tü, bunda 2 milyar dolarlık satış
yapıyoruz, 13 milyar dolarlık alış yapıyoruz. Şimdi hedefimiz ne: 30 milyar
dolarlık alış yapıp 6 milyar dolarlık satış yapmak istiyoruz. Ama bakın, tarım
ülkesi, 140 tarım ürününe karşılık 125 sanayi ürünü. Neler alacağız İran’dan,
tarım ve hayvancılık ülkesi? Sayın Tarım Bakanım burada olsa, bunları
anlattırdı. Haksızlık oluyor tarıma, bizim Türk çiftçisine haksızlık oluyor.
Neler alıyoruz bakın değerli vatandaşlarım… 
ENGİN ALTAY (Sinop) – Komisyon Başkanı
burada.
RAMAZAN KERİM ÖZKAN (Devamla) –
…Alabalık, Norveç ıstakozu, çipura, peynir altı su, taze peynir, yumurta,
işkembe, bağırsak, değişik çiçekler, domates, soğan, sarımsak, marul, hıyar,
patlıcan, enginar…
AYTUĞ ATICI (Mersin) – Hıyar var mı?
RAMAZAN KERİM ÖZKAN (Devamla) – Burada
öyle yazıyor, “hıyar” yazıyor burada.
…brokoli, karnabahar…
AYTUĞ ATICI (Mersin) – Hıyar bizde çok,
almasak da olur.
RAMAZAN KERİM ÖZKAN (Devamla) – Biz ona
“salatalık” da deriz ama burada “hıyar” yazıyor.
…bal kabağı…
RECEP ÖZEL (Isparta) – “İşkembe” nerede
yazıyor?
RAMAZAN KERİM ÖZKAN (Devamla) – Oku,
orada.
…nohut, nohudun kabuklusu var,
kabuksuzu var, hurma, incir, greyfurt, limon, karpuz, armut, ayva, kayısı,
vişne, kivi, turunçgiller, çay, safran, sebze, balıklar, som, uskumru, havyar,
çiklet yani sakız, beyaz çikolata, sakızlı jelatin şekerler, badem ezmesi.
Bizde ceviz ezmesi var, badem ezmesi var; bademin ana vatanı Türkiye, cevizin
ana vatanı Türkiye arkadaşlar. Bu olur mu, böyle bir anlaşma olur mu? Anlaşmaya
destek vermişiz. Neden? Ticaretimiz gelişsin diye. Benim arkadaşlarım da vermiş
Komisyonda ama burada bir eksiklik var, bir yanlışlık var. Bu eksikliği hep
beraber düzeltmek gerekiyor. 
Sütlü çikolata kırıntısı… 
Değerli arkadaşlar, bunları burada
konuşmayacağız da nerede konuşacağız? Bakın, ülkemiz şu anda “Yurt dışından
besi alacağım.” diyor. 100 besisi olana 40 besi ithal izni veriyor yurt
dışından, 200 besisi olana 80 besi ithal izni veriyor. Ee, benim 30 besim var,
ben ne yapacağım? Fakir fukaranın 20 besisi var, o ne yapacak? Bak, kurbanı
bekliyordu bu vatandaşlar. “İlle 100” Yani zenginin dostu olduk arkadaşlar. Bu
şekilde tarım ve hayvancılık yönetilmez. Zaten benim tarım ve hayvancılıkla
geçinen insanlarım dünyanın en pahalı mazotunu kullanıyor mu, en pahalı
elektriğini kullanıyor mu? Bakın, benim Burdur’un Dağarcık köyünden adam mesaj
çekmiş: “Su kuyularında enerji parası çok pahalı. Enerjinin hakkından
gelemiyoruz.” diyor. 
Bakın, mühendislerimiz, kadro bekleyen
mühendislerimiz “Biz hazırız. Yetiştirdi bu ülke bizi, kimimiz ziraat mühendisi
oldu, kimimiz veteriner hekim oldu, kimimiz su ürünleri mühendisi oldu, gıda
mühendisi oldu. Biz Tarım Bakanlığından kadro istiyoruz.” diyor. Bu İran’a
vereceğiniz parayı Tarım Bakanlığına aktarın, kıskanmıyoruz, Tarım Bakanlığına
aktarın -Maliye Bakanımız burada- kadro verelim, 10 bin kadro istiyorlar, bunu
20 bin yapalım. Üreticilerimiz de, köylümüz de, çiftçimiz de hep beraber bu
cennet vatanda çalışalım. 
Ovamız mı yok? Bizim Harran’ımız var,
Çukurova’mız var, Antalya’mız var, Burdur’umuz var, Trakya’mız var,
Karadeniz’imiz var, Bafra’mız var, Sakarya’mız var. Yok mu arkadaşlar? Bu
ülkede Konya’mız, tahıl ambarı Konya’mız, Polatlı’mız var. Ee, bu bölgelerde bu
kadar zenginliğimiz varken… Yani helva yapacağız, unumuz var, ateşimiz var,
yağımız var, şekerimiz var ama bir türlü bunu alıp, hep beraber oturup, bu
helvayı yapıp bu vatandaşımıza yediremiyoruz. Yazık değil mi bizlere? Biz
buraya niye geldik arkadaşlar? Biz sorun çözmek için geldik.
Bakın, o Maliye Bakanı Tarım Bakanına
atıyor; Tarım Bakanı Hükûmete, Başbakana atıyor. 
Arkadaşlar, oturun bir… Ortak koalisyon
değil. Burası koalisyon mu? Hayır, tek başına iktidar, güçlü iktidar. Bizden
uyarı ve öneri istiyorsunuz. İşte, ben uyarı, öneri yapıyorum. Bu ülkenin
yetiştirdiği o profesörlerimizin, öğretim görevlilerimizin, devletimizin
yetiştirdiği, üniversitelerimizin yetiştirdiği ziraat mühendislerine, veteriner
hekimlere, teknikerlere, su ürünleri mühendislerine, gıda mühendislerine bugün
sahip çıkmayacağız da ne gün sahip çıkacağız arkadaşlar? 
İran’a ne satıyoruz bakın: Bor, demir
çelik ve altın. Diğerleri? Yok. Yani, tavlada bir oyun vardır, zar atarsın,
İran devamlı düşeş atacak, dübeş atacak, 4 cihar atacak, sen hep yek, 2-1; hep
yek, 2-1, dü yek... Bu olur mu? Bunda yeniliriz arkadaşlar, İran’a karşı
yeniliriz. Kumar oynamakta amaç ütmek, bu ticaretteki, anlaşmadaki amaç Türk
çiftçisini desteklemek. Ama burada Türk çiftçisini desteklemek yok arkadaşlar.
Bunu anlayan varsa gelsin, anlatsın. 
AYTUĞ ATICI (Mersin) – Ramazan Bey, bir
Rıza Sarraf daha gelse olur mu acaba?
RAMAZAN KERİM ÖZKAN (Devamla) – Aynen
öyle. 
Bakın, Türkiye’de şu anda hastalıklar
var zaten. Hastalıkla mücadele için… Trakya’da mavi dil hastalığı var, Trakya
kaynıyor, hayvanlar ölüyor, karantina var, Anadolu’nun birçok ilinde şap var.
Bunu kim çözecek? Veteriner hekimler. Yine Doğu Anadolu’da Afrika hastalığı,
yani “nodüler ekzantem” diye, hayvanlarda görülen bir hastalık var, hayvan
pazarları kapalı. Bu hayvancılık Ankara’dan yönetilmez arkadaşlar. Hayvancılık
mercisi Burdur, Çanakkale, Trakya, Kars, Erzurum. İç Anadolu’da bizim küçükbaş
hayvancılığımız var, Sivas’ımız var, Konya’mız var. Bakın, ben trenle giderdim
eskiden Konya’ya giderken -sağ olun, teşekkür ediyoruz, hızlı tren bakın
mutluluğumuz, hepimizin mutluluğu- trenle giderken, kıyıda, köşede koyun
sürüleri görürdüm. Ama bu yıllarda gidiyorum koyun sürüleri kayboldu, kayboldu.
MEHMET NACİ BOSTANCI (Amasya) – Tren
hızlı, göremiyorsun. (AK PARTİ sıralarından gülüşmeler)
RAMAZAN KERİM ÖZKAN (Devamla) –
Kayboldu arkadaşlar. Göremeyenler dürbün taksın, baksın, benim gözlerim
görüyor, arıyorum. Ben o koyun sürülerinin önünde kaç köpek var, kaç koyun var,
kaç koç var içinde, onu biliyorum. Çobanı görüyorum, çobanı. Merkebin üstündeki
semerini dahi görüyorum. Görmeyenler görsün. Ben bir sürüye baktığım zaman
içindeki şişeği de görüyorum, koçu da görüyorum, kuzuyu da görüyorum, düveyi de
görüyorum. Yani, bakmak farklı görmek farklı arkadaşlar, bunları göreceksiniz.
Bak, görmediğiniz için kalktınız, İran’dan -biraz önce saydığım- Türkiye'nin
ürettiği ürünleri getirmeye çalışıyorsunuz.
Büyükşehir Yasası çıkardık yine burada. Bakın, yanlışlık var
arkadaşlar, büyükşehirde sorunlar... Yaylalar şu anda boş, yaylalar kimin
elinde belli değil. Benim görev yaptığım Korkuteli ilçesi var, onun Küçükköy’ü
var, yaylası var -köy bir yerde- geçmiş dönemde Milliyetçi Hareket Partili bir
arkadaşımız belediye başkanlığı yaptı, 60 kilometreden su getirdi, dün arıyorlar
beni, bu köyde su yok şu anda diye. Neden? Çünkü, Antalya’da ASAT’a bağladınız,
kendi içindeki su işini organize edemiyor büyükşehirler, yaylaları organize
edemiyor.
RECEP ÖZEL (Isparta) – Bu sene kuraklık var.
RAMAZAN KERİM ÖZKAN (Devamla) – Kuraklık yok, Cenab-ı Allah
veriyor. Her türlü şeyimiz var. İşte, hünersiz ellerde olduğun zaman suyu
bahane yaparsın, yağışı bahane yaparsın. Yağmur yağmadı, yok efendim kuraklık
oldu… Bahane yok arkadaşlar. Bizim ülkemizde her şey var. Su da var, yağ da
var, yayla da var, üretim de var, çiftçi de var. Ama o çiftçiye, o insanlara
önder olacak insanlar lazım. (AK PARTİ sıralarından gürültüler)
RECEP ÖZEL (Isparta) – Var. 
RAMAZAN KERİM ÖZKAN (Devamla) – Öğüt verme, örnek ol, örnek
ol, örnek. 
Ben örnek bir insanım arkadaşlar. Benim ismim “Kurtaran”
soyadım “Yaşatan”dı. Ben veteriner hekimim. Vatandaş koydu bu ismi, Kurtaran
Yaşatan. Ne demek bu? “Ancak, inek kuyruğunu kıvırsa bu gelir kurtarır.”
diyordu vatandaş. Bunu yaptık, vatandaşla beraber olduk. Yirmi yıl onlarla
beraber…
YILMAZ TUNÇ (Bartın) – Şu CHP’yi de bir kurtarsan ne güzel
olur.
RAMAZAN KERİM ÖZKAN (Devamla) – Arkadaşlar, kurtaracağız,
ülkeyi hep beraber kurtaracağız. Buna ihtiyaç var, diyaloğa ihtiyaç var,
konuşmaya ihtiyaç var. Bakın karşılıklı dinlemeliyiz.
AHMET YENİ (Samsun) – Müftü kurtaracak sizi. Müftü birinci
oldu, müftü el koydu partinize.
RAMAZAN KERİM ÖZKAN (Devamla) – Müftüye benim ihtiyacım yok,
ben müftü torunuyum, ben müderris torunuyum hiç merak etme. 
Değerli arkadaşlarım, yani sorun çok; bakın tapular, toprak
satışları… Hepinizde bu sorun var. Toprak satışları var. “Efendim senin mülkün
150 dönüm.” diyor. “Efendim benim 5 dönüme ihtiyacım var, 5 dönüm satacağım
çocuğumu okutacağım.” “Satamazsın.” diyoruz, kanun yaptık. Yanlış oldu arkadaşlar,
bunları düzeltmek Türkiye Büyük Millet Meclisinin görevi. İllerinizde bu
sorunlar yok mu, size gelmiyor mu? Tapuda kuyruklar var şu anda. Bolu’da,
Sakarya’da adam 1 dönüm satıyor, beş yıllık ihtiyacını karşılıyor ama diyor:
“Kardeşim senim 145 dönüm arazin var, ya hepsini satacaksın ya hepsini
kardeşine devredeceksin.” Elbette Toprak Koruma Kanunu’nu ülkemizin çıkarları
için yaşattık ama yanlışlık var, bunu kim düzeltecek? Biz düzelteceğiz. Nerede
Tarım Bakanı? “Benim haberim yok.” diyor. Toprak Reformu Genel Müdürlüğü bu
sorunu en kısa zamanda çözmelidir. Değerli arkadaşlar, bu çözülmedikten sonra
bu vatandaş ne yapacak? 
Bak, yurt, yurt, yurt; bugünlerde yurdu konuşuyoruz. Yurt,
kurs, burs, bugünün konusu bu. Sizde yok mu bu? Yurt, kurs, burs. Öğrencilerimiz
burs istiyor, para istiyor, para, para, para. Parasız saadet olmuyor. Kurs,
burs, yurt. 
RECEP ÖZEL (Isparta) – Burs ne, kurs
ne?
RAMAZAN KERİM ÖZKAN (Devamla) - Yani,
bunu anlayamadıysanız ben ne yapayım. 
Değerli arkadaşlarım, sorun, Türkiye
Büyük Millet Meclisidir. Bu sorunun çözüleceği günleri özlemle bekliyorum. 
Hepinize saygılar, sevgiler sunuyorum.
(CHP sıralarından alkışlar) 
BAŞKAN – Teşekkür ederim Sayın Özkan. 
1’inci maddeyi oylarınıza sunuyorum:
Kabul edenler… Kabul etmeyenler… 1’inci madde kabul edilmiştir. 
2’nci maddeyi okutuyorum: 
MADDE 2 - (1) Bu Kanun yayımı tarihinde
yürürlüğe girer.
BAŞKAN – 2’nci maddeyi oylarınıza
sunuyorum: Kabul edenler… Kabul etmeyenler… 2’nci madde kabul edilmiştir. 
3’üncü maddeyi okutuyorum: 
MADDE 3 - (1) Bu Kanun hükümlerini
Bakanlar Kurulu yürütür.
BAŞKAN – 3’üncü maddeyi oylarınıza
sunuyorum: Kabul edenler… Kabul etmeyenler… 3’üncü madde kabul edilmiştir. 
KAMER GENÇ (Tunceli) – Sayın Başkan,
oyumun rengini belirtmek üzere, şahsım adına söz istiyorum. 
BAŞKAN – “Kabul edilmiştir.” dedim. 
KAMER GENÇ (Tunceli) – Hayır, hayır
madde üzerine değil, oyumun rengini belirtmek üzere. Yani, 86’ncı maddeye göre,
oyumun rengini belirtmek üzere söz istiyorum. 
BAŞKAN – Peki, buyurun beş dakika. 
KAMER GENÇ (Tunceli) – Sayın Başkan,
değerli milletvekilleri; hepinizi saygıyla selamlıyorum. 
Tabii, uluslararası anlaşmalar bizim
Anayasa’mıza göre, kanunun üstünde, Anayasa seviyesinde. Uluslararası
anlaşmalar, eğer kanunlara aykırı olursa uluslararası anlaşmalar uygulanıyor ve
buna karşı da Anayasa Mahkemesine de dava açılmıyor. Onun için, uluslararası
anlaşmaların çok iyi incelenmesi lazım ve ona göre çıkması lazım. Ama, maalesef
bu, bizim Türkiye’de çok ciddi bir şekilde incelenmiyor. 
Şimdi, değerli milletvekilleri, bakın,
dün, sabah saat beş buçuğa kadar çalıştık, evvelsi gün, saat dörde kadar
çalıştık. Daha önce, biz bu Mecliste sabahleyin saat üçe kadar konuşurken güya
bu torba kanun çıkıyordu fakat birdenbire bir emir geldi, “Hemen Meclisi tatile
sokun.” dediniz. Şimdi de onun üzerine şu yayıldı: “Efendim, muhalefet
partileri atama bekleyen öğretmenlerin atanmasını engelliyor.” Dolayısıyla,
öğretmenler de bunu doğru bildiler. Hâlbuki yalan. 
Şimdi, bu torba kanunu çıktı dün. Ne
getirdiniz bu torba kanunla? Bu torba kanun, bana göre iki tane önemli şey yani
atama bekleyen öğretmenlere 40 bin kadro verildi, bir de Soma’daki işte o
kazada hayatını kaybeden insanların ailelerine getirilen yardım dışında bir şey
getirmedi.
Bakın, yargı yetkisini kaldırdı. Kamu
hizmeti görevlilerinin yargıya müracaatı hâlinde yürütmenin durdurulması
kararını yasakladınız, kararın uygulanmasını iki sene sonraya attınız; o da
karar uygulanmıyor. Ayrıca ne yaptınız? Büyük vergi cezalarını affettiniz,
vergi davalarını. Ne yaptınız?
Bakın, inci, elmas, mücevherattan
ÖTV’yi kaldırdınız. Niye kaldırıyorsunuz bunları biliyor musunuz? Sizin
adamlarınız bununla uğraşıyor. Yani sizin işiniz işçinin, memurun lehine kanun
çıkartmak değil, daima zenginin, daima devletin neresinde bir kaynak varsa, nerede
bir zenginlik varsa onlara hemen el atıp ve ondan sonra onu kendi cebinize
aktarıyorsunuz. 
Yahu, şimdi, değerli arkadaşlar, bakın,
bir memlekette hukuk olmazsa o memleket ayakta kalır mı? Şimdi, Ahmet Davutoğlu
Konya’da konuşuyor, “Bundan sonra Cumhurbaşkanları ve Başbakanlar mahkemeye
hesap veremez.” diyor. “Vermez” diyor, “veremez” değil, “vermez” diyor. “Onlar
ancak millete ve Allah’a hesap verirler.” diyor. Böyle bir saçma mantık olur mu
arkadaşlar? Yani adam hırsızlık yapacak… Kim olursa olsun, yani
Cumhurbaşkanlarının, Başbakanların hırsızlık yapma, talan yapma, yolsuzluk
yapma imtiyazı mı var? Yani bütün bunlar söylenecek laflar değildir. Yani
ağzından çıkan…
AHMET YENİ (Samsun) – Uydurma, uydurma…

RECEP ÖZEL (Isparta) – Cümleyi yanlış
okumuşsun. 
AHMET YENİ (Samsun) – Öyle bir şey
söylemedi. 
KAMER GENÇ (Devamla) – Siz herhâlde
okumamışsınız. 
Dolayısıyla, bakın, sayın
milletvekilleri, getirdiğiniz bu torba kanunla Türkiye’de aynı zamanda
mahkemelerde çıkan kararların uygulanmasını ortadan kaldırdınız. Ya, mahkeme
bir karar vermişse bu mahkemenin verdiği kararı nasıl ortadan kaldırıyorsunuz?
Ortada mahkeme kararının uygulanmasını istemediğiniz… Bakın, işte, Cengiz
İnşaata, Konya’da, Seydişehir’de 8,5 milyar dolara mal olan bir tesisi siz
getirdiniz ona 370 milyon dolara verdiniz. Bu Cengiz İnşaat kim biliyor
musunuz? Tayyip Erdoğan İstanbul Belediye Başkanıyken kendi köyü olan
Potomya’da kendisine saray yapan adam. 
AHMET YENİ (Samsun) - Yalan! Yalan
konuşuyorsun.
KAMER GENÇ (Devamla) – Düşünebilir musunuz?
Saray yapan adam. Tabii, hâlâ onun bedelini ödüyor ve devletin… Bakın, buna 3
milyar euro civarında inşaatlar verdiniz, hızlı tren inşaatlarını verdiniz.
Efendim, Bodrum’da devletin en kıymetli arazilerini verdiniz, 1 milyar dolarlık
bir koyu getirdiniz 150 milyon dolara verdiniz ve hemen arkasından da Ziraat
Bankasından bu kişiye 180 milyon dolar kredi verdiniz. Bakın, evinde ayakkabı
kutusunda para yakalanan Halk Bankası Genel Müdürü bir kişiye 575 milyon dolar
kredi veriyor ve kredi batıyor. O kredi karşılığında aldığı arazilerin bir
kısmı hazine arazisi çıkıyor. Arkadaşlar, bu kişi 575 milyon dolar krediyi
birisine veriyorsa…
CUMA İÇTEN (Diyarbakır) – At bakalım.
KAMER GENÇ (Devamla) - …ve bu hazine
arazisini teminat gösteriyorsa bu krediyi alan kişinin arkasında Başbakan,
bakan yahut da AKP’nin iktidar gücü olmasa böyle bir kredi verir mi? Sizin
yaptıklarınızı şimdiye kadar akıl mantık kabul etmiyor, vicdan kabul etmiyor,
Allah korkusu içinde olan insanların hiçbirisi kabul etmiyor. Şimdi bu kanuna
bakın…
Soruyoruz yahu, şimdi en önemli olay
yurt meselesi, gençlerimiz dışarıda kalmış, cevap vermiyorsunuz. Efendim
“Karayollarında çalışan işçiler taşeron sistemiyle çalışamaz.” diye Danıştay
karar vermiş üç senedir Danıştay kararını uygulamıyorsunuz.
(Mikrofon otomatik cihaz tarafından
kapatıldı)
BAŞKAN – Süreniz bitti.
KAMER GENÇ (Devamla) – Ne yapıyorsunuz
kardeşim? Dağdakiler bile kanunlara uyuyor ya.
Hepinize saygılar sunuyorum. 
BAŞKAN – Tasarının tümü açık oylamaya
tabidir.
AHMET AYDIN (Adıyaman) – Sayın Başkan…
BAŞKAN - Açık oylamanın elektronik
oylama cihazıyla yapılmasını oylarınıza sunuyorum: Kabul edenler… Kabul
etmeyenler… Kabul edilmiştir.
Buyurun Sayın Aydın.
AHMET AYDIN (Adıyaman) – Efendim, ben
de oyumun rengini belirlemek için söz isteyecektim ama. Sayın… 
BAŞKAN – Oyladım ama.
AHMET AYDIN (Adıyaman) – Sataşmadan
dolayı söz istiyorum Sayın Başkan.
BAŞKAN – Sataşmadan söz verebilirim.
Buyurun. (AK PARTİ sıralarından
alkışlar)
IX.-
SATAŞMALARA İLİŞKİN KONUŞMALAR
1.-  Adıyaman
Milletvekili Ahmet Aydın'ın, Tunceli Milletvekili Kamer Genç’in 628 sıra sayılı
Kanun Tasarısı’nda oyunun rengini belirtmek üzere yaptığı konuşması sırasında
Adalet ve Kalkınma Partisine sataşması nedeniyle konuşması
AHMET AYDIN (Adıyaman) – Sayın
Başkanım, çok değerli milletvekilleri; tabii bu yasama yılının son çalışma
dakikalarını geçiriyoruz. Aslında birlikte güzel işler de yaptık, güzel bir
şekilde kapatmayı da arzu ederdik. Bütün gruplara tabii bugüne kadarki
emeklerinden dolayı teşekkür ediyorum ama öyle birtakım isimler var ki hayatı
tamamen yalanlar üzerine kurulu, tamamen iftiralar, karalamalar üzerine kurulu
birtakım şahıslar maalesef her daim bu kürsüye çıktığında aynı ithamları, aynı
yalanları defalarca, papağan diliyle âdeta bu ezberi sürekli burada söylüyor.
Yazıktır, günahtır. Size de yakışmıyor, bu Parlamentoya da yakışmıyor. Elinizde
birtakım bilgiler, belgeler varsa mahkeme açıktır, savcılıklar açıktır, emniyet
açıktır. Burada aynı iddiaları, aynı yalanları insan söylerken yüzü kızarır be.

EBU BEKİR GİZLİGİDER (Nevşehir) –
Kararmış, kararmış; yüzü kararmış.
AHMET AYDIN (Devamla) – Yüzü kızarır
ama yüzü olanın yüzü kızarır; olmayana da, maalesef yüzü kararana da diyecek
bir sözümüz yoktur bizim. 
Değerli arkadaşlar, bu Parlamento, bu
milletin birliğini temsil eden, bu milletin egemenliğini temsil eden, iradesini
temsil eden bir Parlamentodur ve burada her birimiz bu milletin üslubuyla
hareket etmek durumundayız, değerleriyle hareket etmek durumundayız ve her
birimizin de kendi ifadelerimize çok iyi dikkat etmesi lazım. 
Şimdi, Sayın Başbakanımız “Biz hukuku
tanımayız.” demiş güya. Açıp baksalar, şu konuşmaları bir inceleseler; orada
söylenenleri… 
KAMER GENÇ (Tunceli) – Sen incele sen.
AHMET AYDIN (Devamla) – Ben de
oradaydım.
Değerli arkadaşlar, bu ülkede hukuk
devleti olsun diye demokrasiyi önceleyen, özgürlükleri önceleyen bir iktidarın
bir başbakanı… Kusura bakma, bu kadar ağır, bu kadar haksız ithamlarda
bulunamazsın ve milletimiz de itibar etmiyor. 
Bakın, bu yasama yılında, bu kadar
yasaların arasında 2 defa millete gittik hem yerel seçimlerde hem
Cumhurbaşkanlığı seçiminde. 
(Mikrofon otomatik cihaz tarafından
kapatıldı) 
AHMET AYDIN (Devamla) - Eğer bu
söyledikleriniz millet tarafından kabul görseydi, itibar etseydi bugün siz
burada olamazdınız. 
BAŞKAN – Teşekkür ederim Sayın Aydın. 
AHMET AYDIN (Devamla) - Bugün siz çok
daha ağır, çok daha sıkıntılı yerlerde olmayı arzu ediyorsanız ve … 
BAŞKAN – Teşekkür ederim Sayın Aydın. 
AHMET AYDIN (Devamla) - … AK PARTİ’nin
sürekli iktidar olmasını arzu ediyorsanız, kusura bakmayın, siz muhalefet
olmaya devam edersiniz. (AK PARTİ sıralarından alkışlar) 
BAŞKAN – Sayın Aydın, teşekkür ederim.
VI.-
 KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A)
Kanun Tasarı ve Teklifleri (Devam)
3.-
 Türkiye Cumhuriyeti ile İran İslam Cumhuriyeti Arasında Tercihli Ticaret
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/940) (S. Sayısı: 628) (Devam)
BAŞKAN - Oylama işlemini başlatıyorum. 
(Elektronik cihazla oylamaya başlandı)
KAMER GENÇ (Tunceli) – Sayın Başkan,
efendim, bana sataştı. 
ENGİN ALTAY (Sinop) – Bir dakika… 
BAŞKAN – Oylamayı başlattım.
KAMER GENÇ (Tunceli) – Ama sataştı
efendim. 
ENGİN ALTAY (Sinop) – Sayın Başkan, bir
hatip çıkıyor, grubumuza mensup bir milletvekilinin…
Sayın Başkan, oylama işlemini
durdurmanız gerekir.
BAŞKAN – Durdurmuyorum, oylamayı
yapacağım, düşüneceğim, talebini alacağım.
ENGİN ALTAY (Sinop) – Ne demek
“Oylamayı yapacağım, düşüneceğim?” 
BAŞKAN – Kapatmadım ki Meclisi, Meclisi
kapatmadım. 
ENGİN ALTAY (Sinop) – Böyle bir şey
olur mu Sayın Başkan? Böyle keyfîlik olmaz. Rica ediyorum.
BAŞKAN – Hayır, lütfen…
ENGİN ALTAY (Sinop) – Ne demek o ya?
Sayın Başkan, şimdi…
BAŞKAN – Oylama devam ediyor. Kapatınca
oylamayı söz verebilirim.
ENGİN ALTAY (Sinop) – Yapamazsınız, biz
ayaktayken oylama başlatamazsınız.
BAŞKAN – Başlatırım. 
ENGİN ALTAY (Sinop) – Size teessüf
ediyorum. Yazıklar olsun!
BAŞKAN – 69’uncu maddenin ikinci
fıkrasını okuyun.
ENGİN ALTAY (Sinop) – Ne münasebet
efendim ya? Babanızın çiftliği değil orası. Çok ayıp ya!
BAŞKAN – Okuyun, kim kime teessüf
edilecek, onu iyice öğrenin.
ENGİN ALTAY (Sinop) – Yazıklar olsun!
Yazıklar olsun!
BAŞKAN – Size yazıklar olsun! 
ENGİN ALTAY (Sinop) – Adam oradan
“yalancı” diyor.
BAŞKAN – Size yazıklar olsun!
AHMET YENİ (Samsun) – Yalancı değil mi
yani?
ENGİN ALTAY (Sinop) – Ayıp ya! Ayıp ya!
BAŞKAN – Her elini kaldırana istediği
zaman söz mü vereceğiz canım?
ENGİN ALTAY (Sinop) – Ne demek o?
Keyfinize göre mi söz vereceksiniz? 
BAŞKAN – Oku, İç Tüzük’ü oku.
ENGİN ALTAY (Sinop) – Siz okuyun o İç
Tüzük’ü.
BAŞKAN – İyi oku, ondan sonra konuş.
Bak, ben atmıyorum, saygılıyım, atmıyorum, yerine koyuyorum. Hadi bakalım… (AK
PARTİ sıralarından “Bravo Başkan!” sesleri, alkışlar) 
ENGİN ALTAY (Sinop) – Ben o işi senden
çok iyi biliyorum. Ayıp ya, çok ayıp!
BÜLENT TURAN (İstanbul) – Bravo
Başkanım!
(Elektronik cihazla oylamaya devam
edildi)
BAŞKAN – Sayın milletvekilleri, Türkiye
Cumhuriyeti ile İran İslam Cumhuriyeti Arasında Tercihli Ticaret Anlaşmasının
Onaylanmasının Uygun Bulunduğuna Dair Kanun Tasarısı açık oylama sonucunu
okuyorum:
Kullanılan oy sayısı : 228
Kabul : 222
Ret : 
4
Çekimser : 
2(x)
 Kâtip Üye  Kâtip
Üye
 Muharrem Işık  Fehmi
Küpçü
 Erzincan  Bolu”
Böylelikle tasarı kabul edilip
kanunlaşmıştır.
Birleşime beş dakika ara veriyorum.
Kapanma Saati:
18.56
BEŞİNCİ OTURUM
Açılma Saati:
19.02
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
-----0-----
BAŞKAN – Sayın milletvekilleri, Türkiye
Büyük Millet Meclisinin 139’uncu Birleşiminin Beşinci Oturumunu açıyorum.
Biraz önce açıkladığım sonuca göre 628
sıra sayılı Kanun Tasarısı kabul edilmiş ve kanunlaşmıştır.
Gündemimizde olağanüstü toplantı
çağrısına konu görüşülecek başka bir iş bulunmamaktadır. 
Bu nedenle, gündemde bulunan işleri
sırasıyla görüşmek için -Anayasa ve İç Tüzük gereğince- 1 Ekim 2014 Çarşamba
günü saat 15.00’te toplanmak üzere birleşimi kapatıyorum. İyi tatiller
diliyorum.
Kapanma Saati:
19.03




(x) 642 S. Sayılı Basmayazı 9/9/2014 tarihli
138’inci Birleşim Tutanağı’na eklidir.


(x) Bu bölümde Hatip tarafından Türkçe
olmayan bir kelime ifade edildi.


(x) Açık oylama kesin sonuçlarını
gösteren tablo tutanağa eklidir.


(x) 643 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 628 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




