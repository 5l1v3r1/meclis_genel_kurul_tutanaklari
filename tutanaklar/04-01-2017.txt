



TBMM Tutanak Müdürlüðü







TÜRKİYE BÜYÜK MİLLET MECLİSİ

TUTANAK DERGİSİ


50’nci Birleşim

4 Ocak 2017 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Elif
Doğan Türkmen’in, 5 Ocak Adana’nın düşman işgalinden kurtuluşunun 95’inci yıl
dönümüne ilişkin gündem dışı konuşması
2.- Samsun Milletvekili Erhan Usta’nın,
Samsun ilinin sorunlarına ve Çarşamba Havalimanı’nın durumuna ilişkin gündem
dışı konuşması
3.- Osmaniye Milletvekili Mücahit
Durmuşoğlu’nun, 7 Ocak Osmaniye’nin düşman işgalinden kurtuluşunun 95’inci yıl
dönümüne ilişkin gündem dışı konuşması

V.- AÇIKLAMALAR
1.- Bursa Milletvekili Erkan
Aydın’ın, Cumhurbaşkanı tarafından gelenekselleştirilen muhtarlar buluşmasına
katılmayı reddeden Trabzon’un Vakfıkebir ilçesi Çarşı Mahallesi Muhtarı
hakkında Cumhurbaşkanına hakaret iddiasıyla soruşturma açılmasına ilişkin
açıklaması
2.- Mersin Milletvekili Aytuğ Atıcı’nın,
AKP’nin laikliği savunan Halkevleri üyelerinden korktuğuna ve onları gözaltına
aldırmaya başladığına ilişkin açıklaması
3.- İstanbul Milletvekili Sibel Özdemir’in,
iktidarın uyguladığı ekonomi politikalarıyla enflasyon, işsizlik, düşük
istihdam, yüksek döviz kuru, TL’nin değer kaybetmesi gibi yapısal sorunlara
çözüm üretilmediğine ve Hükûmetin tüm mesaisini başkanlık sistemini getirecek
Anayasa değişikliğine ayırdığına ilişkin açıklaması
4.- Balıkesir Milletvekili Ahmet Akın’ın,
Balıkesir Büyükşehir Belediyesinin, Edremit Belediyesinin açtığı davayı emsal
alarak parkomat uygulamasına son vermesi gerektiğine ilişkin açıklaması
5.- Edirne Milletvekili Okan
Gaytancıoğlu’nun, Türkiye tarımında ciddi sorunlar olduğuna ve tarım
politikalarıyla ilgili bilgi almak istediğine ilişkin açıklaması
6.- İstanbul Milletvekili Onursal
Adıgüzel’in, 2 gencin sırf laikliği savundukları ve başkanlık karşıtı oldukları
için tutuklandıklarına ve tutuklu gazetecilerin durumuna ilişkin açıklaması
7.- Kocaeli Milletvekili Fatma Kaplan
Hürriyet’in, amaçlarının provoke olduğu belli olan, dinci tarikata üye olduğu
sanılan bir grup sarıklı serbestçe dolaşırken laiklik isteyen gençleri
tutuklayan zihniyetin hukuka, adalete ve vicdana aykırı olduğuna ilişkin
açıklaması
8.- Mersin Milletvekili Baki Şimşek’in,
Mersin’de yaşanan sel felaketiyle ilgili kriz masası kurularak acil tedbirler
alınması gerektiğine ilişkin açıklaması
9.- Uşak Milletvekili Özkan Yalım’ın, Uşak
Sivaslı Devlet Hastanesinde her türlü teknik donanım olmasına rağmen birçok
dalda doktor bulunmadığına ve doktor atanmasıyla ilgili gereken işlemlerin
yapılmasını rica ettiğine ilişkin açıklaması
10.- Denizli Milletvekili Kazım Arslan’ın,
taşeron işçilerinin ne zaman kadroya alınacağını, yeni öğretmen kadrolarının ne
zaman verileceğini ve laikliği savunmaya çalışan gençlerin tutuklanmasına karar
veren hâkim hakkında bir işlem yapılıp yapılmayacağını öğrenmek istediğine
ilişkin açıklaması
11.- İstanbul Milletvekili Mahmut Tanal’ın,
laikliği savunan gençlerin hangi gerekçeyle tutuklandığını öğrenmek istediğine
ve olağanüstü hâl süresince sakalını kesmeyeceğini söyleyen Mersin Milletvekili
Aytuğ Atıcı’nın sakalını kesmesi için olağanüstü hâlin sonlandırılmasını talep
ettiğine ilişkin açıklaması
12.- Adana Milletvekili Zülfikar İnönü
Tümer’in, Türkiye'de yayıncılık yapan yerel radyoların müzik telif hakları,
zorunlu reklam spotları ve RTÜK payları nedeniyle zor günler yaşadığına ilişkin
açıklaması
13.- Ankara Milletvekili Murat Emir’in, AKP
iktidarının laiklik isteyen ve Anayasa’yı savunan Halkevleri temsilcilerini
gözaltına alarak Türkiye'de demokrasi, laiklik ve özgürlük isteyen herkese bir
had bildirme çabasına girdiğine ilişkin açıklaması
14.- İstanbul Milletvekili Yakup
Akkaya’nın, Sosyal Güvenlik Kurumu muayene katılım paylarına yapılan zamlara
ilişkin açıklaması
15.- Kahramanmaraş Milletvekili İmran
Kılıç’ın, kötüleri durdurmanın yolunun daha iyi olmaktan ve birbirimizle
yardımlaşmaktan geçtiğine ilişkin açıklaması
16.- Mersin Milletvekili Hüseyin Çamak’ın,
Mersin’de yaşanan fırtına ve sel felaketi nedeniyle çiftçinin borçlarının
tamamen silinmesini ve Afet Destek Fonu’ndan üreticilere destek verilmesini
talep ettiğine ilişkin açıklaması
17.- İstanbul Milletvekili Gamze Akkuş
İlgezdi’nin, sosyal medyada yılbaşı kutlamalarına yönelik ayrımcı söylemlerle
ilgili tek bir yasal işlem yapmayanların laikliği suç olarak görmelerinin asla
kabul edilemeyeceğine ve cumhuriyetin laik değerlerinin ortadan kaldırılmasına
asla izin vermeyeceklerine ilişkin açıklaması
18.- Afyonkarahisar Milletvekili Burcu
Köksal’ın, laiklik söyleminde olan kişilerin tutuklanmasına karşılık Reina’da
yaşanan saldırıya sevinenlerle ilgili bir işlem yapılmamasının üzüntü
verici olduğuna ve Kütahya ilinde yapılan bir kitap okuma yarışmasında
kitapların neye göre tespit edildiğini öğrenmek istediğine ilişkin açıklaması
19.- Denizli Milletvekili Melike
Basmacı’nın, enflasyon hesaplama yönteminin nasıl olduğunu öğrenmek istediğine
ilişkin açıklaması
20.- Balıkesir Milletvekili Mehmet Tüm’ün,
tarım sigortalıların yeniden yapılandırmadan faydalanıp faydalanamadığını,
Balıkesir’de kaç tarım sigortalısı olduğunu, prim borcu olanların ve
yapılandırma talebinde bulunanların sayısını öğrenmek istediğine ilişkin
açıklaması
21.- Giresun Milletvekili Bülent Yener
Bektaşoğlu’nun, Giresun’u İç Anadolu’ya bağlayan Şebinkarahisar yol
güzergâhında bulunan Eğribel Tüneli inşaatının sürdüğüne ancak projenin yeniden
etüt edilmesi gerektiğine ilişkin açıklaması
22.- İzmir Milletvekili Ali Yiğit’in, IŞİD’e
yakın olan insanların hiç soruşturulmadan ülkeye kabul edildiğine ilişkin
açıklaması
23.- Trabzon Milletvekili Ayşe Sula
Köseoğlu’nun, Bursa Milletvekili Erkan Aydın’ın yaptığı açıklamasındaki bazı
ifadelerine ilişkin açıklaması
24.- Samsun Milletvekili Erhan Usta’nın,
Samsun’un Bafra ilçesi Yörükler Mahallesi’nde Büyükşehir Belediyesi tarafından
gerçekleştirilen yıkım işlemiyle ilgili sürece ilişkin açıklaması
25.- İstanbul Milletvekili Filiz
Kerestecioğlu Demir’in, cezaevinde tutulan HDP Eş Genel Başkanlarına yönelik
hukuksuz uygulamaların devam ettiğine, İstanbul’daki saldırıyı yapan kişinin
yakalanmamış olmasına, gözaltılar ve hukuksuz uygulamaların Anayasa değişikliği
sürecinde HDP’nin muhalefetinin engellenmesi nedeniyle yapıldığına, OHAL’in
uzatılmasıyla ilgili Bakanlar Kurulu kararının 3 Ocakta yapılan MGK
tavsiyesiyle verildiği belirtilmesine rağmen MGK’nın son toplantısının 30
Aralıkta olduğuna ilişkin açıklaması
26.- Ankara Milletvekili Levent Gök’ün,
cumhuriyetin laiklik ekseni üzerinde kurulmuş olduğuna, İstanbul’da IŞİD’e
karşı mücadele etmek ve laikliği korumakla ilgili söylemlerde bulunan gençlerin
tutuklanmasının tam bir skandal olduğuna ve bu konuyla ilgili hâkim ve savcı
hakkında HSYK’yı göreve davet ettiklerine ilişkin açıklaması
27.- Amasya Milletvekili Mehmet Naci
Bostancı’nın, her kesimin, hamasetle davranan, öfkeyle, kızgınlıkla başkaları
üzerine tahakküm kurmak isteyen çirkin dili olan trolleri olduğuna, karşı
olunması gerekenin fikirler değil trollük olduğuna ve militan bir dille ifade
edilen tavrın ne laikliğe ne din ve vicdan hürriyetine ne özgürlüğe bir katkısı
olacağı kanaatinde olmadığına ilişkin açıklaması
28.- İstanbul Milletvekili Mahmut Tanal’ın,
15 Temmuzda Meclis bahçesinde ilk bombanın atıldığı yere kurulan çadırdaki Türk
Bayrağı’nın üzerindeki karların temizlenmesini istirham ettiğine ilişkin
açıklaması
29.- Muş Milletvekili Ahmet Yıldırım’ın,
Kütahya Milletvekili Vural Kavuncu’nun HDP grup önerisi üzerinde yaptığı
konuşmasındaki bazı ifadelerine ilişkin açıklaması
30.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın sataşma nedeniyle yaptığı
konuşmasındaki bazı ifadelerine ilişkin açıklaması
31.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ilişkin açıklaması
32.- Manisa Milletvekili Özgür Özel’in,
görüşülmekte olan 446 sıra sayılı Kanun Tasarısı üzerinde Hükûmetin söz hakkını
kullanmamasının nasıl yorumlanması gerektiği konusunda Bakandan bir açıklama
beklediklerine ilişkin açıklaması
33.- İstanbul Milletvekili Filiz
Kerestecioğlu Demir’in, görüşülmekte olan 446 sıra sayılı Kanun Tasarısı’nın
torba yasa şeklinde getirilmesinin Meclisin itibarını zedeleyen bir durum
olduğuna ve bu tasarıyla çalışanların hak gasbıyla karşı karşıya kaldıklarına
ilişkin açıklaması
34.- Amasya Milletvekili Mehmet Naci
Bostancı’nın, Çorum Milletvekili Tufan Köse’nin 446 sıra sayılı Kanun
Tasarısı’nın 2’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
35.- Muş Milletvekili Ahmet Yıldırım’ın,
HDP il ve ilçe teşkilatlarına dönük operasyonlar dizisinin devam ettiğine ve
HDP İstanbul İl Eş Başkanları Doğan Erbaş ile Aysel Güzel’in de içerisinde
olduğu 10 kişinin henüz savcılığa çıkarılmadan tutuklandıkları haberinin
iktidara yakın bazı sosyal medya adreslerinden duyurulmasını şiddetle
kınadığına ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Ahmet Akın ve 22
milletvekilinin, hayvancılık sektöründe yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/405)
2.- Ankara Milletvekili Aylin Nazlıaka ve
22 milletvekilinin, Ankara'da bulunan organize sanayi bölgelerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/406)
3.- İstanbul Milletvekili Mustafa Sezgin
Tanrıkulu ve 20 milletvekilinin, faili meçhul cinayetlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/407)

VII.- ÖNERİLER
A) Siyasi Parti Grubu Önerileri
1.- HDP Grubunun, Kars Milletvekili Ayhan
Bilgen ve arkadaşları tarafından, 1999 yılında Sağlık Bakanlığına bağlı sağlık
kurumlarında kullanılmak üzere Kronik Hastalık Takip Programı gibi bazı
programlar ihale usullerine uygun olmayan bir şekilde dolaşıma sokulmuş olup
Bakanlığı ve üçüncü kişileri zarara uğratan bu sağlık yolsuzluğunun
araştırılması ve sorumluların tespit edilmesi amacıyla 4/1/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ocak 2017 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 
2.- CHP Grubunun, Balıkesir Milletvekili
Ahmet Akın ve arkadaşları tarafından, 2016 yılının son günlerinde başlayan ve
devam eden elektrik kesintileri ile elektrik üretiminde var olan sıkıntıların
araştırılması, elektrik arz güvenliğinin sağlanması için yapılacakların
belirlenmesi amacıyla 4/1/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 4 Ocak
2017 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 

VIII.- SATAŞMALARA İLİŞKİN KONUŞMALAR
1.- Kars Milletvekili Ayhan Bilgen’in,
Kütahya Milletvekili Vural Kavuncu’nun HDP grup önerisi üzerinde yaptığı
konuşması sırasında şahsına sataşması nedeniyle konuşması
2.- Mersin Milletvekili Aytuğ Atıcı’nın,
Kütahya Milletvekili Vural Kavuncu’nun HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
3.- Antalya Milletvekili Ahmet Selim
Yurdakul’un, Kütahya Milletvekili Vural Kavuncu’nun HDP grup önerisi üzerinde
yaptığı konuşması sırasında Milliyetçi Hareket Partisine sataşması nedeniyle
konuşması
4.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın CHP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
5.- Çorum Milletvekili Tufan Köse’nin,
Amasya Milletvekili Mehmet Naci Bostancı’nın yaptığı açıklaması sırasında
şahsına sataşması nedeniyle konuşması
6.- Amasya Milletvekili Mehmet Naci
Bostancı’nın, Çorum Milletvekili Tufan Köse’nin sataşma nedeniyle yaptığı
konuşması sırasında AK PARTİ eski Genel Başkanına sataşması nedeniyle konuşması

IX.- OTURUM
BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, 15 Temmuzda Meclis bahçesinde ilk bombanın atıldığı
yerdeki çadırda bulunan Türk Bayrağı’nın üzerindeki karların temizlendiğine
ilişkin konuşması

X.- SEÇİMLER
A) Komisyonlarda Açık Bulunan Üyeliklere
Seçim
1.- Plan ve Bütçe Komisyonunda boş bulunan
üyeliğe seçim
2.- Adalet Komisyonunda boş bulunan üyeliğe
seçim

B) Kişisel Verileri Koruma Kuruluna Üye
Seçimi
1.- Kişisel Verileri Koruma Kurulunda boş bulunan üyeliklere
seçim

XI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/796) ile Plan ve Bütçe Komisyonu Raporu (S. Sayısı: 446)

2.- Serbest Bölgeler Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı
(1/666) ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu (S. Sayısı: 443)
3.- Türkiye Cumhuriyeti ile Rusya
Federasyonu Arasında Cezai Konularda Karşılıklı Adli Yardımlaşma ve Suçluların
İadesi Anlaşmasının Onaylanmasının Uygun Bulunduğuna Dair Kanun Tasarısı
(1/650) ve Dışişleri Komisyonu Raporu (S. Sayısı: 439)

XII.- YAZILI SORULAR VE CEVAPLARI
1.- Mersin Milletvekili Durmuş Fikri
Sağlar'ın, Zonguldak'ın Kozlu ilçesinde bulunan Nesibe Hatun Kız Öğrenci
Yurdundan iki öğrencinin kaçırıldığı iddialarına ilişkin Başbakandan sorusu ve
Gençlik ve Spor Bakanı Akif Çağatay Kılıç’ın cevabı (7/8587)
2.- Adana Milletvekili Elif Doğan
Türkmen'in, üniversite öğrencilerinin yurt sorunlarına ve Sivas'taki bir devlet
yurdunun inşaatına ilişkin Başbakandan sorusu ve Gençlik ve Spor Bakanı Akif
Çağatay Kılıç’ın cevabı (7/8796)
3.- Van Milletvekili Nadir Yıldırım'ın,
öğrencilerin barınma sorunlarının giderilmesine ilişkin sorusu ve Gençlik ve
Spor Bakanı Akif Çağatay Kılıç’ın cevabı (7/8878)
4.- Şanlıurfa Milletvekili İbrahim
Ayhan'ın, Harran Üniversitesindeki öğrenci sayısına ve Şanlıurfa'da Kredi ve
Yurtlar Kurumu tarafından sağlanan barınma imkanlarına ilişkin sorusu ve
Gençlik ve Spor Bakanı Akif Çağatay Kılıç’ın cevabı (7/8939)
5.- İstanbul Milletvekili Mustafa Sezgin
Tanrıkulu'nun, 16 Temmuz - 7 Kasım 2016 tarihleri arasında Gençlik ve Spor
Bakanlığına bağlı kurum ve kuruluşlarda hakkında işlem yapılan personele
ilişkin sorusu ve Gençlik ve Spor Bakanı Akif Çağatay Kılıç’ın cevabı (7/9135)
6.- Niğde Milletvekili Ömer Fethi
Gürer'in, Niğde ilinden yurt dışına yapılan kalsit ihracatına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/9728)
7.- Denizli Milletvekili Kazım
Arslan'ın, Bakanlık temsil ve ağırlama giderleri harcama kaleminin iç ticaret
hizmetini geliştirme payı altında gösterilmesine ve 2015 Yılı İdare Faaliyet
Raporu’nun mali bilgiler bölümüne ilişkin sorusu ve Gümrük ve Ticaret Bakanı
Bülent Tüfenkci’nin cevabı (7/9792)
4 Ocak 2017 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Fehmi KÜPÇÜ (Bolu), Zihni AÇBA (Sakarya) 
-----0-----
BAŞKAN – Türkiye Büyük Millet Meclisinin
50’nci Birleşimini açıyorum.

Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Adana’nın düşman işgalinden kurtuluşunun 95’inci yıl dönümü
münasebetiyle söz isteyen Adana Milletvekili Elif Doğan Türkmen’e aittir. 
Buyurun
Sayın Doğan Türkmen. (CHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adana Milletvekili Elif Doğan Türkmen’in, 5 Ocak
Adana’nın düşman işgalinden kurtuluşunun 95’inci yıl dönümüne ilişkin gündem
dışı konuşması
ELİF
DOĞAN TÜRKMEN (Adana) – Teşekkür ediyorum Başkanım. 
Değerli
Başkanım, değerli milletvekilleri; Adana’mız 5 Ocak 1922’de ulusal bağımsızlık
ve kurtuluş mücadelesi vererek düşman işgalinden kurtulmuştur. Bu şanlı tarihi
yazan başta Gazi Mustafa Kemal Atatürk olmak üzere tüm şehitlerimizi rahmet ve
minnetle anıyorum. Tüm hemşehrilerimizin 5 Ocak kurtuluş bayramını kutluyorum. 
Adana’mız,
yiğit kadın ve erkekleriyle Kurtuluş Savaşı mücadelesini vermiştir. Adana,
Karaafat’ların, Çetin Remzi Yüreğir’lerin, Şeyh Cemil’lerin, Adile Onbaşıların,
Osman Çamurdan’ların toprağıdır. Değil mi ki Adana millî mücadelenin başladığı
kenttir. Adana’mız, tıpkı Anadolu gibi, kadın-erkek, Alevi-Sünni, Kürt-Türk,
Çerkez, Arap, genç-yaşlı demeden hep birlikte kurtuluş mücadelesini vermiştir
ama bugün geldiğimiz noktada Adana’mız ve Anadolu, gerekirse yine hep birlikte
kurtuluş mücadelesi vermeye de hazırız. 
Değerli
milletvekillerimiz, Kurtuluş Savaşı’nı taçlandıran, 1924’ten başlamak üzere
1937’de değişmeyen, laiklik ilkesini de içerisine alan anayasalarımızdır.
Cumhuriyetin değeri ve kazanımlarıdır bunlar. İşte bugün Anayasa’nın değişmez
ilkesi laiklik ilkesi ve ne yazık ki bu ilkeyi savunanlar cezaevinde. Bu
ülkenin hâkimleri var, bu ülkenin cumhuriyet savcıları var, bu ülkenin adalet
sarayları var ama bu ülkenin sarayları var, adaleti yok. Bu nedenledir ki
Ortaköy katliamını kınamayan, bu katliamdan dolayı sosyal medyada “Oh oldu.”
diyen başta federasyonun bir hâkimi olmak üzere diğer tümü sokaklarda gezerken,
hâlen bu konuda paylaşımlar yapmaya devam ederken ne yazık ki tek suçları
-artık Türkiye’de suç- laikliği savunmak olan gençlerimiz şu anda tutuklu ve
cezaevindeler. Ortaköy katliamı, Beşiktaş katliamı, Ankara katliamı ve diğer
katliamlar… 
Bütün
bu katliamlar yaşanırken bir yönetici ya da seçilmişin istifası da yok. Konya
Milletvekilimiz Hüsnü Bozkurt Ağabeyimiz burada, onun bir sözünü kullanmak
istiyorum: “Bina yıkılır müteahhitler sorumludur, araba kaza yapar şoför
sorumludur, tren kaza yapar makinist sorumludur. Peki, bu kadar katliam oluyor,
bu kadar insanımız ölüyor, kim sorumlu? Bir tane yöneticimiz, bir kaymakam, bir
vali, bir emniyet müdürü, bir bakan ya da bir başbakan istifa etmeyi hiç
düşünüyor mu? Devleti yönetmek kınamak demek değildir, devleti yönetmek
problemleri ortadan kaldırmaktır. Ama bugün ne yazık ki devleti yönetmek bizde
teflon tava misali oldu, ne koysanız yapışmıyor. 
Tüm
dünya katliamları konuşuyor, Türkiye neyi konuşuyor? Başkanlık sistemini. Ben
hep dile getiriyorum. Aladağ’da haftalardır elektrik yok. Aladağ’ın gündemi
başkanlık sistemi olabilir mi? Ceyhan’da her seçim enerji ihtisas bölgesi sözü
veriliyor. Ceyhan’ın gündemi başkanlık sistemi olabilir mi? Tufanbeyli’de
açılan termik santral hâlen yarım faaliyet göstermesine rağmen, külü ve suları
kirletmesiyle köylüleri zehirlemeye başladı bile. Tufanbeyli’nin sorunu başkanlık
sistemi olabilir mi? Yüreğir’in, Seyhan’ın, Sarıçam’ın ve Çukurova’nın tüm
insanları işsizlikten kırılıyor, her gün onlarca telefon alıyoruz iş isteyen.
Bu insanların sorunu başkanlık sistemi olur mu? 
Adana
neyse değerli milletvekili arkadaşlarım, Türkiye de odur. Adana’nın sorunları,
Adana’nın gündemi neyse Türkiye'nin de sorunları ve gündemi odur. Ama ne yazık
ki görüyoruz ki…
(Mikrofon
otomatik cihaz tarafından kapatıldı) 
ELİF
DOĞAN TÜRKMEN (Devamla) – …AK PARTİ’nin, AKP’nin gündemi Türkiye'nin gündemi
değil, AKP’nin gündemi başkanlık gündemidir. Ama ben buradan açık ve net ifade
etmek istiyorum: Türkiye Büyük Millet Meclisinde Cumhuriyet Halk Partisi olduğu
sürece, Türkiye'de Cumhuriyet Halk Partililer olduğu sürece ne laiklikten ne de
cumhuriyetin kazanımlarından ödün vermeyeceğiz. 
Saygılarımla.
(CHP sıralarından alkışlar) 
BAŞKAN
– Teşekkür ederim Sayın Doğan Türkmen. 
Gündem
dışı ikinci söz, Samsun’un sorunları hakkında söz isteyen Samsun Milletvekili
Erhan Usta’ya aittir. 
Buyurun
Sayın Usta. 
2.- Samsun Milletvekili Erhan Usta’nın, Samsun ilinin
sorunlarına ve Çarşamba Havalimanı’nın durumuna ilişkin gündem dışı konuşması
ERHAN
USTA (Samsun) – Teşekkür ederim Sayın Başkan. 
Sayın
Başkan, değerli milletvekilleri; Genel Kurulu saygıyla selamlarım. 
Şimdi,
bizim, Samsun Çarşamba Havalimanı pist onarım işi var, Samsun’un şu sıralarda
ciddi bir şekilde gündemini meşgul eden bir iş. Ben, bugünkü gündem dışı
konuşmamda bu konuya yer vermek istiyorum çünkü burada ciddi bir hukuksuzluk...
“Yapacağım.” diye Bakan tutturdu, iddia ediyor, “Ben, hukuka, ihaleye
uymayacağım.” diyor. 
Olay
şöyle arkadaşlar: Pistte 19 santimetre bir çöküntü meydana gelmiş. Tabii, bu,
bir günde olmuş bir şey değil, hemen hemen de artık son raddesine gelmiş, bu,
daha da fazla olursa zaten pist kapatılacak, kapatılmak durumunda, neredeyse
böyle bir şeyle karşı karşıya gelmiş. Ben, daha önceden, Genel Kurulda,
Ulaştırma Bakanına bu konuyu sormuştum, bir gelişme olmadı o günden bugüne. 
Şimdi,
önce hukuki boyutunu söyleyeyim -işin üç dört tane boyutu var- hukuki boyutu
şu: 15 Temmuz 2016’da bir ihale yapılıyor, ihale sonuçlanıyor. İhaleye göre bir
yıllık bir sürede, Ekim 2016’da başlayıp Ekim 2017’de bitmek üzere bu pistin
onarılması öngörülüyor. 
İhale
şartnamesindeki diğer bir önemli unsur, havalimanı yolcu trafiğine
kapatılmayacak bu dönem içerisinde. Şartnameden tam oradaki o maddeyi okuyayım:
“Şartname konusu işlerin yapımı esnasında havalimanı yolcu ve hava trafiğinin
aksatılmaması için gerekli tedbirler yüklenici firma tarafından alınacaktır.”
deniliyor. Yani havalimanını kapatmadan bu onarım işinin yapılması öngörülüyor.

Şimdi,
Ulaştırma Bakanı Samsun’u ziyaret ediyor ve “Ben bu şartnameye uymayacağım.”
diyor. Şimdi burada tabii, idarenin zaman zaman takdir yetkisi olur. Bu takdir
yetkisi ne olur? Bir kamu yararı varsa olur. Burada bir kamu yararı var mı?
Kamu yararı olması mümkün değil. Çünkü havalimanının kapatılmaması gerekirken
havalimanı kapatılarak yapılıyor. Eğer bu ihale baştan buna göre yapılmış
olsaydı… Çünkü bir yıl gibi bir süreçte yapılacak bir iş; makine parkını orada
bir yıl tutacak, bir yıl işçi çalıştıracak bu firma yani bunu üç ay için vermiş
olsaydınız çok daha düşük bir fiyatla bu ihaleyi zaten sonuçlandırırdınız ama
biz işin o tarafında değiliz. Yani burada havalimanının kapatılmasıyla Samsun
ciddi bir zarar görecek. İhalenin temel şartları değişiyor ama buna rağmen
Ulaştırma Bakanı “Ben ihaleye uymayacağım.” diyor, “Şartnameye uymayacağım.”
diyor, “Kamu zararına neden olacağım.” diyor. İşte, bizim ülkemizdeki hukuk
anlayışı bu. 
Şimdiye
kadar bu işe başlamış olsa bile yeni takvime göre de Mart 2017’de başlayıp işte
Mayısın sonunda bitirilmesi güya öngörülüyor. Şimdiye kadar zamanında başlanmış
olsaydı ihale edildiği şekilde zaten iş yarılanmış olacaktı, öngörülen takvime
yetişecekti. Dolayısıyla… 
Ha,
Samsun açısından işin önemi ne? 500 bin yolcu kaybı var. Şu anda zaten Samsun
turizminde, ticaretinde ciddi sıkıntılar var, ekonomik kayıplar var, buradan da
ciddi bir ekonomik kayıp oluşması gündemde. Tur organizatörleri firmalar ve
otellerle yaptığı bağlantıları şu anda iptal ediyorlar, rezervasyonlar iptal
ediliyor çünkü üç ay -üç ay, sözde üç ay- yani bunun üç aydan daha uzun olacağı
riskine karşı operatörler, tur organizatörleri buna göre tedbir alıyorlar. Ha,
üç ayın üzerinde Samsun açısından bir zarar oluşacak. Kaldı ki bir de, daha
sonrasında işte, yıl içerisinde İşitme Engelliler Olimpiyatı var, orada ciddi
şekilde risk altında. İşte, ekonomik bilet alan yolcular var, bunların
biletleri yanma riskiyle karşı karşıya; böyle bir durum. Samsunlu ayakta. Sivil
toplum kuruluşları, meslek örgütleri yazılar yazıyorlar fakat bunu hiç duyan
eden yok. 
Şimdi,
peki, “Hani, ihale böyle yapılmıştır da bu mümkün değildir belki, pisti
kapatmadan havalimanını tamir etmek, onarmak.” diyeceksiniz. Bu mümkün
arkadaşlar yani biz Türkiye’de Antalya’yı, Sabiha Gökçen’i bu şekilde yapmışız.
Hatta bizim yerli firmalarımız yurt dışında da bu tür onarımlar yapmış yani
havalimanını kapatmadan onların işini yapmak mümkün. Tabii, önce, burada ciddi
bir… AKP her işi kötü yaptığı gibi bu işi de kötü yapıyor. Küçük bir iş gibi
görünebilir, Samsun için önemli. 
Şimdi,
bir defa, zamanında bunun planlaması yapılmamış. Samsun’un 2’nci pist ihtiyacı
var kaldı ki. Bunları öngörerek zamanında 2’nci piste başlanmış olsaydı bu
tartışmaların hiçbirisi olmayacaktı. 
Bir
de, 19 santimetre oluncaya kadar, son raddesine kadar niye bu işe el atılmıyor?
Burada ciddi bir ihmal ve planlama hatası var. 
Dolayısıyla,
eğer bir hükûmet, bir bakan, bir kamu idaresi “Ben hukuk tanımam, ben ihale
tanımam.” derse bugün olduğumuz durumdan kimsenin şikâyet etme hakkı yok
arkadaşlar. Ondan sonra uluslararası kuruluşlara kusur buluyoruz, “Efendim,
niye Türkiye'nin Rekabet Endeksi’nde, işte, son yıllarda kötü bir performansı
var? Niye İş Ortamı Endeksi’nde Türkiye basamaklardan patır patır aşağılara
doğru düşüyor? Niye, efendim, kamu yönetimde, güven endekslerinde
performansımız kötü?” diye kimsenin şikâyet etmeye, birilerine suç aramaya
hakkı yok.
Yapılması
gereken şey, ben buradan çağrı yapıyorum Ulaştırma Bakanına: Şartnameye lütfen
uyunuz ve şartname çerçevesinde Samsun’u, Samsunluyu mağdur etmeden bu
havalimanı onarım işini yapınız diyorum ve Genel Kurulu saygıyla selamlıyorum. 
Teşekkür
ederim. 
BAŞKAN
- Teşekkür ederim Sayın Usta.
Gündem
dışı üçüncü söz, Osmaniye’nin düşman işgalinden kurtuluşunun 95’inci yıl dönümü
münasebetiyle söz isteyen Osmaniye Milletvekili Mücahit Durmuşoğlu’na aittir.
Buyurun
Sayın Durmuşoğlu. (AK PARTİ sıralarından alkışlar)
3.- Osmaniye Milletvekili Mücahit Durmuşoğlu’nun, 7
Ocak Osmaniye’nin düşman işgalinden kurtuluşunun 95’inci yıl dönümüne ilişkin
gündem dışı konuşması
MÜCAHİT
DURMUŞOĞLU (Osmaniye) - Sayın Başkan, değerli milletvekilleri; 7 Ocak,
Osmaniye’nin düşman işgalinden kurtuluşunun 95’inci yıl dönümü sebebiyle gündem
dışı söz almış bulunuyorum. Bu vesileyle, Genel Kurulu ve ekranları başında
bizleri izleyen aziz milletimizi saygıyla selamlıyorum.
Tarihi
kahramanlıkla dolu ecdadımızın torunları olarak yine çok önemli günlerden geçiyoruz
ve yeni bir tarih yazıyoruz. Fransızlar Osmaniye’yi işgal ettiğinde Rahime
Hatun nasıl mücadele ettiyse 15 Temmuzda kamyonuyla meydanlara inen Şerife Boz
bacımın yüreği de aynı cesaretle çarpmaktadır. Fransızlar Osmaniye’yi işgal
ettiğinde Palalı Süleyman düşman karşısına nasıl dikildiyse 15 Temmuzda Metin
Doğan kardeşim de aynı inançla tankların önüne çıkmıştır. Fransızlar
Osmaniye’yi işgal ettiğinde Köse Mehmet’in yaptıkları nasıl hâlâ anlatılıyorsa
şehit astsubay Ömer Halisdemir de yıllar sonra dilden dile anlatılacaktır.
Sayın
Başkan, değerli milletvekilleri; son dönemde yaşanan tüm acı olayların tek bir
amacı olduğunu hepimiz çok iyi biliyoruz. Sayın Cumhurbaşkanımızın bir hedef
olarak önümüze koyduğu güçlü ve büyük Türkiye’yi istemiyorlar. Onlar istese de
istemese de bölgemizde de dünyada da ülkemizi çok daha güçlü yarınlara birlikte
taşıyacağız. Askerlerimize, polislerimize, sivil vatandaşlarımıza, ülkemizi
ziyarete gelen turistlere; kadın-erkek, genç yaşlı hiçbir ayrım yapmadan
kalleşçe ve haince saldıranları hepimiz çok iyi tanıyoruz. İsimleri,
elebaşıları ve yöntemleri değişse de bu güzel ülkeyi ve bu güzel insanları
bölmeye, kardeşi kardeşe kırdırmaya, huzurumuza kastetmeye çalışanların
farkındayız. FETÖ’nün de, PKK’nın da, DEAŞ’ın da, YPG’nin de, PYD’nin de,
DHKP-C’nin de hedefinde Türkiye Cumhuriyeti devleti ve Cumhurbaşkanımız Sayın
Recep Tayyip Erdoğan varsa şapkamızı önümüze alıp düşünmek ve ona göre hareket
etmek mecburiyetindeyiz. Atacağımız her adım, alacağımız her karar, yapacağımız
her plan, edeceğimiz her kelam devletimiz ve milletimiz için olmalıdır. 
Son
olarak İstanbul’daki bir eğlence merkezinde gerçekleştirilen vahşi saldırı
hainlerin canımızı acıtmaya odaklandığını net olarak ortaya koymuştur. Bu
süreçte kaybettiğimiz her can yüreğimizi parçalamakta, diğer yandan mücadele
azmimizi ve kararlılığımızı da perçinlemektedir. Her cenahtan birçok terör
örgütünün ülkemize yönelik bir saldırıya geçmesi bölgemizde yaşanan
hadiselerden bağımsız değildir. Biz de bu doğrultuda ülkemize yönelik
tehditleri kaynağında yok etme konusunda kararlıyız ve bu kararlılığımızdan en
ufak taviz vermeyeceğiz.
Sayın
Başkan, değerli milletvekilleri; 15 Temmuz gecesi milletin Meclisini
bombalayanların, Kayseri’de izne çıkan askerlerimize bombalı araçla saldıranların,
Rus Büyükelçisine suikast düzenleyenlerin, Dürümlü mezrasında köylülerimizi
haince katledenlerin, İstiklal Caddesi’nde ve Ankara Garı önünde kendini
patlatarak masumların canına kıyanların birbirinden en ufak farkı yoktur. Bizim
inancımıza göre “Haksız yere bir insanı öldüren bütün insanlığı öldürmüş
gibidir.” 
Sayın
Cumhurbaşkanımızın sıklıkla dile getirdiği üzere Türkiye bugün yeni bir
istiklal mücadelesi vermektedir. Millî birlik ve beraberliğimiz, toprak
bütünlüğümüz, resmî ve özel kurumlarımız, ekonomimiz, dış politikamız velhasıl
bizi ayakta tutan tüm unsurlarımız büyük bir saldırı altındadır. Terör
örgütleri ve menfaatleri için bu örgütlere açıktan ya da gizliden destek olan
istisnasız herkes, girdiğimiz büyük mücadelenin sadece görünen yüzleri ve basit
birer maşalarıdır. 
“Girmeden
tefrika bir millete, düşman giremez/ Toplu vurdukça yürekler, onu top
sindiremez.” diyor ya merhum Mehmet Akif. İşte, biz de bugünlerde birliğimize
ve dirliğimize çok daha sıkı sarılmak, birbirimize çok daha fazla kenetlenmek
zorundayız.
Sayın
Başkan, değerli milletvekilleri; sözlerime son verirken vatanımız, bayrağımız,
istiklalimiz ve istikbalimiz için hayatını feda eden aziz şehitlerimizi
rahmetle, minnetle yâd ediyor, gazilerimize şükranlarımı sunuyorum. Şu an yurt
içinde ve yurt dışında ülkemizin emniyeti için görev yapan kahraman
askerlerimize ve polislerimize yüce Allah’tan üstün başarılar diliyorum. 
Terörle
mücadelede verdiği şehit sayısıyla tüm Türkiye'nin gönlünde ayrı bir yer edinen
Osmaniye’mizin düşman işgalinden kurtuluşunun 95’inci yıl dönümünü bir kez daha
gururla kutluyor, birbirinden mert ve yiğit Osmaniyeli hemşehrilerimi
muhabbetle selamlıyorum.
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Durmuşoğlu.
Sayın
milletvekilleri, İç Tüzük’ün 59’uncu maddesine göre yapılan gündem dışı
konuşmalar sona ermiştir. 
Şimdi,
elektronik sisteme girerek söz talep eden sayın milletvekillerine söz
vereceğim.
Söz
verme işlemini başlatıyorum.
Sayın
Erkan Aydın…
V.- AÇIKLAMALAR
1.- Bursa Milletvekili Erkan Aydın’ın, Cumhurbaşkanı
tarafından gelenekselleştirilen muhtarlar buluşmasına katılmayı reddeden
Trabzon’un Vakfıkebir ilçesi Çarşı Mahallesi Muhtarı hakkında Cumhurbaşkanına
hakaret iddiasıyla soruşturma açılmasına ilişkin açıklaması
ERKAN
AYDIN (Bursa) – Teşekkür ederim Sayın Başkan.
Daha
başkanlık sistemi Mecliste görüşülmeden tek adam devri başladı sanırım. Bugün
öğrendik ki Cumhurbaşkanı tarafından gelenekselleştirilen muhtarlar buluşmasına
katılmayı reddeden Trabzon’un Vakfıkebir ilçesindeki Çarşı Mahallesi’nin
Muhtarı Gökhan Bahadır hakkında Cumhurbaşkanına hakaret iddiasıyla soruşturma
açılmış. Bunun daha anlaşılır yanı Türkiye’de artık ne yurttaşlık hakkı kaldı
ne hak ne de hukuk. Muhtar, hiçbir partiye üye olmayan, parti gözetmeyen,
kendisini seçenlere ya da seçmeyenlere eşit davranan birisidir; parti ayrımı,
insan ayrımı yapmaz. Bunu muhtar biliyor da maalesef artık kendini başkan ilan
eden, Anayasa’ya göre hâlâ Cumhurbaşkanı olan Erdoğan bilmiyor sanırım.
Teşekkür
ederim.
BAŞKAN
– Sayın Atıcı…
2.- Mersin Milletvekili Aytuğ Atıcı’nın, AKP’nin
laikliği savunan Halkevleri üyelerinden korktuğuna ve onları gözaltına
aldırmaya başladığına ilişkin açıklaması
AYTUĞ
ATICI (Mersin) – Teşekkürler Sayın Başkan.
Değerli
arkadaşlar, AKP’den kitlesel kopuşlar yaşanması AKP yöneticilerinin yüreğine
korku salmıştır, hatta AKP’lilerin devlete yerleştirdiklerini ve ikballeri
AKP’ye bağlı olanları da korku sarmış görünüyor. AKP, en son, laikliği savunan
halkevi üyelerinden korkmuş ve onları gözaltına aldırmaya başlamıştır. Hatta,
İçişleri Bakanı o kadar korkmuş ki “Laikliği savunan halkevcileri gördüğünüz
yerde bize ihbar edin.” diye “tweet” atmıştır. Halkevciler diyor ki:
“Gericiliğin karşısında yükselmesi gereken bir bayrak vardır, bu da laiklik
bayrağıdır. Laiklik; özgürlük, kardeşlik ve insanca yaşam mücadelesi demektir.
Bizler herkesi bu mücadelenin birer neferi olmaya çağırıyoruz.” 
Ben
bu çağrıya uyuyor ve halkevi üyelerine katılıyorum.
Teşekkür
ederim.
BAŞKAN
– Sayın Sibel Özdemir…
3.- İstanbul Milletvekili Sibel Özdemir’in, iktidarın
uyguladığı ekonomi politikalarıyla enflasyon, işsizlik, düşük istihdam, yüksek
döviz kuru, TL’nin değer kaybetmesi gibi yapısal sorunlara çözüm üretilmediğine
ve Hükûmetin tüm mesaisini başkanlık sistemini getirecek Anayasa değişikliğine
ayırdığına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
İktidarın
uyguladığı ekonomi politikalarıyla içinde bulunduğumuz enflasyon, işsizlik,
düşük istihdam, yüksek döviz kuru, TL’nin değer kaybetmesi gibi yapısal
sorunlara çözüm üretilememektedir. Çözüm olarak neredeyse tüm mal ve hizmetlere
zam yapılmakta, vergi oranları artırılmakta ve yanlış politikaların bedeli
vatandaşlarımıza ödetilmektedir. Enflasyonunun yüzde 8,53’e yükselmesinin hemen
ardından, bugün Cumhurbaşkanının ekonomi başdanışmanlarından biri Türkiye’nin
hızla üzerine gelmekte olan işsizlik ve enflasyon tehlikeleri olduğu itirafında
bulunuyor. Peki, güven ortamının yaratılması ve yapısal reformlara hemen
başlanması gerekirken Hükûmet ne yapıyor? Ülkenin içinde bulunduğu ekonomik ve
toplumsal kaosu yok sayıyor, OHAL’i uzatıyor, tüm mesaisini başkanlık sistemini
getirecek Anayasa değişikliğine ayırıyor. Hükûmeti vatandaşlarımızın yaşam
hakkını korumaya öncelik vermeye, ekonomiyi öncelemeye ve ülkemizi bir dikta
rejime dönüştürecek Anayasa değişiklik teklifinin geri çekilmesini…
(Mikrofon
otomatik cihaz tarafından kapatıldı) 
BAŞKAN
– Sayın Ahmet Akın…
4.- Balıkesir Milletvekili Ahmet Akın’ın, Balıkesir
Büyükşehir Belediyesinin, Edremit Belediyesinin açtığı davayı emsal alarak
parkomat uygulamasına son vermesi gerektiğine ilişkin açıklaması
AHMET
AKIN (Balıkesir) – Teşekkürler. 
AKP
anlayışı her şeyi, her fırsatı rant kaynağı olarak görmeye devam ediyor.
Balıkesir Büyükşehir Belediyesi caddeleri otopark olarak görüp parkomat
uygulaması başlatmıştı. İl merkezi ve ilçelerimizdeki bu uygulama nedeniyle
halkımız kendi evinin önüne park ettiği araç için bile para ödemek zorunda
kaldı. Edremit Belediyemiz parkomat uygulamasını mahkemeye taşıdı. Mahkeme
geçtiğimiz günlerde kararını verdi ve Edremit’te yol üstü ücretli otopark
uygulamasını iptal etti.
Bu
yanlış uygulamayı kamu yararı gereği mahkemeye taşıyan, iptal edilmesini
sağlayan Edremit Belediyemize teşekkür ediyorum. Bu karar bir emsal olmalıdır.
Vatandaşımız müşteri değildir. Belediyeler halka hizmet için vardırlar.
Vatandaş bunun için zaten vergi veriyor, yapılan her hizmetin parasını talep
etmek doğru değildir. Balıkesir Büyükşehir Belediyesi bu emsal kararın gereğini
derhâl yerine getirmek ve Balıkesirlileri bezdiren parkomat uygulamasına son
vermek zorundadır. 
BAŞKAN
– Sayın Gaytancıoğlu…
5.- Edirne Milletvekili Okan Gaytancıoğlu’nun, Türkiye
tarımında ciddi sorunlar olduğuna ve tarım politikalarıyla ilgili bilgi almak
istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan. 
Türkiye
tarımında ciddi sorunlar vardır. Çiftçimiz köyden kente göç ederken
çiftçilerimizi desteklemek yerine başka ülkelerden ayçiçeği, buğday, çeltik,
soya, nohut, mercimek, canlı hayvan, kırmızı et ve mısır gibi temel tarım
ürünlerini ithal eden politikada neden ısrar ediyorsunuz, üretim planlamasına
dayalı bir tarım politikası uygulamıyorsunuz? Üretim planlaması yapacak
veteriner, ziraat mühendisi, gıda mühendisi ve su ürünleri mühendislerini neden
atamıyorsunuz?
Tarım
Bakanına ısrarla sorduğum bir soruyu yeniden soracağım: Neden binlerce mühendis
ve veteriner atama beklerken onlara umut verici bir açıklama yapmıyorsunuz?
Geçen sene 3.071 atama yapacağınızı söylediniz, bunların yarısını atadınız.
Ayrıca, FETÖ’den dolayı da 800’e yakın personelin işine son verdiniz.
Millî
tarım projesi açıklıyorsunuz, kimlerle bu projeyi uygulayacaksınız merak
ediyorum. 
BAŞKAN
– Sayın Adıgüzel…
6.- İstanbul Milletvekili Onursal Adıgüzel’in, 2 gencin
sırf laikliği savundukları ve başkanlık karşıtı oldukları için
tutuklandıklarına ve tutuklu gazetecilerin durumuna ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan. 
Daha
geçen pazar İstanbul’un göbeğinde 39 insan katledilmişken, bu katliamın faili
elini kolunu sallaya sallaya sokaklarda gezmeye ve vatandaşlarımız için tehdit
oluşturmaya devam ederken, dün AKP yargısı tek dertleri laikliği savunmak olan
2 genci sırf başkanlık karşıtı oldukları için tutukladı.
IŞİD’in
palazlanmasına göz yumanlar, IŞİD’e her türlü desteği sağlayanlar, silah
tedarik edenler bugün dışarıda ama bu gerçeği yazan gazeteciler altmış bir
gündür tutuklu. Cemaatin sırlarını, kirli ittifaklarını ortaya döktüğü için
FETÖ’nün hâkimlerince tutuklanan Ahmet Şık bugün FETÖ’nün propagandasını
yaptığı iddiasıyla cezaevinde. Ben buradan yargısıyla, medyasıyla, ak
trolleriyle dört bir koldan bu ülkenin gençlerini, gazetecilerini hedef
gösterenlere seslenmek istiyorum: Öyle lafı eveleyip gevelemeyin, dürüstçe
deyin ki “Evet, tutukladık çünkü bunlar laikliği savundular, başkanlığa karşı
durdular.” 
Teşekkür
ederim. 
BAŞKAN
– Sayın Kaplan Hürriyet…
7.- Kocaeli Milletvekili Fatma Kaplan Hürriyet’in,
amaçlarının provoke olduğu belli olan, dinci tarikata üye olduğu sanılan bir
grup sarıklı serbestçe dolaşırken laiklik isteyen gençleri tutuklayan
zihniyetin hukuka, adalete ve vicdana aykırı olduğuna ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Kocaeli
Gölcük ilçesi Değirmendere mahallesinde sarıklı bir grup yılbaşı kutlamalarının
yapıldığı bir mekânın kapısına gelerek içeriye girmek istemiş, yılbaşı
kutlamanın günah olduğunu anlatacaklarını söylemişlerdir. Amaçlarının provoke
olduğu belli olan, dinci tarikata üye olduğu sanılan sarıklı grubun elini
kolunu sallayarak rahat bir şekilde dolaşıyor olması ve mekâna girmelerini
güvenlik güçleri değil, mekân sahibinin engellemesi oldukça düşündürücüdür. Bu
olayların engellenmesi için önlem alınacak mıdır? Bu sarıklılar serbestçe
dolaşırken laiklik isteyen gençleri tutuklayan zihniyet hukuka, adalete ve
vicdana aykırıdır. “IŞİD’ciye geçit vermeyeceğiz, gericilik karşısında laiklik
bayrağı yükseltilmeli.” diyen gençleri değil, katliam yapanları ve buna zemin
hazırlayanları yakalayın diyorum, teşekkür ediyorum. 
BAŞKAN
– Sayın Şimşek…
8.- Mersin Milletvekili Baki Şimşek’in, Mersin’de
yaşanan sel felaketiyle ilgili kriz masası kurularak acil tedbirler alınması
gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
Geçtiğimiz
hafta Mersin’de yoğun bir sel afeti yaşanmıştır. Mersin, Huzurkent, Bahşiş,
Kulak, Yeşiltepe, Kazanlı ve Adanalıoğlu beldeleri su altında kalmıştır.
Tarımın en yüksek yapıldığı bölge 1 metre su altındadır. Acilen Tarım Bakanının
ve Çevre Orman Bakanının bölgeye giderek yerinde tespit yapılıp Mersin’in afet
bölgesi ilan edilmesini ve Maliye Bakanının da bölgeye nakdi yardım
göndermesini; çiftçilerimizin tarım kredi, Ziraat Bankası ve özel bankalara
olan borçlarının en az beş yıl yapılandırılmasını… Toros Dağları’nda 3 metreye
yakın kar vardır; şubat, mart ayında daha büyük afetler Mersin’i beklemektedir.
Bununla ilgili kriz masası kurularak acil tedbirler alınması gerektiğini
belirtir, saygılar sunarım. 
BAŞKAN
– Sayın Yalım…
9.- Uşak Milletvekili Özkan Yalım’ın, Uşak Sivaslı
Devlet Hastanesinde her türlü teknik donanım olmasına rağmen birçok dalda
doktor bulunmadığına ve doktor atanmasıyla ilgili gereken işlemlerin
yapılmasını rica ettiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Benim
isteğim ve talebim Sayın Sağlık Bakanından. 
Uşak
Sivaslı Devlet Hastanesinde her türlü teknik donanım olmasına rağmen maalesef
çok dalda doktor bulunmamaktadır. 1 kadın doğum uzmanı, 1 çocuk doktoru, 1
genel cerrah, 1 de dâhiliyeci eksik bulunmaktadır. 1 dâhiliyeci vardır ama
kesinlikle yetmemektedir, 1 dâhiliyeci daha gerekmektedir. Buradan Sayın Sağlık
Bakanından bu doktorların atanmasıyla ilgili gereken işlemlerin yapılmasını
rica ediyorum.
Teşekkür
ederim Sayın Başkanım.
BAŞKAN
– Sayın Kazım Arslan…
10.- Denizli Milletvekili Kazım Arslan’ın, taşeron
işçilerinin ne zaman kadroya alınacağını, yeni öğretmen kadrolarının ne zaman
verileceğini ve laikliği savunmaya çalışan gençlerin tutuklanmasına karar veren
hâkim hakkında bir işlem yapılıp yapılmayacağını öğrenmek istediğine ilişkin
açıklaması
KAZIM
ARSLAN (Denizli) – Maliye Bakanına soruyorum: İktidarınız ve Bakanlığınız
zamanında taşeron işçilerin kadroya alınacağı sözünü vermiştiniz. Verdiğiniz bu
sözünüzü ne zaman yerine getireceksiniz?
İki:
Millî Eğitim Bakanlığı bünyesinde 150 bin öğretmen açığının olduğu söyleniyor.
Atama bekleyen 400 bine yakın, öğretmen olmuş gencimiz vardır. Maliye Bakanlığı
olarak yeni kadrolar vermediğiniz için bu atamaların yapılmadığı söyleniyor.
Bakanlığınızca yeni öğretmen kadrolarını ne zaman vereceksiniz?
Üçüncü
sorum Adalet Bakanına: Laikliği savunmaya çalışan, kahvede bunu anlatan
gençlerimizin tutuklanmasına karar veren hâkim hakkında bir işlem yapmayı
düşünüyor musunuz? Laiklik ülkemizin ortak paydasıdır, Anayasa teminatı
altındadır; laiklik özgürlüktür, tutuklanamaz.
Teşekkür
ederim.
BAŞKAN
– Sayın Tanal…
11.- İstanbul Milletvekili Mahmut Tanal’ın, laikliği
savunan gençlerin hangi gerekçeyle tutuklandığını öğrenmek istediğine ve
olağanüstü hâl süresince sakalını kesmeyeceğini söyleyen Mersin Milletvekili
Aytuğ Atıcı’nın sakalını kesmesi için olağanüstü hâlin sonlandırılmasını talep
ettiğine ilişkin açıklaması
MAHMUT
TANAL (İstanbul) – Teşekkür ederim Sayın Başkan. 
Anayasa'yı
savunmak AKP Hükûmeti tarafından suç kabul ediliyor ise laikliği savunan
gençleri hangi gerekçeyle tutukladınız? Eğer Anayasa'nın değiştirilmez
maddelerini savunmak suçsa bu Anayasa'ya göre yemin eden Cumhurbaşkanı,
Başbakan, AKP Hükûmeti ve tüm milletvekilleri suç işlemiş olmuyor mu? 
Sayın
Meclis Başkanı, Sayın Başbakan; Mersin Milletvekilimiz Sayın Profesör Doktor
Aytuğ Atıcı olağanüstü hâli protesto ettiğini, olağanüstü hâl süresince
sakalını kesmeyeceğini söylemişti. Sayın Milletvekilinin sakalı neredeyse
göğsüne ulaştı. Sayın Milletvekilimizin bir an önce sakalını kesmesi için
olağanüstü hâlin sonlandırılmasını talep ediyorum.
Saygılarımla.
(CHP sıralarından alkışlar) 
BAŞKAN
– Sayın Tümer…
12.- Adana Milletvekili Zülfikar İnönü Tümer’in, Türkiye'de
yayıncılık yapan yerel radyoların müzik telif hakları, zorunlu reklam spotları
ve RTÜK payları nedeniyle zor günler yaşadığına ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Türkiye'de yayıncılık yapan yerel radyolar,
müzik telif hakları, zorunlu reklam spotları ve RTÜK payları nedeniyle zor
günler yaşamaktadır. Reklam gelirleri yok denecek kadar az olan radyolar, yüzde
1,5 oranında RTÜK payının yanı sıra, MESAM, MÜYORBİR, MÜ-YAP ve MSG gibi musiki
eser sahipleri, yorumcular, fonogram yapımcılar meslek birliklerine ayrı ayrı
telif hakkı ödemek zorundadır. Meslek birliklerinin radyolardaki müzik
yayınlarından dolaylı teklif almaları emeğin karşılığı olarak mutlaka göz önüne
alınmalıdır. Ancak, meslek birlikleri birleşerek yerel radyolardan alınan telif
ücretlerini cüzi miktarlara çekmeli, çalınan müzik eserlerine göre telif yerine
radyoların reklam gelirlerinden yüzde 1 veya 2’si oranında ücret talebinde
bulunmalıdır. İlgili bakanlıklar yerel radyo ve televizyonlarda yayınlanan ancak
zorunlu olmayan kamu spotlarından yayıncılara ücret ödemeli, valilikler
kanalıyla illerin kültürel tanıtımları için yasal zeminde yerel radyo…
(Mikrofon
otomatik cihaz tarafından kapatıldı) 
BAŞKAN
– Sayın Emir…
13.- Ankara Milletvekili Murat Emir’in, AKP iktidarının
laiklik isteyen ve Anayasa’yı savunan Halkevleri temsilcilerini gözaltına
alarak Türkiye'de demokrasi, laiklik ve özgürlük isteyen herkese bir had
bildirme çabasına girdiğine ilişkin açıklaması
MURAT
EMİR (Ankara) – Teşekkür ederim Sayın Başkan.
Laiklik
ilkesi demokrasimizin ve Anayasa’mızın en temel ilkesidir. On dört yıllık AKP
iktidarı süresince laiklik sürekli olarak ayaklar altına alınmış, yok edilmiş,
toplumdaki her alan dinselleştirilmiş ve devlet kadroları sonuna kadar
cemaatlere peşkeş çekilmiştir. 15 Temmuz darbesi de bunun bir uzantısı ve
sonucudur. Bunlarla mücadele etmek yerine, AKP iktidarı sadece laiklik isteyen
ve Anayasa’yı savunan, toplumsal barışı savunan halkevi temsilcilerini gözaltına
alarak Türkiye'de demokrasi isteyen, laiklik isteyen ve özgürlük isteyen
herkese bir had bildirme çabasına girmiştir. AKP’nin bu yöntemden bir an evvel
vazgeçmesi gerekiyor…
(Mikrofon
otomatik cihaz tarafından kapatıldı) 
BAŞKAN
– Sayın Akkaya…
14.- İstanbul Milletvekili Yakup Akkaya’nın, Sosyal
Güvenlik Kurumu muayene katılım paylarına yapılan zamlara ilişkin açıklaması
YAKUP
AKKAYA (İstanbul) – Sosyal Güvenlik Kurumu, muayene katılım paylarına kamu
sağlık kurumlarında yüzde 20 ila 60; özel sağlık kurumlarında yüzde 25 oranında
zam yapmıştır. Yıllık enflasyon yüzde 8,53, asgari ücrete gelen zam yüzde 8,
memur emeklilerine gelen zam yüzde 3, sosyal sigortalar ve BAĞ-KUR emeklilerine
gelen zam ise yüzde 4,73’tür. Bu zamlar yapılırken yurttaşlarımızın sağlık
hizmetlerinden yararlandığında ödeyecekleri katılım paylarındaki bu fahiş
artışlar hangi gerekçeyle yapılmıştır? Yıllık enflasyon oranının üzerindeki
artışlar doğru değildir. Ya bu zamlar geri alınmalı ya da işçi ve memurlara
verilen zamlar bu artış oranlarınca artırılmalıdır. 
Ayrıca,
2 askerimizin barbar IŞİD tarafından yakıldığı iddiasına Hükûmet on üç gündür
suspus. 2 askerimizse…
(Mikrofon
otomatik cihaz tarafından kapatıldı)
BAŞKAN
– Sayın İmran Kılıç…
15.- Kahramanmaraş Milletvekili İmran Kılıç’ın,
kötüleri durdurmanın yolunun daha iyi olmaktan ve birbirimizle yardımlaşmaktan
geçtiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Zorlu
bir süreçten geçiyoruz. Derin bir vadinin içindeyiz, türlü saldırılara maruz kalıyoruz.
Zaten dünya hayatı geçitten geçmeye benzetilmiştir. Birbirimize sarılalım ve
sahip olalım. Unutmayalım ki birbirimize düşersek ülkemiz düşer. Kötüleri
durdurmanın yolu daha iyi olmaktan ve birbirimizle yardımlaşmaktan geçer. Halkı
sevelim; halkın güneşte gölgesi, soğukta kaftanı, kıtlıkta ekmeği olalım.
Halkın acısına ve sevincine ortak olalım, kaygısını paylaşalım. Kimsenin
umutlarını kırmayalım. Bir şeyler yaşanıyorken yaşanmıyormuş gibi
davranmayalım. Nice badirelerden geçerek bugünlere geldik ve kolay gelmedik. 
Daha
güzel günlerin rüyasını görmeye başlamıştık ki bizi kan revan içerisinde
bırakıyorlar. Kan, rüyayı bozar prensibinden hareket ediyorlar.
(Mikrofon
otomatik cihaz tarafından kapatıldı)
BAŞKAN
– Sayın Çamak…
16.- Mersin Milletvekili Hüseyin Çamak’ın, Mersin’de
yaşanan fırtına ve sel felaketi nedeniyle çiftçinin borçlarının tamamen
silinmesini ve Afet Destek Fonu’ndan üreticilere destek verilmesini talep
ettiğine ilişkin açıklaması
HÜSEYİN
ÇAMAK (Mersin) – Teşekkür ederim Sayın Başkan.
Geçtiğimiz
hafta, seçim bölgem olan Mersin’de önce fırtına ve sonra bir sel felaketi
yaşandı. Bu felakette ne yazık ki can ve mal kayıpları yaşandı. Fırtınadan
Anamur ve Bozyazı üreticileri çok zarar gördü. Sel felaketinin ardından
Tarsus’un Kulak, Özelbahşiş, Kelahmet, Atalar ve Yeşiltepe ile Akdeniz’in
Kazanlı ve Adanalıoğlu mahallerinde incelemelerde bulunup felaketin boyutlarını
yerinde inceledim. Manzara sözlerle anlatılamayacak kadar kötü. Kulak köyü
muhtarı biraz önce beni aradı, su seviyesinin yükselmeye devam etmekte olduğunu
söyledi ve acil olarak ek önlemler alınması gerektiğini belirtti. Anamur,
Bozyazı, Tarsus ve Akdeniz’e bağlı mahallelerdeki sera alanlarında büyük hasar
meydana geldi. Çiftçinin borçlarının tamamen silinmesi ve Afet Destek Fonu’ndan
üreticilere hemen destek verilmesi gerekmektedir.
(Mikrofon
otomatik cihaz tarafından kapatıldı)
BAŞKAN
– Sayın Akkuş İlgezdi.
17.- İstanbul Milletvekili Gamze Akkuş İlgezdi’nin,
sosyal medyada yılbaşı kutlamalarına yönelik ayrımcı söylemlerle ilgili tek bir
yasal işlem yapmayanların laikliği suç olarak görmelerinin asla kabul
edilemeyeceğine ve cumhuriyetin laik değerlerinin ortadan kaldırılmasına asla
izin vermeyeceklerine ilişkin açıklaması
GAMZE
AKKUŞ İLGEZDİ (İstanbul) – Teşekkürler Sayın Başkan. 
Ülkemiz
kılcal damarlarına kadar büyük bir kutuplaşmanın eşiğindedir. Sosyal medyada,
yılbaşı kutlamalarına yönelik nefret suçu boyutuna ulaşan ayrımcı söylemlerle
ilgili tek bir yasal işlem yapmayanların laikliği suç olarak görmeleri asla
kabul edilemez. 
İstanbul
katliamını laik kesimleri provoke etmeye çalışan bir eylem gibi gören anlayış
Türkiye'nin felaketi olur. 
Mustafa
Kemal Atatürk “Laiklik asla dinsizlik olmadığı gibi gerçek dindarlığın
gelişmesini sağlamıştır.” der. İşte bu nedenle laiklik, bu ülkenin temel
harcıdır, bizi biz yapan ve bir arada tutan değerlerin bütünüdür. 
Hatırlatmak
isterim ki eğer laik devleti ortadan kaldırırsanız hak, hukuk, adalet, özgürlük
anlayışını da ortadan kaldırırsınız. Eğer laik devleti yıpratırsanız barış
içinde bir arada yaşama koşullarını da ortadan kaldırırsınız. Bizler
cumhuriyetimizin laik değerlerinin ortadan kaldırılmasına asla ve asla izin
vermeyeceğiz.
Teşekkürler.
BAŞKAN
– Sayın Köksal…
18.- Afyonkarahisar Milletvekili Burcu Köksal’ın,
laiklik söyleminde olan kişilerin tutuklanmasına karşılık Reina’da yaşanan
saldırıya sevinenlerle ilgili bir işlem yapılmamasının üzüntü verici olduğuna
ve Kütahya ilinde yapılan bir kitap okuma yarışmasında kitapların neye göre
tespit edildiğini öğrenmek istediğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan.
Son
zamanlarda özellikle cumhuriyetimizle, kurucu değerlerimizle, olmazsa olmaz
ilkelerimizle ilgili ciddi bir hesaplaşmanın içine girildiğini üzülerek
görmekteyiz.
Laiklik
söyleminde olan kişilerin tutuklanması, buna karşılık Reina’da yaşanan
saldırıya sevinenlerle ilgili hâlâ bir işlem yapılmaması ne yazık ki hepimizi
derinden üzmektedir. Ve bunun bir uzantısı olarak da gördüğüm, Kütahya ilinde
EĞİTİM-BİR-SEN sendikası tarafından bir kitap okuma yarışması düzenlenmiştir.
Bu yarışmada da ne yazık ki “Masada Kaybedilen Vatan; Lozan’da Neler Yaşandı?”
diye bir kitap okuma yarışmasının içerisine sokulmuştur. 
Ben,
buradan, Millî Eğitim Bakanına soruyorum: Bu okuma yarışmasında tespit edilen
kitaplar neye göre tespit ediliyor, bunun kriteri nedir?
(Mikrofon
otomatik cihaz tarafından kapatıldı) 
BAŞKAN
– Sayın Basmacı…
19.- Denizli Milletvekili Melike Basmacı’nın, enflasyon
hesaplama yönteminin nasıl olduğunu öğrenmek istediğine ilişkin açıklaması
MELİKE
BASMACI (Denizli) – Sayın Başkan, TÜİK Aralık 2016 itibarıyla enflasyonu
açıkladı: TÜFE oranı 8,53. Ancak 2016 yılı içinde öyle artışlar oldu ki gıda
fiyatları, en çok tüketilen 40 gıda ürününde enflasyon yüzde 22 ile 25 arası.
Baktığınızda, nohuda yüzde 58, yumurtaya yüzde 30, tavuk etine yüzde 19… Ben
şunu anlamadım: Enflasyon nasıl 8,53? Bu hesap yöntemini merak ediyorum; bilen,
lütfen bize anlatsın. 
Teşekkür
ederim.
BAŞKAN
– Sayın Tarhan…
Sayın
Tüm…
20.- Balıkesir Milletvekili Mehmet Tüm’ün, tarım
sigortalıların yeniden yapılandırmadan faydalanıp faydalanamadığını,
Balıkesir’de kaç tarım sigortalısı olduğunu, prim borcu olanların ve
yapılandırma talebinde bulunanların sayısını öğrenmek istediğine ilişkin
açıklaması
MEHMET
TÜM (Balıkesir) – Teşekkür ederim Sayın Başkan. 
Yeniden
yapılandırma kapsamında Sosyal Güvenlik Kurumuna prim borçları olan yurttaşlar
o haktan faydalanmaktadırlar. Bu kapsamda, tarımda kendi adına çalışan, yeni
tarım sigortası olan yurttaşların talepleri karşılanmamakta, borçları
yapılandırılmamaktadır. Birçok yurttaşımızın dilekçesi Sosyal Güvenlik Kurumu
tarafından kabul edilmemektedir. Hükûmete sormak istiyorum: 6736 sayılı Yasa
kapsamında, tarım sigortalılar yeniden yapılandırmadan faydalanıyor mu? Sosyal
Güvenlik Kurumu, tarım sigortalı yurttaşlarımızın yapılandırma dilekçelerini
kabul ediyor mu? Tarım ve hayvancılık açısından önde gelen illerimizden olan
Balıkesir’de tarım sigortalısı ne kadar yurttaşımız var? Bunlardan prim borcu
olanların sayısı ne kadardır? Bugüne kadar yapılandırma talebinde bulunan olmuş
mudur? Hükûmetin, içinde bulunduğumuz ekonomik kriz sebebiyle esnafa, işsizlik
sigortası benzeri bir proje hazırladığını biliyoruz. Bu bağlamda, geçimini
tarım ve hayvancılıkla sağlayan…
(Mikrofon
otomatik cihaz tarafından kapatıldı) 
BAŞKAN
– Sayın Toğrul…
Sayın
Bektaşoğlu…
21.- Giresun Milletvekili Bülent Yener Bektaşoğlu’nun,
Giresun’u İç Anadolu’ya bağlayan Şebinkarahisar yol güzergâhında bulunan
Eğribel Tüneli inşaatının sürdüğüne ancak projenin yeniden etüt edilmesi
gerektiğine ilişkin açıklaması
BÜLENT
YENER BEKTAŞOĞLU (Giresun) – Çok özür diliyorum sesim dolayısıyla.
Giresun’u
İç Anadolu’ya bağlayan Şebinkarahisar yol güzergâhında bulunan Eğribel
Tüneli’nin inşaatı sürüyor. Bitim tarihi belli değil ama inşallah bu yıl biter
de elli yıldır hasretle beklediğimiz hizmete kavuşmuş oluruz. Ancak bu proje,
bir kez daha yeniden etüt edilmeli çünkü sadece Giresun ile Şebinkarahisar’ı
birbirine tünelle bağlamak yetmez. Tüneli daha cazip hâle getirmek ve ülke
ekonomisine katkı sağlamak için Anadolu’nun, Akdeniz’e kadar uzanan
coğrafyasındaki bütün illerin Karadeniz’le ticaret amaçlı yollarla bağlanmasını
sağlamak gerekir. Bu nedenle, tünelin Giresun-Dereli-Şebinkarahisar bağlantısı
yüksek standartlı ticaret yolu şeklinde yapılmalı, ayrıca aynı yol güzergâhında
ihalesi yapılan Pınarlar tünelli geçişi inşaata hazır olduğu hâlde bir türlü
çalışma başlatılmamaktadır. Muhtarlar, yöre halkının tepkilerini dile
getirmektedirler hatta Hükûmetinizi Cumhurbaşkanına imzalı dilekçelerle bile
şikâyet etmişlerdir. Pınarlar yolu neden başlamıyor? Bunun nedenini merak
ediyoruz. Sayın Ulaştırma Bakanının araştırarak bilgi vermesini bekliyorum. 
Teşekkür
ederim. 
BAŞKAN
– Sayın Yiğit…
22.- İzmir Milletvekili Ali Yiğit’in, IŞİD’e yakın olan
insanların hiç soruşturulmadan ülkeye kabul edildiğine ilişkin açıklaması
ALİ
YİĞİT (İzmir) – Teşekkürler Sayın Başkan.
Uluslararası
İşgücü görüşülürken şu anki İçişleri Bakanı o zaman Çalışma Bakanıydı, şunu
söylemiştik: IŞİD’e yakın ülkelerden insanlar Türkiye’ye gelirken hem Dışişleri
Bakanlığından hem İçişleri Bakanlığından mutlaka bir soruşturma geçirmeleri,
özellikle de iyi irdelenmeleri gerektiğini söylemiştik. Çok rahat oturum ve
çalışma müsaadesi almamaları gerektiğini söylemiştik. Ama iki gün önce
gördüğümüz gibi İstanbul’da çok kötü bir olay yaşadık. Yani dün söylediklerimiz
bugün başımıza geldi. IŞİD’e yakın olan insanlar hiç soruşturulmadan bu ülkeye
kabul edildi; Konya’ya yerleştiler, İstanbul’da dolaştılar, İzmir’e geldiler. 
Şu
an merak ediyoruz, daha kaç tane IŞİD’li var? Bunlar tekrar gözden geçirilip
bunların oturma müsaadeleri ve çalışma müsaadeleri iptal edilecek mi?
Teşekkür
ediyorum.
BAŞKAN
– Sayın Köseoğlu…
23.- Trabzon Milletvekili Ayşe Sula Köseoğlu’nun, Bursa
Milletvekili Erkan Aydın’ın yaptığı açıklamasındaki bazı ifadelerine ilişkin
açıklaması
AYŞE
SULA KÖSEOĞLU (Trabzon) – Teşekkür ediyorum Sayın Başkan.
Cumhuriyet
Halk Partisi milletvekili Sayın Erkan Aydın’ın açıklamaları üzerine bir
açıklama yapma zarureti hasıl olmuştur. 
Seçim
bölgem olan Trabzon’un Vakfıkebir ilçesinin Çarşı Mahallesi muhtarı hakkında
Cumhurbaşkanlığına hakaretten dolayı dava açıldığını ifade etmişlerdir ve bu
konuyu eleştiri konusu yapmışlardır. Oysa, kişilerin görevi ve makamları ne
olursa olsun hiç kimsenin ceza karşısında özel istisnai bir koruması söz konusu
olamaz, hiç kimsenin makamı Cumhurbaşkanına hakaret hakkı vermez. Bu olay 15
Temmuz öncesi gerçekleşmiş ve bir dava açılmıştır savcılık tarafından. Ancak 15
Temmuzda Sayın Cumhurbaşkanımızın Yenikapı ruhu dolayısıyla kendisine
hakaretten dolayı açılan davaları affetmesi dolayısıyla bu dava da düşmüştür,
güncel ve yeni bir bilgi değildir. Bu konunun tutanaklara geçmesi açısından
açıklama gereği hasıl olmuştur.
Teşekkür
ediyorum.
BAŞKAN
– Sayın Doğan Türkmen… 
Evet,
birer dakikalık konuşmalar sona ermiştir.
Şimdi,
söz talep eden sayın grup başkan vekillerine söz vereceğim.
Sayın
Usta…
24.- Samsun Milletvekili Erhan Usta’nın, Samsun’un
Bafra ilçesi Yörükler Mahallesi’nde Büyükşehir Belediyesi tarafından
gerçekleştirilen yıkım işlemiyle ilgili sürece ilişkin açıklaması
ERHAN
USTA (Samsun) – Teşekkür ediyorum Sayın Başkan.
Ben
bugün biraz seçim bölgeme ilişkin konuları gündeme getiriyorum.
Şimdi,
Samsun ili Bafra ilçesi Yörükler Mahallesi’nde büyükşehir belediyesi bir yıkım
yapıyor. Bununla ilgili bir hususu dile getirmek istiyorum.
Şimdi,
o bölgede yüz beş yıldır -eskiden “köy” diye nitelendirilmişti, şimdi
büyükşehir olduğu için “mahalle” deniliyor- köyde yaşayan insanlar var. Bir de
bu köyün yanında hemen kurulmuş yazlıklar var. Devlet de oraya her türlü
elektriğini, suyunu, yolunu, telefonunu her şeyini götürmüş. Orada 180 tane ev
bulunuyor. Şimdi, bu evlerin bir kısmı yazlık, ancak on iki ay boyunca
oturanlar var, bunların içerisinde 3 tane de şehit ailesi var. 
Aslında
burada geçmişte bir hata yapılmış, idarenin bir yanlış işlemi var. Buradaki
yerler için yirmi beş yıl önce o zamanki idarecilerin tavsiyesiyle kaçak yapı
tutanağı tutulmuş. Aslında bana göre bir işlem hatası, yargı da buna aslında
böyle bakıyor. O günlerde bu insanlardan da para alınmış, hiç sorun olmamış ama
yıllar sonra, şimdi Büyükşehir Belediyesi buradaki binaları yıkmak istiyor.
Burada oturanlar da aslında, işte, zamanında devlet memurluğu yapmış, bütün
Karadeniz insanı gibi devletine, milletine bağlı insanlarımız. Orada yıkım için
gelen Jandarmanın önüne geçemiyorlar, onu bile beceremiyorlar. Bir kısım yerlerde
hani insanımız mesela önünde duruyor, engel oluyor. Asker, Jandarma “Aman abla,
teyze; girme buraya, bak sizi iteklemek zorunda kalırız.” deyince onlara
sarılıp ağlayan, böyle bir Anadolu insanı. Bunları burada Büyükşehir Belediyesi
ciddi ölçüde mağdur ediyor.
Şimdi,
konu, tabii, mahkemeye intikal ediyor fakat Türkiye’de mahkemeler tam bir
kepazelik, yani tam ifadesi bu bence. Şimdi, orada mesela gidiyor vatandaş,
yürütmeyi durdurma kararı alınıyor, Büyükşehir Belediyesinin avukatları
gidiyor, baskı yapıyor, akşamında kararı değiştiriyorlar. Bir sürü örnek var
dosyamda bunlarla ilgili olarak.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Usta.
ERHAN
USTA (Samsun) – Mesela bir başka hâkim tedbir kararı veriyor, hemen tekrar
gidiyorlar, o tedbir kararı kaldırtılıyor. Orada, tam böyle, saçma sapan bir
süreç yürüyor. 19 Mayıs Belediyesi yazılı olarak cevap veriyor bir tane orada
oturana, diyor ki: “Ben burada koruma imar planı yapacağım.” Büyükşehir Belediyesi
gidiyor, buna da engel oluyor. Yani iş çözülmeye çalışılıyor fakat hukuk yok,
idare bir tuhaf hareket ediyor. 
Şimdi
evler peyderpey yıkılıyor. 3 Ocak itibarıyla 2 tane daha eve yıkım kararı
uygulandı. İşin garip tarafı, iş bir de Danıştayda yani Danıştayın kararı…
Oradaki vatandaş sadece şunu söylüyor şu anda Sayın Başkan: “Danıştay kararı
var, Danıştaya gidilmiş temyize, Danıştayın kararı beklensin.” Bir de istinaf
mahkemesinde beklenen bir karar var. Hiç olmazsa bu kararlar da bunun
yıkılmasına müsaade edecekse yıkılsın ama bu kararlar olmadan bu yıkım işleri
durdurulsun. Vatandaşın da bizim de talebimiz budur Büyükşehir Belediyesinden.
Lütfen, buradaki Anadolu insanına -ülkede bu kadar çok sıkıntı varken, her
taraf karmakarışıkken- vatanına, milletine bağlı, saygılı insanlara bu
mağduriyetleri yaşatmamak lazım. 
Teşekkür ederim.
BAŞKAN – Teşekkür ederim Sayın Usta.
Sayın Kerestecioğlu, mikrofonunuzu açıyorum.
Buyurunuz.
25.- İstanbul Milletvekili Filiz Kerestecioğlu
Demir’in, cezaevinde tutulan HDP Eş Genel Başkanlarına yönelik hukuksuz
uygulamaların devam ettiğine, İstanbul’daki saldırıyı yapan kişinin
yakalanmamış olmasına, gözaltılar ve hukuksuz uygulamaların Anayasa değişikliği
sürecinde HDP’nin muhalefetinin engellenmesi nedeniyle yapıldığına, OHAL’in
uzatılmasıyla ilgili Bakanlar Kurulu kararının 3 Ocakta yapılan MGK
tavsiyesiyle verildiği belirtilmesine rağmen MGK’nın son toplantısının 30
Aralıkta olduğuna ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Şu
anda hâlen cezaevinde tutulan Eş Genel Başkanlarımız Figen Yüksekdağ ve
Selahattin Demirtaş’ın avukatlarıyla yaptıkları görüşmelerin teknik cihazlarla
sesli ve görüntülü olarak kaydedilmesi, görüşme sırasında cezaevi personeli
bulundurulması, eş genel başkanlarımız ve avukatlarının karşılıklı olarak
sundukları belgelere ve yasama faaliyeti kapsamındaki evraklara el konulması,
belge ve evrakların sansürlenmesi ve incelenmesiyle ilgili olarak, kendileri
Anayasa Mahkemesine başvuruda bulunmuşlardır. Bu devam eden hukuksuzlukları bir
kez daha Genel Kurulun ve halkımızın dikkatine, bilgisine sunuyoruz.
Yılbaşı
akşamı İstanbul’da gerçekleşen korkunç saldırının üzerinden üç gün geçmesine
rağmen hâlen saldırgan yakalanmadı. Bizler, IŞİD’li bu saldırganın yakalanmamış
olmasını ve bu korkunç olayın sorumlularının da hâlen görevlerinde
bulunmalarını asla kabul etmiyoruz. Saldırganları yakalayamayanlar, bugün,
laikliği savunma çağrısı yapan halkevleri üyeleri Ayşegül Başar ve Hamit
Dışkaya’yı, fikrî hürriyetlerini kullanan duyarlı insanları tutukluyorlar.
Şu
anda, bugün de yine İstanbul’da yirmi dört gündür hukuksuz bir şekilde
gözaltında tutulan İstanbul il eş başkanlarımız ve yöneticilerimiz bugün
Çağlayan Adliyesine ve Büyükçekmece Adliyesine götürülecekler. Yıllardır insan
hakları mücadelesi yürütmekten başka hiçbir suçları olmayan bu insanların da
derhâl serbest bırakılmalarını talep ediyoruz. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Kerestecioğlu, tamamlayınız lütfen.
FİLİZ KERESTECİOĞLU DEMİR (İstanbul) – Aynı zamanda, bize
karşı yürütülen bütün bu operasyonların aslında getirilmek istenen ve tekçi bir
sistemin daha da kalıcılaşmasını sağlayacak olan, adına “Anayasa teklifi” denen süreçte HDP muhalefetinin tamamen saf dışı
bırakılması ve engellenmesi olduğunu düşünüyoruz. Bütün bu gözaltılar, hukuksuz
uygulamalar bu nedenledir. 
Dün
belirttiğimiz konuyu bir kez daha, tutanaklara geçmesi açısından, ifade etmek
isterim: Bakanlar Kurulu sonrası 2 Ocakta, açıklama yapan Hükûmet sözcüsü Numan
Kurtulmuş, OHAL’in uzatılmasıyla ilgili bir gündem tartışılmadığını beyan
etmişti. Ancak dün burada oylanan OHAL yazısında, Bakanlar Kurulu kararının 3
Ocakta yapılan MGK tavsiyesiyle verildiği belirtiliyordu oysa 3 Ocakta MGK
toplanmamıştı. 
(Mikrofon
otomatik cihaz tarafından kapatıldı) 
FİLİZ
KERESTECİOĞLU DEMİR (İstanbul) – Tamamlıyorum, son cümlem. 
BAŞKAN
– Buyurunuz, açıyorum. 
FİLİZ
KERESTECİOĞLU DEMİR (İstanbul) – Son MGK toplantısı 30 Aralık tarihinde
yapılmıştı. Yani, artık ya Bakanlar Kurulu MGK’nın kararlarını da kendisi
almaya başladı ya da evrakta ciddi bir sahtecilik var. Bugün, hem siyasal ve
toplumsal açıdan hem de idari hukuk açısından bir skandal yaşadığımızı bir kez
daha, tarihe not düşülmesi açısından, ifade etmek istedik. 
Teşekkür
ederim.
BAŞKAN
– Teşekkür ederim Sayın Kerestecioğlu. 
Sayın
Gök…
26.- Ankara Milletvekili Levent Gök’ün, cumhuriyetin
laiklik ekseni üzerinde kurulmuş olduğuna, İstanbul’da IŞİD’e karşı mücadele
etmek ve laikliği korumakla ilgili söylemlerde bulunan gençlerin
tutuklanmasının tam bir skandal olduğuna ve bu konuyla ilgili hâkim ve savcı
hakkında HSYK’yı göreve davet ettiklerine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, Türkiye Cumhuriyeti, en önemli ilke olarak laiklik ekseni üzerine
kurulmuş bir cumhuriyettir. Mustafa Kemal ve arkadaşlarının Türkiye
Cumhuriyeti’ni kurarken ifade ettikleri laiklik ilkesi Türkiye’nin bir
çimentosudur ve cumhuriyet savcılarının görevi de laikliğe karşı olarak yönelen
saldırıları engellemek ve bunlarla mücadele etmektir. “Cumhuriyet savcısı” adı
üzerinde, cumhuriyetin savcısı olacak kişi veya hâkimlerin laiklik ilkesi
üzerinde son derece titiz ve hassas davranmaları kendi konumlarının bir
gereğidir. 
Hâl
böyleyken, önceki gün İstanbul’da “IŞİD’e karşı mücadele edelim, laikliği
koruyalım.” şeklinde birtakım söylemlerde bulunan gençlerin tutuklanması tam
bir skandaldır. Bu konuda Adalet Bakanından, Hükûmetten tek bir ses çıkmadı. Bu
hâkim ve savcı hakkında ne yapıyorlar? HSYK’yı göreve davet ediyoruz. Yani,
cumhuriyeti korumakla görevli olan hâkim ve savcıların, cumhuriyeti korumak
üzere söylenmiş bir sözü tutuklama gerekçesi yapmalarını kabullenmemiz mümkün
değildir. Bu konuda, iktidar partisi tarafından, Adalet Bakanı tarafından,
bizim bilmediğimiz başka bir gerekçe varsa, onun da kamuoyuna ifade edilmesini
arzu ediyoruz. Çünkü böyle bir tablo tahammül edilebilir bir tablo değildir,
kabul edilebilir bir tablo değildir; tam bir aymazlıktır, gaflettir ve
ihanettir. Bu konuda, bu hâkim ve savcılar hakkında derhâl işlem
başlatılmalıdır. İktidar çevrelerinden de bu konuda tatminkâr, kamuoyunun
anlayacağı, bizim bilmediğimiz başka gerekçeler de varsa, bunları bilme
hakkımızı da öğrenme hakkımızı da kullanmak üzere kendilerinden talep ediyoruz.
Ama bu hâkim ve savcılar hakkında da HSYK’yı göreve davet ediyoruz.
Teşekkür
ederim.
BAŞKAN
– Teşekkür ederim Sayın Gök.
Sayın
Bostancı…
27.- Amasya Milletvekili Mehmet Naci Bostancı’nın, her
kesimin, hamasetle davranan, öfkeyle, kızgınlıkla başkaları üzerine tahakküm
kurmak isteyen çirkin dili olan trolleri olduğuna, karşı olunması gerekenin
fikirler değil trollük olduğuna ve militan bir dille ifade edilen tavrın ne
laikliğe ne din ve vicdan hürriyetine ne özgürlüğe bir katkısı olacağı kanaatinde
olmadığına ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
80
milyonluk bir ülkeyiz, burada laik de olacak, muhafazakâr da olacak, demokrat
da olacak, milliyetçi de olacak, Marksist de olacak. Biz bir kabile değiliz. İnsanlar
kendi dünya görüşleri istikametinde, medeni bir şekilde fikirlerini elbette
anlatacaklar, müzakere edecekler ama trol olmayacaklar, trol, moda ifadesiyle. 
Trollük
de ne yazık ki herhangi bir siyasi safa ait değil, her safın trolü var.
MUSTAFA
AKAYDIN (Antalya) – En çok beyaz trol var.
AYTUĞ
ATICI (Mersin) – Bir tek ak trol var.
MEHMET
NACİ BOSTANCI (Amasya) – Her kesimin, hamasetle davranan, öfkeyle, kızgınlıkla
başkaları üzerine tahakküm kurmak isteyen, çirkin dili olan trolleri var. 
AYTUĞ
ATICI (Mersin) – Bir tek ak troller var.
MEHMET
NACİ BOSTANCI (Amasya) – Sosyolojiyi bilenler bu işin siyasal saflara göre
şekillenmediğini bilirler.
AYTUĞ
ATICI (Mersin) – Bir tek ak troller var.
MEHMET
NACİ BOSTANCI (Amasya) – Trollük bir karakterdir, bu karakter de bütün
kesimlerde mevcuttur. Bizim karşı olmamız gereken, fikirler değil, trollük. Ben
de savcılara buradan çağrı yapıyorum, yasama organının bir ferdi olarak çağrı
yapıyorum: Kardeşim, kim trolse, kimin adına konuşursa konuşsun, o trollere
yasaların gereği olanı lütfen yapın.
AYTUĞ
ATICI (Mersin) – Ak trolleri beslemeyin.
MEHMET
NACİ BOSTANCI (Amasya) – Yapmakla iktifa etmeyin, kamuoyuna, kimin hakkında ne
tür işlem yaptığınıza ilişkin bilgi de verin ki lüzumsuz spekülasyonlar
önlensin.
AYTUĞ
ATICI (Mersin) – Ak trolleri beslemeyin o zaman Sayın Başkan, maaş alan ak
troller var.
MEHMET
NACİ BOSTANCI (Amasya) – Laiklik meselesine gelince: Din ve vicdan hürriyeti
anlamında laiklik modernliğin, şehirliliğin, gelişmenin bir neticesidir.
Şehirlerde insanlar zaten birbirlerinin hayat tarzlarına karışmazlar,
karışabilecekleri bir durum da söz konusu olmaz, laikliğin tarihsel seyrine
bakarsak bunu görürüz. İlk laik komünler 13’üncü, 14’üncü yüzyılda şehirlerde
çıktı. 
BAŞKAN
– Mikrofonunuzu açıyorum Sayın Bostancı, tamamlayınız lütfen.
MEHMET
NACİ BOSTANCI (Amasya) – Mesele şu: Bizim, tabii, tarihimizde laiklik talihsiz
bir tartışma da yaşadı ve sosyolojideki ifadesiyle “Kültürün sert noktası.”
dediğimiz bir anlam kazandı. Bu tavrın, biraz militan diyebileceğim, militan
bir dille ifade edilen bu tavrın ne laikliğe ne din ve vicdan hürriyetine ne bu
anlamda şehirleşmenin ve modernleşmenin neticesi olan özgürlüğün o atmosferine
bir katkısı olacağı kanaatinde değilim. 
Cumhuriyeti
yükseltmek ve yüceltmek hepimizin görevi ama bunu yaparken cumhuriyetin o
renkliliğini ve çeşitliğini hesaba katan ihtimamlı bir dil kullanmak da bu
görevi üstlenenlerin boynundaki borçtur.
Teşekkür
ediyorum.
BAŞKAN
– Teşekkür ederim Sayın Bostancı
Gündeme
geçiyoruz.
Başkanlığın
Genel Kurula Sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum.
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Ahmet Akın ve 22
milletvekilinin, hayvancılık sektöründe yaşanan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/405)
Türkiye Büyük Millet Meclisi Başkanlığına
Yapılan
bilimsel çalışmalarda yetişkin bir insanın günlük 70 gram protein tüketmesi
gerektiği ve bunun da yüzde 40'ının hayvansal kökenli proteinlerden oluşması
gerektiği belirtilmektedir. Hayvancılık sektörü insanların yaşamsal
ihtiyaçlarının karşılanması ve yarattığı ekonomik değer nedeniyle önemli bir
sektördür. Türkiye'de hayvansal ürünlerin tüketim seviyesinin gelişmiş ülkelere
kıyasla düşük olduğu belirtilmektedir. Artan nüfusumuzun düzenli ve dengeli
beslenmesi, iktisadi olarak yarattığı değer bakımından hayvancılık ülkemiz için
de oldukça önemlidir. Ülkemizin zengin bir tarım ve hayvancılık potansiyeline
sahip olduğu ancak bu potansiyelinin yeterince değerlendirilmediği
bilinmektedir. Bu konuda yaşanan tartışmalarda, hem üreticilerin hem
tüketicilerin uygulanan hayvancılık politikalarından mutlu olmadıkları,
beklentilerinin karşılanmadığı ortaya konulmaktadır. 
Son
yıllarda süt ve et fiyatları en popüler tartışmalar arasında yer almaktadır.
TÜİK tarafından 17 Eylül 2015 tarihinde yayınlanan Hayvansal Üretim
İstatistiklerine göre ülkemizdeki büyükbaş hayvan sayısı 14 milyon 700 bin baş
olmuştur. Toplam küçükbaş hayvan sayısı ise 44 milyon 673 bin baş olmuştur.
Hayvancılığı geliştirmek, üreticilerin daha iyi bir gelir elde etmesi,
tüketicilerin ise daha uygun fiyata yeterli miktarda hayvansal ürünler
tüketmesini sağlamak amacıyla hayvancılık sektörü çeşitli araçlarla
desteklenmektedir. Yıllara göre hayvancılık desteklerinin artış hızı, toplam
tarımsal desteklerin artış hızından daha yüksek olmasına rağmen yapılan
desteklemeler bugüne kadar istenilen sonuca hizmet edememiştir. Hayvancılık
sektöründe istenilen gelişme sağlanamamıştır.
Tüm
tarım sektöründe olduğu gibi hayvancılıkta da yüksek seyreden girdi fiyatları,
üretim maliyetlerini artırmakta, kârlılığı düşürmektedir. Sektörde uygulanan
ithalat politikaları nedeniyle ülkemize yüksek miktarlarda canlı hayvan ve et
girişi olmaktadır. Hatta sağlığımıza hayvan sağlığının ve sektörün geleceğini
tehdit edecek boyutlarda kaçak et ve hayvan girişlerinin de olduğuna ilişkin
bilgiler basın-yayın organlarında yer almaktadır. Yapılan ithalat, kısa süreli
olarak fiyatları geriletse de bir süre sonra fiyatlar tekrar yükselme eğilimine
girmiştir. Sürekli ithalat beklentisi üreticileri tedirgin etmekte, uzun vadeli
yatırım kararları almalarını engellemektedir.
Ülkemizde
hayvancılık sektörü ile ilgili uzun vadeli hedef ve politika bulunmamaktadır.
Türkiye, genetik materyal, canlı büyükbaş ve küçükbaş hayvan, ana girdi
maddeleri ve kırmızı et konusunda ithalatçı ülke konumunda bulunmaktadır.
Yetiştirici ve üretici örgütleri ile kooperatifler, gelişmiş ülkelerdeki
özerklik, kurumsal kapasite ve insan kaynaklarıyla hizmet seviyesine
ulaşamamıştır. Çiftçi örgütlerinin, ürünlerin pazarlanması ve işlenmesindeki
payları ve pazarlık güçleri yok denecek kadar düşük olup, fiyat oluşumuna
etkili olamamaktadırlar. Mevcut durumun tespitine imkan sağlayacak hayvancılık
istatistiklerinin güvenilirliği ise tartışılmaktadır.
Ekonomik
ve sosyal yönüyle, ülkemiz için önemli olan hayvancılık sektöründe yaşanan
sorunların tespiti ve bu sorunların çözümü için öneriler geliştirilmesi
amacıyla Anayasa’nın 98, TBMM İçtüzüğü’nün 104 ve 105’inci maddeleri uyarınca
bir Meclis araştırması açılmasını arz ve teklif ederiz.
1)
Ahmet
Akın
(Balıkesir)
2)
Kazım
Arslan
(Denizli)
3)
Kadim
Durmaz
(Tokat)
4)
Orhan
Sarıbal
(Bursa)
5)
Ömer Fethi
Gürer
(Niğde)
6)
Nihat
Yeşil
(Ankara)
7)
Mustafa Sezgin
Tanrıkulu
(İstanbul)
8)
Melike
Basmacı
(Denizli)
9)
Ceyhun
İrgil
(Bursa)
10)
Dursun
Çiçek
(İstanbul)
11)
Tahsin Tarhan
(Kocaeli)
12)
Tekin
Bingöl
(Ankara)
13)
Serdal
Kuyucuoğlu
(Mersin)
14)
Ali
Akyıldız
(Sivas)
15)
Erkan
Aydın
(Bursa)
16)
Çetin
Arık
(Kayseri)
17)
Aytuğ
Atıcı
(Mersin)
18)
Akın
Üstündağ
(Muğla)
19)
Mahmut
Tanal
(İstanbul)
20)
Mazlum
Nurlu
(Manisa)
21)
Gülay Yedekci

(İstanbul)
22)
Tur Yıldız
Biçer
(Manisa)
23)
Uğur Bayraktutan

(Artvin)
2.- Ankara Milletvekili Aylin Nazlıaka ve 22
milletvekilinin, Ankara'da bulunan organize sanayi bölgelerinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/406)
Türkiye Büyük
Millet Meclisi Başkanlığına
OSB’ler
ülke ekonomisinin ve istihdamımızın omurgası durumundadır. Ekonomik gelişme
kadar sosyal ve kültürel kalkınmaya da katkı sağlamaktadır. Organize sanayi
bölgeleri (OSB) sanayiyi uygun olan alanlarda yapılandırarak çarpık sanayileşme
ve çevre sorunlarını önler, kaynakların rasyonel kullanımını sağlar; bilgi,
bilişim teknolojilerinin etkin kullanımı için altyapı oluşturur, sanayi
türlerinin belirli bir plan içerisinde yerleştirilmesi ve geliştirilmesini
sağlar. Ülke ekonomisine ve istihdama önemli katkı sağlayan OSB'ler bölgeler
arası dengesizliğin giderilmesi için de önemli rol oynar.
Ülkemizde
297 adet organize sanayi bölgesi bulunmaktadır, bunlardan 213'ü faaliyette olup
diğerleri ise planlama, kamulaştırma aşamasındadır.
2015
yılı itibarıyla OSB'lerde yaklaşık 1 milyon 530 bin kişi istihdam edilmektedir.
OSB'lerdeki boş parsellerin tahsisinin yapılması ve üretimin başlamasıyla bu
sayının 2 milyon 200 bin kişiye ulaşması beklenmektedir; bu, istihdam açısından
çok önemli bir rakamdır.
Başkentimizde
sanayi kenti olma yönünde önemli adımlar atılmaktadır. Ankara'da sicil almış 11
tane organize sanayi bölgesi bulunmaktadır, bunlardan 5’i tamamlanmıştır. Bu
sanayi bölgelerimizde gerek doluluk oranı gerekse altyapı konusunda ciddi sorunlar
yaşanmaktadır. İlgili bakanlık ve Ankara Büyükşehir Belediyesiyle yapılan
protokollere rağmen bu sorunlar hâlen devam etmektedir. Ankara'da OSB'lerin,
başta ulaşım ve arıtma olmak üzere sorunlarının çözülmesi üretimi artıracak,
ülke ve bölge ekonomisine ciddi katkı sağlayacaktır.
Ankara'da
bulunan OSB'lerin sorunlarının tespit edilmesi, çözümü için alınacak
tedbirlerin belirlenmesi amacıyla Anayasa'mızın 98, İç Tüzük’ün 104 ve 105’inci
maddeleri gereğince Meclis araştırması açılmasını arz ve teklif ederiz.
1)
Aylin
Nazlıaka
(Ankara)
2)
Kadim
Durmaz
(Tokat)
3)
Orhan
Sarıbal
(Bursa)
4)
Ömer Fethi
Gürer
(Niğde)
5)
Mustafa Sezgin Tanrıkulu (İstanbul)
6)
Nihat
Yeşil
(Ankara)
7)
Melike
Basmacı
(Denizli)
8)
Dursun
Çiçek
(İstanbul)
9)
Tahsin Tarhan
(Kocaeli)
10)
Tekin
Bingöl
(Ankara)
11)
Serdal
Kuyucuoğlu
(Mersin)
12)
Erkan
Aydın
(Bursa)
13)
Çetin
Arık
(Kayseri)
14)
Ceyhun
İrgil
(Bursa)
15)
Aytuğ
Atıcı
(Mersin)
16)
Akın
Üstündağ
(Muğla)
17)
Mahmut
Tanal
(İstanbul)
18)
Ali
Akyıldız
(Sivas)
19)
Mazlum
Nurlu
(Manisa)
20)
Kazım
Arslan
(Denizli)
21)
Gülay Yedekci 
(İstanbul)
22)
Tur Yıldız
Biçer
(Manisa)
23)
Uğur
Bayraktutan
(Artvin)
Gerekçe:
Başkentimizde
sanayi kenti olma yönünde önemli adımlar atılmaktadır. Ankara'da sicil almış 11
organize sanayi bölgesi bulunmaktadır, bunlardan 5’i tamamlanmıştır. Ankara
Sanayi Odası 1’inci OSB, İvedik OSB, Ostim OSB, Polatlı OSB ve Ankara Sanayi
Odası 2 ve 3 OSB. Ostim ve İvedik dışındaki tüm OSB'lerde doluluk oranları çok
düşüktür. Yapımı devam eden OSB'ler vardır. Durum böyleyken kentin başka
yerlerinde sanayi yapılanmasına izin verilmesi, sanayinin tarım alanlarında ve
şehrin içinde yapılanmasına yol açmaktadır. Büyükşehir ve ilçe belediyeleri
sanayi planlamasını Bilim, Sanayi ve Teknoloji Bakanlığıyla eş güdüm hâlinde
yapmalıdır; aksi takdirde, bugün Ergene havzasında yaşanan felaket gelecekte
Ankara’da da yaşanacaktır.
Ankara’daki
hiçbir OSB’nin hâlihazırda kendisine ait yeterli arıtması yoktur. Ortak arıtma
konusunda bir ilerleme sağlanamamıştır. Her OSB kendi arıtmasını kurmakta,
yapım ve işletme maliyeti artmakta, bölge sanayicisine ek bir yük
getirmektedir.
Sanayi,
özel arıtma isteyen bir sektördür. Toprak ve suyumuzu kirlettiğimizde bunun
geri dönüşü yoktur. Ankara için tehlike zillerinin çaldığı bir an önce fark
edilerek bu sorun giderilmelidir. OSB’lerin büyük bölümünde ulaşım sorunu da
yaşanmaktadır. OSB’lerin ulaşımı ya köy ya da kadastro yollarından
sağlanmaktadır.
Temelli
Organize Sanayi Bölgeleri havzasında 250’ye yakın fabrika üretim yapmaktadır,
1.200’e yakın fabrikanın üretime geçmesi beklenmektedir. 25 bin konutluk
gecekondu önleme bölgesi bulunmaktadır. Toplu konut bölgesinin yolları
yapılmamıştır. Bölgenin kanalizasyonu yoktur, şebeke suyu bağlanmamıştır. Burada
çalışanların en büyük sorunu ulaşımdır, bu bölgenin iskâna açılması hâlinde bu
sorun da çözülmüş olacaktır.
Bu
gelişmelere rağmen bölgede bağlantı yolları hâlen yapılmamıştır. İçme ve
kullanma suyu götürülmemiştir. Kanalizasyon ve atık su arıtma tesisleri yapılmamıştır.
Ankara
Büyükşehir Belediyesi ile büyükşehir sınırları içinde bulunan OSB’ler arasında
büyük bir tanıtımla 28/9/2012 tarihinde ASO’da bir protokol imzalanmış, bu
protokol kapsamında Ankara Büyükşehir Belediyesi OSB’lere asfalt, altyapı,
kaldırım, ağaçlandırma ve itfaiye gibi hizmetleri ücretsiz vereceğini
belirtmiştir. Ankara Büyükşehir Belediyesinin bugüne kadar OSTİM OSB’nin
asfalt, Temelli Organize Sanayi Bölgeleri havzasının itfaiye ihtiyacı dışında
verilen hiçbir kayda değer hizmeti yoktur.
Ankara
sanayide de ülkemizin lokomotifi olmalıdır. Özellikle teknoloji üreten iş
kollarında hem ülkemize hem de bölgemize örnek teşkil etmelidir.
Ankara’da
OSB’lerin altyapı sorunlarının çözülmesi, Ankara’nın geleceği açısından büyük
önem taşımaktadır. Bu yöndeki çalışmalar hem yatırımcıları bu alana çekecek hem
üretimi artıracak hem de istihdama önemli katkı sağlayacaktır.
3.- İstanbul Milletvekili Mustafa Sezgin Tanrıkulu ve
20 milletvekilinin, faili meçhul cinayetlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/407)
Türkiye Büyük Millet Meclisi Başkanlığına
Faili
meçhul cinayetler, yurttaşlarda derin travmalar yaratmıştır. Özellikle toplumda
saygınlığı olan kanaat önderlerinin, gazetecilerin, yazarların, hak ve özgürlük
savunucularının uğradığı suikastlar veya yaşanan faili meçhul cinayetler
aydınlatılmamış ve bu cinayetlerin failleri korunmuştur. Sebahattin Ali’den
Musa Anter’e, Uğur Mumcu’dan Hrant Dink’e ve en son Tahir Elçi cinayetine kadar
aramızdan alınan sayısız insanın sorumlularının cezasız kalmasına sebebiyet
verilmiştir. Faili meçhul cinayetlerin her yönüyle kapsamlı bir araştırmaya
tabi tutularak araştırılması ve cinayetlerin arkasındaki sorumluların ortaya
çıkarılması amacıyla, Anayasa'nın 98'inci, İç Tüzük’ün 104'üncü ve 105'inci
maddeleri gereğince Meclis araştırması açılması için gereğini saygılarımızla
arz ve teklif ederiz. 
1)
Mustafa Sezgin Tanrıkulu

(İstanbul)
2)
Kadim Durmaz

(Tokat)
3)
Tekin Bingöl

(Ankara)
4)
Melike Basmacı

(Denizli)
5)
Tahsin Tarhan

(Kocaeli)
6)
Orhan Sarıbal

(Bursa)
7)
Elif Doğan Türkmen

(Adana)
8)
Onursal Adıgüzel

(İstanbul)
9)
Serdal Kuyucuoğlu

(Mersin)
10)
Erkan Aydın

(Bursa)
11)
Ceyhun İrgil

(Bursa)
12)
Akın
Üstündağ
(Muğla)
13)
Mahmut
Tanal
(İstanbul)
14)
Ali
Akyıldız
(Sivas)
15)
Kazım
Arslan
(Denizli)
16)
Dursun
Çiçek
(İstanbul)
17)
Çetin
Arık
(Kayseri)
18)
Aytuğ Atıcı

(Mersin)
19)
Gülay Yedekci

(İstanbul)
20)
Tur Yıldız Biçer

(Manisa)
21)
Nihat Yeşil

(Ankara)
Gerekçe:
Başbakan,
1 Kasım seçimleri öncesinde Van'da gerçekleşen seçim mitingi sırasında, 1990'lı
yılların faili meçhul cinayetlerine dikkat çekerek "Biliyorlar ki AK Parti
iktidardan indirilirse buralarda terör çeteleri dolaşacak, Beyaz Toroslar
dolaşacak." demiştir. Başbakanın ifade ettiği "Beyaz Toros"
1990'larda sayısız yurttaşın bindirilip ölüme götürüldüğü ve faili meçhul
cinayetlerle özdeşleşmiş bir otomobil modelidir. 
AKP
döneminin en büyük faili meçhul katliamı Roboski'de gerçekleşmiştir. Burada
"faili meçhul" tabiri yalnızca faili bilinmeyen cinayetleri değil,
faili bilindiği hâlde gizlenebilmesini de ifade etmektedir. Bu açıdan, Roboski
katliamı da failler yargılanmadığı için faili meçhul bir katliam olarak
bırakılmıştır.
1990'lı
yıllar kadar yoğun ve sistematik olmasa da 2000'li yıllarda da faili meçhul
cinayetler sürmüş ve özellikle son bir yılda hızlı bir artış göstermiştir.
Türkiye İnsan Hakları Vakfı raporlarına göre AKP hükûmetleri döneminde de
"Beyaz Toroslar" faaliyetini sürdürmüştür. AKP hükûmetleri döneminde
227 yeni faili meçhul cinayet yaşanmıştır. Yıllara göre faili meçhul
cinayetlerin sayısı şöyledir:
2015
(Ekim ayı itibarıyla) 19; 2014, 47; 2013, 8; 2012, 16; 2011, 15; 2010, 9; 2009,
18; 2008, 30; 2007, 2; 2006, 21; 2005, 4; 2004, 8; 2003, 16; 2002, 8.
2015
yılında 138 kişinin yaşamını yitirdiği bombalı saldırıların da esas sorumluları
ortaya çıkarılmamış, dolayısıyla bu katliamlar da faili meçhul bırakılmak
istenmiştir.
1990'lı
yıllarda gözaltında kaybedilenler, evinin önünden arabayla alınıp bir daha
haber alınamayan binlerce kişi, o dönemin bize bıraktığı kolektif acı
hafızadadır. Faili meçhule kurban giden evlatlarının kemiklerini arayan
Cumartesi Anneleri, evlatlarının kemikleri bile çok görülen bu anneler o
dönemin canlı tanığıdır. Yakın zamanda yeniden gündeme gelen JİTEM ve kolluk
kuvvetleri içinde oluşturulduğu iddia edilen gayriresmî infaz timleri o dönemki
cinayetlerle birlikte anılmaktadır. Eski Özel Harekât memuru Ayhan Çarkın'ın
Ankara Barosu avukatlarından Yusuf Ekinci’nin öldürülmesinde kendi
parmaklarının olduğunu ifade etmesi ve bazı siyasileri işaret etmesi o dönem
içindeki yapılanma hakkında bize ipucu vermektedir. 90’lı yıllarda her güne
cinayet haberleriyle başlayan ülkemiz, gelinen noktada geçmişle hesaplaşmadan
toplumsal barışı inşa edemeyecektir. Toplumsal barış, acıda ve sevinçte
ortaklaşmakla mümkündür. Evladının kemiklerini isteyen Berfo Analar evladının
mezarına dahi kavuşamadan bu dünyadan göçüp gittikçe toplumsal barış umudu
giderek azalacaktır.
Faili
meçhul cinayetlerle ilgili diğer bir husus ise denetim mekanizmalarındaki
sistematik atalet hâlidir. Bunu kırmak isteyen yargıç ve savcılar olmuştur
ancak sürgünlere maruz kalmışlardır. Kamu görevlilerinin kirli işlere
bulaştığını işaret eden pek çok delil, yakın zamanda yürütülen soruşturmalarda
kendini göstermiştir.
Öte
yandan, 16 Ağustos 2015 tarihinde başlayıp aylardır devam eden sokağa çıkma
yasakları boyunca da çok sayıda faili meçhul cinayet işlenmiş, cenazeler sokak
ortasında bırakılmış, bebekler kurşunlara hedef yapılmıştır. 28 Kasım 2015
tarihinde Diyarbakır Baro Başkanı Tahir Elçi, Dört Ayaklı Minare’nin kurşunlanmasına
tepki olarak gerçekleştirilen basın açıklaması sırasında başından vurularak
öldürülmüş ve bu cinayetin sorumluları hâlâ ortaya çıkarılmamıştır. Elçi
cinayetinden sonraki delil karartma girişimleri ve sürecin işleyişi, 1990’larda
işlenen siyasi cinayetlerden hiçbir farkı olmadığını, faillerin yine korunup
kollandığını ortaya koymaktadır.
Devlet,
Türkiye Cumhuriyeti sınırları içinde gerçekleşen her türlü cinayetten, ölümden,
yaşam hakkı ihlalinden doğrudan sorumludur. Kişilerin can güvenliğini sağlamak,
faili belli veya meçhul cinayetleri önlemek devletin öncelikli görevlerinden
biridir ancak ne yazık ki göz göre göre gerçekleşen cinayetlerin önü
alınmamakta, failler de sistematik olarak korunmaktadır. 1990’lı yılların faili
meçhul cinayetleriyle ilgili açılan davaların tümü nakledilmiş ve sorumluların
çoğunluğu beraat ettirilmiştir. AKP döneminde işlenen faili meçhul cinayetlerin
hiçbiri aydınlatılmamış, sorumlular hesap vermemiştir.
Faili
meçhul cinayetler her yönüyle, kapsamlı bir araştırmaya tabi tutulmak
durumundadır. Bu olayı araştırmak ve cinayetlerin arkasındaki sorumluların
ortaya çıkarılması amacıyla Meclis araştırması açılması elzemdir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır. Öneriyi okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Kars Milletvekili Ayhan Bilgen ve
arkadaşları tarafından, 1999 yılında Sağlık Bakanlığına bağlı sağlık
kurumlarında kullanılmak üzere Kronik Hastalık Takip Programı gibi bazı
programlar ihale usullerine uygun olmayan bir şekilde dolaşıma sokulmuş olup
Bakanlığı ve üçüncü kişileri zarara uğratan bu sağlık yolsuzluğunun
araştırılması ve sorumluların tespit edilmesi amacıyla 4/1/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ocak 2017 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 
Türkiye Büyük Millet Meclisi Başkanlığına
Danışma
Kurulu 4/1/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.

Ahmet Yıldırım

Muş

Grup Başkan Vekili
Öneri:
4
Ocak 2017 tarihinde Kars Milletvekili Sayın Ayhan Bilgen ve arkadaşları
tarafından verilen, 3444 sıra numaralı, 1999 yılında Sağlık Bakanlığına bağlı
sağlık kurumlarında kullanılmak üzere Kronik Hastalık Takip Programı gibi bazı
programlar ihale usullerine uygun olmayan bir şekilde dolaşıma sokulmuştur.
Bakanlığı ve üçüncü kişileri zarara uğratan bu sağlık yolsuzluğunun
araştırılması ve sorumluların tespit edilmesi amacıyla Türkiye Büyük Millet Meclisine
verilmiş olan Meclis araştırma önergesinin Genel Kurulun bilgisine sunulmak
üzere bekleyen diğer önergelerin önüne alınarak, 4/1/2017 Çarşamba günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN
- Halkların Demokratik Partisi Grubu önerisinin lehinde ve aleyhinde söz talep
eden sayın milletvekillerine söz vereceğim.
Lehinde
ilk konuşmacı Kars Milletvekili Ayhan Bilgen. 
Buyurun
Sayın Bilgen. (HDP sıralarından alkışlar)
AYHAN
BİLGEN (Kars) – Sayın Başkan, değerli milletvekilleri; öncelikle, tabii,
araştırma komisyonuyla ilgili, Meclis Başkanlığına sunduğumuz, biraz önce
okunan kısa özette de ifade edildiği gibi çok net bir iddiayla ilgili, Sağlık
Bakanlığındaki çok ciddi bir yolsuzluk iddiasıyla ilgili bir gündemi
konuşacağız ama ben Sağlık Komisyonundan, hadi Sağlık Bakanı gündemden haberdar
değil, grup yöneticileri paylaşmamışlar diye varsayıyorum ama hiç olmazsa
konuyu bilen birilerinin cevap verebileceği bir oturum yapmayı doğrusu umut ediyordum.
Burada kürsüye çıkınca vatan, millet hamaseti yapanlar milletin vergisinin,
parasının nereye harcandığını, nasıl harcandığını eğer kendilerine dert
etmiyorlarsa o vatanseverliğin, o milliyetçiliğin ne ifade ettiğini de
kamuoyunun takdirine bırakıyorum. 
Değerli
arkadaşlar, bütün anketlerde bu Hükûmetin en başarılı olduğu alanlardan
birisinin sağlık olduğuna dair net tespitler var, önce hakkı teslim edelim.
Yani “Suriye politikasını ne kadar başarılı buluyorsunuz?” diye AKP seçmenine
sorduğunuzda, bırakın diğer partilerin seçmenlerini, ya da “Eğitim politikasını
ne kadar başarılı buluyorsunuz?” diye sorduğunuzda çıkan rakamlarla
kıyaslanmayacak kadar iyi bulunduğuna dair bir algı var kamuoyunda. Yani,
Hükûmetin en başarılı olduğu alan, en güçlü olduğu alanla ilgili bir iddiayı
burada konuşacağız, burada değerlendireceğiz değerli arkadaşlar, kamuoyunun
takdirine sunacağız. Tabii ki elimizde çok ciddi bir dosya var, on dakika
içerisinde benim bunu özetlemem bile mümkün değil. İçerisinde Sağlık Bakanlığının
yazışmaları var, mahkemelere gönderdiği yazılar var, Bakanın kendi açıklamaları
var; çok ciddi bir dosya ama eğer komisyon kararı çıkmazsa yani burada
bildiğimiz rutinle karşılaşırsak, konuşup dağılmayı tercih edersek biz dosyanın
yargıdaki seyrinin dışında bir başka Meclis denetim sisteminin de, gensorunun
da aynı konuda yeniden gündeme alınması konusunda ısrarlı olacağız çünkü çok
ciddi rakamlar ve üstü örtülmüş çok ciddi bir iddia var. 
Değerli
arkadaşlar, tabii ki Sağlık Bakanlığının genel politikalarını da değerlendirmek
gerekiyor. Kamu-özel iş birliğiyle hastane kurma projesine bugünkü mevcut
bakanın çok olumlu yaklaşmadığı, en azından ilk bakanlığı döneminde olumlu
yaklaşmadığı, bir hekim olarak, bir sağlıkçı olarak bunu doğru bulmadığı
yönünde bilgiler bizde var ama başka, daha etkili bir iradenin bu süreci tercih
ettiğini ve bu, şimdiki hastanelerin kuruluşunu planladığını söylüyorlar.
Tabii, orada ilginç yani çok dikkat çekici, bütün halkımızı ilgilendiren boyut
-belki sağlıkçı vekillerimiz daha ayrıntısına hâkim ama- örneğin, köprü, tünel
yaptığınızda nasıl bir geçiş garantisi veriyorsanız sağlıkta da hasta sayısı
garantisi veriyorsunuz, yüzde 70 doluluk gibi taahhütlerde bulunuyorsunuz. Bu
da aslında Sağlık Bakanlığının, hani, önleyici hekimlik kısmı başka bir şey ama
toplumun hasta edileceğinin, hastanelerin, hastane işletmelerinin de ekonomik
olarak memnun edileceğinin bir taahhüdü gibi gözüküyor. Aslında sağlığın, insan
sağlığının nasıl bir ticari meta hâline getirildiğinin çok net bir tablosu bu.
Bunu bazen sağlık alanındaki sendikacılar, değerli arkadaşlar, kumarhane
işletmeye benzetiyorlar. Hastane ile kumarhane kıyası abes, biliyorum ama nasıl
hani kumarhanede kim kazanıyor gözükürse gözüksün kumarhane sahibi her
hâlükârda kazanıyor, bu projede de, bu yaklaşımda da hastalar, halk, vergi
mükellefleri, vatandaşlar değil, işletmecilerin kazanması üzerine mantık
kuruluyor. Son dönemde de hastaneler arasında da bir sınıfsal ayrım yapıldığı,
örneğin, işte, Bilkent’te daha üst düzey gelir sahipleri için, Etlik’te daha
dar gelirliler için hastane hizmetleriyle ilgili planlamalar yapıldığı ifade
ediliyor.
Değerli
arkadaşlar, yine, tabii, çok ciddi iddiaları bizim başka soru önergelerimizde
gündeme getirdik, cevap alamadık. İşte, Kars’ta tomografi cihazının
kaybolmasından, Zirve Üniversitesi ile SAĞLIK-SEN arasında yapılan yüksek
lisans sözleşmesinin… Örneğin, 15 Temmuzdan sonra KHK’yla kapatılmış bir
üniversitenin mezunlarının şimdi nerede, ne kadar istihdam edildiğini ya da ne
kadarının görevlerinden alındığını doğrusu merak ediyoruz. Bunu Sağlık Bakanı
muhtemelen önümüzdeki günlerde cevaplayacaktır. Çünkü şimdiye kadar ben Sağlık
Bakanlığına sorduğum sorulara sadece, değerli arkadaşlar, Sağlık Bakanlığının
broşürleri odama gönderilerek cevap alabildim. Yani “Türkiye’de şu kadar yatak
var, bu kadar hasta var.” diye açılışlarda sunulan tanıtım broşürleri
muhtemelen. Sorularımıza bu cevapları alıyoruz.
Şimdi,
konunun özüne, esasına gelelim arkadaşlar. Aslında, bu Hükûmetten önce yani
90’lı yılların tam sonunda, 2000’lerin başında Sağlık Bakanlığı Bilgi İşlem
Daire Başkanı bir dernek kuruyor, bir de şirket kuruyor değerli arkadaşlar.
Dernek, Sağlık Bakanlığı Bilişim Derneği; şirket de, Sağlık Bakanlığı Bilişim
Elektronik Bilgi Sistemleri Turizm ve Sağlık İşletmesi Limited Şirketi. Adres,
her ikisinde de Sağlık Bakanlığının odaları. Yani, bildiğiniz, Sağlık
Sokak’taki Sağlık Bakanlığının merkez binasının odasını vergi mükellefi
gösterip Daire Başkanı şirket kuruyor. Daire Başkanı oradaki çalışanlarla
birlikte dernek kuruyor. Hadi buraya kadarki kısmını örgütlenme özgürlüğü,
sivil toplum sevdası olarak yorumlayalım, böyle değerlendirelim ama daha vahim
olanı, sonra, bu dernek ve bu şirket değerli arkadaşlar, hastanelerdeki hasta
takip bilgisayar programlarının yapımı işini alıyor ve Müsteşar 16/6/2000 gün
ve 121 sayılı yazıyla hastanelerden bu şirketin banka hesabına 500 dolar havale
etmelerini istiyor. Bu dosyada yazı var. Tabii, topladığınızda ortaya farklı
rakamlar çıkıyor çünkü bu sürekli bir programın kullanımı falan ama işin daha
ilginç tarafı, Sağlık Bakanlığına Avrupa Birliğinden bu tip programların
yapılması için, bu tip güncellemeler ve hastanelerin daha modern hizmet sunması
için 40 milyon euro hibe veriliyor. Bu 40 milyon euronun nerede kullanıldığı kısmı
başka bir muamma yani Meclis bunu öğrenebilecek mi, Meclis, denetim rolünü halk
adına bu anlamda görebilecek mi? Bu işin bir tarafı. 
Değerli
arkadaşlar, ikinci tarafı: Bu şirket -yani Bakanlık personelinin kurduğu bu
şirket- Ege Üniversitesinde uzmanlarla anlaşma yapıyor ve çok ciddi miktarda
rakamlarla bu programı yazdırıyor, yaptırıyor ve bildiğiniz bir ticari firma
gibi, haksız rekabet gerçeğine rağmen bunu hizmet olarak sunuyor. 
Değerli
arkadaşlar, bir süre sonra bunun hukuken mümkün olmadığı yani Bakanlık
personelinin bir şirket kurarak, bir dernek kurarak Sağlık Bakanlığının
hizmetlerini hastanelere veremeyeceğiyle ilgili iddialar, bu yolsuzluk iddiası
ortaya çıkınca değerli arkadaşlar, çok ilginç biçimde, Daire Başkanı şirketi
üçüncü kişilere devrediyor ama ilginç, devir günü, sonuçta bir rakam
konuşuluyor ve bir rakam ödeniyor. Bu rakamlar şahıslara alınıyor herhâlde
çünkü Sağlık Bakanlığının kasasına girmemiştir herhâlde, şahıs devrettiği
şirketin parasını hayrına Bakanlığa falan vermemiştir herhâlde, böyle bir bağış
sistemini ben bilmiyorum ama aynı gün, devrettiği şirketin banka hesabındaki
paraları değerli arkadaşlar, noter satışından birkaç saat önce boşaltıyorlar.
Düşünebiliyor musunuz? Yani bir bürokrat önce şirket kuruyor, sonra, yolsuzluk
iddiaları çıkınca şirketi satıyor, sattığı gün de içini boşaltıyor.
Tabii,
şirketi alan şahıs bir kamu kurumuyla iş yapan şirket satın aldığını sanıyor ve
uğradığı haksızlık üzerine de işi takip etmeye başlıyor. Sürem çok dar… Bir
süre sonra Sağlık Bakanlığı diyor ki: “Bizim bu dernekle, şirketle filan bir
işimiz olmamıştır –yazılar ortada- bunu, bu programı bize Almanya’daki bir ilaç
firması hibe etti.” 
Şimdi,
eğer hasta haklarıyla ilgili bir sorumluluk hassasiyetiniz varsa, vatan, millet
diye bir duyarlılığınız varsa, hastalarla ilgili bu kadar ayrıntılı bilgilerin
bir Alman ilaç firmasının promosyonu, hibesiyle işletilmiş olmasının sizi
ayrıca rahatsız etmesi gerekiyor. Ama çok ilginç, sonra yazışmalar devam
ediyor, şirketin sahibi Almanya’ya soruyor, firmaya ulaşıyor, “Bu hibe nasıl
gerçekleşir, telif hakları diye bir şey var, benim şirketimde bunlar.” diyor
filan. Sonra şirket, Almanya’daki büyük ilaç firması -ismini buradan vermek
istemiyorum- diyor ki: “Hayır, bu hibe değil -çünkü Sağlık Bakanlığı yönlendiriyor
onları böyle cevap vermeye- bu satıştır.” Ve çek evraklarını gönderiyor. Sonra
bu çekin aslında rüşvet olduğu ortaya çıkıyor.
Değerli
arkadaşlar, hikâye uzun, devam ediyor, 1999’da başlamış, devam ediyor. Sağlık
Bakanı konuyla ilgili soruşturma yapılmamasına karar vermeyi tercih ediyor,
bugünkü Sağlık Bakanı Sayın Recep Akdağ. Soruşturma yapılmıyor, sadece uyarı,
kınama cezasıyla konu geçiştiriliyor, şirket sahipleriyle ilgili, üçüncü
şahıslarla ilgili Bakanlık husumeti dolayısıyla dava açılıyor.
Şimdi,
bu konu sizce araştırılmaya, komisyon kurulmaya değer mi değmez mi; sizin
vicdanlarınıza, yetim hakkı konusundaki duyarlılığınıza havale ediyor, herkesi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Bilgen.
Önerinin
aleyhinde Ahmet Selim Yurdakul, Antalya Milletvekili.
Buyurunuz
Sayın Yurdakul. (MHP sıralarından alkışlar) 
AHMET
SELİM YURDAKUL (Antalya) – Sayın Başkan, değerli milletvekilleri, muhterem
vatandaşlar; sağlık konulu önergeye istinaden Milliyetçi Hareket Partisi Grubu
adına söz almış bulunuyorum.
Her
ne kadar ülkemiz güvenlik gibi asli sorunlarla uğraşıyor olsa da, Türk
milletinin ve idarecilerin dikkat etmesi gereken bir mesele de sağlık. Güvenlik
kadar eğitim ve sağlık konuları da daima odağımızda olmalıdır. Aynı zamanda hem
bir eğitici hem de bir sağlıkçı milletvekili olarak şimdi söyleyeceklerimi yüce
Meclisin ve Hükûmetin dikkate almasını arzu ederim.
Sağlıkçılar
olarak bizim işimiz insan hayatıdır. Sağlık camiası normal zamanlarda değil de
genellikle hayat memat anlamında hatırlanır. Oysa eğitim ve savunma gibi sağlık
politikaları da onlarca yıl önceden planlanır ve programlanır; doğrusu, böyle
olması da arzu edilir çünkü sağlık alanında çoğu zaman planladığınız olumlu
gelişmelere ancak dört-beş yılda ulaşabilirsiniz. Yine, sağlık alanında
yürüttüğünüz politikaların olumsuz sonuçlarını da orta ve uzun vadede
görürsünüz. Dolayısıyla, mesele sağlık olduğunda bu konudaki tüm paydaşları
dinlemek ve sağlık politikaları için atacağınız adımları bundan sonra atmak en
doğru yaklaşımdır. “Ben yaptım oldu.”, “Yabancı bir makalede görmüştüm, kesin
iyidir.”, “Uluslararası organizasyonlar öneriyor, vardır bir bildikleri.”,
“Dünya Bankasında üç yıl araştırmacı olarak çalışmış, doğrusunu bilir.” diyerek
ülkemizin sağlık atmosferine de neşter vurmaya kalkarsanız mevcut sorunları
derinleştirmenin yanı sıra yeni yeni sorunları ülkemize bela edersiniz. Sağlık,
bir deneme tahtası olamaz. Sağlık, dünyalık menfaatlerin pay edileceği bir yer
asla değildir. İnsan hayatı kutsaldır. İnsan hayatını para balyası olarak gören
ve bu nedenle parası olmayana sağlık hizmetini durduran bir anlayışın huzur
bulması imkânsızdır. Türlü hesaplamalarla yok efendim “Ailenizde şu kadar
çalışan var, kişi başı geliriniz bu kadar; bu nedenle şu kadar sağlık primi
yatırmazsanız size ne teşhis koyarım ne tedavi ederim.” derseniz bu insanların
ahıyla eninde sonunda yüzleşirsiniz. 
Türk
milleti, aldığı nefes hariç her şeye şu anda vergi ödüyor; yetmiyor, harç
ödüyor; yetmiyor, vergisiyle yapılması gereken köprüye ve yola bir de geçiş
ücreti ödüyor. Yıllarca sağlık sigortası ödemesine rağmen muayeneye de tedaviye
de defalarca para ödüyor. 
Eskiden
sokak aralarında çeşmeler olurdu, bugün sokaklarımızda akan bir çeşme bile yok.
Çeşme var da kent meydanlarında bir süs muamelesi görüyor. 
Ey
AKP Hükûmeti, ağızlarınızdan eksik tutmadığınız Osmanlı idarecilerine bir
bakın, vatandaşın asli ihtiyaçları için neler yapmışlar bir öğrenin. Hizmet
etmek için temel bir ihtiyaç olan suyu vatandaşa ücretsiz sunmuşlar. Genç
cumhuriyetimiz bile onca yokluğa rağmen vatandaşa ücretsiz hizmeti hep
sürdürmüş. Bugün bakıyoruz, vatandaşın ihtiyaç duyduğu tüm temel şeyler ateş
pahası. Kardeşlerimiz, vatandaşlarımız bir kamu kuruluşunun sokağından bile
geçemiyor. Su, elektrik, doğal gaz, mazot, her adımda vatandaşları bunalta
bunalta bugün ekonomiyi bir kafese soktunuz, aynı dış politikada meydana
getirdiğiniz yalnızlaşma gibi Türk toplumunun bağlarını da maalesef
zayıflatıyorsunuz. 
Bakın,
ülkemiz zor dönemlerden geçiyor. Güvenlik, sağlık ve eğitim gibi meseleleri ne
olur mali perspektiften ve vatandaşın aleyhine mali kıstaslardan gelin hep
birlikte arındıralım. Gelin, önümüzdeki on, yirmi, hatta elli yılın sağlık
politikasını bu Mecliste hep birlikte ortaya koyalım. Gelin, Sağlık Komisyonunu
işler hâle getirelim. Örneğin, devlet hastanelerinin kadro eksikliğini Plan ve
Bütçe Komisyonunda Varlık Fonu Kanunu’nda değil de müstakil bir komisyonda,
yani Sağlık Komisyonunda görüşelim. 
Biz
tüm yapıcı önerilerimizi istişare etmeye hazırız. Çok yıpratıcı eleştirilerimiz
de olabilir ama siz Hükûmetsiniz ve Türk milletine iyi bir gelecek inşa etmek
istiyorsanız tüm eleştirilere göğüs germeli, doğru yolu bulmak için Türk
milletinin seçtiği bizlere kulak vermelisiniz. Bizi dinlemediğiniz her dakika
denetlenme fırsatını elinizden kaçırıyorsunuz. Bizi dinlemediğiniz her an
denetlenmediğinizi bilen birileri tarafından maalesef zarara uğratılıyorsunuz.
Bizi dinlemediğiniz sürece Türk milletine zarar veren sağlık politikalarınız
nedeniyle vatandaşlarımız zarar görüyor. Herkes bilir ki zarar eden varsa bir
de kazanan vardır. Biz istiyoruz ki Türk milleti zarar etmesin, kazansın. 
Misal,
personel politikalarınız: Taşeronu bitirmeyi vadetmiş, planlamış bir hükûmet
olarak sağlık alanında boğazınıza kadar taşeron çalışıyor durumdasınız.
Üstelik, bu uğurda, zor şartlarda eğitim alan yüz binlerce Türk gencinin
hayalleriyle oynuyorsunuz. Sağlıkçıları performans sistemiyle suyunu çıkarana
kadar çalıştırıyor, buna rağmen ne yıpranma payı ne de emeklilik haklarına
yönelik hiçbir iyileştirme yapmıyorsunuz, hem de bu sözleri vermenize rağmen
bunları yapmıyor ve tutmuyorsunuz. Sağlık alanındaki insan kaynağını mutlu
etmek bir yana, onların yaşam sevincini yok ediyorsunuz. 
Aşırı
örnekler haricinde eskiden de sağlık çalışanları az kazanırdı, bugün de az
kazanıyorlar ancak eskiden sağlıkçıların toplumda bir saygınlığı vardı.
İnsanlara yardım etmek onların parasını almaktan daha önemliydi ve bu nedenle
sağlıkçılar yaptıkları işten tatmin olurlardı. Hasta-hekim ilişkileri aile içi
ilişkiler gibiydi, sevgi ve saygı üst düzeydeydi. Bugün bunların maalesef
hiçbiri kalmadı. Hastane koridorları temiz görünüyor olabilir, hastanelerin
parkları intizamlı olabilir, hatta tek kişilik odaların sayısı da artmış
olabilir, herkes her hastaneye gitme hakkına da sahip olabilir ama yüzlerce
yıllık samimiyeti, sevgi ve saygıyı yıktınız. Şimdi bunları, bunu nasıl geri
getirebiliriz diye, en azından bizler kara kara düşünüyoruz. 
Ey
AKP Hükûmeti, şu Afrikalarda yaptığınız ücretsiz sağlık hizmetlerini, idare
ettiğiniz ülkemizde, Türkiye Cumhuriyeti’nde de başlatsanız ne güzel olur.
Asgari ücretle çalışan Afrikalıları ücretsiz muayene ettiğiniz gibi
vatandaşlarımızı da ücretsiz muayene etseniz ya.
Şunu
da söyleyeyim: Büyük milletler elbette ihtiyacı olan başka milletlere yardım
götüreceklerdir ancak büyük milletlerin büyük devletleri de kendi vatandaşını
düşünmek zorundadır. Hadiste de denildiği gibi, komşusu açken tok yatan bizden
değildir. Ancak, Türk Hükûmetinin Türk’e her alanda parayla sağlık hizmeti
sunması yazıktır, günahtır!
Velhasıl,
umuyoruz ki Hükûmet mevcut birlik ve beraberlik iklimini şeffaf ve hesap
verebilir yönetim ilkeleriyle birlikte daha ileri atmayı başarır diye
düşünüyor, hepinizi sevgi ve saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Yurdakul.
Sayın
Tanal, 60’ıncı maddeye göre söz talebiniz var.
Buyurunuz.
V.- AÇIKLAMALAR (Devam)
28.- İstanbul Milletvekili Mahmut Tanal’ın, 15 Temmuzda
Meclis bahçesinde ilk bombanın atıldığı yere kurulan çadırdaki Türk Bayrağı’nın
üzerindeki karların temizlenmesini istirham ettiğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Değerli
milletvekilleri, 15 Temmuz darbe gecesinde Meclise atılan ilk bombanın atıldığı
yer Meclis bahçesi. Meclis bahçesinde, orada bir çadır açıldı. Çadır üzerinde
Türk Bayrağı var ancak kar yağması nedeniyle Türk Bayrağı karın altında. Meclis
çalışanları Meclisin içerisinde bulunan tüm kaldırımları, yolları temizlerken
Türk Bayrağı orada karın altında duruyor. Biraz önce gittim, onu temizledim.
Ben, Meclis Başkanlığından -ne olur, Meclis personeli yeteri kadar var,
eksiklik varsa o konuda biz de gidip çalışırız- Türk Bayrağı’nın karın altından
kaldırılmasını ve üzerindeki karların temizlenmesini istirham ediyorum. 
Saygılarımı
sunarım. (CHP ve MHP sıralarından alkışlar) 
ERHAN
USTA (Samsun) – AKP uyuyor. Mahmut Bey, teşekkür ederiz. 
BAŞKAN
– Bildirdiğiniz için çok teşekkür ediyorum Sayın Tanal. 
Meclisin
ilgili birimlerinin bunun gereğini yapmış olması gerekir. Bu asla kabul
edilemez. İlgili birimlere ben şimdi talimatımı aktaracağım, derhâl gereğini
yapıp o karı oradan kaldıracağız. 
Teşekkür
ederim. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Kars Milletvekili Ayhan Bilgen ve
arkadaşları tarafından, 1999 yılında Sağlık Bakanlığına bağlı sağlık
kurumlarında kullanılmak üzere Kronik Hastalık Takip Programı gibi bazı
programlar ihale usullerine uygun olmayan bir şekilde dolaşıma sokulmuş olup
Bakanlığı ve üçüncü kişileri zarara uğratan bu sağlık yolsuzluğunun
araştırılması ve sorumluların tespit edilmesi amacıyla 4/1/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ocak 2017 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
– Önerinin lehinde Aytuğ Atıcı, Mersin Milletvekili. 
Buyurunuz
Sayın Atıcı. (CHP sıralarından alkışlar) 
AYTUĞ
ATICI (Mersin) – Teşekkürler Sayın Başkan. 
Değerli
milletvekilleri, Sağlık Bakanlığıyla ilgili bazı yolsuzluk iddialarının
araştırılması amacıyla HDP Grubu tarafından verilen önergenin lehinde,
Cumhuriyet Halk Partisi Grubumuz adına söz almış bulunuyorum. Yolsuzluklara
hiçbir şekilde bulaşmamış, hırsızlıklara göz yummamış, ahlaksızlıklar
karşısında susmamış milletvekillerini saygıyla selamlıyorum. (CHP sıralarından
alkışlar) 
Değerli
arkadaşlar, bu önerge ana hatlarıyla ne diyor? Diyor ki: 
Bir:
Sağlık Bakanlığı bünyesinde yolsuzluk yapıldığı iddiaları var, güçlü iddialar. 
İki:
Bazı bürokratların zenginleştiği iddia ediliyor, üstelik de isim veriliyor. 
Üç:
AKP döneminde bu yolsuzluklara tüm şiddetiyle devam ediliyor. 
Bu
aşamadan sonra, daha detaylı bir bilgiye gerek bile olmadan, derhâl bir
komisyon kurulmalı ve bu iddialar araştırılmalıdır. Neden bu komisyon
kurulmalı? AKP’nin en önemli 3 vaadi: Bir: “Yoksulluklarla mücadele edeceğim.”
İki: “Yasaklarla mücadele edeceğim.” Üç: “Yolsuzluklarla mücadele edeceğim.” Bu
kadar sözü veren bir partinin elbette derhâl bu komisyonu kurdurması lazım. 
Peki,
AKP bu komisyonun kurulmasını ister mi? Vallahi istemez. İnşallah beni
yanıltırlar ve inşallah beni utandırırlar ama istemezler. Neden istemezler?
Çünkü, yolsuzluklar Türkiye Büyük Millet Meclisi tarafından araştırılmaya
başlanırsa çorap söküğü gibi gerisi gelir, domino etkisiyle bir iddia diğerini
doğurur ve ucu 1 numaraya kadar gider. AKP bunu göze alabilir mi? E, alamaz.
Keşke alabilse. Mesela bu komisyon kurulsa ve diyelim ki yolsuzluk iddiaları
somutlaşsa ve bazı kişilerden hesap sorulsa. Acaba, bu kişiler şehir
hastanelerinde yapılan yanlışları itiraf ederler mi? Ederlerse kimin başı
yanar? Acaba, canı yanan kişiler FETÖ’nün siyasi uzantıları hakkında öterler
mi? E, öterlerse acaba kimler biter? Acaba, bu komisyonun kurulmasıyla köşeye
sıkışan bazı kişiler 17-25 Aralık yolsuzluk, hırsızlık, ahlaksızlık
iddialarıyla ilgili neler söylerler? Söylerlerse bu işin ucu kime dayanır?
Acaba, bu araştırma yapılırsa, bu komisyon kurulursa, ipi çekilen bazı kişiler
yandaş medyanın, yandaş iş adamlarının, yandaş akademisyenlerin nasıl
beslendiğini ve saadet zincirinin nasıl işlediğini açıklarlarsa acaba kim
perişan olur? İşte bu endişelerden dolayı, 1 numara talimat verecek ve birazdan
AKP’li milletvekilleri “Yolsuzluk iddialarını araştırmaya gerek yoktur.”
diyerek ellerini kaldıracaklar. 
Şimdi
salondaki AKP’lileri sayıyorum: 1, 2, 3, 4, 5, 6, 7, 8, 9, 10, 11, 12, 13, 14,
15, 16, 17, 18, 19, 20, 21 kişi. 317 kişiden 21 kişi burada, birisi bakan,
birisi konuşmacı; grup başkan vekili bile bunu dinlemiyor. Birazdan sıra
oylamaya gelince kapılar açılacak, AKP’li milletvekilleri koşar adım içeri
girecekler “Vallahi gerek yoktur, billahi gerek yoktur.” diye el kaldıracaklar.
(CHP sıralarından alkışlar) Hatta, el kaldırırken bazıları tahminime göre şunu
söyleyecek: “Ya bu da bir şey mi, biz nelere el kaldırmadık ki? Bu önerge
onların yanında solda sıfır kalır.” 
Peki,
diyelim ki Meclis bu araştırma komisyonunu kurmayı reddetti. Acaba, Sağlık
Bakanı bütün bu olanlardan biraz hicap duyup da bu konunun üzerine gider mi
sizce? Bence gitmez. Neden gitmez? Çünkü, bu işin üstüne gitmeye yüzü yoktur.
Sağlık Bakanı ve dönemin Başbakanı halktan oy isterken “Cebinize nüfus
kâğıdınızı koyun, istediğiniz hastaneye gidin.” dediğinde, biz “Bu büyük bir
yalandır.” demiştik, keşke yalan olmasaydı. O yüzden, Sağlık Bakanının yüzü
olmaz bunun üzerine gitmeye. 
Bakın,
bu sözü veren dönemin Başbakanı, şimdinin Cumhurbaşkanı ve dönemin Sağlık Bakanı
2008’de vatandaşın cebinden tedavi giderlerinin yüzde 30’unun çıkmasına karar
verdiler. 2009’da, hemen bir yıl sonra bu yüzde 30’u yüzde 70’e çıkardılar.
2012’de, yetmedi, yüzde 90’a çıkardılar. 2013’te ne yaptılar, biliyor musunuz?
Yüzde 200’e çıkardılar, 200’e, Allah’tan korkun! Şimdi siz hangi yüzle
yolsuzlukların üzerine gideceksiniz? Daha dün katkı paylarına yüzde 60’a varan
zam yaptınız, daha dün. Bakıyorum enflasyon oranına: Yüzde 8,5. Asgari ücrete
ne kadar zam yaptınız? Yüzde 8. Emeklilere ne kadar zam yaptınız? 3-4 arası.
Peki, katkı paylarına yüzde 60 zam yapmak, Allah aşkına, vicdana sığar mı?
Şimdi sen bunu yapacaksın, sonra gidip yolsuzlukları araştıracaksın, öyle mi?
Hayal, kesinlikle hayaldir. Bu yüzden de Sağlık Bakanı bu yolsuzluğun üzerine
gitmez, konuyu da kapatmaya çalışır. İnşallah ben yanılıyorumdur, inşallah ben
utanırım. 
Sağlık
Bakanlığının halkın cebinden yaptığı harcamalara baktığımda ise -cepten çıkan
harcamalara- vallahi bu yolsuzluklar, buradan çıkan paralar önemini iyiden iyiye
yitiriyor, iyice yok oluyor neredeyse. Bakın, Sağlık Bakanlığının rakamlarını
veriyorum: 2001 yılında kişi başına cepten harcama 35 dolar, şimdi kişi başına
100 dolar. Yani, Sağlık Bakanlığımız sadece geçen yıl, bir yıl içinde halkın
cebinden yaklaşık 27 milyar Türk lirası para aldı, hukuksuz bir şekilde 27
milyar lira aldı. Bu 27 milyar lirayla neler yapılır: Şimdi, 27 milyar size
kuru gibi gelebilir ama bakın, yaklaşık 8 adet Osman Gazi Köprüsü yapılır bir
yılda halkın cebinden sağlığa ödediği parayla, sadece bir yıl. Bakın, yaklaşık
6 adet Avrasya Tüneli yapılır, yaklaşık 3 adet Yavuz Sultan Selim Köprüsü ve
çevre yolları yapılır bir yılda Sağlık Bakanının halkın cebinden çektiği
parayla. Sağlık alanında ne yapılır? E, vallahi, hesap ettik, Erzurum Devlet
Hastanesi gibi -Bakanın seçim bölgesi, 1.200 yataklıdır- tam 130 tane yapılır.
Yanlış duymadınız, 130. Rakamların tamamı Sağlık Bakanlığının verdiği rakamlar.
Şimdi, Sağlık Bakanlığı halkın cebinden bu kadar parayı hukuksuzca çekecek,
sonra dönecek, üç beş kuruşun peşine düşecek, öyle mi? Vallahi, HDP Grubu,
hayal ediyorsunuz yani böyle bir önergeyi niye getirdiniz, ben de anlamadım.
Vallahi, bu işten bir şey çıkmayacağını birazdan hepimiz göreceğiz. 
Vatandaşın
cebinden çekilen bu paralar nedir biliyor musunuz? Alın teridir, helal paradır,
tamamı helal paradır, her kuruşu helaldir. Şimdi, siz, Hükûmet olarak bu parayı
acımasızca ve hukuksuzca halkın cebinden çekeceksiniz, sonra diyeceksiniz ki:
“Vay, yolsuzluk yapanlar var, ben de bunun hesabını soracağım.” Vallahi, size
kimler gülmez ki yani bilmiyorum, çocukların güleceği kesin ama herhâlde herkes
güler. Peki, vatandaşın cebinden bu para tırtıklandı, iyileşiyor mu vatandaş?
E, iyileşmiyor. Kim diyor iyileşmediğini? Sağlık Bakanı diyor, diyor ki: “Benim
vatandaşlarımın her birisi her yıl ortalama 8 kere doktora gidiyor ve
iyileşmiyor.” Peki, her doktora gittiğinde katkı payı ödüyor mu? Ödüyor. Her
doktora gittiğinde cebinden para çıkıyor mu? Çıkıyor. Yani, Sağlık Bakanı
ellerini açmış “Allah’ım ne olur, vatandaşlar hastalansın, ben de bu işten para
kazanayım.” diye dua eder gibi. Böyle bir saçmalık olur mu arkadaşlar? 8 kere
doktora gideceksin ve iyileşmeyeceksin. Niye iyileşmiyor? Çünkü, sadece beş
dakika bir muayene süresi ayırıyor Sağlık Bakanlığı, Sağlık Bakanı reddetse
bile. Girin sisteme, bir randevu alın, beşer dakikalık aralarla size randevu
verilecek. Onun için iyileşmiyor bunlar. O yüzden bu işte bir yanlışlık var
arkadaşlar. Şimdi, birazdan AKP’nin sözcüsü çıkacak, diyecek ki: “Efendim, uçak
ambulanslar yaptık, helikopter ambulans...” 
VURAL
KAVUNCU (Kütahya) – Yok, onları söylemeyeceğim.
AYTUĞ
ATICI (Devamla) – Doğrudur, elinize sağlık, elbette yaptınız, elbette
yapacaksınız, bunları inkâr etmem, doğrudur ancak Sağlık Bakanlığı temel
görevini bırakıp şova başlarsa bu işte bir yanlışlık var arkadaşlar. Bakın, bu
neye benziyor? Aç olan binlerce kişi var değil mi ülkemizde? Var. Siz bunlardan
10 kişiyi, 20 kişiyi, 100 kişiyi toplarsınız, birer buçuk Adana kebap
ısmarlarsınız, çekersiniz kameralara, dersiniz ki: “Bakın, açlar kebap
yiyorlar.” Ya kardeşim, bu insanların, 10 kişinin kebap yemesi güzeldir,
iyidir, elinize sağlık, Allah razı olsun ama bu, binlerce aç olduğu gerçeğini
hiçbir şekilde örtmez, ortadan kaldırmaz. İşte maalesef, Sağlık Bakanlığının
bizi getirdiği durum budur. Yani “2002’den önce şöyleydi, böyleydi.” diyen
arkadaşlara diyorum ki: Yahu bilgisayar da yoktu, sizin döneminizde geldi
bilgisayar sağlığa, demek ki onu da siz getirdiniz, onu mu anlamamız gerekiyor?
Cep telefonu da yoktu, AKP döneminde geldi, yaygınlaştı cep telefonları, demek
ki bravo, AKP cep telefonunu getirdi mi diyeceğiz? Ya biraz akıllı konuşmak
lazım, biraz hakikati konuşmak lazım. Buraya çıkacak olan AKP temsilcisinin de
benim bu söylediklerimi yalanlamasını istiyorum, keşke yalan olsa, inşallah
yalanlar. 
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Atıcı. 
Halkların
Demokratik Partisi Grubu önerisi aleyhinde Vural Kavuncu Kütahya Milletvekili. 
Buyurun
Sayın Kavuncu. (AK PARTİ sıralarından alkışlar) 
VURAL
KAVUNCU (Kütahya) – Sayın Başkanım, değerli arkadaşlar; HDP’nin araştırma
komisyonu kurulması yönünde verdiği grup önerisi aleyhinde söz almış
bulunuyorum. Hepinizi saygıyla selamlıyorum. 
Şu
anda konuştuğumuz konunun mevzu olduğu tarih ne zaman? 1999, 57’nci Hükûmet,
rahmetli Bülent Ecevit’in Başbakanlığında Anavatan ve Milliyetçi Hareket
Partisi var.
AHMET
YILDIRIM (Muş) – Ne zamana kadar?
VURAL
KAVUNCU (Devamla) - Dönemin Sağlık Bakanı 1999 yılında Osman Durmuş, Müsteşar
Sayın Haluk Tokuçoğlu ve -önergede ismi geçtiği için- Suat Duranay da o dönemde
Bilgi İşlem Genel Müdürü.
Buraya
çıkan Milliyetçi Hareket Partisi sözcüsü, değerli hocam, değerli arkadaşım,
değerli meslektaşımın elektrik, mazot, su paralarının yüksekliği yerine, konu
sizin döneminizin yani kendi partinizin bakanıyla alakalı olan bir konu, keşke
bunları anlatıyor, keşke bunlara cevap veriyor olsaydınız, bir kelime etmediniz
yani öncelikle bunu ifade edeyim. Yani, sizden beklentimiz buydu ama bizim
vicdanımız var; bununla ilişkili kendi vicdanımızla doğru bildiğimiz konuları
biz aktarırız, sizin adınıza da sizlerle ilişkili neyse o konuyu aktarırız. 
Halkların
Demokratik Partisi sözcüsü, bu grup önerisinin sahibi, beş dakika farklı
konularda görüştü ve konuştu; diğer beş dakikalık konuşmasında da bazı
bilgileri çarpıtarak… Bazı bilgiler konusunda da benim birazdan vereceğim
cevaplar da var, onlarla ilgili bilgi vereceğim. 
Cumhuriyet
Halk Partisi değerli sözcüsü ise benim âdeta konuşmamı yönlendirmek yani başka
sağlık politikalarıyla ilgili… Bunları konuşuruz, bunlarla ilgili çok da
konuştuk, anlatırız da. Tabii ki hava ambulanslarımızı anlatacağız. Niye
anlatmayacağız? Tabii ki nüfus cüzdanıyla bütün hastanelere gittiğimizi
anlatacağız. Tabii ki dönemlerinizde, eskiden bağını bahçesini satıp da
ameliyatlara giren hastaların bu dönemde dualar ederek tedavi gördüklerini de
anlatacağız. Ama, on dakikalık konuşmanızdan, sizin niye grup önerisinin
lehinde bir tercihinizin olduğunu da doğrusu anlamadım. Bir tek cümle ettiniz,
başka bir cümle yok: “Çok ciddi iddialar var.” Ama, ben size konuyla ilgili
bilgileri aktarayım. 
O
dönemde, Bakanlık, bilişim ihtiyaçlarına cevap vermek amacıyla bir dernek
kuruyor, doğrudur ve şu anda aldığım bilgiler tamamen Bakanlığın eski
bürokratlarından aldığım bilgiler. O dönemde, kamuda olan TELEKOM’la yaygın bir
internet servisi kurmak için bir anlaşma yapmaya çalışıyor fakat o dönemdeki
mevzuat, diyor ki TELEKOM: “Ben kamuyla bu anlaşmayı yapamam, özel bir kurum
olması gerekiyor, özel bir limitet şirket olması gerekiyor.” ve bu amaçla
kurulduğu söyleniyor. O dönemde, gene derneğin 39 payı, 1 payı da o dönemdeki
genel müdürün, bürokratın payı olmak üzere bir şirket kuruluyor. Bu şirket
-doğrudur- diyor ki: “Bütün hastanelerden bana 500 dolar bir para gönderin ve
ben bununla ilgili sizinle bir anlaşma yapacağım. Size yazılım üreteceğim ve
size yazılım vereceğim.” Yaklaşık 490 civarında hastaneden de bu 500 dolarlar
alınıyor. Fakat, bu dönemde kamuoyunda oluşan tartışmalar ve birtakım
mülahazalar nedeniyle Bakanlık gene bundan vazgeçme kararı alıyor…
AHMET
YILDIRIM (Muş) – Niye?
VURAL
KAVUNCU (Devamla) - …ve bu 500 dolarları, bütün hastanelerden aldığı paraları o
dönemde tekrar geriye gönderiyor. Başka bir şey yapıyor: Ege Üniversitesinin
yazılım şirketinden 9 mühendisle anlaşma yapıyor ve “Bana yazılım üretin, ben
kendi yazılımımı yapayım ve bununla ilgili bağlantılarımı kurayım.” diye bir
politika yürütüyor. Gene Osman Durmuş döneminden bahsediyorum. Gene aldığım
bilgilere göre, burada çok afaki paraların ödendiğine ilişkin bilgi yok.
Yaklaşık 1.500 dolar ile en fazla 2.500 dolar arasında bir maaşla 9 mühendis
birkaç tane yazılım üretiyor. Bunlardan hastane bilgi sistemi yazılımı 9 tane
hastaneye ücretsiz olarak kuruluyor ve orada, bu hastanelerle, ücretsiz
kuruluyor ama “bakım hizmeti” adı altında bir hizmet anlaşması yapılıyor.
Hastaneler bakım hizmeti parası ödüyorlar ve bununla da o 9 mühendisin
çalışmaları tamamlanıyor.
Gene,
benim bürokratlardan aldığım bilgi, o dönemde Avrupa fonlarından alınıp bu
şirkete aktarılan para olmadığı yönündedir. Fakat, daha sonra, bu anlaşmalar
gene ekonomik koşullarda oluyor. Numune Hastanesinde örneğin, o zamanki parayla
4,5 milyar lira bakım alınırken çok daha düşük paralarla anlaşmalar yapılmış.
Şimdi, fakat, bu dönemde gene tartışma oluyor, Bakanlık kendini teftiş ediyor
ve kendi, kamuoyunun hassasiyetleri nedeniyle de bunu tasfiye etme kararı
alıyor ve satışa çıkarıyor; gazeteye ilanlar veriyor, bahsettiğiniz satış
işlemleri gerçekleşiyor. 
Nakitler
boşalmış mı, boşalmamış mı, onunla ilgili benim bir banka hesabını inceleyecek
bilgim yok ama Maliye Bakanlığının bu dönemde teftişleri oluyor. Defalarca bu
konuda davalar açılıyor; davalarda, yargıda bu konuda incelemeler yapılıyor.
Fakat, şu ana kadar bununla ilişkili davalarda yolsuzluk yapıldığına dair elde
bir bilgi yok, Maliye Bakanlığının ve muhasebenin kayıtları. 
Bizimle
ilgili konu nedir? AK PARTİ iktidara geçiyor, o dönem Recep Akdağ gene bu
anlaşmaları veya konunun hassasiyetini tartışmayı tekrar gözden geçiriyor ve
şöyle bir karar alınıyor; bu 9 tane hastaneye ve diğer hastanelere: “Biz artık,
bu hastane bilgi sistemiyle ilişkili anlaşmayı, bakım anlaşmasını
yapmayacağız.” deniyor. Yazılım, yazılımın ruhsatı Bakanlığa aittir fakat
şirketin mal ve diğer unsurları o diğer bahsettiğiniz şahsa, Sedat Sayımlara
geçmiş oluyor. Fakat, Sedat Sayımlar bundan dolayı dava açıyor, diyor ki:
“Bakım anlaşması burada devam eden bir hastane, siz bunu devam ettirmiyorsunuz.
Ben bunu devam edecek diye almıştım, dün ben zarara girdim, mağdur oldum.”
Fakat, bu davaların tümü Sağlık Bakanlığı, idare lehine sonuçlanarak bu noktada
bir şahsa hak verilmemiş oluyor.
Şimdi,
bu dönemde Sağlık Bakanlığında yani Recep Akdağ döneminde herhangi bir ticari
girişim yapmamışken, bir mal alıp satmamışken, herhangi kimseye ödeme
yapmamışken, bir ilginiz yokken bununla ilişkili “Korunuyormuş.”, sanki
“Yolsuzluğa göz yumuluyormuş.” tarzındaki ifadelerin tamamı afaki cümlelerden,
herhangi bir altyapısı, herhangi bir belgesi olmayan sözlerden oluşmaktadır.
Bununla ilişkili geçmiş dönemlerde yapılan incelemeler, mahkeme kayıtları,
yargı kayıtları, Maliyenin denetimlerinin tümüne ulaşırsınız. 
Bununla
ilişkili bir konuyu da düzelteyim. Yine, bir Alman firmasının hibe aldığıyla
ilişkili olan konu var, daha önce galiba sizin bir önergenize de konu olmuş,
onu gördüm. Burada hastane bilgi sistemi değil alınan, kronik hastalık
yönetimiyle ilişkili o dönemde bir program alınıyor. Yalnız, bu programı
Almanya kendisi yapıp getirmiyor; yine bu 9 mühendisin çalıştığı kurumdan,
parayı ödeyerek onlardan satın alıyor ve aldığı da doğrudan Bakanlığa hibe
ediliyor. Ama Bakanlık şu anda net olarak, bu bilgi sistemini, yazılımı
kullanmıyor, kullanmadı, buradan edinilen bilgileri de herhangi bir şekilde
yurt dışına vermesi ve devletin mahremiyetine herhangi bir halel getirmesi de
söz konusu değil. 
Ama
şimdi, ben burada bazı iddialarınızla ilişkili birkaç konu söyleyeceğim. Bir
kere, “Kamu-özel iş birliğiyle ilişkili Sayın Bakan olumlu bakmıyordu.” Bizzat
Sayın Bakanın kendi projesidir, kendisi bizlere anlatmıştı ilk döneminde ve
bununla ilişkili, ülkemizin çok önemli bir açılımı olduğuna inanıyoruz. 
Bir
parantez açayım, “İşte, hastaneler arasında ayrım.” dediniz, doğrusu, ben bunu
size yakıştıramadım yani böyle bir şeyi içtenlikle söylediğinize inanmıyorum.
Bunun bilgi ve belgesini getirmediğiniz müddetçe de size çok yakıştıramadığımı
söyleyeyim. “Etlik’te, Bilkent’te farklı kişilere veriliyor da, farklı
özellikte hastalara göre yapıyor.” ne demek? Gelin, Kütahya’da -kamu özeli
bırakın- yeni rehabilitasyon hastanesi açtık, size bir hastanenin özelliğini,
Kütahya’daki vatandaşlarımıza nasıl hizmet verdiğimizi gezdirip gösterelim de o
zaman bu sözlerinizi belki bir parça geri almak zorunda kalırsınız. 
Kamu-özel
iş birliğiyle ilgili burada Cumhuriyet Halk Partisinin görüşlerini tartışacak
değilim, çok net biliyoruz. Bunlarla ilişkili başka mekânlarda tartışırız ama
bir nokta var, bunu lütfen Kütahya’daki temsilcilerinize de iletin. Kütahya’da
şehir hastanesinin ihalesini yaptık fakat Kütahya’daki şehir hastanesiyle
ilişkili sizin Anayasa Mahkemesine yaptığınız başvuru yüzünden de kalan bir
gecikme söz konusu. Yereldeki temsilcileriniz sizin gibi söylemiyor yani “Biz
şehir hastanesine bu şekliye karşıyız, Kütahya şehir hastanesine karşıyız.”
demiyor ama bize diyorlar ki: “Temel atamadınız, geciktiniz, yalan söylediniz.”
Onun için, lütfen, şehir hastanesi konusundaki bilgileri ve karşı duruşunuzu
Kütahya’daki temsilcilerinize de aktarın. 
Yüzde
70 doluluk oranı. Bu, şu anda kamu-özel ortaklığı sisteminde finansal olarak
ortaya konulması gereken bir model. Yalnız, bu neye göre belirleniyor, hiç
baktınız mı? Şu andaki mevcut hastanenin işleyiş düzeninde 100 tane poliklinik
yapıyorsa bunun yüzde 70’inden bahsediyoruz. Yani, temelde bunun sanki
dolmayacağı, birilerine fazladan para verileceği yönünde bilgiler var.
Son
olarak kumarhane ve hastane ilişkisi yönündeki yakıştırmanızı da çok yakışıksız
buldum. 
Biz
AK PARTİ Grubu olarak bu önergenin aleyhindeyiz. Şu anda görüşmemiz gereken bir
torba yasamız var, sonra Anayasa’yı konuşacağız. 
Hepinize
saygılar sunuyorum. (AK PARTİ sıralarından alkışlar)
BAŞKAN
– Teşekkür ederim Sayın Kavuncu.
AHMET
YILDIRIM (Muş) – Sayın Başkan…
BAŞKAN
– Sayın Yıldırım…
AHMET
YILDIRIM (Muş) – Sayın Başkan, sayın hatip konuşmasında hatibimizin önergenin
içeriğiyle ilgili konuşmadığını…
VURAL
KAVUNCU (Kütahya) – Beş dakika konuştu.
AHMET
YILDIRIM (Muş) – …kendi dönemlerini ilgilendirmeyen bir dönemi burada önerge
konusu yaptığını, afaki meblağlar kullandığını, en son da kendisine bu
konuşmayı yakıştıramadığını söyleyerek açık sataşmada bulundu. İç Tüzük 69’a
göre sataşmadan söz istiyoruz.
MEHMET
NACİ BOSTANCI (Amasya) – Bunlarda sataşma yok, eleştiri.
BAŞKAN
– “Yakıştıramadığı” kelimesinden hareketle olabilir belki.
AYHAN
BİLGEN (Kars) – “Çarpıtma” ifadesi var Sayın Başkan.
BAŞKAN
– “Çarpıtma” ifadesini kullandı, “çarpıtma”, evet…
Buyurunuz
Sayın Bilgen.
VIII.- SATAŞMALARA İLİŞKİN KONUŞMALAR
1.- Kars Milletvekili Ayhan Bilgen’in, Kütahya
Milletvekili Vural Kavuncu’nun HDP grup önerisi üzerinde yaptığı konuşması
sırasında şahsına sataşması nedeniyle konuşması
AYHAN
BİLGEN (Kars) – Değerli arkadaşlar, benim sağlık sektörüyle ilgili herhangi bir
kuruluşum yok, tanıdığım yok, ortağım yok, çevremde cemaat, tarikat falan
ilişkisi içerisinde Sağlık Bakanlığında aslan payını alma gibi bir iddiam falan
yok ama burada aslında yaptığınız açıklamaların kendisinin bir itiraf olduğunu
ifade etmem gerekiyor.
Bu
Ege Üniversitesindeki akademisyenler kamu personeli mi değerli arkadaşlar yani
Sağlık Bakanlığı adına mı çalıştılar yoksa onlarla bu sözleşme –basına da daha
önce yansıdığı için söylüyorum- ilgili derneğin… Değerli arkadaşlar, bakın,
Sağlık Bakanlığı Bilişim Derneği adına bir işçi imzalamış.
VURAL
KAVUNCU (Kütahya) – Şirket imzalamış efendim, dernek değil, şirket.
AYHAN
BİLGEN (Devamla) – Ya arkadaşlar, dosyamda evrak var, ben evrakın fotokopisini
gösteriyorum. Komisyon kurulsun, biz bu evrakları komisyona verelim, gayet
basit bir şey değil mi?
OSMAN
AŞKIN BAK (Rize) – Ne evrakı, gazete kâğıdını gösteriyorsun. 
AYHAN
BİLGEN (Devamla) – Verelim, incelensin, benim çarpıttığımı kamuoyu komisyonun
neticesinde görsün, bizim de sizin de iddialarınızı kamuoyu öğrensin.
VURAL
KAVUNCU (Kütahya) – 16 milyon lira ödendiği de mi gazeteden geldi?
AYHAN
BİLGEN (Devamla) – Ama, çok şey var değerli arkadaşlar, bakın, siz, Alman
firmasıyla ilgili… Evet kronik hastalıklar takip… Ben uzun sürem olmadığı için
ayrıntısını aktaramadım ama… Tabii, tabii, doğru tabii, aynen öyle.
VURAL
KAVUNCU (Kütahya) – Evet, çarpıtmışsınız…
AYHAN
BİLGEN (Devamla) – Ama, bütün bu iddialarla ilgili bu kadar çok belge, bu kadar
çok yazışma varken soruşturma açılmasına Sayın Bakanın ihtiyaç duymamasının
acaba başka bir nedeni var mı? Yani ben başka şeyler biliyorum da belgesiz
olanları burada konuşmak istemiyorum. Mesela Sedat Sayımlar, değerli
arkadaşlar, Hükûmetinizin bir dönem çok kritik bir ismini, şu anda Hükûmet
dışında bir ismi arayıp para teklif ediyor ve diyor ki: “Şu kadar verelim, bu
davadan vazgeçin.” Başka rakamlar var burada. Değerli arkadaşlar, Bilgi Edinme
Değerlendirme Kurulundan çıkan yazılar var bu dosyada. Şimdi, on dakika
içerisinde hepsini ayrıntısıyla aktaramadığım için, siz olayı “çarpıtma” falan
diyerek örtmeye çalışıyorsunuz. Komisyon kurulsun değerli arkadaşlar…
VURAL
KAVUNCU (Kütahya) – 16 milyon lira çarpıtma mı, nedir?
AYHAN
BİLGEN (Devamla) - Çek var burada değerli arkadaşlar, Alman firmasının
gönderdiği çek var burada.
HÜSNÜYE
ERDOĞAN (Konya) – Mahkemeye gidin, mahkemeye.
VURAL
KAVUNCU (Kütahya) – 16 milyon lirayı bir söyle ya.
AYHAN
BİLGEN (Devamla) – Değerli arkadaşlar, ben hayalî konuşmuyorum, eğer
cesaretiniz varsa komisyon kurulur, zahmet edersiniz…
(Mikrofon
otomatik cihaz tarafından kapatıldı)
VURAL
KAVUNCU (Kütahya) – Sayın Bilgen, çeki bir verin bakalım.
AYHAN
BİLGEN (Devamla) - …her şey ortaya çıkar değerli arkadaşlar. 
HÜSNÜYE
ERDOĞAN (Konya) – Mahkemeye gidin, mahkemeye.
VURAL
KAVUNCU (Kütahya) – 16 milyon liralık çeki ver bakalım Bilgen.
AYHAN
BİLGEN (Devamla) – Ben komisyon kurarsanız vereceğim. 
VURAL
KAVUNCU (Kütahya) – Hadi ver Bilgen. Yok ki!
HÜSNÜYE
ERDOĞAN (Konya) – Mahkemeye gidin bu kadar belgeniz varsa.
AYHAN
BİLGEN (Devamla) - Önce bir komisyona el kaldırın, evet oyu verin, her şeyi
vereceğim arkadaşlar. (HDP sıralarından alkışlar) 
BAŞKAN
– Teşekkür ederim Sayın Bilgen. 
OSMAN
AŞKIN BAK (Rize) – Belgeler Almanya’dan mı geldi?
MAHMUT
TOĞRUL (Gaziantep) – Rusya’dan geldi, Rusya’dan.
AYTUĞ
ATICI (Mersin) – Sayın Başkan…
BAŞKAN
– Sayın Atıcı…
AYTUĞ
ATICI (Mersin) – Sayın Başkan, hatip konuşmasında “Döneminizde insanlar
ameliyat olmak için bağını bahçesini satıyordu, şimdi bize duacılar.” diyerek
açıkça sataşmıştır.
BAŞKAN
– Yani “döneminizde” derken hangi dönemi kastetti?
AYTUĞ
ATICI (Mersin) – Öyle bir şey söyledi. Hangi dönem…
BAŞKAN
– Size mi söyledi bunu?
AYTUĞ
ATICI (Mersin) – Açıkça dönüp bize “Sizin döneminizde millet bağını bahçesini
satıyordu.” diye sataştı, eğer izin verirseniz iki dakika cevap vermek
istiyorum.
OSMAN
AŞKIN BAK (Rize) – Hangi dönem efendim, hangi dönem? Ne zaman iktidar olmuş?
BAŞKAN
– Yani “Cumhuriyet Halk Partisinin iktidar olduğu dönemi kastetti.” diyorsunuz.
AYTUĞ
ATICI (Mersin) – Öyle söyledi.
OSMAN
AŞKIN BAK (Rize) – Öyle demedi efendim. 
BAŞKAN
– Yani size yönelerek bunu söyledi, öyle mi?
OSMAN
AŞKIN BAK (Rize) – Hayır efendim, öyle bir şey yok. 
BAŞKAN
– Buyurunuz Sayın Atıcı. 
2.- Mersin Milletvekili Aytuğ Atıcı’nın, Kütahya
Milletvekili Vural Kavuncu’nun HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, ben size on dakika önce ne dedim? AKP bu yolsuzlukların üstüne
gitmez demedim mi? Dedim, değil mi? Birazdan bu sıralar, boş sıralar dolar ve
kimse ne konuşulduğunu bile anlamadan el kaldırır dedim, değil mi?
VURAL
KAVUNCU (Kütahya) – Osman Durmuş dönemiyle alakalı. 
AYTUĞ
ATICI (Devamla) – Keşke öyle olmasaydı. Bakın, “Eskiden…
OSMAN
AŞKIN BAK (Rize) – CHP dönemini konuşuyoruz arkadaşlar, CHP dönemini(!) CHP
dönemindeki sağlık hizmetlerini konuşuyoruz(!)
AYTUĞ
ATICI (Devamla) – …sağlık sistemi çok iyiydi.” diyen yalan söyler. Ben bir
hekimim, otuz yıldır bu mesleğin içerisindeyim. Evet, eskiden de sağlık sistemi
kötüydü. Evet, eskiden bazı insanlar ameliyat olmak için bağını bahçesini
satardı, doğru; bıçak parası verirdi, doğru. 
HÜSNÜYE
ERDOĞAN (Konya) – Ne güzel itiraf. Milletin kürsüsünden ne güzel itiraf. 
OSMAN
AŞKIN BAK (Rize) – SSK Genel Müdürü kimdi?
AYTUĞ
ATICI (Devamla) – Siz vatandaştan oy isterken “Bıçak parasını kaldıracağım.”
dediniz ama ne yaptınız? 
ÖZKAN
YALIM (Uşak) – Hâlâ var. 
AYTUĞ
ATICI (Devamla) – Her yıl 27 milyar Türk lirasını milletten bıçak parası olarak
alıyorsunuz. Şimdi, millet bağını bahçesini satmıyor ama bağına bahçesine,
evine sizin sayenizde haciz geliyor. Size bir gün içerisinde en az 10 tane
haciz ilamı getirip gösterebilirim hastanelerden gelen. Onun için, biraz
utanmak gerekir. 
HÜSNÜYE
ERDOĞAN (Konya) – Getirin de görelim.
AYTUĞ
ATICI (Devamla) – Bakın, şehir hastanelerinden bahsettiniz. Şehir
hastaneleriyle yirmi beş yılımızı… 
OSMAN
AŞKIN BAK (Rize) – Hangi dönemi anlatıyorsunuz ya?
AYTUĞ
ATICI (Devamla) – …ipotek altına alıyorsunuz; el insaf, el vicdan! Ben,
konuşmamda önemli bir şey söyledim, dedim ki: Burada yolsuzluk iddiaları var.
Yiğit olan, namuslu olan, dürüst olan herkes bu iddialar araştırılsın
demelidir. Buyurun, araştırılsın diyelim hep beraber. Başka bir şey konuşmaya
gerek yok ki yiğitlik burada, el kaldıracaksın, “Evet, yolsuzluk iddiası varsa
araştırılsın.” diyeceksiniz, varsa böyle bir şey hemen söyleyelim. Yolsuzluk
yapılmış, hangi bakan döneminde yapıldığının bir önemi yok. Kim yaparsa yapsın,
yolsuzluğun üzerine gitmek namus borcudur, namus borcunuzu ödeyin. (CHP
sıralarından alkışlar)
EJDER
AÇIKKAPI (Elâzığ) – Senden mi öğreneceğiz? Kendine bak sen. 
OSMAN
AŞKIN BAK (Rize) – Hangi dönemi anlattın, hangi dönemi? Ne zaman iktidar oldun?
BAŞKAN
– Teşekkür ederim Sayın Atıcı. 
ERHAN
USTA (Samsun) – Sayın Başkan…
BAŞKAN
– Sayın Usta…
ERHAN
USTA (Samsun) – Sayın Başkan, AKP Grubu adına konuşan hatip konuşmasında bu
olayın MHP’nin de koalisyon ortağı olduğu 57’nci Hükûmet döneminde olduğunu…
Bizzat Osman Durmuş’un da ismini vermiştir. Böyle bir yanlış algı yaratmıştır. 
Ayrıca,
bizim konuşmacımızın da bu olaydan hiç bahsetmeyerek işin üzerini kapattığını
iddia ve ima etmiştir. Buna ilişkin sataşmadan söz istiyoruz. 
BAŞKAN
– Kim konuşacak?
ERHAN
USTA (Samsun) – Ahmet Selim Yurdakul konuşacaklar.
BAŞKAN
– Buyurunuz Sayın Yurdakul. 
Süreniz
iki dakikadır. 
3.- Antalya Milletvekili Ahmet Selim Yurdakul’un,
Kütahya Milletvekili Vural Kavuncu’nun HDP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
AHMET
SELİM YURDAKUL (Antalya) – Sayın Başkan, değerli milletvekilleri; öncelikle,
AKP Hükûmetinin Sayın Sağlık Komisyonu Başkanı Vural Kavuncu’ya teşekkür ederiz
partimiz adına çünkü 57’nci Hükûmet döneminde bu yolsuzluk konusunun
araştırıldığını ve buradan herhangi bir sonuç çıkmadığını, hatta davaların
olduğunu ve takipsizlikle sonuçlandığını ifade etti ancak kendisi bu konuda
eksik bilgiye sahip.
Sayın
Kavuncu, eğer Sayın Sağlık Bakanı Recep Akdağ’la konuşursanız, o dönemde bu
iddialar üzerinde Sayın Recep Akdağ, 2002 yılında 13 sayılı Bakanlık kararıyla
bu yolsuzlukların, bu ifadelerin, bu sataşmaların araştırılmasına önce izin
vermedi; sonra, Sayın Sağlık Bakanına “Niçin bunu araştırma izni vermiyorsunuz?
Varsa yolsuzluk ortaya çıksın, kim suçluysa cezasını çeksin.” denildi, baskılar
geldi ve sonunda, AKP Hükûmetinin Sayın Sağlık Bakanı Recep Akdağ, araştırma
için Bakanlık müfettişlerini görevlendirdi ve Bakanlık müfettişleri yani sizin
döneminizdeki Bakanlık müfettişleri araştırma yaptı ve takipsizlikle
sonuçlandırdı. Dolayısıyla, olmayan bir dava konusunda hani sanki bir şey
varmış gibi ifade etmek yanlış.
OSMAN
AŞKIN BAK (Rize) – Onlara söyle. 
AHMET
SELİM YURDAKUL (Devamla) – Bir diğer konu ise Sayın Kavuncu, maalesef -sizin
burada suçunuz yok ama- Sayın Recep Akdağ’ın başlangıcından itibaren bu
getirilen Sağlıkta Dönüşüm Programı’yla hâlâ sayın vatandaşlarımızdan, sevgili
vatandaşlarımızdan 14 kalem, “katkı payı” adı altında ücret almaya devam
ediyorsunuz ve on dört yıldır bütçeden Sosyal Güvenlik Kurumuna sağlık harcamaları
yüzünden tam 732 milyar para aktarmak zorunda kaldınız. Bu kimin parası biliyor
musunuz? Yetimin, Türk milletinin parası. Bu paralarla neler yapılabilir
biliyor musunuz? İşte, o emekliye, memura verdiğiniz yüzde 3’lük zam yerine
adam gibi, insan gibi geçinecek bir para verirsiniz, bir maaş zammı yaparsınız.
Ama siz ne yaptınız? Yüzde 3 zam. Peki, dün ne yaptınız? Muayene ücretlerine
yüzde 60 zam. 
Ben
diyorum ki: Ey AKP Hükûmeti, el insaf! 
OSMAN
AŞKIN BAK (Rize) – Allah Allah! Demin söyleseydin onları ya, demin söyleseydin.
BAŞKAN
– Teşekkür ederim Sayın Yurdakul. 
Sayın
Yıldırım, buyurunuz, 60’a göre söz talebiniz var, bir dakika…
V.- AÇIKLAMALAR (Devam)
29.- Muş Milletvekili Ahmet Yıldırım’ın, Kütahya
Milletvekili Vural Kavuncu’nun HDP grup önerisi üzerinde yaptığı konuşmasındaki
bazı ifadelerine ilişkin açıklaması
AHMET
YILDIRIM (Muş) – Teşekkür ederim Sayın Başkan. 
Şimdi,
Sayın Başkan, sayın hatip “Sadece DSP-MHP-ANAP iktidarı dönemindeki iddiaları
kapsıyor.” diyerek işin içinden çıktı. Oysa araştırma önergesine olumlu yönde
oy kullanılması ve ilgili belgelerin açılması durumunda görülecektir ki söz
konusu yolsuzluklar 61’inci Hükûmetin ki 59, 60, 61’inci Hükûmetin Sağlık
Bakanı Sayın Akdağ’dır. Bunların hepsi ortaya çıkacak. 
Bir
diğer husus: Ege Üniversitesiyle yasal bir sözleşme yapıldığını söylüyor.
Yapanlardan birinin, Sayın Kavuncu… Bakanlığın temizlik işçisinin imza attığını
biliyor musunuz? Belgede mevcut. 
AHMET
SELİM YURDAKUL (Antalya) – Hangi bakanlık?
AHMET
YILDIRIM (Muş) – Bir diğeri: Bakın, 2007 yılına kadar devam eden bir
yolsuzluktan söz ediyoruz. 
Bir
diğeri şu: Süresi biten, sözleşmesi yenilenmeyen bilişim programları “korsan”
olarak sektör tarafından adlandırılır. 
(Mikrofon
otomatik cihaz tarafından kapatıldı) 
AHMET
YILDIRIM (Muş) – Tamamlıyorum Sayın Başkan. 
BAŞKAN
– Tamamlayınız lütfen. 
AHMET
YILDIRIM (Muş) – Bakanlık hem korsan yazılımın kullanımına, devamına onay
vermiştir hem de abdestinden şüphesi olmayanın namazından da şüphesi olmaz.
Soruşturmaya izin verebilirdi 2007 yılında ve bu konuda soruşturma yürürdü,
kendisi de bürokratları da Bakanlığı da aklanabilirdi diyorum. 
Bütün
Genel Kurulu saygıyla selamlıyorum. 
BAŞKAN
– Teşekkür ederim Sayın Yıldırım. 
Sayın
Bostancı, buyurunuz.
Bir
dakika süreyle mikrofonunuzu açıyorum. 
30.- Amasya Milletvekili Mehmet Naci Bostancı’nın,
Mersin Milletvekili Aytuğ Atıcı’nın sataşma nedeniyle yaptığı konuşmasındaki
bazı ifadelerine ilişkin açıklaması
MEHMET
NACİ BOSTANCI (Amasya) - Sayın Başkanım, teşekkürler. 
Sayın
Atıcı kürsüden giderken “Ortada ciddi iddialar var, namus borcunuzu ödeyin.”
dedi. Bu “namus” kelimesi çok sık kullanılıyor, esasen Yunanca bir kelimedir,
“nomos”tan gelir, “kural”, “düzen” anlamını taşır. Kural ve düzenden sorumlu
olan üç kuvvet var, Sayın Atıcı’ya hatırlatıyorum, yasama, yürütme ve yargı.
Yasama bu iddialara ilişkin bir takdirde bulunacak, milletin iradesiyle
teşekkül etmiş yasama “nomos”un gereğini yerine getirecek. Sayın Atıcı da bunu
kabul edecek herkes gibi. Yürütme, zaten düzenin kuralları gereğince işleri
götürmek durumunda. Varsa arızalar buna itiraz edilir, siyaset burada rol
sahibidir. Nihayet yargı: Ciddi iddialar varsa gideceği yer yargıdır. Siyasi
spekülasyonlarla bunu kurtaracak olan yargıdır. Lütfen yargıya gitsinler, bu iş
nedir ne değildir anlaşılsın. Arkasından, böyle…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum. Tamamlayınız.
MEHMET
NACİ BOSTANCI (Amasya) – …siyasi spekülasyon çevirmekten, tabiri caizse -tırnak
içinde söylüyorum- piyasa yapmaktan bu işi kurtaracak olan yargıdır.
Arkadaşlara tavsiyem yargıya gitmeleridir. 
Teşekkür
ediyorum.
BAŞKAN
– Teşekkür ederim Sayın Bostancı.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Kars Milletvekili Ayhan Bilgen ve
arkadaşları tarafından, 1999 yılında Sağlık Bakanlığına bağlı sağlık
kurumlarında kullanılmak üzere Kronik Hastalık Takip Programı gibi bazı
programlar ihale usullerine uygun olmayan bir şekilde dolaşıma sokulmuş olup
Bakanlığı ve üçüncü kişileri zarara uğratan bu sağlık yolsuzluğunun
araştırılması ve sorumluların tespit edilmesi amacıyla 4/1/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ocak 2017 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN
- Halkların Demokratik Partisi Grubu önerisini oylarınıza sunuyorum…
AHMET
YILDIRIM (Muş) – Karar yeter sayısı istiyoruz Sayın Başkan.
BAŞKAN
– Karar yeter sayısı talebi vardır, arayacağım.
Kabul
edenler… Kabul etmeyenler… 
Kâtip
üyeler arasında görüş farklılığı olduğundan karar yeter sayısının olup
olmadığını elektronik cihazla tespit edeceğim.
Oylama
için iki dakika süre veriyorum.
Süreyi
başlatıyorum.
(Elektronik
cihazla oylama yapıldı)
BAŞKAN
– Karar yeter sayısı yoktur.
Birleşime
on dakika ara veriyorum.
Kapanma Saati: 16.06
İKİNCİ OTURUM
Açılma Saati: 16.18
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Fehmi KÜPÇÜ (Bolu), Zihni AÇBA (Sakarya) 
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
İkinci Oturumunu açıyorum.
Halkların
Demokratik Partisi grup önerisinin oylanması sırasında karar yeter sayısı
bulunamamıştı, öneriyi tekrar oylarınıza sunacağım ve karar yeter sayısı
arayacağım. 
Öneriyi
kabul edenler… Kabul etmeyenler… Öneri kabul edilmemiştir, karar yeter sayısı
vardır. 
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Balıkesir Milletvekili Ahmet Akın ve
arkadaşları tarafından, 2016 yılının son günlerinde başlayan ve devam eden
elektrik kesintileri ile elektrik üretiminde var olan sıkıntıların
araştırılması, elektrik arz güvenliğinin sağlanması için yapılacakların
belirlenmesi amacıyla 4/1/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 4 Ocak
2017 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi 
4/1/2017
Türkiye Büyük
Millet Meclisi Başkanlığına
Danışma
Kurulu 4/1/2017 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.

Levent Gök 

Ankara

Grup Başkan Vekili
Öneri:

Balıkesir
Milletvekili Ahmet Akın ve arkadaşları tarafından, 2016 yılının son günlerinde
başlayan ve devam eden elektrik kesintileri ile elektrik üretiminde var olan
sıkıntıların araştırılması, elektrik arz güvenliğinin sağlanması için
yapılacakların belirlenmesi amacıyla 4/1/2017 tarihinde Türkiye Büyük Millet
Meclisi Başkanlığına verilmiş olan Meclis araştırma önergesinin (1015 sıra
no.lu) Genel Kurulun bilgisine sunulmak üzere bekleyen diğer önergelerin önüne
alınarak 4/1/2017 Çarşamba günlü birleşimde sunuşlarda okunması ve görüşmelerinin
aynı tarihli birleşiminde yapılması önerilmiştir.
BAŞKAN
- Cumhuriyet Halk Partisi Grubu önerisi üzerinde ilk konuşmacı, lehinde olmak
üzere Ahmet Akın, Balıkesir Milletvekili.
Buyurun
Sayın Akın. (CHP sıralarından alkışlar)
AHMET
AKIN (Balıkesir) - Sayın Başkan, çok değerli milletvekilleri; vermiş olduğumuz
grup önerisi hakkında konuşmak üzere söz almış bulunmaktayım. Bu vesileyle,
yüce Meclisi saygıyla selamlarım.
Yılbaşı
gecesi İstanbul’da Ortaköy’de yaşanan alçak terör saldırısını bir kez daha
şiddetle lanetliyorum. Saldırıda yaşamını yitirenlere Allah’tan rahmet,
yakınlarına sabır ve başsağlığı diliyorum; yaralılarımıza da acil şifalar
dilerim. 
LEVENT
GÖK (Ankara) - Sayın Başkan, çok insicamı bozan bir tablo var.
AHMET
AKIN (Devamla) - Sayın Başkanım…
BAŞKAN
- Sayın milletvekilleri, efendim, lütfen uğultuyu keselim. Sohbet etmek isteyen
arkadaşlar lütfen Genel Kurulun dışına çıksınlar.
AHMET
AKIN (Devamla) - Süreyi de ona göre, Başkanım…
BAŞKAN
- Sürenizi yeniden başlatıyorum. 
AHMET
AKIN (Devamla) - Çok teşekkür ederim.
BAŞKAN
- Siz devam edin, sizi dinleyeceklerdir Sayın Akın.
AHMET
AKIN (Devamla) - Çok Değerli Başkanım, çok değerli milletvekilleri; umuyorum
Meclis binasında yeteri kadar jeneratör vardır çünkü her an elektrikler
kesilecek diye bir korku içerisindeyiz; çünkü ortadaki durum malumunuz.
İstanbul
ve bazı kentlerimizde başlayan elektrik kesintileri halkımızın günlük hayatı
ile sanayimizi kötü yönde etkilemiştir. Kentlerimiz karanlığa gömülmüş,
fabrikalarımızda da üretim durmuştur. Enerji Bakanlığı, yaptığı açıklamalarda,
yaşanan elektrik kesintilerini tek başına, iletim hatlarındaki yoğun kar
yağışına bağladı.
Dünyanın
her yerinde kar yağıyor değerli arkadaşlar, bizden çok daha fazla kış yaşayan,
kar olan ülkeler de var ama onların hiçbirisinde kentler karanlığa gömülüp
sanayi tesisleri durmuyor. Kesintiler çok ciddi boyutlarda zarar verdi.
Halkımız evlerinde kullandıkları elektrik cihazlarından da büyük zarar gördü.
Beş günde, kesintiler nedeniyle, sadece Gebze bölgesinde sanayi firmalarımızın
kaybı tam 300 milyon euro oldu. İstanbul’da ve Çerkezköy’de bulunan organize
sanayi bölgelerindeki fabrikalarda ve diğer sanayi tesislerinde ortaya çıkan
zararı da göz önüne aldığımız zaman bu kesintilerin faturasının çok ağır olduğu
ortadadır. Günümüz Türkiyesi’ne elektriksiz saatler hatta günler yakışmıyor
değerli arkadaşlar. Bu milletin zararı konusunda Hükûmet olarak ne
yapacaksınız? Halkımız faturasını iki gün ödemediğinde hemen elektriğini
kesiyor, icrayı gönderiyorsunuz fakat şimdi bu milletin zararı ne olacak?
Derhâl bu zararların giderilmesi gerekiyor. 
Çok
değerli milletvekili arkadaşlarım, aslında ülkemizde elektrik kesintileri hemen
hemen her gün farklı bölgelerde yaşanıyor. Elektrik dağıtım firmalarının
duyuruları incelendiğinde de sürekli olarak bir yerlerde elektrik
kesintilerinin olduğunu görebilirsiniz. Yani bir bölgede elektrikler kesilerek
altyapı yenilemeleri, şebeke yenilemeleri yapıldığı söyleniyor. Kışın ayazında
nasıl şebeke yenilemeleri yapılabilir, bu da ayrı bir söz konusu. Çünkü
normalde şebeke yenilemeleri, sistem yenilemeleri yaz aylarında veya bahar
aylarında yapılır. 
Değerli
arkadaşlar, sistem bakımı ve yenileme çalışmalarını gösterirken tamamen bir
bahane ortaya koyduğunuzu siz de çok iyi biliyorsunuz. Arz yetersizliği yüzünden
elektrik verilemediği için gezdirme yöntemiyle bu kesintiler net olarak
yapılıyor. Bu yolla ülke geneli kesinti kapsamına alınıyor ve her gün birkaç
ilimizde ayrı ayrı bölgelerde kesintiler oluşuyor. Elektrik kesintilerini gün
gün takip eden Tüketici Birliği Federasyonu geçen yılın ekim ayında toplam
87.931 saat, kasım ayında ise 86.820 saat planlı kesinti yapıldığını açıkladı.
Bu miktar bir önceki yılın aynı dönemine göre tam yüzde 61 daha fazladır. 
Elektrik
dağıtım şebekelerinin eski olduğu ve yer yer arızalara yol açtığı doğrudur.
2010 yılından itibaren tüm dağıtım şebekeleri özel sektöre devredildi. Bu
özelleştirmelerden devlet 13 milyar dolar civarında bir gelir elde etti ve
aradan da tam altı yıl geçti. Bu para, başından beri söylediğimiz gibi TEİAŞ’ın
elindeki iletim hatlarına yatırılmış olsaydı, hatlar hava koşullarından
etkilenmeyecek şekilde yenilenmiş olacak ve siz de bu bahanelere
sığınmayacaktınız. Elektrik dağıtım firmaları, sorumlu oldukları bölgelerde,
sahip oldukları bölgelerde şebekelerin tamirinden, bakımından ve
yenilenmesinden sorumludur. Zaman zaman da bu yatırımlar yapılıyor ama
bildiğiniz gibi bu yatırımların bedelini de halkımızdan alıyorlar. Elektrik
faturalarında hukuksuzca zaten, iletim bedeli, kayıp kaçak bedeli, sayaç okuma
bedeli, dağıtım bedeli karşılığında tek bir kalemde birleştirerek halkın
cebinden paraları alıp firmaların kasasına koydunuz. Bir de yılbaşından
itibaren geçerli tarifede bu bedele de yüzde 6,3 oranında zam yaptınız.
Halkımız her şeyin bedelini ödüyor ama çileyi de kendisi çekiyor. 
Enerji
bedelinde yapılan indirimler faturaya yansımıyor ve halkımızın bunlardan
yararlandırılması engelleniyor. 2017’nin ilk çeyreğinde elektriğe zam
yapılmayacağı söylenmişti. Elbette yapılmayacak çünkü enerji fiyatları düştü değerli
arkadaşlar. Bırakın zammı, indirim yapılması gerekiyordu. 
Çok
değerli milletvekili arkadaşlarım, elektrikte yaşanan bu sıkıntıları tek başına
teknik sebeplere, arızalara, mevsim koşullarına bağlamak konuyu açıklamaya asla
yetmez. Eğer öyleyse sorun çok daha büyük. Çok daha kötü ve karanlık günler
bizi bekliyor demektir. Oysa biz asıl nedenin bu olmadığını çok yakından
biliyoruz. Her seferinde de söylüyoruz: Arz güvenliğimiz yok, elektrik üretim
planlamamız da baştan aşağıya yanlış. 
2015
yılında elektriğimizin yüzde 38’ini doğal gazdan ürettik. 2016 yılı Ekim ayı
itibarıyla yüzde 32,5’unu doğal gazdan sağladık. Bu kaynağın neredeyse tamamını
da ithal ediyoruz. Çok büyük bir bölümünü Rusya’dan olmak üzere İran’dan ve
Azerbaycan’dan alıyoruz. Bir şekilde gaz akışında meydana gelebilecek en ufacık
bir sıkıntı elektrik üretimimizi felç edebilecek düzeydedir. Kalıcı yaz saati
uygulamasının da enerji tüketimini arttırdığı verilerle ortaya konuldu. Örneğin
kasım ayında, koşulların değişmemiş olmasına rağmen bir önceki yılın kasım
ayına göre elektrik tüketimimiz tam yüzde 6,5 oranında artmıştır. Öğrenciler
karanlıkta okula, halkımız ise karanlıkta işe gitmek zorunda kalıyorlar.
Balıkesir başta olmak üzere, başka bazı illerimizin valileri de kendi inisiyatifleriyle
mesai saatlerinde değişikliğe gittiler ama öğrenciler için bu sorun devam
ediyor. Ben buradan, halkımızın yaşadığı mağduriyete bir nebze de çözüm olmak
için uğraşan valilerimize teşekkür ediyorum. Aynı yaklaşımı Hükûmetten de
bekliyoruz. Sayın valilerimiz Enerji Bakanından daha duyarlı çıktı.
Havaların
soğumasıyla birlikte konutların gaz talebini karşılamak için çevrim
santrallerine gaz akışı kısıtlanmış ve elektrik üretiminde doğal gazın payı
günlük olarak düşmüştür ve doğal gaz santralleri de elektrik üretemez hâle
geldi. TEİAŞ’ın istatistiklerinde 1 Aralıkta elektrik üretiminde doğal gazın
payı yüzde 35,6 iken, 14 Aralıkta 27,9’a, 21 Aralıkta 20,6’ya, 24 Aralıkta
yüzde 16’ya kadar düşmüş oldu. 2 Ocak itibarıyla tekrar yüzde 30’lara kadar da
çıktı. Sıkıntının yaşandığı tarih aralıklarına baktığınızda doğal gazın payının
düştüğü günleri görebilirsiniz, hatta elektrik piyasası da bu konuda bir tepki
vermiş ve elektrik fiyatları günlük olarak fahiş düzeylere kadar yükselmiştir.
Öyle ki 23 Aralık günü 1 megavat elektriğin fiyatı 1.900 TL’ye kadar tırmandı.
Bu, elektrik üretimindeki plansızlığın açık ve net göstergesidir.
Sayın
Bakan dağıtım firmalarının sahiplerini hizaya çekip esas duruşta sorgulayan
pozlar vereceğine, elektrik politikalarındaki yanlışlığa çare olsa daha iyi
olur ama Sayın Bakan, maalesef, bununla ilgilenmiyor. AKP grup başkan vekilinin
de haklı olarak tepki gösterdiği gibi, o, birilerine özenerek görevini ve
sorumluluğunu yerine getirmiyor. Ülkemizi karanlıkta bırakan 31 Aralık 2015 olayının
tekrarlanmaması için, özellikle öncelikle elektrik arz güvenliğimizi sağlama
adına, sonra da elektriği düzenli ve kaliteli olarak tüketicilere ulaştırmak
için en başta Enerji ve Tabii Kaynaklar Bakanının görevi ve sorumluluğunu
yerine getirmesi gerekiyor. 
Çok
değerli arkadaşlarım, AKP’nin ülke gerçekleriyle örtüşen bir enerji politikası
maalesef yok. Boşuna “Enerjide şöyle yaptık, şunu yaptık, bunu yaptık.” deyip
durmayın çünkü gerçekten acı sonuçlar ortada. Enerji politikalarında maalesef
başarısızsınız. Tıpkı birçok alanda olduğu gibi, enerjideki bu politikasızlık
korkarım yakında tüm ülkeyi de karanlıkta bırakacak. Bunun bedelini de son
kesintide olduğu gibi, halkımız ve sanayicimiz ödeyecek. Bu yüzden, bu hayati
önemi haiz konuya yüce Meclis el koymalıdır.
Önergemize
desteğinizi bekliyor, hepinizi saygı ve sevgiyle selamlıyorum. (CHP
sıralarından alkışlar) 
BAŞKAN
– Teşekkür ederim Sayın Akın. 
Cumhuriyet
Halk Partisi Grubu önerisi aleyhinde Emin Haluk Ayhan, Denizli Milletvekili. 
Buyurun
Sayın Ayhan. (MHP sıralarından alkışlar) 
EMİN
HALUK AYHAN (Denizli) – Teşekkür ediyorum Sayın Başkan.
Sayın
Başkan, sayın milletvekilleri; Cumhuriyet Halk Partisi Grubunun elektrik
kesintileri ile elektrik üretiminde var olan sıkıntıların araştırılması, enerji
arz güvenliğinin sağlanması için yapılacakların belirlenmesi amacıyla verdiği
önerge üzerine, Milliyetçi Hareket Partisinin görüşlerini arz etmek için söz
aldım. Yüce heyeti saygıyla selamlıyorum. 
Öncelikle
önerge sahibi arkadaşları tebrik ediyorum; şu açıdan: Güncel bir konu, burada
tartışılmasının önemi var, kayıplar var; bunu da dikkate almak lazım. 
Şimdi,
özellikle aşırı yağış ve fırtınanın elektrik iletim hattında yol açtığı
arızaların giderilmesi, fabrikalara elektrik verilemediği, nakil hattı kopması
ve arızaları, fabrikaların üretime ara verdikleri, siber saldırılardan
bahsedildiği ifade ediliyor, Hükûmet de bunları gerekçe gösteriyor. Şimdi,
meslek odalarının bunu bir plansızlık olarak addettiğinden ve doğal gaz
probleminden bahsediliyor. Sektör ile üretimin etkileşimi mutlaka çok önemli.
Öncelikle, enerji talebi hızla artıyor. Son on beş, on altı yılda üretim 125
milyar kilovatsaatten 270’e yükseldi. Maliyetini şayet bir tarafa bırakırsanız,
bu, büyük bir problem gibi gözükmedi ama problem vardı. Zaman zaman takdir
ettiğimizi, kürsülerden enerji politikalarını tenkit etmemize rağmen, ifade
ettim. Elektrik enerjisi talebi ve üretimi büyümeden hızlı artıyor, 2000
yılından bu yana ortalama yüzde 5 üretimi ve tüketimi artıyor. Doğal gaz
üretiminin elektrik üretimindeki payı 2001 ile 2014 arasında yüzde 40-50,
2015’te yüzde 38, 2016’da yüzde 36’ya düşüyor. 
Arz
güvenliği enerji üretiminde önemli. Doğal gazda yüzde 98 dışa bağımlığıyız. Arz
güvenliği açısından problem gelecekte önemli ve büyük gözüküyor. Bu nedenle,
yerli ve yenilenebilir kaynaklara daha çok yönelinmesi lazım. Bu her zaman
söyleniliyor, strateji belgelerinde yer alıyor ama istenilen ölçüde gitmiyor,
yatırımcının önündeki engeller ortadan kaldırılmıyor. Rüzgâr, jeotermal, güneş
yatırımında geçen dönemlerde 5 problem vardı; sektör temsilcileri geldi “Bu 5
problem değişti mi?” dedim, “5 problem aynen duruyor.” dediler, benim de
söylediğim: “AKP’ye oy vermeye devam edin problemlerle yaşamak istiyorsanız.”
Bunu net bir şekilde de söyledik. Şimdi, teknik ve hidrolik kaynaklar da
kullanmaya gayret ediyoruz, o da tamam. Bu sağlıksız yapıyı ne yapmamız lazım?
Tamir etmemiz lazım. 
Siz,
özelleştirme yaptınız AKP olarak, Hükûmet olarak. Özelleştirmeyi kaynak temini
için yaptınız. Sayın Bakan, siz buradasınız. Aslında, özelleştirmenin amacı
neydi? Arz güvenliği, rekabet, yatırım, verimliliği artırmak, tüketiciyi memnun
etmek. Ama, görüyorum ki yaptığınız özelleştirmelerde özelleştirmenin amacından
daha çok, kaynak sağlama amacı öne çıkmış. Elektrik üretim ve dağıtım
özelleştirmesinde 2008-2013 yılları arasında dağıtımda işletme hakkı devri
yaparak özelleştirme yaptınız, 18 bölgeyi özelleştirdiniz. Elektrik üretiminde
kurulu gücü düşük... Şimdi, bu -12,7 milyar dolar- HES'lerle başlayan
özelleştirmeler 2012’den itibaren termiklerle devam ediyor; 9,6 milyar dolar,
sonra da 3 milyar TL özelleştirme yaptınız. Dağıtımın yüzde 100’ü özel sektör
eliyle, üretimin de yüzde 74’ü özel, kalanı kamu… Kalanı dolarla mı
yapacaksınız, TL’yle mi yapacaksınız? Şimdi, bunu bir bilmek lazım.
Ben
doğal gazdan şikâyetçiyim, böyle bir eziyet olmaz. Hakikaten, müşteri
memnuniyeti orada çok sıkıntılı bir hâl almış vaziyette. Dağıtıma da baktığınız
zaman kayıp kaçak olayı meydanda; bu, rezalet bir durum. 
Şirketler
dövizle borçlanıyor, para yetmiyor, kaynak yetiştirmeye çalışıyorlar. 2013’ten
bu yana dövizde yaşanan gelişmeler bu şirketleri zora soktu. Bu şirketlerin
2015-2023 arası nakit açığı 7,1 milyar dolar, üstelik 2016 kur farkı da hariç.
Bu kur riskine karşı hiçbir önlem alınmamış, zararlar tüketicinin üstünde. 
Kayıp
kaçaktan sonra bir de batık devri başladı; bu da vatandaşa… Özelleştirmede
millete abanmış vaziyettesiniz. 
Bankaların
kullandırdığı kredi için de ciddi bir risk var. 2023’e kadar bu rakam piyasada
konuşuluyor. 
Şimdi,
bankaların sermayelerine bakın -ilk 10 büyük banka- bir de dağıtım
şirketlerinin ödenmiş sermayeleri ne kadar, ona bakın. Çok yüksek sermayeyi
buraya yatırttınız. Ne yapıyorsunuz? Yüzde 2-3 kâr marjıyla çalıştırmaya
çalışıyorsunuz. Üretim şirketlerinin sermayeleri, dağıtımdan daha az; bu da
problemli. En büyük özelleştirmeyle parayı alıyorsunuz, şirketler zarar yazmaya
başlıyor. Böyle bir şeyin olması mümkün değil. Bu, aynı zamanda bu şirketler
bankalardan dövizle borçlandığı için bankacılık sistemini de perişan ediyor,
sıkıntıya sokuyor. 
Şimdi,
biraz önce Baki Bey kardeşimiz söyledi, Mersin’de on gündür bir köye elektrik
gitmiyor. “Peki, ‘Kaç yılında bu köye elektrik geldi?’ diye sorduk.” dedi.
1974-1975. “O tarihten beri hiç on gün elektrik kesildiği oldu mu?” Olmamış.
Şimdi, nereden olaya bakarsanız bakın mantıklı yaklaşmak lazım. Bunu niçin
söylüyorum? Bakım, onarım işlerini ne yaptınız? Özelleştirmeye çalışıyorsunuz,
“Maliyeti düşürdük." diyorsunuz, ya kalite… Planlama ne yaptı, düzeldi mi?
Planlama yok. Adana işte, kesinti, sıkıntıda; Mersin, kesinti, sıkıntıda.
Gerçekten sistem şu anda kalp krizi geçiriyor. Buna çok dikkat etmek lazım.
Aksaklık burada. Bunu sadece “İletim hattı koptu.” diyerek veya “Yeterli enerji
yok, bu soğuktan oldu.” diyerek söylemek mümkün. Bir onarım programınız var
mıydı? Bu kışın nasıl geldi, bu kışta bununla nasıl karşılaştık; bunların
bilinmesi lazım. 
Biraz
önce bir gazetede baktım, bir saat kesintide 18 milyon TL Türk ekonomisinin
kaybı var. Elektrik kesintilerinin sanayiciye vurduğu darbe Türkiye ekonomisini
de kuşkusuz sarsıyor. Bütün Türkiye'nin sanayisi bir saat elektriksiz kalsa
zararın 18 milyon lira olacağı hesaplanıyor. Şu anda bu çapta bir kesinti yok
ama ülke sanayisinin yoğunlaştığı Marmara’daki kesintiler, zararın hiç de
azımsanmayacak boyutta olduğunu gösteriyor. Kesintilerin ardındaki sebep
araştırılmalı; teknik mi, arıza mı, fiyat yükseltme çabası mı, doğal gaz
santrallerinin devre dışı kalması mı, doğal gaz çevrim santrallerinin elektrik
üretimindeki payının düşmesi mi? Fakat son iki haftada bu payın önemli ölçüde
düştüğü ifade ediliyor. Burada problemler mi var, yoksa doğudan gelen elektriğe
aşırı yüklenme mi var? İş dünyası ise kendilerine olağanüstü bir durum
yaşandığı bilgisinin verildiği üzerinde duruyor. Şimdi “Kesintinin süresi
bildirilse bu kadar kötü etkilenmezdik.” diyor sanayici. 
Şimdi,
bir başka şey: Organize sanayi bölgelerini ikiye, üçe böldünüz. Vatandaş diyor
ki: “Elektriği bu sanayi bölgeleri arasında gezdirmeye başladılar.” Yetmiyor da
ondan. Kesintiler nedeniyle farklı uygulamalarla durumu en hafif şekilde
atlatmanın yolları aranıyor. 
Biz,
bu nedenle zaten bir araştırma önergesini -özellikle özelleştirmeye ilişkin
enerji sektöründe- imzaya açtık, sanıyorum bu hafta vereceğiz; onun da gündeme
alınması için gayret gösteriyoruz. 
Ben
yüce heyeti saygıyla selamlıyorum. 
Teşekkür
ederim Sayın Başkan. (MHP sıralarından alkışlar) 
BAŞKAN
– Teşekkür ederim Sayın Ayhan.
Cumhuriyet
Halk Partisi Grubu önerisi lehinde Ahmet Yıldırım, Muş Milletvekili.
Buyurun
Sayın Yıldırım. (HDP sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; siyasi iktidarlar eğer vatandaşların temel
ihtiyaçlarını karşılayamaz seviyeye gelmişse artık o iktidarın toplum
tarafından sorgulanma zamanı da gelmiştir, belli bir süreden beri yaşamın
birçok alanında mevcut siyasi iktidarın toplumu rahatsız eden, onun temel
ihtiyaçlarını karşılayamayışı üzerinden yürüyegiden tartışmalarda da olduğu
üzere. 
Elektrik
veya enerji ihtiyacı, öyle bir çağda yaşıyoruz ki neredeyse ekmek su kadar acil
gereksinimler, temel gereksinimler içerisinde yer almaktadır. Aydınlatmadan
ısınmaya, eğitimden sağlığa, kültür sanat faaliyetlerinden günlük yaşamın bütün
veçhelerine kadar elektrik enerjisi olmaksızın yaşamımızı idame ettirmenin
mümkünatı yoktur. Ancak çarpık bir toplum ve dünya bakış açısına sahip olan
siyasi iktidar bu istikamette her geçen gün biraz daha fazla ilerlemekte ve
kendi iktidar gerçekliğini toplum nezdinde sorgulatır hâle getirmektedir. Öyle
ki toplumun temel ihtiyaçlarını karşılamaktan ziyade şiddet ortamından ve darbe
tehditlerinden kurtulmanın tek yolu özellikle aşırı güvenlikçi politikalara
başvurmak, yargıyı, kolluğu ve bütün savunma birimlerini siyasallaştırma
yöntemiyle siyasi iktidar bir iş gütmektedir. 
Burada
ifade edelim ki aydınlatmadan ısıtmaya kadar birçok alanda günlük yaşamımızın
elektrikle ve bu enerji kaynağıyla bağlantılı olduğunu ifade ettik; internet,
bilişim dünyası… Ve şunu ifade edelim ki Türkiye ekonomisinin dibe vurmasını
hissettiği bir süreçte -ki Sayın Maliye Bakanı buradayken de ifade edelim- 2016
yılında hiçbir ekonomik parametrede hedefini tutturamamış bir siyasi iktidarla
karşı karşıyayız; ne faiz oranlarında ne işsizlikte ne enflasyonda ne orta vadeli
planda ne de döviz kurlarının hiçbirinde hedefini tutturamamış bir siyasi
iktidarla karşı karşıyayız. 
Tabii
şunu da ifade edelim: Böyle bir süreçte sanayicinin elektrik kesintileriyle
çökme yaşamasıyla ise ekonomik hedeflerini tutturamayan bu Hükûmetin özellikle
istihdama dönük alanı da bir daha zorda bıraktığını çok net görmekteyiz. 
Yine,
geçen sene ülkenin farklı yerlerinde elektrik kesintisi yaşanmıştı, son bir
ayda yaşadığımız elektrik kesintileri bu ülkede ilk kez cereyan eden elektrik
kesintileri değildir. Ancak, Anadolu’nun farklı coğrafyalarında, özellikle de
üretime dönük sanayinin olduğu bölgelerde elektrik kesintileri maalesef görünür
kılınmıyor, medyada aynı oranda yer bulmuyor, toplumsal ve siyaset yaşamımızın
içerisine aynı oranda girmiyor. Örneğin Batman’da, Urfa’da, Mardin’de,
Şırnak’ta, Hakkâri’de, Van’da, yani bölge illerinin büyük bir çoğunluğunda
anakronik bir hâl almıştır. Hidroelektrik enerjisinin büyük bir bölümünü elde
ettiğimiz, fosil yakıtları termik santrale taşıdığımız oranın büyük bir
bölümünün bölgeden çıkarıldığını, ham petrolün neredeyse yüzde 90’dan daha
fazlasının bölgeden çıkarıldığını bildiğimiz bu bölge, elektrik kesintilerini
anakronik bir sorun olarak yaşamaktadır. 
Buradan
hareketle, bunun üzerine bir de bu sene, geçen yıl bölgede yaşanmış olan şiddet
ortamından kaynaklı olarak evleri yıkılmış, ya yıkık evlerde ya da çadırlarda
yaşamaya mahkûm olmuş olan yurttaşlarımız ise ekstradan 2 kat elektrik
kesintisinden nasiplenmekte veya tümüyle elektrikten mahrum kalmaktadır. 
Bu
sene elektrik kesintilerinin daha görünür kılınmasının temel sebebi ise büyük
sanayi alanlarında yaşanıyor olmasıdır. Hükûmet yetkilileri çıkıp “Elektrik
problemi çözüldü.” diye bir müjde veriyorlar. Oysa, böyle bir çağda elektriğin
kesilmiş olması, Hükûmet tarafından onarım sonrası bir müjde değil, bir hesap
verilebilirlik sebebidir. Siz, elektriği bu kadar kestiğiniz, üretimi bu kadar
durdurduğunuz için onarım sonrası müjde veremezsiniz, bu kesintinin yaşanmış
olmasından kaynaklı olarak ancak hesap vermek durumundasınız. AKP
iktidarlarının on dört yıllık kötü yönetimi, dış politikadan ekonomiye,
eğitimden sağlığa, spordan adalete kadar her noktada yaşadığımız gibi enerjide
de artık hissedilir bir noktaya gelmiş bulunmaktadır. 
Neyle
açıklanıyor? Siber saldırı varmış. Ne varmış? Enerji nakil hatlarının eskiliği
söz konusuymuş. Neymiş? Doğal gaz sıkıntısı gibi bahaneler uyduranların özrü
kabahatinden büyüktür. Tam da bunlar, bir ülkeyi yönetememenin, bir ülkedeki
toplumun temel ihtiyaçlarını karşılamamanın itiraflarıdır. Eğer enerji nakil
hatları kırk elli yıllık ise iktidar on dört yıldır yatmıştır. Bunu dile
getirdiğimizde ne kadar modernize olmuş bir ülke gerçekliğinden söz ediyordu
Hükûmet yetkilileri. Sormazlar mı enerji sistemi bu büyüklükteki bir siber
saldırıya nasıl açık hâle geldi veya sormazlar mı enerji nakil hatları kırk
elli yıllık bir şebekeyle nasıl onarılmadı on beş yıllık iktidarınız döneminde
veya doğal gaz sıkıntısı yaşıyorsak neden çaresine bakacak politik adımlar
atılmadı?
Tabii,
ortada dolaşan rivayetler var. Özelleştirilen santrallerde şirketlerin bazıları
zarar ettiği için bilinçli olarak özellikle üretimi kısma işine girişmişler.
Dev şirketler olarak halkın enerjisini şirketlerin insafına terk edersek
onların himmetine muhtaç hâle gelmiş oluruz. 
Yine,
mevcut iktidarın 7 Haziran öncesi bölgede kaçak elektrik kullanımını belli
kesimlere karşı politik bir argüman olarak kullandığını ve o zaman da biz
enerji nakil hatlarının eski olduğunu, kaçakların bundan kaynaklı olabileceğini
söylediğimizde ise bunu reddetme, inkâr etme yoluna gitmişlerdi. 
Bakın,
ülkenin öncelikleri o kadar değişti ki sadece sosyal medya üzerinden
insanlarımızı suçlamaya dair ibret verici bir örnek anlatayım. İstanbul
İkitelli Organize Sanayi Bölgesi’nde Şehmus Seven adında aynı isimli şirkete
sahip bir yurttaşımız, bir müteşebbis Twitter’da Sayın Bakana bir mesaj atıyor:
“Sayın Bakanım, İkitelli Organize Sanayi Bölgesi’ne beş gündür elektrik
verilmiyor, zararımız çok büyük, yardımcı olur musunuz?” Vay, ne büyük günah
işlemiş bu adam! Ondan sonra ak troller tarafından nelere uğruyor adam; İsrail
ajanı ilan ediliyor, “Bu, Esad’ın ajanıdır.” deniyor, Marksist ve Leninistlikle
itham ediliyor, “Bölücüsün.” deniyor. Adam da buna cevaben şunu söylüyor: “Ben
sadece elektrik yok diyorum ama buna karşılık bölücü oluyorum. Marksist ve
Leninistlik nedir bilmiyordum, bu sayede öğrenmiş oldum. Yine, ben sadece
elektrik istedim, milliyetçi bir insanım. Yanımda da 7 işçi çalıştırıyorum.
Onların da, benim de mağdur olmamam için sadece bir talepte bulundum.” Ama
bunun üzerinden ak trollerin ne gibi saldırılarına ve ithamlarına uğradığını
ibret verici bir şekilde görüyoruz.
Sayın
Başkan, değerli milletvekilleri; bakın, Türkiye'nin dışa bağımlı olarak temin
ettiği doğal gazın kaynağı 1 Aralık 2016 günü 25 Aralığa göre yüzde 20 oranında
azaldı. Düşünün, elektrikte doğal gaz kaynağına bağımlılığı azaldı. Neden?
Çünkü elektrik üretimi için 1 Aralık 2016’da yüzde 19’una denk gelen bir
şekilde sarfiyatımız var iken 14 Aralıktan itibaren doğal gaz tüketimi önce
yüzde 10’a, 21 Aralıkta yüzde 6’ya ve en son, 22-23-24 Aralıkta ise yüzde 4’e
düşüyor. Böyle makro ölçekli bir planlamayı ancak böyle bir Hükûmet,
öngörüsüzlükle, insanları bu kadar mağdur ederek yaşatabilir. Bunun adı bir
öngörüsüzlük, bunun adı planlama. Siyasi iktidar gücünü, enerjisini, varını
yoğunu aşırı güvenlikçi politikalara, tek adamcı bir sistemi inşa etmek için
harcamaktan kaynaklı olarak insanların veya toplumun temel ihtiyaçlarını
karşılama noktasından uzaklaşmış oluyor. Bu anlamda, bir siyasi iktidarın
toplumun temel ihtiyaçları üzerinden, daha fazla demokrasiyi, daha fazla
özgürlüğü, daha fazla refahı, daha fazla temel ihtiyaçları karşılayan bir
şekilde planlaması gerektiğini ifade ediyorum.
Önergenin
lehinde oy kullanacağımızı söylüyor, Genel Kurulu saygıyla selamlıyorum. (HDP
sıralarından alkışlar) 
BAŞKAN
– Teşekkür ederim Sayın Yıldırım.
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, 15 Temmuzda Meclis bahçesinde ilk bombanın atıldığı yerdeki
çadırda bulunan Türk Bayrağı’nın üzerindeki karların temizlendiğine ilişkin
konuşması
BAŞKAN
– Sayın Mahmut Tanal’ın gündeme getirdiği bir konu vardı, Türkiye Büyük Millet
Meclisi bahçesindeki çadır üzerinde bulunan Türk Bayrağı’nın karlarla örtülü
olduğu yönünde bir tespiti Sayın Tanal gündeme getirmişti. Karlar
temizlenmiştir, Türk Bayrağı aydınlığa kavuşmuştur Sayın Tanal. (AK PARTİ, CHP,
MHP sıralarından alkışlar) Gündeme getirdiğiniz için teşekkür ediyorum. 
MAHMUT
TANAL (İstanbul) – Ben teşekkür ederim, sağ ol Başkanım.
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, Sayın Yıldırım konuşmasında sosyal
medya üzerinden bir örnek vererek, sonuçta “ak trol” adı altında AK PARTİ
Grubuna bir eleştiri yöneltmiştir. Bu açık bir eleştiri değildir ama zımni bir
göndermedir çünkü Enerji Bakanı, ona verilen bir cevap… Bu açık bir sataşmadır.
Sosyal medya trollerine ilişkin bir eleştiri AK PARTİ’ye ilzam edilemez. Bu
çerçevede…
BAŞKAN – Eleştiriyi şu bağlamda yaptı Sayın Yıldırım:
Enerji kesintileri nedeniyle, üretimde bulunan bir fabrika sahibinin Enerji ve
Tabii Kaynaklar Bakanına bir “tweet” attığını, faaliyetinin durduğunu
belirterek bir şikâyeti aslında gündeme getirdi ve o çerçevede trollerin
saldırısına uğradığını söyledi. Nasıl yorumluyorsunuz bunu Sayın Bostancı?
MEHMET NACİ BOSTANCI (Amasya) – Sayın Başkanım...
AHMET YILDIRIM (Muş) – Sayın Başkan, bu trollerin tümünün
AKP’yle ilişkili olduğunu mu kabul ediyor Sayın Bostancı? O zaman bunların
yaptıklarının tamamını kabullenmiş olursunuz.
BAŞKAN – Bir saniye Sayın Yıldırım. 
MEHMET NACİ BOSTANCI (Amasya) – Sayın Yıldırım, bu iyi
bir tavır değil.
BAŞKAN – Evet Sayın Bostancı, ben dinliyorum sizi.
MEHMET NACİ BOSTANCI (Amasya) – “Ak trol, AK PARTİ’nin
adı altında bir iş çevirebilirler.” Böyle bir illiyet bağı kuruyor.
BAŞKAN – Yani “ak trol” demek suretiyle Adalet ve
Kalkınma Partisini kastettiğini ifade ediyorsunuz. 
Buyurunuz. [CHP sıralarından alkışlar(!)] 
VIII.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci Bostancı’nın, Muş
Milletvekili Ahmet Yıldırım’ın CHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkanım, değerli
arkadaşlar; her şeyden önce şu “ak trol” lafını reddediyorum. Biz eğer,
partimiz ne olursa olsun “trollük” denen bir şeye karşıysak bunu siyasette
belli bir kesime ihale eden dilden de kaçınmamız lazım. Sosyal medyada çok
çeşitli kesimlerin trolleri var. Her kim sosyal medyaya giriyorsa biraz
eleştirel bir dil kullandığında kimlerin nasıl hücumuna uğruyor hepimiz
görüyoruz. Bu sadece HDP’lilerin, MHP’lilerin, CHP’lilerin başına gelmiyor,
aynı zamanda AK PARTİ’lilerin başına geliyor. Sosyal medyanın bu maskeli balo tarafı dolayısıyla kimliği, kişiliği belli olmayan,
öfke ve hınç dolu ifadelerle birilerine saldıran kişilerin karşısında meşru
siyasetin temsilcilerinin, bir kere, ortak bir çizgide durması lazım; bu bir.
Trollere ilişkin…
AYTUĞ
ATICI (Mersin) – Ak trolleri kim besliyor Sayın Başkan?
MEHMET
NACİ BOSTANCI (Devamla) – Reddediyorum bu “ak trol” lafını Sayın Atıcı.
AYTUĞ
ATICI (Mersin) – Ak trolleri siz ürettiniz. 
MEHMET
NACİ BOSTANCI (Devamla) – Bakın, şimdi ben de çıkar, başka tür adlandırmalarla
“trollük” demeye başlarsam burada biz de hep beraber trollük yapmış oluruz.
Dikkat edelim. 
AYTUĞ
ATICI (Mersin) – Sayın Başkan, gururla “ak trol” dediniz. 
MEHMET
NACİ BOSTANCI (Devamla) – İkincisi, trollerin birtakım beyanlarını,
yaptıklarını gelip burada siyasal bir eleştiri içerisinde zikretmek de doğru
değil. 
AYTUĞ
ATICI (Mersin) – Onlara maaş ödüyorsunuz, maaş. 
MEHMET
NACİ BOSTANCI (Devamla) – Eğer Sayın Bakanın kendisine atılan “tweet”
dolayısıyla yanlış bir beyan olduysa bunu anlarım, aradaki iletişimde problem
varsa bunu anlarım ama birtakım trollerin hücumuna uğramış. Bunun takipçisi
savcılardır. 
AYTUĞ
ATICI (Mersin) – Ak trollere maaş ödüyorsunuz. 
MEHMET
NACİ BOSTANCI (Devamla) – Burada gelip bunların beyanında bulunmak da doğru
değil. Bu da aslında dolaylı olarak -elbette Sayın Yıldırım’ın kastı bu değil
ama- trollere… 
(Mikrofon
otomatik cihaz tarafından kapatıldı) 
MEHMET
NACİ BOSTANCI (Devamla) – …hizmet bağlamına yerleşir. Bunlara karşı dikkatli
olalım. 
Saygılar
sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
ÖZGÜR
ÖZEL (Manisa) – Sayın Başkanım, sadece tutanağa geçmesi açısından… Tabii, Sayın
Bostancı’nın açıklamalarının samimiyetle yapıldığına bir şüphem yok ama keşke
onun inanabildiği gibi buradaki herkes inanabilse söylediklerine. Mesela,
kendileri yerine manşet atan, kendileri yerine hedef gösteren, kendileri yerine
partimize devamlı hakaret eden bir basın-yayın organı Haldun Yanıkoğlu’nu
“Kıdemli ak trol” diye tanıtıyor canlı yayınında. Bu, bizim kontrolümüzde olan
bir televizyon değil. Ben şöyle göstereyim, tanımış olun: “Kıdemli ak trol.”
BAŞKAN
– Teşekkür ederim Sayın Özel, tutanaklara geçmiştir. 
MEHMET
NACİ BOSTANCI (Amasya) – Ben bilemem, bunun bizimle alakası yok, bunun
takipçisi savcı kardeşim. 
ÖZGÜR
ÖZEL (Manisa) – E, cevabı niye siz veriyorsunuz o zaman? Ak trolse ak trol. 
MEHMET
NACİ BOSTANCI (Amasya) – Ama Enerji Bakanıyla bağlılığımız var bizim. 
MAHMUT
TANAL (İstanbul) – E, parti üyeniz, bu adam parti üyeniz. 
AHMET
YILDIRIM (Muş) – Sayın Başkan…
BAŞKAN
– Sayın Yıldırım, mikrofonunuzu açıyorum. 
Buyurunuz
bir dakika süreyle lütfen. 
V.- AÇIKLAMALAR (Devam)
31.- Muş Milletvekili Ahmet Yıldırım’ın, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
AHMET
YILDIRIM (Muş) – Teşekkür ederim Sayın Başkan. 
Şimdi,
Sayın Başkan, ben Sayın Bostancı’ya teşekkür ediyorum. Gerçekten, kamuoyunda
netleştirilemeyen bir hususu netleştirdi. Ak trollerin veya böyle bilinen bir
kesimin, özellikle kamuoyunu yaralayan söylemlerle sosyal medyayı meşgul
edenlerin kendi partisiyle bağını kurdu. 
İkinci
husus, o zaman söyleyelim: İki hesap kullanan bakan ve belediye başkanlarına ne
demeli? İki hesap kullanıyorlar. Bir kişi neden iki hesap kullanmak ister,
kendini neden gizlemek ister; bunu merak ediyoruz. 
Bir
husus daha söyleyeyim: Kendisini “baş trol” olarak nitelendiren sayın grup
başkan vekilleriyle ilgili düşüncesi nedir diyorum. Ki bunu Twitter’da kabul
edip kendisi açıkladı.
Teşekkür
ederim.
BAŞKAN
– Teşekkür ederim Sayın Yıldırım.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Balıkesir Milletvekili Ahmet Akın ve
arkadaşları tarafından, 2016 yılının son günlerinde başlayan ve devam eden
elektrik kesintileri ile elektrik üretiminde var olan sıkıntıların
araştırılması, elektrik arz güvenliğinin sağlanması için yapılacakların
belirlenmesi amacıyla 4/1/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 4 Ocak
2017 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisi aleyhinde ve öneri üzerindeki son
konuşmacı İstanbul Milletvekili Hasan Sert.
Buyurunuz
Sayın Sert. (AK PARTİ sıralarından alkışlar) 
HASAN
SERT (İstanbul) – Sayın Başkan, değerli milletvekilleri; ben de Cumhuriyet Halk
Partisinin son günlerde yaşanan elektrik kesintileriyle ilgili vermiş olduğu
önerisi aleyhinde şahsım adına söz almış bulunmaktayım ve yüce Genel Kurulu
sevgiyle, saygıyla selamlıyorum.
Ayrıca,
yılbaşında Ortaköy’de meydana gelen elim olayı da kınadığımı ifade etmek
istiyorum.
Benden
önce konuşma yapan, Cumhuriyet Halk Partisinden değerli kardeşim Ahmet Bey’e ve
Milliyetçi Hareket Partisinden Emin Ayhan Bey’e de değerli açıklamalarından
dolayı teşekkür ediyorum.
Biliyorsunuz,
ülkemizde enerji sektöründe son on yılda önemli gelişmeler olmuştur. Özellikle
elektrik üretimi açısından, kurulu güç açısından, üretim ve tüketimdeki önemli
artışlardan dolayı bir hayli başarılı çalışmalar yapılmıştır. Bunun
neticesinde, büyük projeler ve büyük projelerin getirmiş olduğu bir rahatlamayı
da hep birlikte görmekteyiz. 
Türkiye’nin
elektrik sektöründe geldiği noktayı rakamlarla inceleyecek olursak elektrik
üretiminde dünyada 20’nci sırada olduğumuzu, elektrik üretimimizin 2002 yılında
29 milyar kilovatsaat iken 2014 yılında 239 milyar kilovatsaate ulaştığını
görmekteyiz. 2002 yılında 12 bin megavat hidroelektrik kurulu gücümüz varken
2014 yılında 22 bin megavata geldiğini de yine görmekteyiz. Ayrıca, 2002
yılında 300 tane elektrik üretim santralimiz varken 2014 yılında bunun 900’ü geçtiğine
şahit olmaktayız. 
Bütün
bunları bir ön bilgi olarak vermek istiyorum ama esas itibarıyla önergeye zemin
teşkil eden elektrik kesintileriyle ilgili birtakım teknik bilgileri açıklayıp
gerek milletvekili arkadaşlarımızı gerek kamuoyunu bilgilendirmek istiyorum.
Biliyorsunuz,
elektrik kesintileri daha çok İstanbul bölgesinde ve Trakya bölgesinde
olmuştur. İstanbul elektrik açısından nasıl besleniyor, buna bakacak olursak,
Anadolu’daki üretilen elektriğin İstanbul’a nakli sırasında 11 tane ana hattın olduğunu
görmekteyiz. 11 hattan 4 tanesi İstanbul’a varana kadar Anadolu’nun diğer
kesimlerini beslemekte, diğer 7 hat da Türkiye'nin sanayi merkezi, endüstri
merkezi, üretim merkezi olan İstanbul’u beslemektedir. Bu 7 hatta önemli
arızalar meydana gelmiştir ama İstanbul sadece bu 7 hattan beslenmiyor. Yine,
ayrıca Çanakkale Boğazı’nın altından geçen 2 ana hat var, oradan besleniyor;
ayrıca Bulgaristan ve Yunanistan’da bulunan ve orada üretilen elektrik zaman
zaman bizim onlardan aldığımız, zaman zaman da onların bizden aldığı 3 ayrı
hattan besleniyor. Dolayısıyla, 7 hat Anadolu’dan giden, 2 hat Çanakkale
Boğazı’nın altında giden, 3 de Avrupa’dan gelen hatla birlikte İstanbul’un
enerji ihtiyacı karşılanmaya çalışılmaktadır. 
Tabii,
29/12/2016 tarihinde yani yılbaşından iki gün önce meydana gelen olaylarda,
coğrafi şartlarda, ağır kış koşullarında İstanbul-Adapazarı bölgesinde tüm
iletim hatlarımızda buzlanma ve şiddetli rüzgâr nedeniyle bugüne kadar yapılan
tespitlerle yüzlerce direk ve 200’den fazla da toprak kulesi kaymıştır. Aslında
bu kaymaların neticesinde oluşmuş olan bu enerji kesintisi, gerçekten İstanbul
bölgesinde olan üretime olumsuz yönde etki etmiştir ama burada Enerji
Bakanlığını suçlayacak olan neden şu olmalıdır… Biz müdahale yapmamış olsaydık,
Enerji Bakanlığı müdahale yapmamış olsaydı, önlemleri almakta gecikmiş olsaydı
haklı bir önerge verilmiş olabilirdi ama anında üretilen çözüm aşamalarından
sonra yapılmak istenen hedefe varılmak için sarf edilen gayret, bu önergeyi
anlamsız kılmıştır. Dolayısıyla, olağanüstü kış şartlarının devam ettiği
bölgede olağanüstü bir çalışma performansıyla, orada özellikle de çoğu insan
gücüyle, kar makineleriyle, kar araçlarıyla, büyük yol araçlarıyla düzeltilecek
olan sistemlerle derhâl operasyonlara başlanmıştır. 
Bu
noktada, iller bazında yapılan kesintilere bakacak olursak: Mesela İstanbul
Avrupa Yakası, Anadolu Tekirdağ, Kocaeli bölgeleri yoğun olarak elektrik
kesintisinin olduğu bölgelerdir. Bu bölgelerde, perşembe günü kısmen elektrik
kesintileri olmuştur. Cuma günü yani 30/12/2016’da bunların bir kısmı
onarılmaya çalışılmış olsa da yine enerji kısıntıları devam etmiştir.
31/12/2016 tarihinde yani Cumartesi günü İstanbul Avrupa yakasında sadece 200
megavat enerji kısıntısına gidilmiştir. Aslında tamamına enerji yüklenmeye
çalışılmıştır.
İstanbul
Anadolu yakasında hiçbir noktada enerji kesintisi olmamıştır 31/12/2016
itibarıyla; Tekirdağ’da, Kocaeli’de enerji kısıntısı olmamıştır. 1 Ocak 2017 ve
2 Ocak 2017 tarihinde de hâlen enerji kesintileri kaldırılmıştır, bir iki nokta
hariç. Bunlar hangi noktalar? Trakya bölgesinde demir çelik bölgeleri, Trakya
bölgesinde OSB bölgesi ayın 1’ine kadar kesintilerin olduğu bölge,
Adapazarı’ndaki demir çelik bölgesi ve Adapazarı’ndaki OSB bölgelerinde pazar
akşamına kadar kısmen kesintiler olmuş, pazartesi, salı yani dün ve önceki gün
normale dönmüş, bugün de sadece Trakya bölgesindeki demir çelik sahasında küçük
oranda kesintiler yapılmaktadır.
Aslında
biraz önce söylemeye çalıştığım, bu bölgelerde kesintilerin olması kısmen normal
diyebiliriz, müdahale etmemiz gecikmiş olsaydı haklı olan nedenler çoğalmış
olacaktı. Benim Amerika’da kaldığım dönemlerde de, uzun süren elektrik
kesintileri -tabii afetler neticesinde- birçok defa rastladığımız olaylardır.
Bu, Hükûmetin başarısızlığını da ispat etmez; bu, Enerji Bakanlığının
başarısızlığını da ortaya koymaz. 
Şimdi
bir başka açıdan bakacak olursak, arıza nedeniyle “off” olan enerji hatlarında
yine dakika dakika ve saat saat, Kocaeli’de, Adapazarı’nda, Ada 2 Doğal Gaz
Çevrim Santralinde, Osmanca’da, Beykoz’da, Makine OSB’de, “Yeni Doğal Gaz”
dediğimiz Dilovası mevkisinde ve Tepeören’de birçok noktalarda acil olarak
düzeltilme çalışmaları yapılmıştır, halkımızın ve özellikle üretim yapan
kesimlerin, fabrikaların enerji ihtiyaçları tolere edilmeye çalışılmıştır.
Bunları
yaparken çok acil çalışmalar arasında, arızadan hemen sonra yakın bölgelerden
intikal eden 11 ekiple bu çalışmalar tolere edilmeye çalışılmış, 164 personel,
5 adet kar aracı, iş makineleri AFAD’ın ve diğer kurumların tüm imkânları
bölgeye sevk edilip halkımızın mağduriyeti giderilmeye çalışılmıştır. 
Değerli
arkadaşlarım, ayrıca, son on yıl incelendiğinde, 2005 yılında elektrik
tüketimimiz 160 milyar kilovatsaat iken 2015’te bu rakamın 264 milyar
kilovatsaate çıkması Türkiye'nin hangi noktadan hangi noktaya geldiğini
göstermektedir.
Burada
özellikle üzerinde durduğum bazı konuları da ilave etmek istiyorum, siyasi
olarak birkaç konuya da dokunmak istiyorum. Türkiye'de kamu düzeni mutlaka
sağlanmalıdır, devlet bu konuda kararlılığını azami seviyede göstermelidir. PKK
operasyonları azaltılmadan sürdürülmelidir. Silahlı örgütler, her kim olursa
olsun, tüm partiler tarafından kınanmalıdır. Silahlar mutlaka gömülmelidir.
DAEŞ ve PKK’nın hak arayan bir örgüt olmadığı açıklanmalıdır. Kürtler ve
özgürlükler desteklenmeli; PKK, DEAŞ, DHKP-C, YPG sorgulanmalı ve
lanetlenmelidir. Ayrıca, olağanüstü hâlin üç ay daha uzatılması için Meclisteki
arkadaşlarımızın dün vermiş olduğu desteği de önemsiyorum, kıymetli buluyorum
ve teşekkür ediyorum.
Yine,
daha önce Türkiye Büyük Millet Meclisinde kullanılan, bazı milletvekili
arkadaşlarımızın kullanmış olduğu... “Devlet katlediyor, katliam yapıyor.”,
“Hainsiniz.”, “Münafıksınız.”, “Satılmışsınız.”, “Alçaksınız.”, “Kanda
boğulacaksınız.”, “Mutlaka yargılanacaksınız.”, “Beyninizi satmışsınız.”,
“Kürtler katlediliyor.” gibi sözcükleri kullanan arkadaşlarımı özellikle
kınıyorum. Ayrıca, şimdi bu kadar olumsuz söylemleri üretip sonra da gruplarda
karanfil dağıtmayı çok şık ve anlamlı bulmuyorum. 
Yüce
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Sert. 
Cumhuriyet
Halk Partisi Grubu önerisini oylarınıza sunuyorum… 
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama talebimiz var. 
BAŞKAN
– Bir yoklama talebi vardır, yoklama işlemini gerçekleştireceğim. 
Yoklama
talebinde bulunan sayın milletvekillerini tespit ediyorum: Sayın Gök, Sayın
Tanal, Sayın Gaytancıoğlu, Sayın Akın, Sayın Çamak, Sayın Zeybek, Sayın Kaplan
Hürriyet, Sayın Yıldız, Sayın Akkuş İlgezdi, Sayın Arslan, Sayın Yılmaz, Sayın
Durmaz, Sayın Akaydın, Sayın Yalım, Sayın Özdemir, Sayın Balbay, Sayın
Karabıyık, Sayın Hakverdi, Sayın Tümer, Sayın Yalçınkaya. 
Yoklama
işlemini başlatıyorum. 
İki
dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 17.11
ÜÇÜNCÜ OTURUM
Açılma Saati: 17.24
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Fehmi KÜPÇÜ (Bolu), Zihni AÇBA (Sakarya) 
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Üçüncü Oturumunu açıyorum.
III.- YOKLAMA
BAŞKAN
- Cumhuriyet Halk Partisi Grubu önerisinin oylamasından önce istem üzerine yapılan
yoklamada toplantı yeter sayısı bulunamamıştı.
Şimdi
yoklama işlemini tekrarlayacağım.
Yoklama
için iki dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Balıkesir Milletvekili Ahmet Akın ve
arkadaşları tarafından, 2016 yılının son günlerinde başlayan ve devam eden
elektrik kesintileri ile elektrik üretiminde var olan sıkıntıların
araştırılması, elektrik arz güvenliğinin sağlanması için yapılacakların
belirlenmesi amacıyla 4/1/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 4 Ocak
2017 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Gündemin
“Seçim” kısmına geçiyoruz.
X.- SEÇİMLER
A) Komisyonlarda Açık Bulunan Üyeliklere Seçim
1.- Plan ve Bütçe Komisyonunda boş bulunan üyeliğe
seçim
BAŞKAN
- Bazı komisyonlarda boş bulunan ve Halkların Demokratik Partisi Grubuna düşen
üyelikler için seçim yapılacaktır. 
Plan
ve Bütçe Komisyonunda boş bulunan üyelik için Van Milletvekili Bedia Özgökçe
Ertan…
Oyunuza
sunuyorum: Kabul edenler… Kabul etmeyenler… Kabul edilmiştir.
2.- Adalet Komisyonunda boş bulunan üyeliğe seçim
BAŞKAN
– Adalet Komisyonunda boş bulunan üyelik için Iğdır Milletvekili Mehmet Emin
Adıyaman…
Kabul
edenler… Kabul etmeyenler… Kabul edilmiştir.
B) Kişisel Verileri Koruma Kuruluna Üye Seçimi
1.- Kişisel Verileri Koruma Kurulunda boş bulunan
üyeliklere seçim
BAŞKAN
– Kişisel Verilerin Korunması Kanunu’nun 21’inci maddesi uyarınca Kişisel Verileri
Koruma Kuruluna 2 üye için seçim yapılacaktır.
Siyasi
parti grupları tarafından gösterilen adayları soyadı sırasına göre okutuyorum:
Adalet
ve Kalkınma Partisi Grubu Kontenjanı Aday Listesi
İhsan
Ezel Büyüksekban
Hayrettin
Kurt
Halkların
Demokratik Partisi Grubu Kontenjanı Aday Listesi
Ferhat
Kabaiş
Vedat
Yıldız
BAŞKAN
– Sayın milletvekilleri, Kişisel Verilerin Korunması Kanunu’nun 21’inci maddesi
gereğince siyasi parti grupları kendilerine düşen üyeliğin 2 katı kadar aday
göstermişlerdir. Birleşik oy pusulası adayların soyadı sırasına göre
düzenlenmek suretiyle bastırılmıştır. Toplantı ve karar yeter sayısı mevcut
olmak şartıyla seçimde Adalet ve Kalkınma Partisi Grubu ile Halkların
Demokratik Partisi Grubu listelerinden en çok oyu alan birer aday seçilmiş
olacaktır. 
Sayın
milletvekilleri, oylamanın sayım ve dökümü için ad çekmek suretiyle 5 kişilik
bir Tasnif Komisyonu tespit edilecektir. Tasnif Komisyonuna seçilen üyeler,
oylama işlemi bittikten sonra komisyon sıralarında yerlerini alacaklardır.
Şimdi,
üye seçimini gerçekleştiriyorum:
Ramazan
Can, Kırıkkale? Burada. 
Celal
Doğan, İstanbul? Yok. 
Gökcen
Özdoğan Enç, Antalya? Yok. 
Volkan
Bozkır, İstanbul? Burada. 
Cevdet
Yılmaz, Bingöl? Yok. 
Nuri
Okutan, Isparta? Yok. 
Fatma
Güldemet Sarı, Adana? Burada. 
Adnan
Boynukara, Adıyaman? Burada. 
Alican
Önlü, Tunceli? Yok. 
Mahmut
Kaçar, Şanlıurfa? Burada.
Evet,
5 kişilik Tasnif Komisyonu oluşmuştur. 
Şimdi
oylamanın ne şekilde yapılacağını arz ediyorum: Komisyon ve hükûmet sıralarında
yer alan kâtip üyelerden komisyon sırasındaki kâtip üyeler, Adana’dan
başlayarak Denizli’ye kadar (Denizli dâhil) ve Diyarbakır’dan başlayarak
İstanbul’a kadar (İstanbul dâhil) hükûmet sırasındaki kâtip üyeler ise
İzmir’den başlayarak Mardin’e kadar (Mardin dâhil) ve Mersin’den başlayarak
Zonguldak'a kadar (Zonguldak dâhil) adı okunan milletvekilinin adını defterden
işaretleyecektir. Adı işaretlenen milletvekiline mühürlü birleşik oy pusulası
ve zarf verilecektir. Oyunu kullanan milletvekili oy pusulasını içeren zarfı Başkanlık
Divanı kürsüsünün önüne konulmuş olan oy kutusuna atacaktır. Birleşik oy
pusulasında Adalet ve Kalkınma Partisi Grubu ve Halkların Demokratik Partisi
Grubu aday listelerinden birer adayın isimlerinin karşısına yani kare içerisine
çarpı işaretiyle işaret koyulacaktır. Adalet ve Kalkınma Partisi Grubu ve
Halkların Demokratik Partisi Grubu aday listelerinden birden fazla adayın
işaretlendiği oy pusulalarında ilgili bölüm geçersiz sayılacaktır. Bu hususlar
birleşik oy pusulasında da dipnot olarak belirtilmiştir.
Şimdi,
sayın kâtip üyelerin yerlerini almalarını, oy pusulaları ile zarfların da kâtip
üyelere teslim edilmesini rica ediyorum.
Oylamaya
Adana ilinden başlıyoruz. 
(Oylar
toplandı)
BAŞKAN
– Oyunu kullanmayan sayın üye var mı?
Oy
verme işlemi tamamlanmıştır.
Tasnif
Komisyonu üyeleri lütfen yerlerini alsınlar.
Tasnif
Komisyonu üyelerinin isimlerini tekrar okuyorum: 
Ramazan
Can, Kırıkkale; Mahmut Kaçar, Şanlıurfa; Adnan Boynukara, Adıyaman; Fatma
Güldemet Sarı, Adana; Volkan Bozkır, İstanbul.
Oy
kupalarını Tasnif Komisyonuna teslim edelim.
Tasnif
Komisyonu Üyesi Sayın Mahmut Kaçar’ı bekliyoruz, gelmediği için tasnif işlemi,
sayım işlemi başlayamadı. Oysa, burada torbadan isimleri çektik; bütün üyelere,
Tasnif Komisyonu üyelerine duyuruyu yaptım. Öyle olduğu hâlde, Sayın Kaçar,
herhâlde önemli bir mazereti mi çıktı, bilemiyorum…
Sayın
Kaçar’ın nerede olduğu hakkında bir bilgi var mı acaba? Bir dakika içerisinde
burada olacakmış. 
Sayın
Kaçar, bütün Genel Kurul sizi bekliyor, hoş geldiniz.
Sayım
işlemine başlayalım.
(Oyların
ayrımı yapıldı)
BAŞKAN
– Tasnif heyetinin getirmiş olduğu tutanağı bilginize sunuyorum: 
Türkiye Büyük Millet Meclisi Başkanlığına
Kişisel
Verileri Koruma Kurulunda boş bulunan ve Adalet ve Kalkınma Partisi Grubu ile
Halkların Demokratik Partisi Grubuna düşen 1’er üyelik için yapılan seçime 272
üye katılmış, kullanılan oyların dağılımı aşağıda gösterilmiştir.
Saygıyla
arz olunur. 

Ramazan
Can
Volkan Bozkır

Adnan Boynukara

Kırıkkale

İstanbul 
Adıyaman 

Fatma Güldemet Sarı

Mahmut Kaçar 

Adana

Şanlıurfa 
Adalet
ve Kalkınma Partisi Grubu Aday Listesi
İhsan
Ezel Büyüksekban

252
Hayrettin
Kurt
8
Halkların
Demokratik Partisi Grubu Aday Listesi 
Ferhat
Kabaiş

3
Vedat
Yıldız

234
Boş

0
Geçersiz
7
Buna
göre, Adalet ve Kalkınma Partisi Grubu aday listesinden İhsan Ezel Büyüksekban,
Halkların Demokratik Partisi Grubu aday listesinden ise Vedat Yıldız, Kişisel
Verileri Koruma Kurulu üyeliklerine seçilmişlerdir. 
Hayırlı
olmasını diliyorum. 
Seçilen
üyelere başarılar diliyorum. 
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci
sıraya alınan Türkiye Cumhuriyeti Emekli Sandığı Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı ile Plan ve
Bütçe Komisyonu Raporu’nun görüşmelerine başlıyoruz. 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446) (x)
BAŞKAN
- Komisyon? Yerinde. 
Hükûmet?
Yerinde. 
Komisyon
raporu 446 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu tasarı, İç Tüzük’ün 91’inci maddesi
kapsamında temel kanun olarak görüşülecektir. Bu nedenle, tasarı tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Şimdi,
tasarının tümü üzerindeki söz taleplerini karşılayacağım.
Tasarının
tümü üzerinde önce siyasi parti gruplarına söz vereceğim; sonra, şahsı adına
söz talep eden milletvekillerine söz vereceğim. 
Gruplar
adına ilk konuşma, Milliyetçi Hareket Partisi Grubu adına Konya Milletvekili
Mustafa Kalaycı tarafından yapılacaktır.
Buyurunuz
Sayın Kalaycı.(MHP sıralarından alkışlar)
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 446 sıra sayılı Kanun Tasarısı üzerine Milliyetçi Hareket
Partisi Grubu adına söz aldım. Bu vesileyle hepinizi saygılarımla selamlıyorum.
2017
yılının ilk kanununu görüşüyoruz. Yine bir torba kanun. AKP Hükûmeti, torba
sevdasından bir türlü vazgeçmemiş, torbadan bir türlü çıkamamıştır. Tasarı
hazırlanırken yine mevzuat hükümlerine uyulmamış, katılımcılık ve sosyal
diyalog dikkate alınmamıştır. Hükûmet, topladığı vergileri torbalarla
savurmaktadır; vergi reformu yapmaya yanaşmamaktadır. Son dönemde torba
kanunlara serpiştirilen vergi indirimleriyle ilgili, istisna ve muafiyetlerle
ilgili, teşviklerle ilgili, yatırım ortamıyla ilgili parça parça, bölük pörçük
düzenlemeler yapılmaktadır. Düzenlemelerde eksiklikler oluyor, kısa süre sonra
tekrar düzenleme yapılmak zorunda kalınıyor. Sistem, bütüncül olarak ele alınıp
reformist bir anlayışla düzenlenmiyor. Amaç, hâsıl oluyor mu yoksa kaynaklar
boşa mı gidiyor; bir değerlendirme yok. Böyle günübirlik politikalarla yol
almamız mümkün değildir. Ekonominin ihtiyacı olan alanlarda yapısal reformlar
bir an önce hayata geçirilmelidir. 
Son
dönemde yapılan torba torba düzenlemelerde çiftçimizin esamesi okunmamaktadır.
Ne hikmetse, çiftçi ve köylümüze yönelik bırakın torbayı bir paketçik bile
yapılmamaktadır. Tarımda sorunlar çığ gibi büyürken Hükûmet, inatla duyarsız
kalmaktadır. Köylü ve çiftçi, zor günler yaşamaktadır. Çiftçimiz, bankacıların
ve tefecilerin kıskacında bunalmıştır. Çiftçimizin tarlası, bahçesi, neyi varsa
ipoteklidir. Çiftçimiz, dövizle biçerdöver, traktör aldığından bugün borcu 2
katına çıkmış ve ödeyememektedir. Sosyal Güvenlik Kurumuna kayıtlı zorunlu
sigortalı çiftçi sayısı her geçen yıl azalmaktadır. Ağır ekonomik şartlar ve
borç altında ezilen çiftçimizin sorunlarına duyarsız kalınmamalı, kapsamlı bir
destek paketi acilen uygulamaya konulmalıdır. Çiftçilerin tarımsal kredi ve
elektrik borçlarına belli dönemi ödemesiz ve faizsiz yeniden yapılandırma
imkânı verilmelidir. 
Mersin’de
afetten zarar gören çiftçilerin zararı giderilmeli, borçları ertelenmeli,
faizsiz ve uzun vadeli kredi imkânı verilmelidir. Hükûmet, mağduriyet yaşayan
çiftçilerimize muhakkak yardım eli uzatarak şefkat ve iyi niyet göstermelidir. 
Değerli
milletvekilleri, tasarının 25’inci maddesiyle işverenlere 2016 yılında
başlatılan asgari ücret desteğinin 2017 yılında da devam ettirilmesine karşın,
bu desteğin, yine, esnaf, çiftçi ve muhtarlarımızı kapsamaması asla kabul
edilemez. Özellikle küçük esnafımız ve çiftçimiz, ağır vergi ve prim yükü
altında ezilmektedir. Bu yıl esnafın ödeyeceği en düşük aylık sigorta primi 613
liraya, çiftçinin en düşük aylık sigorta primi ise 490 liraya yükselmiştir.
Mevcut primlerini ödeyemeyen esnaf ve çiftçiler, sağlık hizmeti alamaz hâle
düştüğü için 29 Eylül 2015 tarihli Bakanlar Kurulu kararıyla kamu sağlık hizmetlerinden
ücretsiz yararlanmaları sağlanmış, Hükûmet süre uzatımlarıyla uygulamayı
sürdürmüştür. Bu durum bile esnafımızın ve çiftçimizin ne hâllere düşürüldüğünü
açık bir şekilde göstermektedir. Esnaf ve çiftçilerin vergi ve prim yükü
hafifletilmeli, işverenlere verilen destek, esnafımıza, muhtarlarımıza ve
çiftçilerimize de verilmelidir. 
Hükûmet,
bazı maktu vergi ve harçları yüzde 3,83 oranında belirlenen yeniden değerleme
oranında, bazılarını da yüzde 7,5 oranında artırmıştır. Buna karşın yeniden
değerleme oranında artırılması gereken 2017 yılı vergi tarifesi gelir dilimleri
aynı kalmış, sadece ilk dilimi yüzde 3,17 oranında artırılmıştır. 
Gelir
Vergisi Kanunu’nun mükerrer 123’üncü maddesinde, yeniden değerleme oranında
artırılan tutarların yüzde 5’ini aşmayan kesirlerinin dikkate alınmayacağını,
Bakanlar Kurulunun bu surette tespit edilen had ve tutarları yüzde 50’sine
kadar artırmaya ve indirmeye yetkili olduğu hükmü yer almaktadır ancak
Bakanlık, kesirler yerine yüzdelik tam rakamları dikkate almamaktadır. 
Bakınız,
ilk gelir diliminde bu yıl 482,5 TL’nin 82,5 TL’si, geçen yıl 669,60 TL’nin
69,60 TL’si, önceki yıl 1.112,10 TL’nin 112,10 TL’si dikkate alınmamıştır,
diğer gelir dilimleri ise keyfî olarak bu yıl hiç artırılmamıştır; Hükûmet,
esnafın ve çalışanların ücret ve gelirlerini bu yolla tırtıklamaktadır.
Hükûmet, söz de verdiği hâlde rant vergisini getirmeye cesaret edemezken on
dört yıldır rantiyecileri ve faiz lobisini abat ederken esnafın, çiftçilerin,
dar gelirlilerin ve çalışanların ümüğünü sıkmaktadır.
Bu
yıla dair asgari ücret, yüzde 7,9 artışla brüt 1.777 lira 50 kuruş, net 1.404
lira olarak belirlenmiştir. Asgari ücretli, dokuzuncu ayda yüzde 20 gelir
vergisi oranına yakalanacak ve eylül ayından itibaren net asgari ücret, 1.404
liranın altına düşecektir. Sayın Başbakan, yıl boyunca düşmeyeceğini söyledi
ama buna yönelik düzenleme yapılması teklifimiz maalesef reddedildi. 
Mevzuattaki
tanımına göre asgari ücret, işçinin gıda, konut, giyim, sağlık, ulaşım ve
kültür gibi zorunlu ihtiyaçlarını günün şartlarına göre asgari düzeyde
karşılamaya yönelik ücrettir. Ancak asgari ücret belirlenirken Anayasa ve
ilgili mevzuat hükümleri yine göz ardı edilmiştir.
Türkiye
İstatistik Kurumu, 2016 Kasım itibarıyla ağır bir işte çalışan bekâr bir
işçinin aylık harcama tutarını net 1.668,90 TL olarak hesaplamıştır. TÜRK-İŞ
tarafından yapılan hesaplamaya göre, 2016 Kasım ayı itibarıyla 4 kişilik bir
ailenin yapması gereken gıda harcaması tutarı, yani açlık sınırı 1.416,83
TL’dir. Yine, bekâr bir çalışanın aylık yaşama maliyeti ise 1.750,31 TL’dir.
Diyanet
İşleri Başkanlığı, 2016 yılı fitre tutarını 15 lira olarak belirlemiştir.
Fitre, bir kişinin günlük asgari gıda ihtiyacı göz önünde bulundurularak
hesaplanmaktadır. Buna göre, 4 kişilik bir ailenin bir aylık asgari gıda
ihtiyacı 1.800 liradır. Asgari ücretin, çalışanların asgari gıda ihtiyacını
bile karşılamadığı ortadadır.
Milliyetçi
Hareket Partisi olarak, net asgari ücretin açlık sınırının üzerine
çıkarılmasını, asgari ücretlilere büyük şehirlerde ulaşım desteği verilmesini,
asgari ücretten vergi alınmamasını ve çalışanların asgari ücret kadar gelirinin
vergi dışı bırakılmasını gerekli görüyoruz.
Değerli
milletvekilleri, Hükûmet “güncelleme” diye vergi ve harçları artırırken,
tasarının 1’inci maddesinde emeklilerin otuz yıl üzeri ikramiye alacaklarını
güncellemeden ödemek için düzenleme yapmaktadır. Otuz yıl üstü ikramiye
farklarının güncelleme yapılmadan verilmesi, “adalet” ve “hakkaniyet” ilkesiyle
bağdaşmamaktadır. Konuya ilişkin olarak dava açmış olanlara, dava öncesi
yapılan idari başvuru tarihinden itibaren kanuni faiz işletilerek ödeme
yapılacak olması, dava açanlar ile açmayanlar bakımından da eşitsizliğe neden
olacaktır.
Uygulamada,
Anayasa Mahkemesinin emekli ikramiyesine esas otuz yıllık üst sınırı iptal ettiği
7 Ocak 2015 tarihinden önce emekli olup otuz yıldan fazla hizmet süresi
bulunanlarca açılan davalar üzerine emekli ikramiyesi farklarının ödenmesi
gerektiği İdare Mahkemesi ve Danıştay tarafından kabul edilmiştir. Nitekim,
emekliler dava yoluyla haklarını almaktadır ancak yapılan düzenleme, yargı
yolunu da kapatmaktadır. Emeklilerin alacaklarına güncelleme yapılmaması,
üstelik yargı yoluyla haklarını alabilmelerinin önünün tıkanması büyük
haksızlıktır. Yapılan düzenleme, Anayasa'nın eşitlik, adalet ve hukuk devleti
ilkelerine aykırıdır. 
Yine,
maddenin (2)’nci fıkrası, yargıya müdahale niteliğinde olup Anayasa'ya açıkça
aykırıdır. Komisyonda yönelttiğimiz eleştiriler üzerine verilen önergeyle her
yıl için en az 50 TL'den ve toplamda 100 TL'den az olmamak üzere ödeme
yapılması yönünde değişiklik yapılmıştır. Yapılan değişikliğin, adaletsizliği,
haksızlığı ve eşitsizliği gidermemekte olduğu, kuruş ayıbından kurtulmak,
kamuoyunun "3 kuruş para veriyorlar." eleştirisinden kaçmak için
yapıldığı açıktır. Milliyetçi Hareket Partisi olarak, otuz yıl üstü ikramiye
ödemelerinin bugünkü katsayılar esas alınarak güncellenmesi yönünde Komisyonda
verdiğimiz önerge maalesef reddedilmiştir. Burada da madde görüşülürken
önergemizi yineleyeceğiz. Emeklilerin, haklarını alabilmeleri için önergemizin
desteklenmesini bekliyoruz.
AKP
Hükûmeti, yüksek oranlı zamlarla milletimize adeta zulüm uygulamaktadır.
Vatandaş, her gün yeni bir zam haberiyle karşı karşıya kalmaktadır. Ulaşım,
gıda, su, akaryakıt başta olmak üzere her şeye yüksek oranda zam gelirken,
Hükûmet, vergilere, muayene ücretlerine, otoyol ücretlerine yüksek oranda zam
yaparken, SSK ve BAĞ-KUR emekli maaşlarına yüzde 4,73; memur ve memur
emeklilerine yüzde 3 zammı reva görmüştür. Banka promosyonunda da dağ fare doğurmuş,
emekliler, sukutuhayale uğramışlardır. Emekliler, enflasyonla aldatılmakta,
düşük maaş zammıyla avutulmaktadır. Emeklilerin büyük çoğunluğu, açlık
sınırının altında aylık almaktadır. Emeklilerin ortak derdi, geçim
sıkıntısıdır. Emekli aylıkları yetmemektedir. AKP, emekliyi borca batırmış,
krize sokmuştur. Emeklilerimizin cebine giren her kuruş, zamlara, faize,
vergiye gitmektedir. Aldığı aylıkla ay sonunu getiremeyen emekliler,
geçimlerini sağlamak için ek iş arıyor, ek gelir sağlamak için olumsuz şartlarda
bile çalışıyorlar. Emekliler, emekli aylıkları arasındaki eşitsizlikten dert
yanmaktadır. AKP, emekliler arasındaki maaş adaletsizliğini gidereceğini
vadetmesine karşın, yerine getirmemiştir.
Milliyetçi
Hareket Partisi olarak, emekli aylıkları arasındaki farklılıkların giderilmesi,
emekli aylığı artışında büyümeden pay verilmesi, sağlık hizmetlerinde alınan
bazı katılma paylarının kaldırılması ve emeklilere "emekli destek
ödeneği" adı altında yılda iki kez ikramiye ödenmesi için gerekli düzenlemelerin
yapılması çağrısında tekrar bulunuyoruz.
Değerli
Milletvekilleri, torba kanunların yapım sürecinde pek çok konu dikkatlerden
kaçmakta ya da kaçırılmaktadır. Anayasa'ya aykırı, özel nitelikte, adrese
teslim, hatta birilerine çıkar sağlamaya yönelik bazı maddeler torba kanunlara
sıkıştırılmaktadır. Bu tasarıda da bazı maddelerde benzer amaçlı düzenlemeler
yer almıştır. Tasarının 8 ve 9’uncu maddeleriyle, belediyelere ve özel
idarelere ait taşınmazların satışına dair KDV istisnası uygulamasında satışa
konu taşınmazların en az iki tam yıl süreyle maliki olma şartı
kaldırılmaktadır. Bu sürenin kaldırılmasına neden ihtiyaç duyulduğu konusunda
tatmin edici bir gerekçe ortaya konulamamıştır. Bu düzenlemenin devamında, daha
önce yapılmış satışlara ilişkin geçmişe dönük af da getirilmektedir. Zira, daha
önce belediyeler ve il özel idareleri tarafından yapılan taşınmaz teslimlerinde
katma değer vergisi aranmaması, geçmişe dönük herhangi bir tarhiyat
yapılmaması, yapılmış tarhiyatlardan vazgeçilmesi, tahakkuk eden tutarların
terkin edilmesi, tahsil edilen tutarların ret ve iade edilmemesi
düzenlenmektedir.
Kanuna
uymayan, usulsüz işlem yapan ve kanunun değiştirilip kendilerine af
getirilmesini isteyenler kimlerdir? Açıklanmalıdır. Ayrıca, taşınmaz alanların
ödedikleri vergilerin iade edilmeyerek üzerine yatılması da hukuk devleti
ilkeleriyle bağdaşmamaktadır. Dolayısıyla, hukuksuz ve adrese özel bir mahiyet
arz eden bu düzenleme, kamu taşınmazlarının kamu yararı gözetilmeksizin keyfî
olarak tasarruf edilmesine de zemin hazırlayacağından 8’inci ve 9’uncu maddeler
tasarı metninden çıkarılmalıdır.
Tasarının
21 ve 22’nci maddelerinde Bakanlar Kurulunca vergi muafiyeti tanınan ve
öğrencilere yönelik eğitim ve yurt temini faaliyetinde bulunan vakıflardan
belirlenen şartları sağlayanlara mülkiyeti Hazineye ve kamu kurumlarına ait
taşınmazlar üzerinde kırk dokuz yıl süreyle bedelsiz irtifak hakkı tesis
edilmesi öngörülmektedir. 
Halen
hazineye ait taşınmazların, bu tür vakıflara düşük bedelle devri mümkün iken
bedelsiz hâle getirilmesi ve kapsama kamunun diğer taşınmazlarının da alınması,
belli vakıflara bir aktarım mı yapılacağı kaygısını akla getirmektedir. Zira,
tasarı, tercihe yönelik düzenlemeyi üç bakanlığa bırakmaktadır. Hangi şartların
ya da hangi kriterlerin aranacağı tasarıda belirlenmemiştir.
Türkiye,
vakıf ve derneklere ait izinsiz veya denetimsiz öğrenci yurtlarında yaşanan
olumsuz olaylar ve gelişmeler nedeniyle öğrencilerin barınmasının nasıl olması
gerektiği hususunu tartışmaktadır. Özellikle yoksul ailelerin çocuklarının
barınmasının, farklı yapıların eline bırakılmaması amacıyla devlet tarafından
temin edilmesi gerekmektedir. Bize göre, isteyen her öğrencinin
barındırılabileceği bir kapasitenin devlet tarafından temini şarttır.
Dolayısıyla, tasarının özel bir düzenleme mahiyetini arz eden 21 ve 22’nci
maddeleri gözden geçirilmeli, eğitim ve yurtların kalitesinin artırılması için
şeffaf ve köklü tedbirler alınmalıdır.
Değerli
milletvekilleri, tasarıda gemilerle yat, kotra ve teknelere yönelik bazı vergi
kolaylıkları getirilmektedir. Bu kapsamda, bağlama kütüklerine kaydedilen gemi,
yat, deniz ve iç su araçlarından yıllık vize harçları kaldırılmaktadır. Türk
Uluslararası Gemi Sicili’ne kaydedilecek gemilere ve yatlara ilişkin damga
vergisi, harç, banka ve sigorta muameleleri vergisi ve fon istisnası kapsamına
gemi kira, zaman çarteri ve tüm navlun sözleşmeleri de alınmaktadır.
Gemi
ve yatların, Türk Uluslararası Gemi Sicili’nden terkin edilerek bir başka
sicile kaydedilmek üzere veya sair suretlerle devrinde de vergi, resim, harç
istisnası düzenlenmekte ve geçmişe dönük herhangi bir tarhiyat yapılmaması,
daha önce yapılmış olan tarhiyatlardan vazgeçilmesi ve tahakkuk eden
tutarların, terkin edilmesi öngörülmektedir.
Bir
yandan gemi ve yatların Türk Uluslararası Gemi Sicili’ne kaydı teşvik edilirken
diğer yandan başka sicile devirlerin de teşviklerden yararlandırılması büyük
bir çelişkidir. Ayrıca, başka sicile devirle ilgili geçmişe dönük herhangi bir
tarhiyat yapılmaması, yapılmış tarhiyatlardan vazgeçilmesi, tahakkuk eden tutarların
terkin edilmesi hususu adrese teslim özel bir düzenleme mahiyetini
taşımaktadır. Acaba kimlerin vergi borçları terkin edilecektir? 
Yine,
yat, kotra, tekne ve gezinti gemilerinin, Türkiye’deki gerçek veya tüzel
kişilere bedelsiz intikali, yurda ithali, kayıt ve tescili iş ve işlemlerine
vergi, resim, harç istisnası tanınması, bunları ithal edenler veya adlarına
kayıt ve tescil ettirenlere vergi incelemesi veya tarhiyat yapılmaması
güvencesi verilmesi, üstelik, daha önce yapılmış olan tarhiyatlardan
vazgeçilmesi ve tahakkuk eden tutarlardan terkin edilmesi de özel bir düzenleme
görünümündedir. Kimlere ve neden vergi incelemesi yapmama güvencesi verilmekte
ve neden geçmiş vergilerden vazgeçilmektedir? Konunun hukuki veya ahlaki
olmayan bir boyutu mu vardır? Yabancı bayraklı yat, kotra, tekne ve gemilerin
Türk bayraklı hâle getirilmesinin özendirilmesi, elbette önemlidir ve
yapılmalıdır ancak yapılan düzenleme, açık olmalı, hiçbir şüphe ve şaibeye
meydan vermemelidir. Bu itibarla, şaibeli bir görünüm arz eden 14, 15 ve 36’ncı
maddeler, tasarı metninden çıkarılmalıdır. 
Değerli
milletvekilleri, AKP zihniyetinin gemilere, yatlara, kotralara olan merakı,
neredeyse her torba düzenlemede bunlara yönelik vergi kolaylıkları getirme ve
güvence verme çabası dikkat çekmektedir. Hükûmet, gemi sahibi, yat sahibi,
kotra sahibi olanlara vergisiz mazot veriyor, vergi, harç ve fon istisnaları
getiriyor, yıllık vize harçlarını kaldırıyor ama taksiciyi, kamyoncuyu,
otobüsçüyü, minibüsçüyü, velhasıl, nakliyeci esnafını hiç görmüyor. Vergi, prim
ve yüksek akaryakıt fiyatları karşısında kazançları düşen şoför esnafı,
ailelerine ekmek götüremez duruma gelmiştir. AKP Hükûmeti sanki bu ülkenin en
çok kazanan vatandaşları onlarmış gibi nakliyeci esnafına, kamyonculara
yükleniyor. Trafik polisi kamyoncuyu çeviriyor, ceza yazıyor; Ulaştırma
Bakanlığı kamyoncuyu çeviriyor, ceza kesiyor; Maliyecilerin gözü yine
kamyoncuyu görüyor. Ne istiyorsunuz bu çilekeş kamyonculardan? 
Hükûmet,
nakliyeci esnafımızın yaşadığı sorunları artık görmelidir. Yük ve yolcu
taşımacılığı yapan şoför esnafına da vergisiz akaryakıt verilmelidir. Şoför
esnafına vergi indirim ve kolaylıkları getirilmelidir. Dünyanın en yıpratıcı
mesleklerinden birini yapan şoför esnafına yıpranma payı hakkı verilmelidir.
Yetki belgeleri şoför esnafına yük ve eziyet olmaktan çıkarılmalı, uygulamadaki
karmaşa giderilmeli ve belgelerin amacı dışında kullanımı ve haksız rekabet
önlenmelidir. 
Teşekkür
ediyor, saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Kalaycı.
Tasarının
tümü üzerinde Halkların Demokratik Partisi Grubu adına Garo Paylan, İstanbul
Milletvekili. 
Buyurunuz
Sayın Paylan. (HDP sıralarından alkışlar) 
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum. İyi bir yıl olsun diyorum. Gerçi iyi başlamadık
ama “İyi bir yıl olsun.” dileklerimizi hep koruyalım arkadaşlar.
Değerli
arkadaşlar, tekrar, bir torbayla başlıyoruz. Bakın, ben Plan ve Bütçe Komisyonu
üyesiyim ve sürekli, pek çok yasa torba şeklinde Plan ve Bütçe Komisyonundan
geçiyor. Yaklaşık bir yıldır da Hükûmet sürekli bazı tedbirlerle ilgili
torbalar bize getiriyor. Özellikle son dönemde sürekli ekonomik tedbirleri bir
panik hâlinde getiriyor çünkü bazı şeyler hiç iyi gitmiyor. Sürekli olarak,
yatırımcının bazı talepleri var diye, yatırımcı hep daha fazlasını istedi diye
bize çevre şartı gözetmeme önerisi getiriyor mesela; geçen geçti, meşhur
80’inci madde. “Çevre şartı artık gözetilmesin.” diye bir yasa getirebildi Plan
ve Bütçe Komisyonuna Hükûmet. Mesela, işçinin güvencesiz ve esnek çalışmasıyla
ilgili bir önerge getirdi. Sürekli “Arsa vereceğim.”, “Bedava arsa vereceğim
yatırımcıya.” diye önergeler getirdi. “Fabrika binanı ben yapacağım."
dedi. Hani, çok az olmuş bir şeydir, bunu dahi getirdi. Sendika filan Hak
getire; zaten öyle bir şey yok; hiç işçinin, emekçinin hakkı hukuku yok. “Merak
etmeyin.” dedi yatırımcıya, en çok da “Vergi almayacağım.” önerileri getirdi,
“Ben vergiyi hep daha az alacağım.” Kurumlar vergisi mesela bu tasarıda var,
“Daha azını alacağım, bütün vergilerin, damga vergilerinin hepsini daha az
alacağım.” diyor. Neden arkadaşlar sizce? Neden ekonomiyi canlandırmak için bir
yılı aşkın süredir, son dönemlerde özellikle panik hâlinde Hükûmet sürekli
önergeler getiriyor? Çünkü işler iyi gitmiyor. 
Bakın,
daha iki ay önce Sayın Maliye Bakanı Plan ve Bütçe Komisyonuna geldi, dedi ki:
“Biz 2015 sonunda 2016 büyümesini 4,4 öngörmüştük ama -daha iki ay önce, bakın-
biz bunu gerçekçi bir hedefle ve muhafazakâr bir hedefle 3,2 olarak
gerçekleştireceğiz.” Bugün ne? 2,5. Dördüncü çeyrek büyümesi açıklandığında ne
olacak? O da küçülme gelecek –maalesef, sanayi verileri ve bütün veriler onu
gösteriyor- yüzde 2’nin altına düşecek 2016 büyümesi. Bakın, daha iki ay önce verdiği
öneriyi yerine getiremeyen bir Hükûmet var, o da revize öneri. 
Enflasyon
için dedi ki: “Biz yüzde 6 demiştik ama enflasyon yüzde 7 olacak.” Bugün ne,
2016 yıl sonu enflasyonu? Yüzde 8,5 yani yükselmiş. Büyüme iki çeyrektir yok,
ülke küçülüyor, enflasyon yukarıya doğru gidiyor. Bunun ekonomi bilimindeki
ismi “stagflasyon”dur yani enflasyon yukarı gidiyor ve büyüme yok, tam tersine,
küçülme var. Bunun adı “stagflasyon”dur maalesef, en kötüsüdür. Hani enflasyona
“kötü” derdik ya, stagflasyon onun beteridir, hem ülke küçülür hem enflasyon
büyür. 
Değerli
arkadaşlar, Sayın Cumhurbaşkanı Recep Tayyip Erdoğan bugün televizyonlara
çıktı, denk geldim dinledim, “Faiz oranlarını düşürün." diyor bankalara.
“Öncelikle kamu bankalarına talimat veriyorum, faiz oranlarını düşürün. Merkez
Bankasına diyorum ki: Aman ha, faiz oranlarını düşür.” Arkadaşlar, enflasyon
yüzde 8,5 -pek çok noktada sıkıntı var ama- TÜİK verilerine göre. Güven yok ve
Hazine yüzde 11,5’la zor borçlanıyor. Kendi emrindeki Hazine yüzde 11,5’la zor borçlanıyor.
Siz diyorsunuz ki: “Faiz oranlarını düşürün.” Ben kura bakıyorum, ne hikmetse,
Cumhurbaşkanı her “Düşürün.” dediği zaman kur 3,55 ise 3,58’e çıkıyor. Bakın,
dün OHAL’i, olağanüstü hâli uzatmadan önce kur 3,52 idi. “Olağanüstü hâli
uzatın.” dediği anda, Sayın Başbakan açıkladığı anda kur 3,60’a çıktı. Yani her
konuştuklarında ekonomiyle ilgili veya siyasi hayatımızla ilgili, ekonomiyi
daha kötü bir noktaya götüren bir Cumhurbaşkanı, bir Başbakan ve maalesef
basiretsiz bir ekonomi yönetimimiz var. 
Bu
anlamda ekonominin nereden yönetildiği de belli değil arkadaşlar. Sarayda,
biliyorsunuz, danışmanların söyledikleri daha esas olabiliyor. Oysa ekonomi tek
elden yönetilir ve bu anlamda ekonomi bilimini bilmeyen, Sayın Cumhurbaşkanına
“Faiz nedendir, enflasyon sonuçtur.” bile dedirtebilen danışmanlarla çalışıyor
maalesef. İktisat bilimciler saçlarını başlarını yoluyorlar tabii bunları
duyduklarında. 
Peki,
bu torba ne getiriyor arkadaşlar, biraz ona bakalım. Tabii ki bir yıllık süreci
söyledim. “Sicil affı.” diyor Sayın Başbakan. Bugün tekrar açıkladı. Ben, yalan
söylemeyin dediğimde kızıyorsunuz ama bari doğru söyleyin diyeyim burada. Sayın
Başbakan “12 milyon kişinin sicil problemi var.” diyorsunuz. Yani 12 milyon
kişi temerrüde düşmüş; kredi kartını ödeyememiş, vergisini ödeyememiş,
bankalara borcunu ödeyememiş 12 milyon kişi veya kurum. Çok büyük bir rakam.
Yani çarpı 4 deyin, 30 milyon insandan bahsediyoruz aileleriyle birlikte. Yani
ülkenin neredeyse nüfusunun yarısı temerrüde düşmüş ve sicil problemi var.
Diyorsunuz ki: “Buna sicil affı getiriyoruz.” Maddeye bakalım, bakalım bu madde
sicil affı getiriyor mu? Bu madde diyor ki: “Bu sicil problemleri dikkate
alınmayabilir.” Bakın “Alınmayabilir.” diyor. Yani sicil affı gelmiyor.
Bankalar Birliğinin biliyorsunuz bir sicil ve bilgi merkezi var, o bilgi
noktasında, merkezde o bilgiler duracak, yani temerrüde düştüğü bilgisi.
Vatandaş borcunu ödese bile, ey vatandaş, bunu bilin, borcunuzu ödeseniz bile
siciliniz orada duracak; banka da keyfine göre ya da kamu bankaları baskıya
göre krediyi isterse verecek sicilinizi görüp, istemezse vermeyecek. Yani bu
bir sicil affı getirmiyor ey vatandaşlar.
Diğer
konu ne getiriyor? “İlk üç ayın sigorta primlerini ekim, kasım, aralığa
erteliyoruz.” dedi Sayın Başbakan. İki ay önce de dedi, bugün de söyledi ama
gerçek bu değil, Sayın Bakan açıklasın. İlk üç ayın sigorta primlerini kısmen
son üç aya erteliyorsunuz Sayın Bakan. Sayın Başbakanı bilgilendirmiyor
musunuz? Bugün yine aynı şeyi söyledi, “İlk üç ayın primlerini son üç aya
erteliyoruz.” diye.
MALİYE
BAKANI NACİ AĞBAL (Bayburt) – Siz partinizi bilgilendiriyor musunuz?
GARO
PAYLAN (Devamla) – Bilgilendirdim tabii ki. Şimdi göreceksiniz, arkadaşlarımız
gayet derslerini çalıştı.
MALİYE
BAKANI NACİ AĞBAL (Bayburt) - Yani bilgi sahibi misiniz?
GARO
PAYLAN (Devamla) – Siz Başbakanı bilgilendirin. Siz Hükûmetsiniz.
MALİYE
BAKANI NACİ AĞBAL (Bayburt) - Siz konuyu anladınız mı? 
GARO
PAYLAN (Devamla) – Siz Başbakanı bilgilendirin.
MALİYE
BAKANI NACİ AĞBAL (Bayburt) - Siz anladınız mı konuyu?
GARO
PAYLAN (Devamla) – Elbette anladım.
MALİYE
BAKANI NACİ AĞBAL (Bayburt) – Eyvallah…
GARO
PAYLAN (Devamla) – “İlk üç ayın sigorta primlerini son üç ayda ödeyecek.” diyor
Sayın Başbakan bugün tekrar.
MALİYE
BAKANI NACİ AĞBAL (Bayburt) - Kanun ne yazıyorsa o. 
GARO
PAYLAN (Devamla) – Ya, değil efendim! Kısmen olduğunu söyleyin bunun. Böyle
değil.
FİLİZ
KERESTECİOĞLU DEMİR (İstanbul) - Ay nasıl yani? Biz anlamayacak mıyız veya
bilmeyecek miyiz?
MALİYE
BAKANI NACİ AĞBAL (Bayburt) – Belki haberiniz yoktur.
FİLİZ
KERESTECİOĞLU DEMİR (İstanbul) - Hayır, var haberimiz. 
MALİYE
BAKANI NACİ AĞBAL (Bayburt) – Öyle mi?
FİLİZ
KERESTECİOĞLU DEMİR (İstanbul) – Evet, bütün maddelerle ilgili.
MALİYE
BAKANI NACİ AĞBAL (Bayburt) – Bir anlatır mısınız?
GARO
PAYLAN (Devamla) – Gemi, yat maddelerine –arkadaşlarımız maddelerde girecek-
çok girmek istemiyorum. Bu gemi meselesi, takıntısı, Hükûmetin, ne âlemse…
Evet, Türk Bayrağı çekilmesini çok önemsiyor ama bu kadar da vergiden muaf
bırakılması hakkaniyetli değil arkadaşlar. Hani, zengine bu kadar da kıyak
yapılması hakkaniyetli değil.
Bakın,
AKP iktidarı para bolluğu döneminde söz konusu oldu, on dört yıldır da böyle
oldu. Amerikan Merkez Bankası hep genişlemeci politikalar devreye soktu. 2009
krizinin teğet geçmesinin sebebi de Amerikan Merkez Bankasının para
musluklarını daha da açmasıydı ve bu para muslukları açılırken arkadaşlar,
ülkemize 500 milyar dolar para girdi yani bu, borç olarak ve yatırım olarak…
500 milyar dolar, bakın, çok büyük bir kaynak. Oysa Hükûmet bu 500 milyar
dolarla ne yaptı? Bakın, bu kaynaklar büyük oranda borca döndü ve bütün
vatandaşlarımız açısından söyleyeyim, servet etkisi yaratacağına geniş
kesimlere, daha çok borç etkisi yaratıldı. Yani gelir tabana doğru etkin
anlamda dağıtılmadı, daha çok borç dağıtıldı. Yani insanlarımıza, hane halkına
borçlanması salık verildi gelir verileceğine. Yani gelirler tabanda
artırılacağına, asgari ücret daha yüksek rakamlara çıkarılacağına borçlar
yükselttirildi. Bu da halkı güvensiz hissettirdi. Bakın, değirmenin suyu
akarken her şey çok iyidir ama değirmenin suyu durdu hissine kapılırsa halk;
yatırımcı, tüketici, taban, özellikle dar gelirliler ve borçlular, bunlar
değirmenin suyunun durduğunu hissettiği anda paniğe kapılırlar çünkü onlara hep
şu söylendi: “Ekonomi büyüyecek. 2023’te 2 trilyon dolarlık bir ekonomimiz
olacak.” TÜİK verilerine göre geçen ay 680 milyar dolardaydık, hadi TÜİK
verileri sizi 800 milyar dolara taşıdı. İhracat rakamları belli, yerinde
sayıyor beş yıldır. Geldiğimiz noktada ekonomi büyümüyor, tam tersine,
küçülüyoruz. Bu da zincirleme bir korku iklimini devreye sokuyor arkadaşlar. 
Bakın,
servetin yüzde 55’i nüfusun yüzde 1’inde yani toplam servetin, toplam bütün
varlığımızın yüzde 55’i nüfusun yüzde 1’inde. Bu, AKP’nin iktidara geçtiği
dönemde servetin yalnızca yüzde 39’u yüzde 1’deydi. Hani “Tabana serveti
yayacağım.” derken… Evet, pasta büyüdü ama pastanın yüzde 55’ini yüzde 1 aldı.
Bu da, dar gelirli kesimlerde, emekçilerde o güven hissini yaratamadı, ekonomi
iyi olacak hissini yaratamadı, tam tersine, o kesimleri alabildiğine
borçlandırdınız. Yüz milyarlarca dolar kaynak geldi ve o kaynaklar, topluma
bankacılık sektörü aracılığıyla borç olarak aktarıldı ve şimdi de, güven
ortadan kalktığında arkadaşlar, maalesef, o kesim artık tüketmemeye, içine
kapanmaya başladı. 
Ne
tip tedbirler düşünüyor Hükûmet? “KOSGEB esnafa 50 bin lira kredi verecek.”
diyor, kurumlar vergisinde indirimler öngörüyor. Bakın, durumlar kötüye
gittiğinde hep, sermaye, yatırımcı daha fazlasını ister, der ki: “Bana daha
fazla taviz ver; vergimi düşür, bana teşvikler ver.” Nitekim o oluyor ama hep
daha fazlasını isteyecek arkadaşlar. En önemli maddelerden birisi, 25 milyar TL
yani eski parayla 25 katrilyon lira Hükûmet kaynak koyuyor Kredi Garanti
Fonu’na ve 250 milyar liralık bir krediyi garantiye alacağını söylüyor. Oysa,
bunun yalnızca 25 milyar TL’sini Hükûmet karşılamayı öngörüyor ve
yatırımcıların sorunlu kredilerinin bu Hükûmet garantisinde olan kredilere
dönüşme olasılığı var arkadaşlar. 
Bakın,
hep şunu öneriyorsunuz: “Biz yatırımcıyı iyi hissettirirsek o da toplumu iyi
hissettirir; işçi alır ve toplumda istihdam büyür, üretim büyür.” Ama
arkadaşlar, bu sefer öyle olmuyor çünkü toplum ciddi bir güven bunalımıyla
karşı karşıya. Tüketici daha az tüketiyor, bunun karşılığında üretici de talep
görmediği için daha az üretiyor ve yatırımlarını kısıyor. Hep Hükûmet şunu
önerdi: “Biz yatırımcıya destek verelim.”
Ya,
Sayın Hükûmet, niye bu sefer farklı bir şey düşünmüyorsunuz? Bu sefer “Biz
halkı iyi hissettirelim, tabanda borçlu olan milyonlarca insanın borcunu
yapılandıralım, onlara geliri büyütelim.” diye niye bir öneriniz yok? 
Bakın,
asgari ücreti 1.300 liradan yalnızca 1.400 TL’ye yükselttiniz. Oysa geçen
yılki, bakın, yüzde 30’luk artışla ilk iki çeyreğin büyümesinin alametifarikası
budur. Bin liradan 1.300 liraya çıkardığımız için ilk iki çeyrekte büyüme yüzde
4 çıktı. Siz şimdi 1.300 lirayı 1.400 lira yaparsanız büyüme olmaz arkadaşlar
çünkü o kesim zaten sıkıntılı, güvende hissetmiyor, harcamalarını da kısar ve
gelir duygusu da olmadığı için harcamaz. O açıdan, bakın, dolar bazında bile
asgari ücret ciddi bir kayıp altında 1.400 liraya çıkardığınız hâlde, o
kesimler, geniş kesimler güvensiz hissedeceği için bu da ekonomimizi daha büyük
bir darboğaza sokar.
Binali
Yıldırım ekonomik kriz içinde olduğumuzu itiraf etti, geçenlerde bunu açıkladı.
Ciddi hasarlar verecek bu ekonomik kriz arkadaşlar, içindeyiz ama ne kadar
hasar vereceğini Hükûmet belirleyecek. Herkes tedirgin şu anda; sokağa çıkın,
herkese sorun, tedirgin. İşçi, esnaf, herkesin bir gelecek kaygısı var. Gelecek
kaygısı varsa arkadaşlar, çarklar yavaşlar. 
Bu
meselede ben Sayın Bakana da önerdim Plan ve Bütçe Komisyonunda, siz hep
iktisatçılarla çalışıyorsunuz Sayın Bakan, biraz sosyal bilimcilerle çalışın
dedim bu güven meselesini devreye sokmak için. Bakın, etrafınızda hiç sosyal
bilimci var mı? Yok, hep iktisatçılar var.
MALİYE
BAKANI NACİ AĞBAL (Bayburt) – Var, bunların hepsi sosyal bilimler üniversitesi
mezunu.
GARO
PAYLAN (Devamla) – Bakın, Sayın Bekaroğlu -burada mı bilmiyorum- sosyal
bilimci, pek çok sosyal bilimci var. Toplumda ciddi bir güven bunalımı var.
Bizim Mithat Hocamız sosyal bilimci, bizim grubumuzun neredeyse tamamı sosyal
bilimci. Gelin size anlatalım, nasıl güven sağlanır, neden güven bozuldu?
Gelin, bu güveni nasıl sağlarız… Bakın, Tüketici Güven Endeksi yerlerde
sürünüyor, Ekonomi Güven Endeksi yerlerde sürünüyor, Yatırımcı Güven Endeksi
yerlerde sürünüyor. Böyle bir iklimde bu ekonomiyi bu maddelerle
canlandıramazsınız. 
Değerli
arkadaşlar, güveni sağlayacak, güvenlik duygusunu sağlayacak, geleceğin iyi
olacağı duygusunu sağlayacak şey yalnızca ekonomik tedbirler değildir, sosyal
bilimler bu noktada devreye girer. Bunun için, arkadaşlar, neyin işlemediğine
bakalım. Yatırımcımız var, emekçimiz çalışkan, herkes üretmek istiyor, daha iyi
bir gelecek istiyor, daha iyi ekonomik şartlar istiyor. Oysa sıkıntı, sistemin
işlememesi, siyaset kurumunun işlememesi, hukuk sisteminin işlememesi. 
Değerli
arkadaşlar, toplumsal barışın olmadığı yerde insanlar yatırım yapmazlar. Bakın,
toplumumuz ciddi bir ayrışma içinde. Özellikle gelecek hafta buradan geçirmeyi
düşündüğünüz Anayasa önerisi toplumu daha da kamplaştıracak ve kutuplaştıracak
bir öneri. Hukuk devleti işlemiyor. Bakın, Hukukun Üstünlüğü Endeksi’nde -hani
hep rakamlardan bahsediyorsunuz- Türkiye 113 ülke içinde 99’uncu sırada. 113
ülke içinde 99’uncu sırada olan bir ülkeye ne yerli yatırımcı ne yabancı
yatırımcı bir yatırım yapmaz arkadaşlar. Bu anlamda, yasama, yürütme ve
yargının işlediği bir sistemi esas alırsak ancak güvenle geleceğe bakabiliriz. 
Bakın,
turizm sektörü, bir sektör örneği. Geçen yıla göre yüzde 30’a yakın turizm
eksikliği var. Niye bu var arkadaşlar? Çünkü ülke algımız başka bir noktaya
gitti. Bakın, siz böyle bir yazı yazarsanız… Millî Eğitim Bakanlığı tarafından
şöyle bir yazı yazıyorsunuz: “Kültürel değerlerimize uygun olmadığı için Noel
ve yılbaşı etkinliklerinin yapılmaması…” diye bir yazı yazarsanız, arkadaşlar,
o ülkeye turist gelmez. Bırakın bu ülkede Hristiyanların olmasını -hani, siz
onları çok da fazla önemsemiyorsunuz gerçi ama- Hazreti İsa’nın doğum günü
değil midir Noel arkadaşlar? Siz peygamber saymıyor musunuz Hazreti İsa’yı?
Haşa, sayıyorsunuz mutlaka, yoksa dininizi inkâr etmiş olursunuz.
İMRAN
KILIÇ (Kahramanmaraş) – Bizim Kurban Bayramı’nda kurban kestin mi sen hiç?
GARO
PAYLAN (Devamla) – Yılbaşı kutlaması da yeni bir yılın kutlamasıdır,
biliyorsunuz, Hristiyanlıkla ilgisi yoktur. 
Bu
yazının yazıldığı bir ülkede, arkadaşlar, maalesef, o Reina saldırısı gibi
saldırılara yol açılır. Nefret suçları nefret söylemleriyle oluşur arkadaşlar.
Diyanet İşleri Başkanlığının yılbaşı kutlamalarını gayrimeşru saydığı bir
ülkede, maalesef, böyle nefret söylemleri öyle nefret suçlarına yol açar. O
açıdan, bütün bunları, ülkemizin ne noktadan, hangi algıdan hangi algıya
geldiği noktasında hepimizin şapkayı önümüze koyup düşünmemiz gerekir
arkadaşlar.
Peki,
bu krizin faturası kime çıkacak arkadaşlar? Krizin içindeyiz de getirdiğiniz
önerilerle, görüyoruz ki işçiye çıkarmayı planlıyorsunuz, emekçiye çıkarmayı
planlıyorsunuz bütün savaş politikalarınızın, bütün çatışma politikalarınızın
karşılığını. Bakın, işsizlik yüzde 12 ve üzerlerine doğru çıkıyor, enflasyon
yükseliyor, herkes huzursuz. Bu krizin faturası öncelikle işçiye, emekçiye
çıkar ama işçi ve emekçi de size gereken dersi hem referandumda -eğer geçerse
burada- verecek hem de gereken noktada siyasi hesabını elbette ödeyeceksiniz. 
Buradan
çıkış için, arkadaşlar, ne yapmalıyız peki? Hani sosyal bilimciler dedik. Birbirimize
sarılmalıyız arkadaşlar, birbirimize. Bütün toplum kesimleri burada, bütün
sosyolojik kesimler burada, bütün etnik kimlikler, bütün dinî kimlikler burada.
Siz “Ben çoğunluğum, ben ne istersem yaparım.” duygusuyla hareket ederseniz hem
siyaseti berhava edersiniz, siyaset kurumunu işletmezsiniz hem de ekonomi
işlemez bir noktaya girer. 
O
anlamda, önerimiz: Şu, toplumu kutuplaştırma meselesinden vazgeçin, Anayasa
önerisini geri çekin. Bakın, olağanüstü hâli devam ettireceğiz dedik, ekonomi
daha da beter bir kaosa girdi. Olağanüstü hâli kaldırın, hukuk devletini
işletelim. Bütün bunları yaparsak, yalnızca bunları yaparsak, arkadaşlar… Bu
ülkenin yatırımcılarına güvenin, istihdamına güvenin, işçilerine, emekçilerine,
çiftçilerine güvenelim, hep beraber güveniyoruz. Bütün mesele, bu maddeleri
yalnızca işletirsek ekonomi harekete geçer yoksa siyasi krizle beraber büyük
bir ekonomik krize gireriz ve arkadaşlar, bunun olmaması için hep beraber
birbirimize sarılmalıyız. 
Bakın,
demokrasimizin kalitesi ekonomimizin de kalitesini belirler. Demokrasimiz ne
kadar kaliteliyse ekonomimiz de o kadar kaliteli olur çünkü bizim petrolümüz
yok, petrolü olan ülkelerin de zaten demokrasi kalitesi belli ve bununla
beraber, demokrasi kalitesiyle beraber kaliteli yatırımcı da gelir. Kaliteli
yatırımcı vergiye bakmaz, vergi yüksek mi diye bakmaz, vergi yüksek de olsa
öder çünkü güvende hisseder. Çevreye zarar vermez kaliteli yatırımcı ve bu
anlamda işçiyi sömüreyim diye bakmaz, çünkü sendikalar güçlüdür, işçi haklarını
demokrasinin güçlü olduğu ülkelerde alır. 
Ülkemizi
ikinci ligden siyasi olarak üçüncü lige düşürmek gibi bir sıkıntıyla karşı
karşıyayız, oysa iddiamız birinci lige çıkarmaktı, ekonomimiz de orta gelir
tuzağından maalesef şu anda dar gelir tuzağına doğru sürükleniyor. Bütün
bunların olmaması için, arkadaşlar, hep beraber birbirimize sarılalım diyorum.
Ekonomimizi de siyasetimizi de… Ekonominin iyi işlemesini gerektiren şeyler
siyasetin iyi işlemesinden geçer, yargının, hukukun iyi işlemesinden geçer ve
böyle ayrımcı ve nefret suçlarının olmamasından geçer diyorum. 
O
anlamda, bu maddelerden ziyade, siyaseti öne koyan, siyaset kurumunu işleten
maddeleri görüşelim derim arkadaşlar.
Hepinize
saygılar sunarım. (HDP sıralarından alkışlar)
BAŞKAN
– Teşekkür ederim Sayın Paylan.
Üçüncü
olarak, Cumhuriyet Halk Partisi Grubu adına İzmir Milletvekili Zekeriya Temizel
konuşacaktır.
Buyurunuz
Sayın Temizel. (CHP sıralarından alkışlar)
CHP
GRUBU ADINA ZEKERİYA TEMİZEL (İzmir) - Sayın Başkan, değerli milletvekilleri;
446 sıra sayılı Kanun Teklifi üzerinde Cumhuriyet Halk Partisi Grubu adına söz
aldım. Sözlerime başlarken siz değerli milletvekillerine ve tüm Meclis
çalışanlarına sağlıklı ve huzurlu bir yıl diliyorum. 
Değerli
milletvekilleri, 2016 yılı çok sıkıntılı geçti, çok büyük acılar üretti.
Yüzlerce şehit verdik, milyarlarca dolarlık ekonomik kayba uğradık, ülkemiz
riskli ülke oldu. 2017 yılına, demokrasimizin tehditlerle karşı karşıya
kalmadığı, hain kalkışmalarda can kayıplarının yaşanmadığı, ülkemizde ve
çevremizde gerçek bir barışın hâkim olduğu, terör belasından kurtulduğumuz bir
yıl olması dilekleriyle girdik ama yeni yılın daha iki saati dolmadan terör
saldırısına uğradık. 
Ülkemiz,
içten ve dıştan, ayrılıkçı ve dinsel terör saldırılarının hedefi hâline geldi.
Türkiye Cumhuriyeti, kuruluşundan bu yana bu derece vahim terör saldırılarının
muhatabı olmadı. PKK’nın, IŞİD’in, FETÖ’nün, henüz adını pek duyuramamış terör
örgütlerinin saldırı alanı hâline geldik. Güvenlik güçlerimiz canını dişine
takarak bu örgütlere karşı savaşıyor. Ancak, bu sadece güvenlikçi yaklaşımlarla
çözülecek bir sorun değil. Bu terör saldırılarına karşı durmamızın bir tek yolu
var; o da demokratik cumhuriyete yapılan 15 Temmuz saldırısına karşı
oluşturulan ulusal birliğin güçlendirilerek sürdürülmesi, toplumda ayrışmaları
ve tartışmaları körükleyen davranışların derhâl ötelenmesi, hukuk devletinin
evrensel hukuk ilkelerine uygun olarak işletilmesi.
Değerli
milletvekilleri, üzülerek belirtmek gerekiyor ki 2017 yılı yasama çalışmalarını
da tüm bu açıklamalarımıza taban tabana zıt, aykırı bir çalışmayla
başlatıyoruz. Geçen dönemde, yasama kalitesini düşürmesi nedeniyle çok
eleştirdiğimiz torba yasa uygulaması, 2017 yılının ilk yasama faaliyetinde yine
önümüze geldi. Yani, değerli arkadaşlar, bizler, Sayın Mehmet Günal’ın da
kitaplaştırdığı gibi, 2017 yılında da hukuku torbada boğmaya, katletmeye devam
edeceğiz. Aceleyle torbaya attığımız maddelerle yaptığımız düzenlemelerden,
daha yasanın mürekkebi kurumadan başka bir yasa maddesi çıkartıyor, o yeni
yasada da onları değiştiriyoruz. Düzenlemeler derde deva olamıyor, sorunları
bir türlü çözemiyor. 
Değerli
arkadaşlar, çıkarılan her kötü yasa, her kalitesiz yasa demokrasi çınarından
bir parça koparıyor. Demokrasi çınarı yaralı bereli, zedeli bir hâle geldi. Demokrasi
çınarına son saldırımızı da Anayasa değişikliğiyle gerçekleştirmeye
çalışıyoruz. Toplumda büyük gerginlik ve endişeler yaratan bu Anayasa
değişikliği taslağı üzerinde tartışıyoruz, kavga ediyoruz. Uymaya, korumaya
yemin ettiğimiz Anayasa'yı değiştirmek için çırpınıyoruz. Gücümüzü ülkenin
sorunlarını çözme konusunda yoğunlaştırmak yerine, demokratik bir cumhuriyet
olan ülkemizde iktidar ve yetkilerini Cumhurbaşkanında toplamak için
düzenlemeler yapıyoruz. 
Allah
aşkına, değerli milletvekilleri, daha önce belki yüzlerce kere soruldu ama yine
sormadan da duramıyoruz; şu anda devlette yönetim erkini elinde bulunduranların
dolaylı ve doğrudan kullanmak isteyip de kullanamadığı hangi yetkisi kaldı,
hangi yetki eksik? Kaldı ki, yapılmaya çalışılan, devletteki yetki eksikliğini
tamamlamak değil, yetkilerin demokratik bir cumhuriyette görülmeyecek şekilde
bir kişide toplanması, yetkilerin kişiselleştirilmesi; yetkilerin
kişiselleştirilmesi sonucunda da cumhurbaşkanlığının ve cumhuriyetin
niteliğinin değişmesi. 
Bir
demokratik cumhuriyetin olmazsa olmazı... Süslü ve ağdalı cümlelerle söylemeye
hiç gerek yok. Eskiden okutulan yurttaşlık bilgisi derslerinde bile ilk olarak
bunlardan bahsedilirdi, o kitaplarda bunlar da vardı. Bu kitaplarda, yurttaşlık
bilgisi derslerinde, demokratik cumhuriyetin üç ayak üstünde duracağı
söylenirdi. “Bu ilkeler olmadan demokratik cumhuriyet olmaz.” denilirdi. Neydi
bunlar? Hepimiz gayet iyi biliyoruz; kuvvetler ayrılığı, yargının bağımsızlığı,
yürütmenin her türlü işleminin denetlenebilmesi. 
Peki,
değerli arkadaşlar, bu ilkeler korunuyor mu bu değişikliklerden sonra? Maalesef
hayır. Yürütmenin tüm yetkilerini toplayan Cumhurbaşkanı, çıkardığı
kararnamelerle yasamanın da görevlerini üstleniyor. Yargıdaki atama yetkisi
doğrudan ve dolaylı olarak tamamen idarenin başına bırakıldığı için yargı
bağımsızlığı zedeleniyor. Mevcut denetim sisteminin etkinsizleştirilmesi
sonucunda denetim sistemi de kurulamıyor. Kısacası, Meclis en temel yetkileri
konusunda artık etkisiz bir hâle geliyor. 
Değerli
arkadaşlar, hepiniz, bütçenin Meclisin denetim yetkisini kullanması konusundaki
önemini kabul edersiniz ve bilirsiniz ki bütçesi kabul edilmeyen bir hükûmet
istifa eder çünkü onun bir yıllık uygulamasına bu Meclis izin vermemiştir. Yeni
düzenleme yapıyorsunuz, bütçeyi sunma yetkisini Cumhurbaşkanına veriyorsunuz.
Bütçesi getiriliyor, kabul edilmedi. Ne yapıyoruz? Anayasa’ya hüküm koyuyoruz,
diyoruz ki: “Eğer Mecliste bütçe kabul edilmezse bir yıl önce uygulanan bütçe
belirli oranlarda artırılmak suretiyle uygulamaya devam edilir.” Böyle
demokrasi olur mu Allah aşkına? Böyle bir şey olabilir mi? Daha sonra da
“Parlamento gücünü koruyor, Parlamento gücünü korumaya devam edecek.”
deniliyor. 
Değerli
arkadaşlar, aslında, yaptığımız düzenlemelerle Anayasa’nın değiştirilmez
maddelerini değiştiriyoruz yani sacayağının ayaklarını kırıyor, sonra da ayakta
kalacağını düşünüyoruz. Ancak, en tehlikelisi de, belki de en fazla üzerinde
durulması gereken de, Anayasa değişikliğiyle ilgili düzenlemelerimizi de torbanın
içerisine atıyoruz, Anayasa’yı bir torba kanunla değiştiriyoruz değerli
arkadaşlar. Türkiye Cumhuriyeti Anayasası 177 madde, biliyorsunuz. Anayasa’da
değişiklik yapılmasına ilişkin düzenleme görünürde 18 madde ancak değiştirilen
maddeleri sayıyorsunuz, 51 maddede değişiklik yapılıyor, daha sonra da 21 madde
yürürlükten kaldırılıyor ve yürürlükten kaldırılan maddelerin hepsi de bir
torba maddenin içerisinde. Torba maddeyle Anayasa değiştiren demokratik bir
ülke ilk defa görülecek. Madem Anayasa değiştiriyorsunuz, usulüne uygun olarak
değiştirin. Usulüne uygun olarak değiştirmediğiniz bir anayasanın daha sonra
geçerliliği ve korunma güdüsü ne şekilde sağlanacak? Elbette ki sağlanamayacak.

Değerli
arkadaşlar, Anayasa, Anayasa’ya uygunluk denetimi yapan Anayasa Mahkemesinin
yetkileri çerçevesinde değiştirilir. Anayasa’nın 148’inci maddesi, net olarak
kanunlarla ilgili olarak yapılacak usul değişikliğinin ne şekilde olduğunu
söylüyor, açıkça diyor ki: Kanunlarda son oylamanın öngörülen çoğunlukla
yapılıp yapılmadığına bakar Anayasa Mahkemesi. Peki, Anayasa değişikliklerinde
ne yapılıyor? Anayasa değişikliklerinde ise -aynen bu ifadeyle başlıyor- teklif
ve oylama çoğunluğuna uyulup uyulmadığına bakılarak yapılıyor. 
Oylama
çoğunluğuna bakacaksınız değerli arkadaşlar. Maddeleri torbanın içerisine atmış
şekilde Anayasa’yı toplu olarak oylayarak değiştiremezsiniz, bunu yapamazsınız.
Bunu yapmaya kalktığınız takdirde, Anayasa’nın temel ilkelerini değiştirmiş
oluyorsunuz. Dolayısıyla, Anayasa’da değiştirdiğiniz bütün maddelerin hepsinin
getirilip teker teker burada görüşülüp oylama yapılması lazım. Çoğunlukla
oylama, çoğunluğa uyulma olayı bu anlama gelir anayasalarda. 
Değerli
arkadaşlar, böyle bir şey olmaz. Böyle bir şey, gerçekten ancak kâbus olarak
demokratların rüyalarında göreceği bir olaydır. Bu yaptığımız düzenlemeyle
cumhuriyet çınarını sadece zedelemiyoruz, kökünden kesiyoruz. O çınarı büyütmek
çok zor, çok zordu, zor oldu. Dolayısıyla, şu andan itibaren, bu yapılan
değişikliklerle ilgili herkesin bir defa daha vicdanını da önüne koyarak
düşünmesi gerekiyor. 
Şimdi,
gelelim bu torba kanunla yaptığımıza. Değerli arkadaşlar, yeni yıl armağanı
olarak Meclise getirilen ve topluma da bu şekilde duyurulan düzenleme gerçekten
bir armağan mı? Aslında Mecliste dinlenilmediği için pek, arkadaşlarımızın da
az önce söyledikleri gözden kaçmış olabilir çünkü bu konuda eleştiri yapanların
hepsi aşağı yukarı aynı şeyleri söylüyorlar. Ya, bunlar düzenleme değil,
bunların halka getirdiği herhangi bir şey yok. Yaptığınız düzenlemeler direkt
olarak adrese dönük, belirli teslim çalışmaları. Bunlar olmaz. 
Bazı
düzenlemeler, daha önceki torba yasalarda yeteri kadar incelenmeden, apar topar
çıkarıldığı için, daha mürekkebi kurumadan bu tasarı içerisinde değiştiriliyor.
Bu kadar fazla değişikliğe, yasaların bu kadar hızlı değişmesine bir ekonomi
dayanmaz. Sorunlar buralarda çok daha büyüyerek gitmeye başlıyor.
Bu
tasarının 1’inci maddesi, değerli milletvekilleri, Emekli Sandığı Yasası’nda
bir değişiklik yapıyor, bunu hepiniz biliyorsunuz. Emeklilere bir müjde olarak,
hatta bu kanunun görüşülmesiyle ilgili takvimi belirlerken Adalet ve Kalkınma
Partisinin grup başkan vekili “Herkesin, emeklilerin heyecanla beklediği
düzenleme.” diye verdi bunu. Bu düzenleme -arkadaşlar belirttiler- otuz yılda
emekli olanlara verilen ikramiyenin otuz iki, otuz üç, otuz dört yıl
çalışanlara bu yıllarla ilgili olarak verilmemesiyle ilgiliydi. Yani, siz, otuz
yıldan emekli ikramiyesi alıyorsunuz, otuz iki, otuz üç yılda emekli
olduysanız, bunun için size ikramiye verilmiyordu. Anayasa Mahkemesi bunu iptal
etti, iyi etti, geç de olsa iptal etti. Bununla ilgili bir yasal düzenleme
yapılması gerekiyordu. Ha, bu düzenleme yapıldı; Aile ve Sosyal Politikalar
Bakanlığında yapıldı, orada yapılan düzenleme bu Meclise indi, altı ay burada
bekledi; altı ay içerisinde bu yasalaşmadı, görüşülmedi bile. Sonra ne oldu?
Torbanın içerisine atıldı.
400
bin kişiyi ilgilendirdiği düşünülen bu düzenlemeyle ilgili olarak yapılan
değişiklikler, gerçekten Meclisteki bu çınarda, demokrasi çınarımızda çok büyük
bir oyuk açmak üzere. Bu olmaz. Yasa dediğiniz, hakkaniyete uygun olmak
zorundadır. Hakkaniyete uygun olmayan yasanın hukuki olması veya yasaya o
maddenin yazılması hiçbir şey ifade etmez. 1990’lı yılların başında emekli
olmuş 3’üncü dereceden bir öğretmene vereceğiniz paranın kuruşlarla ifade
edildiğini düşünün. Önergelerle değişmiş, yapılan değişiklikte bu 50 liraya
çıkartılmış, 50 lira. Bir yıllık ikramiyesinin karşılığında kendisine 50 lira
verilen bir insanın bu davranışını birazcık kendinizi onun yerine koyarak
değerlendirin. Meclise saygının bu kadar erozyona artık tahammülünün olmadığını
bir noktada kabul edelim. 
Değerli
arkadaşlar, bu tasarının 3 tane maddesi de daha birkaç ay önce çıkartılmış,
mürekkebi kurumamış olan yasadaki eksiklikleri gideriyor. Söyleyecek bir şey
yok, giderilmesi gerekiyor, zorunlu olarak yapılacak. 
Ancak,
bu tasarının özellikle, sanki çıkarılma nedeni buymuş gibi getirilmiş olan
birtakım maddeleri var; o da Türk gemicilik sektörünün niyeyse bir türlü
gerçekleştirilemeyen temel yasasının böyle, bölük pörçük değişik yerlere
dağıtılarak neye hizmet ettiği anlaşılmayan bir şekilde düzenlenmesi. Yurt
dışında, Türkiye Cumhuriyeti yurttaşlarına ait olup da başka bir bandırayla
dolaşan gemilerin Türk bandırası altına alınması için düzenleme yapılıyor.
Güzel, yapılsın, itirazı olan yok. Ancak, değerli arkadaşlar, böyle bir
düzenlemeyi yaparken siz hiçbir şekilde bunlarla ilgili olarak vergi, resim,
harç, hiçbir şey alamazsınız. Hatta, ilk bağlanmasından itibaren istisna
maddesini başına koyduk. Daha önce buralarda bağlamaya alınmış olan gemilerden
her yıl düzenli olarak yenileme harcı alınır idi. O yenileme harcını kaldırdık.
Niye kaldırdık? Türkiye’nin şu koşullarında, bilmem kaç metrelik teknelerin
gelip de orada bağlanması hâlinde, sıradan bir otomobilden bile her yıl düzenli
olarak motorlu taşıtlar vergisi alırken bir gemiden niye bağlama vergisini
almazsınız, harcını almazsınız?
TAHSİN
TARHAN (Kocaeli) – Kendi gemileri, kendi.
ZEKERİYA
TEMİZEL (Devamla) – Bunlar diğer ülkelere gidip bağlandıkları zaman yaptıkları
sistem basit, açık. Bir vergi cennetinde bir posta kutusu kiralıyorlar.
Buradaki bağlama bedeli, oradaki posta kutusu kirasının neredeyse üçte 1’i
kadar ancak. Onun yanında, bir avukata vekâlet veriyorlar, o avukat her sene
onların şirketinin genel kurulunu yapıyor veya yeniden devamıyla ilgili olarak
işlemlerini bitiriyor. Avukata verilen para, posta kutusuna verilen para;
bunları tıkır tıkır ödüyorlar. “Türkiye'ye gelirim ama bunların onda 1’i kadar
olan bağlama bedelini bile vermem.” Buna hangi vicdan razı olur Allah aşkına?
Peki, bunların bize getirdiği ne? Yanıt yok.
5.600
tane gemi gelecek buraya. Gemi değil daha doğrusu… 
ÖZKAN
YALIM (Uşak) – Yat…
ZEKERİYA
TEMİZEL (Devamla) – …sürat teknesi, yat, kotra, yelkenli, vesaire; elbette
gelsin, gelecek.
HAYATİ
TEKİN (Samsun) – Gemicik, gemicik.
ZEKERİYA
TEMİZEL (Devamla) – Ama, işin garip kısmı, bu gemilerin Türkiye'deki kişiler
adına gelmesi hâlinde, bunları bağışlayacak olanlar nedeniyle bunlardan veraset
ve intikal vergisi de almayacakmışız. Bu, insanların kendi gemilerinin yeniden
kendilerine geldiğini gösteriyor ama bir yasa yaparken bu kadar kör parmağım
gözüne denmez, bir ülkenin saygınlığı bu kadar ayaklar altına alınmaz. Veraset
ve intikal vergisini de vermeyecek. Yani yarın, bu kanun çıktıktan sonra,
birileri Türkiye'deki binlerce insana “Ben bu gemileri bunlara bağışladım.”
diye gelse –tabii, bunların satın aldıkları- hiçbir vergi, harç, vesaire
ödemeden bunların hepsini getiriyorsunuz Türkiye'ye. Böyle devlet olur mu?
Böyle ekonomisine hâkim olmayan, böyle varlıklarına hâkim olmayan,
varlıklarının ne şekilde kaydedileceğini bilmeyen devlet olur mu? 
İBRAHİM
ÖZDİŞ (Adana) – Olur, AKP devleti olur.
ZEKERİYA
TEMİZEL (Devamla) – Bunun mutlaka gözden geçirilmesi gerekiyor.
Sonra,
altı ay kaldıktan sonra çıkacak, “Çıkabilirsin.” diyor. Çıkabilirsin, elbette
ki yani ekonomide serbesti var, isteyen herkes çıkar, çıkana da aynı teşvikleri
veriyor, “Oradan da bir şey alınmaz.” diyor. Daha önceden bunlarla ilgili
yapılan işlemlere ilişkin af kanunu getiriliyor -parantez içerisinde
söyleyelim- bu şekilde getirilen aflar, kesin olarak, Meclisin nitelikli
çoğunluğuyla çıkacak maddeler grubuna girer ayrıca; böyle, sıradan bir olaymış
gibi buradan çıkıp gidemez.
ÖZKAN
YALIM (Uşak) – Akaryakıtı da vergisiz veriyor. 
ZEKERİYA
TEMİZEL (Devamla) – Peki, altı ay sonra çıkan bu gemiler niye daha önce gelmiş
ve altı ay sonra yeniden çıkıyor olmuş olabilir?
Değerli
arkadaşlar, hiç kimseyi suçlamak istemiyoruz, böyle bir değerlendirme yapmak da
istemiyoruz ama bunun uluslararası hukuk ve literatürdeki adı kara para
aklamadır, kara para aklamadır ve Türkiye’nin bu tür olaylar nedeniyle bu
şekilde suçlanmasına kesin olarak gönlümüz razı olmuyor. Eğer biz, 3 tarafı
denizlerle çevrili ülke, bu konuda doğru dürüst bir düzenleme yapmak istiyorsak
bunu tam bir yasa bütünlüğü içerisinde yapıp diğer ülkelerin uygulamalarıyla da
paralellik gösteren bir şekle dönüştürmemiz lazım. Böyle, apar topar, nereden
geldiği, ne idiği belli düzenlemelerin, bütün bunların hepsini yapamazsınız
değerli arkadaşlar. 
Vakit
azaldığı için çok kısa olarak söylemem gereken bir olay daha var. Değerli
arkadaşlar, şu anda bir sicil affıyla bütün toplumda inanılmaz bir umut
yaratıldı. Millet zannediyor ki bizim banka borçlarımız ya da faizleri
vesaireleri affedilecek; sicil affı geliyor, banka borçlarına af geliyor
zannediyor. Etmeyin, umut büyütülüp de arkasından birdenbire “gümbürt” diye
ortalıkta bırakılırsa bu insanlar, bunların tepkileri çok yüksek oluyor. Yok
böyle bir olay, yok böyle bir olay! Sicil affıyla yapılması gereken tek şey,
Bankalar Birliğinde, daha önceden yükümlülüklerini yerine getirememiş
dolayısıyla kredi ve kredi kartı kullanamayan insanlara “Gel borcunu öde ya da
yapılandır, sana böyle bir olanak tanıyalım…”
(Mikrofon
otomatik cihaz tarafından kapatıldı) 
BAŞKAN
– Sayın Temizel, bir dakika ek süre veriyorum, konuşmanızı tamamlayınız lütfen.
ZEKERİYA
TEMİZEL (Devamla) – Teşekkür ederim Başkanım. 
Verilen
sadece bu: “Gel borcunu öde ya da borcunu yapılandır ve ödemeye başla. Ben o
zaman sana yeniden kredi verir miyim, vermez miyim diye bakacağım.” deniyor.
Bunu böyle söyleyin, bunun farklı bir şekli yok. Yarın insanlar gelecekler,
borçlarını, yapılandıracaklarını ve ödeyeceklerini gördükleri zaman… Zaten
ödeme güçleri olsa şimdiye kadar çoktan gider yaparlardı bunu. 
Düzenlemelerimizin
hepsi ayakta kalıyor değerli arkadaşlar. O nedenle, bu olayları müthiş şekilde
tehlikeli bulur hâle geldik. Yaptığımız yasalar işte bu nedenlerle saygı da
uyandırmıyor. Öyle uygulamalar yapmaya başlıyoruz ki insanları suçluyoruz, daha
yargılamaları bitmeden, suçları sabit olmadan mallarına mülklerine el
koyuyoruz. İnsanları terör örgütüne yardımdan veya desteklemekten ötürü
tutukluyoruz. Gerekiyorsa elbette ki tutuklanacak ancak tutuklandı diye
dedesinden kalma zeytinliğe el koyuyoruz. 
Bizim
kaliteli bir hukuka ihtiyacımız var değerli arkadaşlar, kaliteli bir hukuka. 
(Mikrofon
otomatik cihaz tarafından kapatıldı) 
ZEKERİYA
TEMİZEL (Devamla) – Torbanın içerisinde boğulan bir hukuku istemememiz
gerekiyor. (CHP sıralarından alkışlar) Dolayısıyla, bizim, Anayasa’nın torbaya
atılması olayı da dâhil olmak üzere, bu düzenlemeler konusunda yeniden gerçek
anlamıyla bir vicdan muhasebesi yapmamız gerekiyor. 
Sabrınız
için teşekkür ediyorum. (CHP sıralarından alkışlar) 
Teşekkür
ederim Sayın Başkan. 
BAŞKAN
– Teşekkür ederim Sayın Temizel.
Tasarının
tümü üzerinde gruplar adına yapılan konuşmalar sona ermiştir. 
ÖZGÜR
ÖZEL (Manisa) – Sayın Başkan, pek kısa bir söz talebim var ama…
BAŞKAN
– Şimdi, şahsı adına söz talep eden sayın milletvekillerine söz vereceğim ancak
ondan önce Sayın Özel’in bir söz talebi olduğunu görüyorum. 
Buyurunuz
Sayın Özel.
V.- AÇIKLAMALAR (Devam)
32.- Manisa Milletvekili Özgür Özel’in, görüşülmekte olan
446 sıra sayılı Kanun Tasarısı üzerinde Hükûmetin söz hakkını kullanmamasının
nasıl yorumlanması gerektiği konusunda Bakandan bir açıklama beklediklerine
ilişkin açıklaması
ÖZGÜR
ÖZEL (Manisa) – Sayın Başkanım, teşekkür ederim. 
Duruma
bakınca, Adalet ve Kalkınma Partisi bu torba yasa üzerinde söz talep etmedi,
yirmi dakikalık konuşma hakkını kullanmıyor. Bakanlığın da böyle bir şey
yapmayacağını, bir söz talebinde bulunmadığını görüyoruz. Böylesine bir torba
yasada -ki Sayın Bakanımız biraz önce açıklıkla ifade etti yasama kalitesi
açısından ne kadar sakıncalı olduğunu- gerek Plan ve Bütçe Komisyonunda gerek
buradaki tüm torba yasalarda bu Plan ve Bütçe Komisyonunun bir alt meclis
olarak çalıştırılıp, ilgili ilgisiz bütün konuların aynı torbaya konulup
Mecliste maddeler üzerinde görüş bildirilemeyen ancak varsa, önerge işlemi
yapıldığında, önergeyi veren milletvekillerinin beş dakika süreyle
konuşabildikleri sağlıksız bir yasama yöntemi tercih ediliyor. Böylesi bir
torba yasada Bakanlığın yirmi dakikalık söz hakkını kullanmayıp Meclise konu
hakkında bilgi vermemesini Meclisi önemsememesi olarak mı yorumlamalıyız yoksa
birbiriyle iler tutar tarafı olmayan, pek çok maddesini savunamayacakları,
içinde bizlerin de desteklediği birkaç önemli madde olmasına rağmen, bu torba
yasanın arkasında duramadıkları şeklinde mi yorumlamalıyız? Bunu, hiç olmazsa
Sayın Bakanın yerinden cevaplamasını bekleriz.
BAŞKAN
– Teşekkür ederim Sayın Özel.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN
– Bir eski maliye bakanı konuşunca yenisinin konuşmasına gerek var mı Sayın
Özel?
ÖZGÜR
ÖZEL (Manisa) – Durum ancak böyle ifade edilirse bir nezaket kazanabilirdi
efendim. Teşekkür ediyoruz.
BAŞKAN
– Buyurunuz Sayın Kerestecioğlu, mikrofonunuzu açıyorum…
Yani,
Maliye Bakanlığında üstada saygı diye bir şey vardır; kıdemli üstat konuşunca
kıdemsiz olan konuşmaz.
BAKİ
ŞİMŞEK (Mersin) – Eskidendi o. Şimdi ayaklar baş oldu, başlar ayak oldu.
ÖZGÜR
ÖZEL (Manisa) – Efendim, tutanağa geçsin.
Sayın
Bakanın Meclise karşı takındığı tutum ancak böyle bir ifadeyle nezaket
kazanabilirdi. Ben de sizi tebrik ediyorum.
BAŞKAN
– Rica ederim, ben Sayın Bakanın adına konuşmadım, kendi düşüncemi ifade ettim.
Buyurunuz
Sayın Kerestecioğlu.
33.- İstanbul Milletvekili Filiz Kerestecioğlu
Demir’in, görüşülmekte olan 446 sıra sayılı Kanun Tasarısı’nın torba yasa
şeklinde getirilmesinin Meclisin itibarını zedeleyen bir durum olduğuna ve bu
tasarıyla çalışanların hak gasbıyla karşı karşıya kaldıklarına ilişkin
açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Ben
de kayıtlara geçmesi açısından… Çünkü, bir yandan, halka müjde olarak sunulan
ve adına “Emekli Sandığı Kanunu” denilen bir yasa getiriliyor. Aslında, bunu
bir açıklığa kavuşturmak gerekiyor. Çünkü, öncelikle, bu yasanın zaten torba
yasa anlamında getirilmesine ve torba yasa tarzına karşı olduğumuzu da ifade
edelim. Çünkü, tali komisyonlarda görüşülmeyip her şey direkt Plan ve Bütçe
Komisyonuna getirildiğinden ve o kargaşa içerisinde hazırlandığından, yapılan
hatalar için de aradan bir üç ay geçiyor, üç ay sonra tekrar bir başka torba
yasayla karşı karşıya kalıyoruz. Bu, Meclisin itibarını da yasamanın itibarını
da zedeleyen bir şey. Öncelikle bunu ifade etmek isterim.
İkinci
olarak da bu yasayla ilgili bütün kamu federasyonlarının, sendikalarının
çağrısıyla binlerce insanın kendi hak gasplarıyla ilgili açtığı davaların
sonunda Anayasa Mahkemesinde, Danıştayda kazanılan davalar ve artık, yargı
sonucunda yapılması gereken bir yasal düzenlemeyle karşı karşıyayız. Yani,
öyle, Hükûmetin halkımıza yönelik yaptığı müjdeli bir durum falan yok. Tabii ki
olması gereken buydu ama aynı zamanda, bu yasanın kendi içerisinde de bir başka
hak gasbıyla karşı karşıya kalıyoruz. 
(Mikrofon
otomatik cihaz tarafından kapatıldı) 
BAŞKAN
– Buyurunuz, tamamlayınız lütfen. 
FİLİZ
KERESTECİOĞLU DEMİR (İstanbul) – Tamamlayacağım.
Bu
tasarıyla, aynı zamanda bir başka hak gasbıyla da karşı karşıya kalıyor aslında
çalışanlar çünkü bu teklif, şu anda yerel mahkemelerde görülen davaları da
hükümsüz hâle getiriyor. Eğer bu davalar devam edebiliyor olsaydı bugünkü
katsayıyla insanlar tazminatlarını alabileceklerdi ama şimdi, bu tekliften
sonra, şu anda görüşülen kanundan sonra, bugünkü katsayıyla değil, ne zaman
emekli olmuşlarsa o zamanki değerlerle tazminatlarını alabilecekler, hak
kazanabilecekler. Dolayısıyla, ortada bir müjde falan yok aslında, kazandıkları
hakları var emekçilerin, çalışanların ve ondan sonrasında da üstelik bu kanunla
daha fazla tazminat alabilecekken bundan da yoksun kalmaları söz konusu. 
Ama
işin özü, torba yasalarla bu olmuyor, Meclisin itibarını da tamamen zedeleyen
bir durumla karşı karşıya kalmış oluyoruz. 
Teşekkürler.
BAŞKAN
– Teşekkür ederim Sayın Kerestecioğlu.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446) (Devam)
BAŞKAN
– Tasarının tümü üzerinde siyasi parti grupları adına yapılan konuşmaların sona
erdiğini belirtmiştim. Daha sonra iki sayın grup başkan vekili söz aldı, o
sözlerin gereğini yerine getirdik. 
Şimdi
tasarının tümü üzerinde şahsı adına yapılan konuşmalara geçiyoruz. Şahsı adına
söz talep eden sayın milletvekillerine şimdi söz vereceğim. 
İlk
konuşmacı Abdullah Nejat Koçer, Gaziantep Milletvekili. 
Buyurunuz
Sayın Koçer. (AK PARTİ sıralarından alkışlar)
ABDULLAH
NEJAT KOÇER (Gaziantep) – Sayın Başkan, sayın milletvekilleri; Emekli Sandığı
Kanunu ile Bazı Kanunlarda Değişiklik Yapılmasına Dair Kanun Tasarısı üzerinde
söz almış bulunuyorum. Yüce heyetinizi saygıyla selamlıyorum.
Sayın
milletvekilleri, zor bir coğrafyada yaşıyoruz ve bunun etkisiyle ülkece yine zor
günlerden geçiyoruz. Birliğimizin ve huzurumuzun hedef alındığı kirli oyunlarla
karşı karşıyayız. Yurt içi ve yurt dışı kaynaklı terör saldırılarına karşı eşi,
benzeri görülmemiş bir mücadelenin içerisindeyiz. Açıkça görüyor ve anlıyoruz
ki yalnızca birkaç terör örgütüne karşı değil, yedi düvele karşı yeni bir
istiklal mücadelesi verilmekte. Mücadele azmimizi asla kaybetmeden, geleceğe
ilişkin hedeflerimizi değiştirmeden ülkemiz, devletimiz, milletimiz tüm
bunların üstesinden gelecek güce sahiptir. 
Değerli
milletvekilleri, umudumuzu kırmak, hevesimizi köreltmek, hedeflerimizden
saptırmak istiyorlar. Buna asla müsaade etmeyeceğiz, mücadelemizi kararlılıkla
sürdürecek ve Allah’ın izniyle terörün hakkından geleceğiz. Bu zor günlerde
terörle mücadelede şehit olan asker, polis ve vatandaşlarımıza buradan
Allah’tan rahmet dilemek istiyorum. Ülkemizin birliğine, beraberliğine kasteden
PKK’dan DAEŞ’e, DHKP-C’den FETÖ’ye başta olmak üzere her türlü terör örgütünü
ve teröre destek veren herkesi buradan bir kez daha lanetlemek istiyorum. 
Sayın
milletvekilleri, Türkiye aynı zamanda baş döndürücü bir küresel yarış
içerisinde. Genç bir nüfusumuz, dinamik bir ekonomimiz, sürekli değişen
toplumsal, ekonomik ihtiyaçlarımız var. İşte, bizler de burada bu ihtiyaçlara
cevap vermek üzere yasal düzenlemeleri gerçekleştiriyoruz. Son dönemde hep
birlikte çıkardığımız AR-GE Kanunu, Taşınır Rehni Kanunu, Yatırım Ortamının
İyileştirilmesi Kanunu gibi kanunların her biri son derece önemli. 
Bugün
görüşmekte olduğumuz kanun tasarısı da toplumun farklı kesimlerini ilgilendiren
oldukça kapsamlı bir düzenleme. Tasarıda çok farklı kanunlarla ilgili
düzenlemeler yer almakta. İşletmelere, yatırımcılara, ihracatçılara vergisel
teşvikler getiriliyor, KOBİ’lerin krediye erişimi kolaylaşıyor, denizcilik
sektörünün gelişmesine imkân sağlanıyor. Memurların emekli ikramiyesine yönelik
düzenlemeler yapılıyor. 
Bu
tasarı, esas olarak 18 Kasım 2016’da gerçekleştirilen Ekonomi Koordinasyon
Kurulu toplantısında alınan kararlar çerçevesinde, ülke ekonomimizin
ihtiyaçlarına yönelik bir reçete niteliği taşıyor. Bu reçetede yer alan her
başlık ayrı ayrı son derece önemli çünkü toplumun farklı kesimlerinin
beklediği, bir an önce çıkmasını istediği farklı yasal düzenlemeler hayata
geçiyor.
Kredi
Garanti Fonu’na ilişkin düzenleme, işletmelerimizin krediye erişimlerini
sağlamak, bilhassa reel sektörün kredi kullanma imkânını artırmak bakımından
son derece önemli. Bu düzenlemeyle 250 milyar liralık bir kredi hacmi
oluşturulmaktadır. Oluşacak kredi hacmiyle kredi piyasası genişliyor, kredi
kullanma imkânları artırılıyor, reel sektörü canlandırmak amaçlanıyor. 
Geçen
ay, Hazine Müsteşarlığı ile KOBİ’lerin ve ihracatçıların finansmana erişimini
kolaylaştırmak için Kredi Garanti Fonu arasında bir protokol yapıldı. Burada
amaç, reel sektörün daha güçlü bir şekilde desteklenmesi. Bunun için de kredi
Garanti Fonu’nun imkânları artırılıyor, Kredi Garanti Fonu üzerinden kaynak
kullanımı kolaylaştırılıyor ve bürokrasi ciddi anlamda azaltılıyor. Ocak,
şubat, mart aylarına ilişkin sosyal güvenlik prim ödemelerinin ekim, kasım ve
aralık aylarına ötelenmesiyle asgari ücret desteğinden yararlanan işletmelere
sağlanacak katkı artırılıyor. Özellikle küçük ve orta ölçekli işletmelerimiz
başta olmak üzere, işletmelerin nakit ihtiyaçlarına katkı sağlamak, işletme
sermayelerine destek verilmek üzere bu değişiklik yapılıyor. İmalat sanayisinde
faaliyette bulunan ve birleşen 2 şirketin KOBİ olması durumunda, bu birleşmenin
olduğu dönem dâhil 3 dönem yüzde 75’e kadar indirimli kurumlar vergisi
uygulaması son derece teşvik edici. Böylece işletmeler güç birliği yapmış
olacaklar, işletme ölçeklerini büyütecek, kurumsallaşacaklar ve rekabet
güçlerini geliştirebilecekler. İmalat sektöründe yatırım teşvik belgesine sahip
yatırımcılar, 2017 yılındaki inşaat yatırımları nedeniyle yüklendikleri ancak
mahsup yoluyla indirim konusu yapamadıkları KDV’leri iade yoluyla geri
alabilecekler. Ayrıca, 2017’de imalat sanayisinde gerçekleştirilen yatırım
teşvik belgesi kapsamındaki yatırım harcamalarına ilişkin kurumlar vergisi
indirim oranı yükseltilmesi suretiyle yatırımlara sağlanan teşvik yukarıya
çekilmiş olacaktır. 
KDV
mevzuatına göre, belediyeler ve il özel idareleri, sahip oldukları taşınmazları
iki yıldan önce satmaları hâlinde katma değer vergisine tabiler. Yine bu
tasarıda yer alan bir düzenlemeyle iki yıl şartı ortadan kalkacak, yerel
yönetimlere kaynak sağlanmış olacaktır. Böylece vatandaşlarımıza yönelik
hizmetin hem kalitesi hem de çeşitliliği artmış olacaktır. 
Yıllardır
gemi ve yatlar üzerindeki vergi yükü nedeniyle denizlerimiz yabancı bayraklı
gemi ve yatlarla dolu idi. Veraset ve intikal vergisi ile diğer vergisel
muafiyetler tanınmasıyla bu gemi ve yatlar ülke bayrağımızı taşımaya
özendirilecek, bu yolla etkin bir denetim mekanizmasına olanak sağlanacaktır
dolayısıyla ülkemizde denizcilik sektörünün gelişmesi teşvik edilmiş olacaktır.

Mali
sorumluluk sigortası kapsamında sigorta şirketlerinin hasar tedbir sürecinde
orijinale eş değerliliği belgelendirilmiş parçaların da kullanılabilmesine
yönelik düzenlemeyle piyasada rekabet artacak, bu parçaların üretimini yapan
yerli sanayi gelişecektir. 
Sayın
milletvekilleri, geçmişe yönelik olarak memur emekli ikramiye ödemelerine
ilişkin düzenlemeyle ikramiyeye esas hizmet süresinin hesabındaki otuz yıllık
üst sınırın Anayasa Mahkemesince iptali üzerine ortaya çıkan sorunlar
giderilmiş olacaktır. 
Bütün
bu düzenlemelerle birlikte, ekonomimizin yeniden gelişmesi ve ortada yaşanan
bütün bu sıkıntıların giderilmesi noktasında alınan kararların, EKK kararlarının
da bu yasa tasarısı içerisinde işletmecilerimizin, üreticilerimizin,
yatırımcılarımızın faydalanması noktasında yasa tasarısında bulunduğunu
söylemek istiyorum. 
Yaşanan
tüm olumsuzluklara rağmen Türkiye ekonomisi büyümeye devam ediyor ve edecektir.
Alınan bu kararlarla ekonomimizin rekabet gücü artacak ve gerek istihdam
gerekse üretim ve ihracatta artış sağlanacaktır. 2017 yılında Türkiye
ekonomisinin daha fazla büyümesi için başkaca gerekli tüm önlemler şimdi olduğu
gibi ileriki günlerde de alınacaktır. Hedef 2017’de ülkemizin büyümesini
artırmak, ihracatımızı geliştirmek, istihdamımızı artırmak ve işsizliği
azaltmak olacaktır. Terörle mücadeleye rağmen, bölgesel sorunlarımıza rağmen,
dünyadaki ekonominin gerilemesine rağmen, 2016 yılını son derece büyüme oranlı
ve gelişme oranlı bitirdik. 2017’de daha iyi rakamlara ulaşacağımızı buradan
belirtiyor, bu yasa tasarısının hayırlı ve uğurlu olması dilekleriyle yüce
heyetinizi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Koçer.
Şimdi,
Hükûmetin söz talebi vardır.
Hükûmet
adına Maliye Bakanı Naci Ağbal.
Buyurunuz
Sayın Bakan. (AK PARTİ sıralarından alkışlar)
Sayın
Bakan süreniz yirmi dakikadır.
MALİYE
BAKANI NACİ AĞBAL (Bayburt) – Sayın Başkanım, değerli milletvekilleri; ben de
Türkiye Cumhuriyeti Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı hakkında Hükûmetimiz
adına açıklamalar yapmak üzere huzurlarınıza gelmiş bulunuyorum. Sözlerime
başlarken hepinizi saygıyla selamlıyorum.
Öncelikle,
Hükûmet tasarısı hakkında Genel Kurulu bilgilendirme noktasında herhangi bir
şekilde bir yanlış düşüncem olması söz konusu değil, böyle bir şeyi asla
düşünmem, birlikte istişare ederek… Böyle bir talep olduğu için özellikle ben
söz istedim. Onun için, bir yanlış anlama asla olmaması lazım. Her zaman için,
komisyonlarımızda, Genel Kurulumuzda tasarı hakkında her türlü bilgilendirmeyi
yapmak zaten bizim bir görevimiz; o açıdan, ben bu söz talebinden dolayı da, bu
ikazdan dolayı da teşekkür ediyorum. 
Sayın
Başkan, değerli milletvekilleri; ekonomik büyüme, üretim ve istihdamın en
önemli kaynağını yatırımlar oluşturmaktadır. Hükûmetimiz döneminde yatırım,
üretim, istihdam, ihracat ve girişimciliğin teşviki, yatırımlar üzerindeki
işlem maliyetlerinin azaltılmasıyla katma değerli üretimin teşvikine yönelik
son bir yılda özellikle çok sayıda yasal düzenlemeyi de Genel Kurulumuzdan
geçirmiş olduk; böylelikle yatırım ortamının iyileştirilmesi bakımından son bir
yılda önemli düzenlemelere de imza attık. 
Söz
konusu tasarıda aynı zamanda kamu idarelerimizin ortaya çıkan farklı
ihtiyaçlarını karşılamak amacıyla da birtakım düzenlemeler var, yeri geldiğinde
o düzenlemeler hakkında da Genel Kurulumuzu bilgilendireceğim. 
Sayın
Başkanım, değerli milletvekilleri; girişimcilik, ekonomik büyüme ve kalkınmanın
itici gücü yenilik ve özellikle inovasyonun çok önemli olduğunu da söylemem
gerekir. Bu tasarıyla girişimciliğin desteklenmesi için çok önemli teşvikleri
hayata geçiriyoruz. Bu kapsamda, asgari ücretle çalışanların yoğunlukta olduğu
KOBİ’ler başta olmak üzere işletme sermayelerinin desteklenmesi için 2016
yılında uygulamasını başlattığımız ve kayıtlı istihdamın artırılmasına da
önemli katkılar sağlamış olan asgari ücret desteğini 2017 yılında da devam
ettirmek amacıyla bu tasarıda bir madde düzenlemesi huzurlarınıza getirmiş
durumdayız.
Ayrıca,
özel sektör işverenlerimizi finansman yükü açısından daha da rahatlatmak amacıyla
da asgari ücret desteğinden yararlanan işletmelerimize, işverenlerimize dönük
olmak üzere sigorta primlerini de öteleyen bir düzenlemeyi hayata geçiriyoruz.
Bu konuda biraz önce söz alan hatipler birtakım değerlendirmelerde bulundular.
Bunu Komisyonda da yaptığımız açıklamalarda açıkça ifade ettik, bu konuyla
ilgili gerekli bilgilendirmelerde de bulunduk. 2016 yılında asgari ücret
desteği uygulamasını başlattığımız sistemde belirli bir gelir, belirli bir
ücret düzeyinin altında ücret alan tüm çalışanlarımıza bu imkânı sağladık ve
böylelikle ücret geliri 2.550 liranın altında olan yaklaşık 10 milyon çalışan
asgari ücret desteğinden yararlandı. Şimdi, ilk defa, bu defa 2017 yılı Ocak,
Şubat ve Mart aylarında ödenmesi gereken sigorta primine ilişkin de bir
erteleme düzenlemesi getiriyoruz. Bu erteleme düzenlemesini yaparken de bir
skala oluşturuyoruz. Bu skalayı da asgari ücret desteğinden yararlanan
işletmelerimizde veya asgari ücret desteğinden yararlanan çalışanlarla sınırlı
olarak yapıyoruz. Bunu, yani, Komisyonda da ifade ettik, bu düzenlemenin bütçe
maliyetini de ifade ettik...
GARO
PAYLAN (İstanbul) - Başbakan böyle söylemedi.
MALİYE
BAKANI NACİ AĞBAL (Devamla) - …ve bunu da ben Maliye Bakanı olarak farklı
ortamlarda, sistem olarak bu şekilde izah ediyorum. Sayın Başbakanımız, tabii
ki, özellikle işletmelerimizin çok önemli olarak bekledikleri böyle bir
düzenlemeyi vatandaşlarımızla paylaşırken, getirilen düzenlemenin ana başlığını
paylaşmış oldu. Biz de o ana başlığın altındaki düzenlemelerin detaylarını hem
kamuoyuna yaptığımız açıklamalarla ortaya koyduk hem de Komisyonda detaylarını
kendileriyle paylaştık. Özellikle ocak, şubat ve mart aylarında sigorta primi
ödemelerinin ekim, kasım ve aralık aylarına ertelenmesinin, gerçekten, başta
KOBİ’ler olmak üzere işletmelerimizin ihtiyaç duydukları işletme sermayesi
bakımından önemli bir destek olduğunu düşünüyorum, onu da ifade edeyim.
Getirmiş
olduğumuz yasal düzenleme taslağında yer alan önemli düzenlemelerden bir tanesi
de Kredi Garanti Fonu’na sağlamış olduğumuz desteğin tutarını 2 milyar liradan
25 milyar liraya artırıyoruz. Hâlihazırda, biliyorsunuz, işletmelerimizin
bankalardan kullandıkları kredilerin geri dönüşlerinde yaşanabilecek risklere
karşı Hazine Müsteşarlığı üzerinden Kredi Garanti Fonu’na sağlanmış bir 2
milyar liralık limit var. Biz bu limiti yasal düzenlemeyle 25 milyar liraya
çıkarıyoruz. Böylelikle Kredi Garanti Fonu da ikincil mevzuat çerçevesinde
bankalarla yapmış olduğu anlaşmalar çerçevesinde, bu limitleri yani 250 milyar
liralık limiti bankalara kullandırmak suretiyle, işletmelerimizin ihtiyacı
olduğu hem yeni kredi taleplerinde hem de mevcut kredilerin döndürülmesinde son
derece önemli bir imkân getirmektedir. Bu açıdan bu tasarı içerisinde özellikle
özel sektöre dönük önemli düzenlemelerden bir tanesi de Kredi Garanti Fonu’na
sağlamış olduğumuz bu imkân olmaktadır.
Diğer
taraftan, yasal düzenleme taslağında yer alan önemli düzenlemelerden bir tanesi
de yatırım teşvik sisteminde, özellikle imalat sanayisinde yatırım yapan
işletmelerimize getirdiğimiz yeni teşviklerdir. Burada hâlihazırda
-biliyorsunuz- mevcut teşvik sistemi içerisinde indirimli kurumlar vergisi
uygulaması yoluyla, yapılan yatırımların önemlice bir kısmını aslında devlet
olarak biz vazgeçtiğimiz vergilerle bir şekilde karşılamış oluyoruz. Burada hem
mevcut teşvik belgeli yatırımlarda hem de yeni alınacak teşvik belgeli
yatırımlarda 2017 yılında yapılacak yatırım harcamalarını daha cazip hâle
getirmek için mevcut teşvik unsurlarını artırıyoruz. Ne yapıyoruz? Öncelikle
imalat sanayisinde yapılan teşvik belgeli yatırım harcamalarında “katkı payı”
dediğimiz yatırıma katkı oranını 15 puan artırıyoruz. Örnek vermek gerekirse;
100 milyon liralık bir yatırımda örneğin 30 milyon liralık kısmını devlet
olarak biz vazgeçtiğimiz vergilerle finanse ederken 2017 yılı için diyoruz ki
biz bu rakamı 45 milyona çıkardık. Yani 30 milyon liradan 45 milyon liraya
çıkarıyoruz. Dolayısıyla burada işletmelerimiz için özellikle 2017 yılında
yapılacak yatırım harcamalarında önemli bir teşvik imkânı getiriyoruz. Burada
sadece yatırıma katkı tutarını artırmıyoruz, aynı zamanda kurumlar vergisi
beyannamesi üzerinden indirilebilecek kazanç tutarının da tamamını indirme
hakkı getiriyoruz. Bu da önemli bir düzenleme. Normalde mevcut teşvik sistemi içerisinde
bir yatırım indirimi hakkınız olsa bile yapılan yatırımın bölgesine göre
belirli oranlarda kurumlar vergisinin yine ödenmesi gerekiyor ama 2017 yılında
yapılacak yatırım harcamalarına ilişkin vergi indirim hakkını kazancın tamamına
uygulama hakkı getiriyoruz. Bu da son derece önemli. Dolayısıyla, buradan
özellikle bütün yatırımcılarımıza da çağrıda bulunuyorum: 2017 yılında imalat
sanayisi sektöründe teşvik belgesi olan yatırımcılarımızın mutlaka ve mutlaka
getirilen bu olağanüstü imkânları değerlendirmek suretiyle özellikle yatırım
harcamalarını artırmalarını da bekliyoruz, umuyoruz. Bu konuda da farklı diğer
enstrümanlarla da zaten yatırım harcamalarını destekliyoruz.
Yine,
biliyorsunuz, diğer kazançlardan elde edilen, diğer faaliyetlerden elde edilen
kazançlara uygulanabilecek indirimli kurumlar vergisi uygulamasını da 2017
yılında yapılacak harcamalar bakımından sınırsız bir şekilde kullanma imkânı
getiriyoruz. Bu da son derece önemli bir düzenleme.
Yine,
bu tasarı içerisinde yatırımcılara dönük yapmış olduğumuz önemli
düzenlemelerden bir tanesi de teşvik belgesi kapsamındaki yapılacak inşaat
harcamalarında vergi iadesi imkânı getiriyoruz. Normalde teşvik belgeli
yatırımlarda yatırımın bir unsuru olarak bir fabrika binasını inşa ettiğiniz
zaman inşaat sırasında ödediğiniz katma değer vergisi işletmenin üzerinde bir
yük olarak kalıyor. Dolayısıyla, bunu ancak işletme faaliyete geçtikten sonra
elde edilecek hasılattan indirme imkânı oluyor ama biz burada getirmiş
olduğumuz düzenlemede 2017 yılında yapılacak inşaat yatırım harcamaları için
yüklenilen katma değer vergisini iade hakkı getiriyoruz. Böylelikle özellikle
yatırımcılarımız 2017 yılında yapacakları yatırım harcamalarını ne kadar
artırırlarsa buna ilişkin yüklendikleri katma değer vergisini de alma imkânı
elde ediyorlar.
Yine,
teşvik belgeli yatırımlarda getirdiğimiz önemli düzenlemelerden bir tanesi de
yazılım ve gayrimaddi hakların satın alınması ve kiralanması nedeniyle katma
değer vergisi ödenmesi gerekiyor, bunu istisna ediyoruz. Hâlihazırda makine
teçhizat alımlarında, teşvik belgeli yatırımlarda katma değer vergisi istisnası
var ama biz biliyoruz ki birçok yatırımcımız aslında yatırım evresinde
gayrimaddi hak da satın alabiliyor veya kiralayabiliyor veya yine birtakım
yazılımlar satın alabiliyor. Burada özellikle yatırım maliyetlerinin
düşürülmesi amacıyla da yazılım ve gayrimaddi hak satın alma ve kiralamalarını
da katma değer vergisinden müstesna ediyoruz. 
Tasarıda
yer alan önemli düzenlemelerden bir tanesi de kurumların birleşmesini teşvik
etmek. Biliyorsunuz, ölçek büyüdükçe, şirketlerde, işletmelerde kurumsallaşma
arttıkça rekabet edebilme yeteneği de artıyor. Dolayısıyla, küçük ve orta
ölçekli işletmelerin yoğun olduğu bir ekonomik yapımız olduğu dikkate alınacak
olursa, bizim mutlaka işletme ölçeklerini büyüten, işletmeleri kurumsallaştıran
teşvik unsurları getirmemiz lazım. Bu anlamda, bu tasarı içerisinde yer alan
bir madde düzenlemesiyle imalat sanayisinde sanayi sicil belgesini haiz olarak
imalat işi yapan KOBİ’ler eğer birleşirlerse yani iki şirket birleşip tek bir
şirket hâline gelirlerse, bu durumda, birleşmeden sonraki 3 dönem boyunca,
birleşme dönemi dâhil 3 dönem boyunca kurumlar vergisi oranını yüzde 75
oranında düşürüyoruz. Dolayısıyla, yüzde 20 olan kurumlar vergisini yüzde 5’e
kadar indirimli olarak uygulama imkânı getiriyoruz. Bu da işletmelerimize,
özellikle imalat sanayisinde global rekabet içerisinde çalışan şirketlerimiz
bakımından önemli bir vergisel avantajı getiriyor. 
Sayın
Başkan, değerli milletvekilleri; tasarıyla yapmış olduğumuz düzenlemelerden ana
başlık oluşturabilecek diğer bir düzenleme ise, denizcilik sektörüne ilişkin
olarak yapmış olduğumuz düzenlemelerdir. Zaman zaman bu konu gündeme
getirildiğinde denizcilik sektörüne dönük bir düzenleme gibi anlatılıyor bu.
Denizcilik sektörüne ilişkin bir düzenleme yapma iddiasında değiliz. Burada,
gemi ve yatların sahipliğine ve kullanımına bağlı olarak hâlihazırda alınmakta
olan vergi, resim, harç, banka sigorta muameleleri vergileriyle ilgili bir
uygulama yapıyoruz. Sayın Bakan burada dedi ki: “Burada, denizcilik sektörüyle
ilgili genel bir düzenleme yapılması ve bunun içinde bu konunun getirilmesi
daha doğru olur.” Yani, denizcilik sektörüyle ilgili tabii ki Hükûmet olarak
bugüne kadar yapmış olduğumuz birçok düzenleme var. 
Denizcilik
sektörü gerçekten AK
PARTİ hükûmetleri döneminde önemli ölçüde büyüdü, rekabetçi gücünü artırdı ve
denizcilik sektörüne de bu anlamda hem imalat hem ihracat hem de işletme olarak
bakım onarım faaliyetleri dâhil olmak üzere çok önemli teşvikler verdik, çok
önemli imkânlar getirdik ve bugün Türk denizcilik sektörü gerçekten dünyayla
rekabet edebilen bir sektör hâline geldi. O anlamda, denizcilik sektörüyle
ilgili meselelerde her zaman için geniş kapsamlı düzenleme yaparız ama burada
yapmış olduğumuz düzenleme, denizlerimizde, limanlarımızda vatandaşlarımıza ait
olan farklı boyutlardaki, büyüklüklerdeki gemi ve yatlardan Türk gemi siciline
dâhil olmayanları Türk gemi siciline dâhil edecek birtakım teşvik unsurları
getiriyoruz. Bu, Türkiye’ye mahsus bir şey değil, dünyada birtakım ülkelerde,
birtakım merkezlerde çok düşük oranlarda, tutarlarda sicil kaydı yapılmak
suretiyle böyle bir rekabet ortamı oluşturulmuş. Türkiye olarak -bu gemi ve
yatlar bizim vatandaşlarımızın gemi ve yatları- bizim ne yapmamız lazım? Bu
global, küresel ortam içerisinde bu sisteme karşı bizim de aynı rekabetçi vergi
yapısını getirmemiz lazım. Bundan daha doğal ne var? Onun için, yapmış
olduğumuz düzenlemeyle gemi ve yatların ilk kaydında alınması gereken kayıt
harcını almaya devam ediyoruz, yıllık harcı kaldırıyoruz. Çünkü, ister istemez,
bu alanda bir düzenleme yapacaksanız -Sayın
Bakan da çok iyi bilir- iki şeyi teraziye koymanız lazım: Bu düzenlemeyi
yapmadığınız durumda ne vergi alıyorsunuz, bu düzenlemeyi yaptığınızda ne vergi
alıyorsunuz? Dolayısıyla, bugün biz biliyoruz ki çok sayıda yat ve gemi bu
anlamda Türk gemi siciline kaydedilmediği hâlde aslında vatandaşlarımız
tarafından kullanılıyor. O açıdan, bizim yapmış olduğumuz düzenleme, kendi
kapsamı itibarıyla bütün unsurları kapsayan bir bütünlük arz eden düzenleme.
Bizim denizcilik sektörüne ilişkin genel bir düzenleme yapma iddiamız zaten
yok, bu konuda da zaten bugüne kadar çok sayıda önemli düzenlemeleri de yaptık.

Yine,
tasarıda önemli düzenlemelerden bir tanesi, kamuoyunda “esnaf sicil affı”
olarak nitelenen düzenleme. Çeşitli nedenlerle geçmişe dönük olarak çeki,
senedi karşılıksız çıkmış olan vatandaşlarımıza ilişkin önemli bir kolaylık
getiriyoruz. Bu kolaylıkta ister istemez bu alandaki uluslararası normlara
dikkat etmemiz lazım; bankacılık sisteminin kurallarına, prensiplerine, çalışma
anlayışına dikkat etmemiz lazım. Türkiye'nin bugün en güçlü olduğu iki alan
var: Bir tanesi, kamu maliyesi. Gerçekten, kamu mali disiplini bakımından
Türkiye örnek gösterilen bir ülke. İki: Güçlü bankacılık sektörümüz. Bu
anlamda, bankacılık rasyolarımız Türkiye'yi gerçekten ileri noktalara taşıyan
bir noktada.
Burada
bir esnaf sicil affı uygulanacak. Bankalarımız bu noktada bu uygulamayı
yapmakta arzulu, istekli. Devlet olarak bu konuda gereken hukuki düzenlemenin
çerçevesini oluşturmuş oluyoruz. Vatandaşlarımız da burada belirlenmiş olan
kural ve kaidelere uymaları hâlinde bu düzenlemelerden yararlanacaklar. Onun
için, ben baştan itibaren bu meseleyle ilgili olumsuz bir kanaatin
oluşturulmasını açıkçası doğru bulmam. Hep beraber bu uygulamayı takip
edeceğiz. Ama, demin dediğim gibi, uluslararası normlara, kaidelere, bankacılık
sisteminin genel prensiplerine, risk esaslı bankacılık yöntemlerine de mutlaka
ve mutlaka dikkat etmemiz gerekiyor. 
Yine,
yapmış olduğumuz düzenlemelerden bir tanesi, otuz yıldan fazla süreyle çalışıp
da emekli olanlardan geçmişte emekli olanların emekli ikramiyelerinin
hesaplanmasına ilişkin meseleyi çözüyoruz. Burada yargıda devam eden davalar var.
Özellikle Anayasa Mahkemesinin bu konuyla ilgili yasal düzenlemeyi iptal ettiği
tarihten geriye dönük olmak üzere bu şekildeki hak sahibi bütün
vatandaşlarımızın emekli ikramiyelerini, yargısal ihtilafları ortadan kaldırmak
suretiyle değiştiriyoruz. Burada ben muhalefet partilerine de teşekkür
ediyorum. Komisyon aşamasında hep beraber ortak bir değerlendirme yaptık ve her
yılbaşında hesaplanacak emekli ikramiyesinin asgari tutarlarına ilişkin
ortaklaşa bir belirleme yaptık. Dolayısıyla, bu belirlemeyle de hakikaten bu
alandaki bir sorunu da çözmüş olacağız. 
Yine,
bu tasarı içerisinde, belediyelerin ve il özel idarelerinin taşınmaz
satışlarında katma değer vergisi istisnası getirilmesi düzenlemesi var. Yine,
gümrükten kurallara aykırı bir şekilde yurda sokulan veya düşük beyanla yurda
sokulan araçların el koyma işlemlerini belirli vergilerin ödenmesi hâlinde
kaldıracak şekilde düzenlemelerimiz var. Merkez Bankasının Para Politikası
Kurulunun toplantı sayısına ilişkin düzenlemelerimiz var. İnşallah, bütün bu
düzenlemeler tabii, geniş toplum kesimleri tarafından beklenen düzenlemeler;
emeklilerimizi ilgilendiren düzenlemelerimiz var, çalışanlarımızı ilgilendiren
düzenlemelerimiz var, iş âlemini, yatırımcıyı, üretimi ilgilendiren
düzenlemelerimiz var. 
Genel
Kurulda yapılacak tartışmalar, görüşler çerçevesinde tasarı son şeklini alacak
ve Cumhurbaşkanımızın onayına sunulacak. Ben şimdiden vereceğiniz bütün
katkılara teşekkür ediyorum. Yüce Meclisimize, Genel Kurulumuza saygıyla arz
ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Bakan.
GARO
PAYLAN (İstanbul) – Sayın Başkan…
BAŞKAN
– Sayın Paylan…
GARO
PAYLAN (İstanbul) – Sayın Başkan, yerimden kısa bir söz istiyorum. 
BAŞKAN
– Buyurunuz, açıyorum.
GARO
PAYLAN (İstanbul) – Teşekkür ederim Sayın Başkan.
Sayın
Başkan, Sayın Bakan benim sözlerimi tekrarladı aslında. Yani bir sicil affının
olmadığını ikrar etti ama Sayın Başbakan ısrarla sicil affının olduğunu
söylüyor. Bankalar Birliğinin bir merkezi var ve orada bir sicil havuzu var. Bu
sicil havuzunda vatandaşlarımızın bilgileri var ve onların silinmeyeceğini
söyledi. Kanun da yalnızca bunun dikkate alınmayabileceğini ortaya koyuyor,
yani silinmesi diye bir durum yok, vatandaşlarımızın sicili aynen orada
kalacak. Yalnızca “Bankalar bu durumu dikkate almayabilir.” diyor. 
İkinci
konu: Sigorta primlerinin de kısmen ötelendiğini Sayın Bakan söyledi ama Sayın
Başbakan bunu bu şekilde anlatmıyor. Benim kendisine önerim, Sayın Başbakanın
bu konuda bu şekilde bilgileri vermesi. Yoksa, vatandaşlarımız banklara gider
“Benim sicilim silindi arkadaş, sen bana nasıl kredi vermezsin?” diyebilir.
(Mikrofon
otomatik cihaz tarafından kapatıldı)
BAŞKAN
– Peki, teşekkür ederim Sayın Paylan. 
GARO
PAYLAN (İstanbul) – Bitireyim. 
BAŞKAN
– Buyurunuz Sayın Bakan.
MALİYE
BAKANI NACİ AĞBAL (Bayburt) – Şimdi, Sayın Paylan tabii anlamak istemiyor.
Israrla, çok net bir şekilde, kendisinin ne söylediğini, benim ne söylemek
istediğimi kürsüde anlattım.
GARO
PAYLAN (İstanbul) – Başbakan öyle söylemiyor. 
MALİYE
BAKANI NACİ AĞBAL (Bayburt) – Anlattım ve Sayın Başbakanın, bu konuyla ilgili
yapılan düzenlemenin geneline ilişkin bizim ortaya koyduğumuz prensibi ifade
ettiğini söyledim. 
Ondan
önce şunu söyleyeyim: Yapmış olduğumuz düzenleme, esnafımıza bir sicil affı
düzenlemesidir. Siz, buna farklı nedenlerle “Böyle değildir.” deseniz bile bu
doğru değil. Bu, esnafımıza getirilen bir sicil affıdır. Burada bu düzenlemenin
tarafları vardır, bankalar vardır, değil mi? Bankacılık Düzenleme ve Denetleme
Kurumu vardır, işletmeler vardır ve bu düzenlemenin kendisi vardır. Bu
düzenleme yapılırken, madde oluşturulurken bütün taraflar, yani bankalarımız
son derece olumlu, son derece yapıcı; bu düzenlemenin hayata geçirilmesi
hâlinde, bu düzenlemeyi uygulamak konusunda istekli olduklarını ifade
etmişlerdir. Bu konuyla ilgili yapılan düzenlemede, özellikle bankalarımızın bu
uygulamayı yaparken hukuki bakımdan uygulamayı rahat yapmalarını sağlayacak
düzenleme de maddenin içerisine konulmuştur. Diğer taraftan, maddenin
içerisinde işletmenin yani…
(Mikrofon
otomatik cihaz tarafından kapatıldı)
MALİYE
BAKANI NACİ AĞBAL (Bayburt) – Sayın Başkanım, çok önemli olduğu için birkaç
hususu... 
BAŞKAN
– Açıyorum, buyurunuz.
MALİYE
BAKANI NACİ AĞBAL (Bayburt) – Yine madde düzenlemesi içerisinde, hem bankalarımızın
risk analiz sistemlerinin dikkate alınması hem de bu sicil affından yararlanmak
isteyen esnafımızın menfaatinin uyumlaştırılması şeklinde bir ana prensip
benimsenmiştir. Onun için siz endişe etmeyin, bu madde bütün taraflarla ortak
bir amaç etrafında dikkatle kaleme alınmış. Bankalarımız da, esnafımız da, bu
konuyla ilgili diğer taraflar da buna dikkat edecekler.
Sigorta
primi ertelemesi konusunda ise: Komisyonda da burada da tekrar açıkladım. Yani
benim açıklamama siz çok farklı bir anlam yükleyebilirsiniz…
GARO
PAYLAN (İstanbul) – Sizin değil, Başbakanın…
MALİYE
BAKANI NACİ AĞBAL (Bayburt) – Hayır, benim yaptığım açıklamalar Sayın
Başbakanımızın yaptığı açıklamalarla uyumludur. Hiçbir sorun bulunmamaktadır.
Siz sadece farklı anlamlar yükleyerek sanki burada bir anlam var gibi bir şey
söylüyorsunuz. 
(Mikrofon
otomatik cihaz tarafından kapatıldı) 
MALİYE
BAKANI NACİ AĞBAL (Bayburt) - Bir de şunu söyleyeyim: Biz her konuda Sayın
Başbakanımızı tam bilgilendiririz. Sayın Başbakanımızın yaptığı bütün
açıklamalar da buraya gelen yasa maddelerine uygundur Sayın Paylan. 
BÜLENT
TURAN (Çanakkale) – Sayın Başkan, anladık meseleyi. 
BAŞKAN
– Teşekkür ederiz Sayın Bakan.
GARO
PAYLAN (İstanbul) – Sayın Başkan, farklı anlamlar yüklediğimi söyleyerek bir sataşmada
bulundu. 
BAŞKAN
– Hiçbir sataşma yok Sayın Paylan.
GARO
PAYLAN (İstanbul) – O zaman yerimden efendim, kayıtlara geçsin diye.
BAŞKAN
– Sayın milletvekilleri, bakınız, şimdi tümü üzerindeki konuşmaları
gerçekleştiriyoruz. Gruplar konuştu, şahsı adına Sayın Koçer konuştu, sonra
Hükûmet söz istedi, Hükûmet konuştu. Şahsı adına Sayın Aykut Erdoğdu’ya söz
vereceğim şimdi. Bu soru-cevap biraz sonra olacak. Biraz sonra tasarının tümü
üzerinde yirmi dakika süreyle soru-cevap işlemi yapacağız. Bu aşamada bunu biz
karşılıklı soru-cevaba dönüştürürsek…
GARO
PAYLAN (İstanbul) – Soru-cevap değil efendim.
BAŞKAN
- …İç Tüzük’e aykırı hareket etmiş oluruz ve bekleyen konuşmacıların haklarını
elinden almış oluruz. 
Sayın
Aykut Erdoğdu, İstanbul Milletvekili, şahsı adına.
Buyurunuz
Sayın Erdoğdu. (CHP sıralarından alkışlar) 
AYKUT
ERDOĞDU (İstanbul) – Sayın Başkan, değerli milletvekilleri; 446 sıra sayılı
Türkiye Cumhuriyeti Emekli Sandığı Kanunu ile Bazı Kanunlarda Değişiklik Yapan
Kanun Tasarısı üzerinde şahsım adına söz aldım, hepinizi saygıyla selamlıyorum.
Şimdi,
kanunun öyle bir adı var ki kapağa sığmadığı için bir uyanıklık yapılmış, “bazı
kanunlar” denmiş. “Bazı kanun” dediği kaç tane kanun? 19 tane kanunu
toplamışlar bir torbaya koymuşlar, adı olmuş “torba kanun”, “çuval kanun.” İsmi
sayfaya, kapağa yetişmediği için de “bazı kanunlar” demiş geçmişler. İçinde
emeklilerden yat ve kotra sahiplerine, vergilerden öğrenci yurtlarına,
bankacılıktan kentsel dönüşüme ne isterseniz var. Değerli arkadaşlar, böyle kanun
yapılmaz. 
ÖZKAN
YALIM (Uşak) – Kes kelalaka. 
AYKUT
ERDOĞDU (Devamla) – Biz milletvekiliyiz, burası Türkiye Büyük Millet Meclisi;
yasama kalitesi çok önemli. Bir kanun bir duvar gibi, bir maddesini
çektiğinizde bir tuğlasını çekmiş gibi oluyorsunuz. Şimdi, o duvarın tamamını
düşünmeden bir tuğlasını çektiğinizde yarın o duvar yıkılıveriyor. Ondan sonra
bir torba kanun 5 tane torba kanun daha getiriyor. Ondan sonra da kalitesiz,
niteliksiz bir yönetim ortaya çıkıyor. 
Şimdi,
bakın, Sayın Maliye Bakanı konuştu. Emeklilerle alakalı bir düzenleme var,
bütçeden emeklilere bir şey ödenecek gibi görünüyor. Sanmayın ki Hükûmet çok
istedi de emeklilere bir şey veriyor. Anayasa Mahkemesi bir karar verdi.
Şöyleydi, eskiden emekli ikramiyesinde otuz yılın üzerinde kimse para
alamıyordu. Emekli ikramiyesi otuz yıl üzerinden ödeniyordu, ister kırk yıl
çalış ister kırk beş yıl çalış. Anayasa Mahkemesi dedi ki: Yazıktır, ayıptır;
bu adam kırk çalıştıysa kırk yıl üzerinden öde. Böyle bir karar verince kanun
çıkarmak zorunda kaldılar, geçmişteki emeklilere para ödeyecekler. 1980’de,
1990’da, 2000’de emekli olmuş tüm emeklilere para verilecek ama Sayın Maliye
Bakanı “Emekliye faiz vermem. Bu memur maaşı zamlarından yararlandırmam.”
diyor. Emekliye faiz vermemesinin sebebi “Faiz ve riba haramdır.” fikri falan
değil çünkü her tarafa faiz veriyorlar. Kendisi emekliden alacaklı olduğu
zaman, üç gün ödemezse gırtlağını sıkıp faiz alıyor ama emekliye tek kuruş faiz
yok. Öyleydi ki 50 kuruş ile 1 lira arasında ödeme yapılacak yerler vardı da,
Allah’tan muhalefet isyan etti, bir 50 liralık alt bant geldi; emekliye
verilecek para bu. Emekliye verilmeyen nereye veriliyor? Yat sahibine, kotra
sahibine, gemicik sahiplerine vergi yok, resim yok, harç yok. Neymiş? Bunlar
uluslararası alanda geziyorlarmış, Türkiye’ye getireceklermiş. Zaten bir
gemicilik düşkünlüğü söz konusu, bir gemicik düşkünlüğü söz konusu. Biz de
biliyoruz ki Türkiye Cumhuriyeti’ni en üstte yönetenlerin çocuklarının çoğu bu
gemicilik işleriyle iştigal ediyorlar. Çok da başarılılar, maşallah diyeceğim
ama keşke kamunun parmağı oralarda olmasaydı da başarıları kendi
yeteneklerinden olmuş olsaydı. 
Şimdi,
arkadaşlar, bakın, torba kanun… Mesela torba kanunda bir madde: Belediyelerin
arsa ve arazi satışları, eskiden, iki yıl kalmak kaydıyla KDV’den istisnaydı.
Şimdi bu iki yıl şartını kaldırdılar yani bir gün alsa, bir gün satsa,
emlakçılık yapsa, belediye ve belediyelerle birlikte iş yapan özel şirketler
KDV ödemeyecek. E şimdi, özel sektörde inşaatçılar kan ağlıyor, inşaat sektörü
çökmüş durumda, onların hepsi yüzde 8 KDV ödeyecek ama belediye ve belediyeyle
iş yapan şirketler de kentsel dönüşüm işlerinde belediyeler KDV ödemeyecek. Ya,
böyle bir adalet olur mu değerli arkadaşlar ya? O zaman herkese kaldırın. Madem
bu KDV kötü, kefende bile KDV alıyorsunuz, herkesten kaldırın. Bu nedir yani
belediye ve saz arkadaşlarına getirdiğiniz bu istisnalar? 
Şimdi,
getirmişler vergi muafiyeti. Kime? Eğitim vakıflarına. Hazine arazileri kırk
dokuz yıllığına karşılıksız, bedelsiz bu vakıflara verilecek, özel eğitim
vakıflarına. Kim var arasında? Ensar Vakfı var, TÜRGEV vakfı var, diğer
vakıflar da var ama diyoruz ki, kardeşim, eşit davranmıyorsunuz. Maliye
Bakanına Komisyonda üç buçuk saat söyledik, hangi vakfa ne verdiğinizi
açıklayın, açıklayamıyorlar. Devletin millî eğitim politikası bu vakıflara
emanet edildi, sonra tecavüz olayları patladı, yüzümüz kızardı.
ÖZKAN
YALIM (Uşak) – Yandık…
AYKUT
ERDOĞDU (Devamla) – Ciğerimiz yandı. Aladağ’daki yangında küçücük kız çocukları
yandılar. Ya, bu, devletin işi arkadaşlar. Bu devlete bu yüzden vergi veriyoruz
biz, okul yapsın, yurt yapsın diye, çocuklarımızı devlete emanet edelim diye.
Ama siz sevdiğiniz bazı vakıflar üzerinden –onu da Fetullahçılardan öğrendiniz,
şimdiye kadar o altın nesil diye Anadolu’nun en fakir, en başarılı çocuklarını
Fetullahçılara emanet ettiniz, bugün hepsine “Terörist.” diyorsunuz kendiniz-
şimdi, aynı hatayı kendi vakıflarınızdan yapıyorsunuz. Yapmayın, devlet yapsın
bu işi, devleti siz yönetiyorsunuz. Devletten bu kadar çekinmeyin. Niye özel
vakıflara şey yapıyorsunuz? 
Bununla
sınırlı değil, bir TOKİ operasyonu var. Şimdi, Sayın Bakan diyor ki: “Bizim en
başarılı olduğumuz yer bankacılık.” Orada çok başarılısınız yabancı bankalara
korkunç fahiş faizler ödediğiniz için. Bir de kamu mali yönetimiymiş. 
Bakın
şimdi, düzenlemeye bakın. Şimdi, bu TOKİ… Emlak Bankası vardı, Emlak Bankasında
bizim çok kıymetli arsa, arazilerimiz vardı. Bu Emlak Bankasındaki arsa,
arazileri aldılar içinden, götürdüler Emlak Konut Gayrimenkul Yatırım
Ortaklığına TOKİ’ye devrettiler, Emlak Bankası çulsuz kaldı. Emlak Bankasının
borcu var TOKİ’ye, TOKİ’nin Emlak Bankasına, Emlak Bankasının hazineye borcu
var 1 katrilyon 200 milyon lira. Şimdi bir hüküm getiriyorlar, bu 1 katrilyon
200 milyon lirayı bütçenin gelir ve gider kalemleriyle ilişkilendirmeksizin
-yani bunun adı muhasebe hilesidir- bütçeden buharlaştırıp TOKİ’ye kaynak
aktarıyorlar. Yahu, 5018 sayılı Kamu Mali Yönetimi ve Kontrol Kanunu var,
13/(f) maddesi var, “Böyle gayrisafi yapamazsınız bu işi.” diyor. Hani mali
disiplin vardı? Siz Parlamentonun bütçe hakkını böyle nasıl alırsınız elinden?
Neymiş? Kamu mali yönetimi çok iyiymiş. Yahu, bütçe hakkı yok, bütçe; nasıl
böyle bir şey söyleyebiliyorsunuz? 
Üstelik,
o TOKİ’den aktarılan arsa ve araziler vardı ya -demin dedim hani, Emlak
Bankasının içinden çekip aldılar- kimindi onlar? Çalışanlarındı. Konut
Edindirme Yardımı var ya, KEY’ler, şimdi bu Hükûmet çıktı, “Biz KEY’leri
ödedik, KEY’leri ödedik.” Siz sanıyor musunuz ki babasının hayrına ödedi? O,
Konut Edindirme Yardımı karşılığı olan arsaların hepsini yandaşlarına peşkeş
çektiler. Üstelik, yandaşlarına peşkeş çekerken arsanın fiyatını düşürdüler,
yandaşların inşaat maliyetini yükselttiler. 7 projede 774 milyon lira zarar
olduğuna ilişkin Sayıştay raporu var. Şimdi, bu projelerin sayısı geldi,
200-220 tane proje var, 10 milyarın üzerinde bir dolandırıcılık söz konusu.
Yapanlara uyarı cezası vermişler. Şimdi, diyorlar ki: “Biz kamu mali
yönetiminde çok başarılıyız. KEY’leri biz ödedik.” Babanızın hayrına mı
ödediniz? Adamların arsasını yediniz ki o arsaların değeri 1999 fiyatlarıyla
390 trilyon, bugüne getirseniz 15 katrilyon para eder arsa değerlerini
koyduğunuzda üstüne. Dağıtın çalışana. Çalışana 2,5-3 milyar lira KEY parası
ödediler, arsalarını iç ettiler. Millete de çıkınca: “Geçmiş hükûmetler sizi
soydu, KEY’leri elinizden aldı. Biz getirdik şimdi, sizin KEY’lerinizi ödedik.”

Şimdi,
getirmişler, bakın, sigorta şeyiyle ilgili bir hüküm var, hüküm şunu söylüyor:
Hasar ödemesi sırasında orijinal parça kullanmak zorunda sigorta şirketleri
mevcut mevzuat gereğince. Yedek parça veya çıkma parça kullanma hakkı veriyor.
Şimdi, bu sigorta şirketlerine bakalım, kimin bu sigorta şirketleri? Yüzde 90’ı
yabancıların, değil mi? Sigortalı kim? Yerli ve millî halkımız. Sürekli “yerli
ve millî” diyen Hükûmetin kimi koruması lazım? Yerli ve millî, arabasını,
evini, hayatını, konutunu sigortalayan insanlarımızı koruması lazım. Kimi
koruyor? Yabancı sigorta şirketlerini. Bu yabancı sigorta şirketleri hangi bedeller
üzerinden prim toplamış milletten? Orijinal parçalar üzerinden prim toplamış.
Tak, bir kanun değiştiriyor, sigorta şirketleri bundan sonra milletin arabası
kaza yaptığında yerli veya çıkma parça takacak. Bir de bize şöyle diyorlar:
“Siz yerli sanayinin gelişmesini istemiyor musunuz, orijinal sanayinin yanında
yan sanayinin gelişmesini?” Yahu, yan sanayiyi, yerli sanayiyi geliştireceksen
başka yol mu yok? Bizi mi kandıracaksın sen? Teşvik getir, vergi kolaylığı
sağla, bu sanayiyi destekle. Sen sigortalıyı dolandıracaksın, sigorta
şirketlerine para aktaracaksın, yabancı sigorta şirketlerine aktaracaksın,
“yerli ve millî” diye de bize bunu yutturacaksın. Biz de bunu yuttuk. Milletin
bir tane arabası var, araba 2 bin lira, sigorta bedeli 3 bin lira. Şimdi, diyor
ki: “Sigorta şirketlerini de korumak zorundayız.” Ya, bu sigorta şirketleri
2016 yılının ilk dokuz ayında 1,5 katrilyon kâr etmiş, yüzde 90’ı yabancı. Hani
yerli ve millîydiniz, niye yerli ve millî halkı korumuyorsunuz beyler sigorta
şirketlerini koruyorsunuz?
Arkadaşlar,
böyle kanun yapılmaz. Bakın, 19 tane kanunu bir torbaya getirmişler, vatandaş
lehine bir tane hüküm bulamıyorsun. Kredi Garanti Fonu…
ORHAN
DELİGÖZ (Erzurum) – Ama sizinkilere anlatıyorsun, bize doğru anlat Sayın
Erdoğdu.
AYKUT
ERDOĞDU (Devamla) – Mali yönetim kaliteli ya, 25 milyar lira bütçeden para
koymuş. Parlamenterler, bütçe sizin hakkınız. Kaynağı ne bu 25 milyar liranın,
nereden kesip koyuyorsun sen buraya? Hiçbir şey söylemiyor. 25 milyar lirayı da
nasıl bir düzenbazsa 250 milyar… O kredi alacakmış, o gidecekmiş, bankaya
yatıracakmış, buradan koyunlar geçecekmiş, o koyunların yünlerini
toplayacaklarmış; 25 milyar, oldu 250 milyar; biz de bunu yuttuk. Nereden
koyuyorsun o 25 milyar lirayı, kaynağı ne? Kaynağını koymamış. Ekonomi krize
giriyor, Kredi Garanti Fonu -hazine bütün bunların kefili- batarsa ne olacak,
nereden keseceksin; eğitimden mi keseceksin, sağlıktan mı keseceksin? 
İşte
bütün bunları konuşmayalım diye, şu muhalefet on saniye daha çok konuşacak diye
torba kanunu getiriyorlar. Demokrasiyi de, hukuku da, adaleti de torbaya
koydular; bir gün de sizi torbaya koyarlar. 
Hoşça
kalın. (CHP sıralarından “Bravo!” sesleri, alkışlar) 
BAŞKAN
– Teşekkür ederim Sayın Erdoğdu. 
Tasarının
tümü üzerinde gruplar, şahıslar ve Hükûmet adına yapılan konuşmalar sona
ermiştir.
Sayın
milletvekilleri, şimdi tasarının tümü üzerinde İç Tüzük’ün 72’nci maddesine
göre verilmiş bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın geneli üzerinde yapılan görüşmelere
Meclis İçtüzüğü’nün 72’nci maddesi gereğince devam edilmesini teklif ederiz.

Özgür
Özel
Lale
Karabıyık
Kazım Arslan

Manisa
Bursa
Denizli

Zekeriya
Temizel
Fatma Kaplan Hürriyet
Bülent Yener Bektaşoğlu

İzmir
Kocaeli
Giresun

Erkan Aydın

Bursa
BAŞKAN
– Önergeyi oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim.
BAŞKAN
– Önergeyi oylamaya sunmadan önce bir yoklama talebi vardır, yoklama işlemini
gerçekleştireceğim. 
Önce
isimleri tespit ediyorum: Sayın Özel, Sayın Erdoğdu, Sayın Karabıyık, Sayın
Temizel, Sayın Basmacı, Sayın Özdiş, Sayın Kaplan Hürriyet, Sayın Karadeniz,
Sayın Bektaşoğlu, Sayın Arslan, Sayın Aydın, Sayın Öz, Sayın Yalım, Sayın
Gökdağ, Sayın Tüm, Sayın Sibel Özdemir, Sayın Şenal Sarıhan, Sayın Demirtaş,
Sayın Tekin, Sayın Akaydın.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 20.09
DÖRDÜNCÜ OTURUM
Açılma Saati: 20.21
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Fehmi KÜPÇÜ (Bolu), Zihni AÇBA (Sakarya) 
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Dördüncü Oturumunu açıyorum.
III.- YOKLAMA
BAŞKAN
– İç Tüzük'ün 72’nci maddesine göre verilen görüşmelere devam önergesinin
oylamasından önce istem üzerine yapılan yoklamada toplantı yeter sayısı
bulunamamıştı.
Şimdi
yoklama işlemini tekrarlayacağım.
Yoklama
için iki dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır. (AK PARTİ sıralarından alkışlar) 
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446) (Devam)
BAŞKAN
– Görüşmelere devam önergesini oylarınıza sunuyorum: Kabul edenler… Kabul
etmeyenler… Kabul edilmemiştir. 
446
sıra sayılı Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde. 
Birleşime
kırk beş dakika ara veriyorum. 
Kapanma Saati : 20.24
BEŞİNCİ OTURUM
Açılma Saati: 21.14
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Zihni AÇBA (Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Beşinci Oturumunu açıyorum.
446
sıra sayılı Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde. 
Şimdi
tasarının tümü üzerinde yirmi dakika süreyle soru-cevap işlemi yapılacaktır. Bu
sürenin yarısı sorular için, yarısı da cevaplar için kullanılacaktır. 
Soru
sorma işlemini başlatıyorum. 
Sayın
Aydın…
BÜLENT
YENER BEKTAŞOĞLU (Giresun) – Bir yanlışlık olmasın.
MAHMUT
TANAL (İstanbul) – Biz ondan önceydik Başkanım.
BÜLENT
YENER BEKTAŞOĞLU (Giresun) – Daha önceki liste vardı Başkanım.
BAŞKAN
– Efendim “Sayın Aydın” dedim ben, tereddüt yok. 
KAZIM
ARSLAN (Denizli) – Ama sıra farklıydı Sayın Başkanım; önceki sıra çok farklı,
orada bir değişiklik oldu herhâlde.
BAŞKAN
– Sayın Arslan, lütfen… 
ERKAN
AYDIN (Bursa) – Teşekkür ederim Sayın Başkan.
BAŞKAN
- Sisteme giren arkadaşlar sorularını soracaklardır.
Buyurunuz
Sayın Aydın.
ERKAN
AYDIN (Bursa) – Efendim, rica ediyorum, bir dahakine siz de girin, siz de
sorun, beis yok bu konuda.
Sayın
Bakan, bankacılık sistemine borçlu olan vatandaş sayısı 25 milyonun üzerinde.
Vatandaşın borcu 2002 yılında 6,6 milyar TL iken Eylül 2016 itibarıyla 403
milyar TL’ye ulaşmış durumda. Vatandaş borçlu, ya işini kaybetti ya da borcunu
ödeyemeyecek duruma düştü. Vatandaşın konut, taşıt, ihtiyaç kredisi tutarı 2002
yılında 2,3 milyar dolar iken bugün 324 milyar TL’ye kadar geldi. Kredi kartı
borcu ise 4,3 milyardan 82 milyar TL’ye ulaştı. Bu borç tablosu siyaseti de
belirlemektedir. Vatandaşı böylesi bir borç batağından çıkarmak için herhangi
bir planınız var mı? Sicil affı buna bir çözüm olacak mı? Cevaplarını
bekliyoruz.
Sağ
olun.
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan.
KOSGEB
üzerinden esnafa 50 bin lira faizsiz kredi vereceğinizi duyurdunuz ama bunun
için başvuru yapmak âdeta işkenceye dönüştü, tam bir rezalet yaşandı,
bilgisayar sistemi çalışmadı, on-line giriş yapılamadı. Kimler bu kredide
yararlanacak belli değil. Kurumun bürolarından yeterli bilgilendirme dahi
yapılmadı. Sanki her esnaf için kredi veriliyormuş gibi bir algı yaratıldı.
Dosya hazırlayan esnaf hayal kırıklığı yaşadı. 14 bin kayıtlı esnafın bulunduğu
Giresun’da 5 bini aşkın esnaf güçlükle de olsa başvuru yaptı ama bunların
içinden bu krediden sadece 71 kişi faydalanabildi çünkü öyle bir kriter koymuşsunuz
ki öyle bir esnafın zaten krediye ihtiyacı olmaz. Sicili temiz, kredi borcunu
ödemiş, icra takibine uğramamış esnaf mı kaldı? Bu kredinin başvuru süresinin
uzatılmasını, koşullarının ve kriterlerinin esnaf mağduriyetlerini giderecek
şekilde düzenlenmesini istiyoruz.
Teşekkür
ederim.
BAŞKAN
– Sayın Kazım Arslan…
KAZIM
ARSLAN (Denizli) – Maliye Bakanına soruyorum: Kamu-özel iş birliği projeleri
kapsamında büyük altyapı projelerinde kime ve kimlere, ne miktar ödemeler
yapılmıştır, kime ne tür taahhütler edilmiştir? 
Ayrıca,
Enerji Bakanına soruyorum: Son günlerde sıkça elektrik kesintileri yaşanmakta,
üretim yapan işletmeler ve fabrikalar iş yerlerini kapatmak zorunda
kalmaktadır. Ortaya çıkan zararın büyük olduğu bir gerçektir. Uzun süren bu
kesintiler ne zaman sona erecektir? 
İki:
Kış saati uygulamasına geçilmemesi nedeniyle enerjide tasarruf değil, israfın
yapıldığı, kasım ayında ekonomideki yavaşlamaya ve sıcaklıkların mevsim
normallerinde olmasına rağmen elektrik tüketiminde artışın yaşandığı Elektrik
Mühendisleri Odası tarafından tespit edilmiştir. Ortaya çıkan bu tablo
karşısında kış saati uygulamasına geçmeyi düşünüyor musunuz?
Teşekkür
ederim.
BAŞKAN
– Sayın Tüm? Yok.
Sayın
Yalım…
ÖZKAN
YALIM (Uşak) – Teşekkür ederim Sayın Başkan.
Sayın
Bakan, şu anda Türkiye’de 14-15 yaşını doldurmuş, halkın diliyle “Hacı Murat”
diye tabir edilen Murat 124’e bile 191 TL vergi alınırken yabancı
bayraklılardan Türk Bayrağı geçişlerinde hiçbir verginin, hiçbir harcın
alınmamasını siz olumlu mu karşılıyorsunuz ve de bu arada bu yatlar ÖTV’siz,
KDV’siz yaklaşık 1,5 TL’ye mazot alırken çiftçinin traktörüne 4,70’ten mazot
almasını adil buluyor musunuz?
Teşekkür
ederim.
BAŞKAN
– Sayın Basmacı…
MELİKE
BASMACI (Denizli) – Sayın Başkan, öncelikle, ülkem için barış, demokrasi ve
laikliğin geri gelmesi en büyük dileğimdir.
Sayın
Bakan, TÜİK hesaplarını bir gecede okus pokusla değiştirerek millî gelirimizi
718 milyardan 859 milyara çıkardınız. Size sorum: Acaba aynı okus pokusla
emekli, memur ve asgari ücret zamlarını artırıp gıda, elektrik, su, ulaşım
zamlarını azaltabilir misiniz?
Teşekkür
ederim.
BAŞKAN
– Sayın Kaplan Hürriyet…
FATMA
KAPLAN HÜRRİYET (Kocaeli) – Teşekkür ediyorum Sayın Başkan.
Sayın
Bakan, geçtiğimiz Genel Kurul çalışmalarında size iki soru sormuştum. Bir tanesi,
emekli olmak isteyen engellilerin Maliye Bakanlığında engellilik oranlarının
düşürülmesiyle ilgiliydi, “Maliye Bakanlığı bunu neye dayanarak düşürüyor?”
diye sormuştum. Siz de bu konuda hemfikir olduğunuza dair bir cevap vermiştiniz
ve “Çalışıyoruz Sağlık Bakanlığıyla birlikte.” demiştiniz. Bu konuda son durum
nedir, bunun bilgisini almak istiyorum. 
Yine
size sormuştum Sayın Bakanım. Gazi sayılmayanlarla ilgili Başbakan, “7
bakanlığa talimat verdim ve üzerinde çalışılıyor.” demişti, size sorduğumda,
“Benim bu konudan bilgim yok, bir araştırayım, size bununla ilgili dönüş
yapayım.” demiştiniz. Hazır burada siz varken bu soruyu bir daha tekrarlamak
istiyorum, gazi sayılmayanlarla ilgili bir çalışmanız var mıdır? 
Ayrıca,
Suriyeli insanlardan alınmayan genel sağlık sigortası primlerinin engelli,
işsiz vatandaşlardan alınmasının nedeni nedir ve bununla ilgili bir düzenleme
yapılacak mı?
Teşekkür
ediyorum.
BAŞKAN
– Sayın Özdiş…
İBRAHİM
ÖZDİŞ (Adana) – Teşekkür ediyorum Sayın Başkan.
Geçtiğimiz
günlerde, birkaç gün önce, Ayşegül Başar ve Hamit Dışkaya adlı Halkevleri üyesi
2 gencimiz laiklik propagandası yaptıkları gerekçesiyle… Ki İstanbul’da bir
kahvehaneye gidiyorlar, laiklikle ilgili, laikliğin önemiyle ilgili bir konuşma
yapıyorlar. Daha sonra bu konuşmalarını sosyal medyaya yüklüyorlar. Hemen
akabinde gözaltına alınıyorlar. Yine dün bu 2 kardeşimizin, arkadaşımızın
tutuklandığını duyduk.
Mezhepçiliğin,
cemaatçiliğin ne denli tehlikeli olduğunu 15 Temmuzda anladığınızı sandık,
laiklik hakkındaki düşünceleriniz değişir sandık. Ancak uygulamalarınız
gösteriyor ki, hiçbir gelişme yaşanmamış, yaşanmayacak gibi görünüyor.
(Mikrofon
otomatik cihaz tarafından kapatıldı)
İBRAHİM
ÖZDİŞ (Adana) – Gericiliğe karşı dayanacağımız nokta neden laiklik olmuyor,
olamıyor? Laikliği savunmak ne zamandan beri suç olmuştur?
BAŞKAN
– Sayın Kuşoğlu…
BÜLENT
KUŞOĞLU (Ankara) – Teşekkür ederim Sayın Başkanım.
Sayın
Bakanım, millî gelir hesaplama serileri değiştikten sonra, buna bağlı olarak
değiştirilmesi gereken OVP dâhil, bütçeyle ilgili, mesela tarım destekleri
dâhil birçok konu var. Bunlarla ilgili Maliye Bakanlığı olarak bir çalışma
yapıldı mı? Yapılmakta ise de hangi aşamadadır, bilgi almak isterim.
Teşekkür
ederim.
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Bakanım, Mersin’de çok büyük bir doğal afet yaşanmıştır. Bakanlar Kurulunda
Mersin’in afet bölgesi ilan edilmesiyle ilgili bir karar aldınız mı? Bu
çiftçilere nakdi bir yardım yapmayı düşünüyor musunuz? Ziraat Bankasına ve özel
bankalara olan borçlarında yapılandırma istiyor çiftçilerimiz, bu konuda bir
planınız var mı?
Ayrıca,
bir de Adana’dan Antalya’ya kadar özellikle paketleme ve soğuk hava depolarında
mevsimlik işçi olarak çalışan binlerce insanımız mevcuttur, bunların çoğunluğu,
tarım işçisi olduğu için sigortasız çalıştırılmaktadır. Bunlarla ilgili bir
düzenleme yapıp, bu tesislerin de denetlenerek bu insanların mağduriyetine son
verilmesini bekliyoruz.
Saygılar
sunuyorum. 
Teşekkür
ediyorum.
BAŞKAN
– Sayın Kamil Aydın…
KAMİL
AYDIN (Erzurum) – Teşekkür ederim Sayın Başkan.
Sayın
Bakanım, şu aralar elektrik kısıntılarını konuşuyoruz ama malumunuz, Doğu
Anadolu Bölgesi ağır kış şartlarından geçiyor, özellikle Erzurum, inanın
geceleri eksi 32, 34, 38; 42’yle ben uçağa gittiğimi hatırlıyorum. Erzurum
halkı bir müjde istiyor. Bakın, bugün kotralar, yatlar, işte, efendim, altındı,
elmastı, şuydu buydu onlarda vergi indirimi düşünülürken, Erzurumlu yılın sekiz
ayında doğal gaz fiyatlarıyla cebelleşirken bunlara bir müjde verebilir miyiz
acaba? En azından ÖTV’sini yok sayma noktasında bir müjde bekliyorlar. 
Saygılar
sunuyorum, sağ olun.
BAŞKAN
– Sayın Tekin… Sayın Tekin yok.
Sayın
Özdemir…
SİBEL
ÖZDEMİR (İstanbul) – Teşekkür ederim Sayın Başkan.
Sayın
Bakana bugünkü görüşeceğimiz torba yasa içerisinde yer alan bireysel emeklilik
sistemiyle ilgili bir soru sormak istiyorum. Zorunlu bireysel emeklilik
sistemi, çalışanların iradesi dışında ücretlerinin yüzde 3 azalması anlamına
geliyor ve zorunlu BES’le asgari ücrete yapılan 104 liralık zammın neredeyse
yarısının da kesilmesi gerçekleşmiş olacak. Hatırlanacağı üzere Sayın Bakan,
zorunlu BES’in temel gerekçesi olan tasarruf oranlarının düşüklüğü iddiası idi
ancak TÜİK’in Aralık 2016 tarihinde açıklanan bir raporunda Türkiye’nin brüt
tasarruf oranı yüzde 24,8 olarak belirlendi ama zorunlu bireysel emeklilik
sisteminin yasa tasarısı gerekçesinde ise tasarruf oranı yüzde 15,6’ydı. Doğal
olarak, BES’in uygulama gerekçesi geçerliliğini hâlâ koruyor mu ve şu anki
tasarruf oranları gerçekte ne kadar?
Teşekkür
ederim. 
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
milletvekilleri, Sayın Bakan; şimdi, bu gemisi, yatı, teknesi olanların gayet
rahat vizesini kaldırıyoruz, yani vergide, parada bir ek katkı sağlıyoruz. 
Bununla
birlikte -Düzce ilimizde çevre kirliliği had safhada- Düzce ilimizde çevre
kirliliğinin had safhada olması nedeniyle… Doğal gazla ilgili de bizim depolama
sistemimiz yok ve parasını ödediğimiz hâlde bu doğal gaz ya Rusya’da kalıyor ya
İran’da kalıyor. Acaba bunu daha düşük bir ücretle Düzce halkına satsak,
Düzceliler de sağlıklı, dengeli bir çevrede yaşar, bu daha yararlı olmaz mı?
Çünkü, aynı zamanda, mademki burada, yatı, teknesi olana biz vergi açısından
bir kolaylık getiriyoruz, ondan muaf tutuyoruz, Düzcelilere de sosyal adalet
ilkesi uyarınca aynı indirimi yapamaz mıyız? 
İki:
Türkiye’de dava açarken, icra takibi yaparken harç ödemeyen dernekler var,
vakıflar var, kurumlar var. Mesela varlık hizmetleri, kaç tanedir bunlar?
Bugüne kadar…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Tanal.
MAHMUT
TANAL (İstanbul) – Teşekkür ederim.
BAŞKAN
– Cevaplar için Hükûmete söz veriyorum. 
Buyurunuz
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Öncelikle,
Sayın Aydın genel anlamda bu hane halkları borçluluğuyla ilgili birtakım
rakamlar verdi, doğrudur. Son yıllarda hane halkı borçluluk oranlarında artış
meydana gelmiştir ama Türkiye’deki hane halkı borçluluk oranlarını uluslararası
karşılaştırmalara koyduğunuz zaman Türkiye’de hane halkı borçluluk oranı hâlâ
düşük seviyelerdedir, bunu özellikle ifade edeyim. Bu dönemde yani son on dört
yılda hane halkının borçlarında özellikle son yıllarda bir artış olmakla
beraber yine hane halkının varlıklarında da bu dönemde önemli artışlar meydana
gelmiştir, onu ifade edeyim.
Sicil
affıyla ilgili olmak üzere de, başlangıçtaki konuşmamda da ifade ettim, sicil
affı düzenlemesi yasalaştıktan sonra bankalarımız tarafından da kolaylaştırıcı
bir şekilde uygulanacağına, özellikle geçmişe dönük çek, senet gibi borç
ödememeye bağlı olarak ortaya çıkan sıkıntıların aşılacağına inanıyoruz. Bu
konuda bankalarımızla birlikte, Türkiye Bankalar Birliğiyle birlikte bu
düzenleme konusunda ortak bir çalışma yapıldı. Zaten yapılan düzenlemede de bir
taraftan uluslararası normları dikkate alırken diğer taraftan da esnafımızın bu
düzenlemeden olabildiğince yararlanmak suretiyle hem mevcut borçlarını yeniden
yapılandırmalarına imkân vermiş olacağız hem de geçmişten kaynaklanan sicil
kayıtları nedeniyle krediye erişimde karşılaştıkları sorunları da
aşabileceklerdir. İnşallah yasa çıkar çıkmaz Bankalar Birliği ve bankalarımızla
birlikte ortaklaşa, ortak bir anlayış içerisinde, uygulamayı da kolaylaştıracak
bir çerçevede bu konuda bir uygulamayı yapacağımıza inanıyorum.
Sayın
Bektaşoğlu, KOSGEB başvurularıyla ilgili, anladığım kadarıyla, sistemden
kaynaklanan bazı sıkıntılar var. Tabii, belki ilk başta bu kadar başvuru
beklenmiyordu ama vatandaşlarımız tarafından yoğun bir başvuru yapıldı, bütün
vilayetlerimizde bu kredi imkânından yararlanmak için çok sayıda vatandaşımız
KOSGEB’e müracaat etti. Burada, tabii, belli ki idari olarak böyle bir başvuru
sayıca beklenmediği için birtakım sıkıntılar olmuş. Ama ben biliyorum; Bilim,
Sanayi ve Teknoloji Bakanımız bu konuda KOSGEB’le ilgili çalışmaları yapıyor.
İnşallah bu aksaklıkların üzerinden gidilir. Sayın Başbakanımız da zaten bugün
ifade ettiler. Gerçekten esnafımızın yoğun bir şekilde rağbet gösterdiği bu
programda ortaya çıkan aksaklıkları da inşallah süratle ortadan kaldırırız diye
düşünüyorum.
Sayın
Arslan, kamu-özel iş birliğiyle ilgili düzenlemeler konusunda, tabii, nereden
baktığımıza bağlı olarak farklı değerlendirmelerde bulunabiliriz ama kamu-özel
iş birliği modelleri dünyada birçok ülkede başarıyla uygulanan; kamu
hizmetlerinin, kamu yatırımlarının daha hızlı, özel sektörün de daha içinde
olduğu bir modelle gerçekleştirilmesini sağlayan bir model. Türkiye’de de
aslında önce Sağlık Bakanlığının şehir hastaneleri projesiyle ciddi bir tecrübe
kazanıldı. Daha sonra köprü ve otoyol projelerinde bu projeler başarılı bir
şekilde uygulanıyor. Burada, tabii ki Hükûmet olarak biz, yatırımı normal bütçe
imkânlarıyla yapmak ile kamu-özel iş birliği projesi üzerinden yapmak
arasındaki dengeyi gözeten bir perspektif izliyoruz. Bu konuda Kalkınma
Bakanlığımız, Hazine Müsteşarlığımız, ilgili kurumlarımız bu projelerin uzun
vadeli sürdürülebilirliğini, fayda-maliyet analizlerini, riskin paylaşımını
birlikte değerlendirmek suretiyle bu projelere kararlar veriyorlar. Ben orta ve
uzun vadede hem kamu hizmetleri sunumuna sağladığı faydalar bakımından hem de
Türkiye’ye kazandırılan eserler bakımından bu projelerin inşallah başarıyla
anılacağını ümit ediyorum. 
Bu
projeler Türkiye’de rasyonel projelerdir, bunları daha da yaygınlaştırmamız
gerekiyor ama burada kritik olan şeffaflık, hesap verebilirlik. Maliye
Bakanlığı olarak bu anlamda kamu-özel iş birliği projelerine ilişkin gerek
taahhütlerin gerek yüklenimlerin gerekse risklerin muhasebeleştirilmesi,
bunların uluslararası standartlarda raporlanması, takibi, izlenmesi konusunda
2015 yılından başlayan değişik düzenlemeleri art arda uygulamaya koyduk. Bu
çerçevede, her zaman için önemsiyoruz, Türkiye'nin mali raporlaması
uluslararası standartlara uygun olmalıdır diyoruz. Bu konuda da zaten kamu-özel
iş birliği projelerinin doğurabileceği muhtemel risklerin raporlanması
konusunda da uluslararası standartlarla uyumlu bir çerçeveyi oluşturduk, daha
da oluştururuz; hiçbir sorun yok bu konuda. Yani, şeffaf olmalıyız, şeffaf bir
düzenleme çerçevesi oluşturmalıyız. Bu konuda da gerekeni yapıyoruz, onu da
ifade edeyim. 
Enerji
Bakanlığıyla ilgili konularda, uygun görürseniz Sayın Bakanımıza bu konuları
sormam gerekiyor.
Sayın
Yalım, gemi ve yatlarla ilgili yapılan düzenlemenin denizcilik sektörüne
ilişkin genel bir düzenleme olmadığını, daha çok, üç tarafı denizlerle kaplı
olan Türkiye’de çok sayıda gemi ve yatın vatandaşlarımıza ait olmasına rağmen
ucuz edinim maliyetleri, ucuz işletim maliyetleri nedeniyle başka ülkelerin
gemi sicillerine kaydedildiğini ve bunu ortadan kaldırmak amacıyla bu
düzenlemeleri getirdiğimizi söyledik. 
MAHMUT
TANAL (İstanbul) – Kaç vatandaşımız var Sayın Bakan burada?
MALİYE
BAKANI NACİ AĞBAL (Bayburt) – Çiftçilerimizle ilgili de hani çok ciddi anlamda
destekler veriyoruz. En son mazot desteğiyle ilgili, Sayın Başbakanımız da
açıkladı, 2017 yılında çiftçilerimizin yapmış olduğu mazot harcamalarının yüzde
50’sini 2018’in başından itibaren devlet bütçesinden karşılayacağız. Bütçe
imkânlarımız çerçevesinde her zaman için çiftçimizin yanında olduk, bundan
sonra da olmaya devam edeceğiz. 
Sayın
Basmacı TÜİK hesaplarıyla ilgili bir değerlendirmede bulundu, ben aynı
kavramları kullanmayacağım. Ama, ben de Türkiye İstatistik Kurumu bu
açıklamaları yaptıktan sonra açıklamanın çerçevesi, dayandığı varsayımlar,
izlenen metodoloji konusunda kendim de bakan olarak “Acaba burada yapılan
düzenlemede ifade edilen tereddütler nedir?” diye baktığımda… Hani herkes
farklı farklı değerlendirmelerde bulunuyor ama herkesin mutabık kaldığı bir
ortak nokta var, o da: Evet, Türkiye İstatistik Kurumu bunu kendisinin de
içinde bulunduğu uluslararası normlara uygun bir şekilde yapmıştır, bu
kurallara uygun bir şekilde bu… 
İnanmıyor
musunuz yani ben bunu söylüyorum. Yani, burada Türkiye İstatistik Kurumunun…
MELİKE
BASMACI (Denizli) – Bir şey demeden başladınız. 
OSMAN
AŞKIN BAK (Rize) – İnanıyoruz Sayın Bakanım, inanıyoruz, halk da inanıyor. 
MALİYE
BAKANI NACİ AĞBAL (Bayburt) - Değil, değil hayır, şunu söylüyorum bakın:
Türkiye İstatistik Kurumunun en büyük güvencesi güvenilirliği. 
MELİKE
BASMACI (Denizli) – Sayın Bakanım, biz bir şey demeden siz söylediniz, panik
oldunuz. 
MALİYE
BAKANI NACİ AĞBAL (Bayburt) - Bu kurum yani Türkiye İstatistik Kurumu hepimiz
için bir güvence; hiçbir şekilde hiçbir etki ve tesir altında kalmadan bunları
yapmalı. Nitekim, ESA 2010 standartlarına uygun olarak, yine uluslararası
metodolojileri kullanarak, yine uluslararası normlara uygun olarak bunları
yapmıştır. Burada, Türkiye İstatistik Kurumunun yaptığı açıklamalar vardır. 
Bir:
Daha önce kullanılan verilere ilave yeni veri setleri elde edilmiştir. Kendi
Bakanlığımı da ilgilendirdiği için söyleyeceğim: Mesela, daha önce İstatistik
Kurumu millî gelir hesaplarını yaparken Maliye Bakanlığının kayıtlarına
ulaşamazken 2 kurum arasında protokol yapılmıştır ve bu kayıtlara ulaşılmıştır;
verinin kapsamı genişletilmiştir, metodolojisi uluslararası standartlara
uygundur. Ben de zaman zaman yorumlara yani teknik yorumlara bakıyorum, alt
kalemlere ilişkin birtakım değerlendirmeler var, özellikle yatırım
harcamalarının çok hızlı artması, özellikle güncellemenin son üç yılda
yoğunlaşması konusunda. Ama TÜİK de bu konuda son derece profesyonel teknik
açıklamalar yapıyor. 
MELİKE
BASMACI (Denizli) – Sayın Bakanım, sorumda hiçbir yorum yok, sadece yapabilir
misiniz diye sordum. 
MALİYE
BAKANI NACİ AĞBAL (Bayburt) – Ama bizim Maliye olarak hiç hokus pokusumuz olmaz
yani memur maaşları arttıysa rakamlar burada, emekli maaşları arttıysa rakamlar
burada, çiftçi…
(Mikrofon
otomatik cihaz tarafından kapatıldı) 
MELİKE
BASMACI (Denizli) – Elektrik arttıysa burada, mazot arttıysa burada, su
arttıysa burada… 
BAŞKAN
– Mikrofonunuzu açıyorum Sayın Bakan, devam ediniz.
MALİYE
BAKANI NACİ AĞBAL (Bayburt) – Dolayısıyla orada hokus pokus yok onu söyleyeyim,
vatandaşın mutluluğu var.
OSMAN
AŞKIN BAK (Rize) – Bravo! 
MALİYE
BAKANI NACİ AĞBAL (Bayburt) – Sayın Kaplan, engellilik oranıyla ilgili
çalışıyoruz. Yani benim kendi Bakanlığımda bence oradaki yapılan o kurulu
gözden geçirmemiz gerekir, ben de ona inanıyorum. 
İkinci
soruyla ilgili tam alamadım onu ayrıca ben sizden bilgi alıp tekrar
cevaplayacağım.
Sayın
Özdiş, yani Sayın Başbakanımız da çok net açıkladı, bir hukuk devleti
içerisindeyiz, kimseyi baştan suçlu ilan edemeyiz, kimseyi baştan suçsuz da
ilan edemeyiz. Siz de çok güzel ifade buyurdunuz, bu konuda bir hukuk süreci
işlemektedir, hukuk süreci içerisinde kişilerle ilgili isnat edilen suçlar
konusunda gerek yargının gerek savcılığın yapacağı muamelelere bakmamız
gerekir. Benim orada bir şey söylemem yanlış olur.
Sayın
Kuşoğlu, millî gelir hesaplarının revizyonundan sonra tabii ki orta vadeli
programdaki bizim program ekine koyduğumuz tabloda yer alan makroekonomik
göstergelerin ve buna göre de bütçe göstergelerinin gözden geçirilmesi
gerekiyor. Yıl başladı, inşallah, uygun bir zamanda Kalkınma Bakanlığı, Hazine Müsteşarlığıyla
beraber bu çalışmaları da yapacağız çünkü sonuç itibarıyla ekonominin
pusulasını bu temel makroekonomik göstergelere göre oluşturacağız.
Sayın
Şimşek, Mersin’de tabii büyük bir afet oldu. Mersin halkına geçmiş olsun
diyorum. Orada can kaybı oldu, Allah rahmet eylesin, başsağlığı diliyorum. Ama
şundan emin olun, Mersin halkımız emin olsun oradaki bütün yaralar sarılacak.
(AK PARTİ sıralarından alkışlar) İlk andan itibaren Bakanımız oraya gitti, AFAD
Başkanımız oraya gitti. Beni aradılar, ben dedim ki ne gerekiyorsa… Ne
gerekiyorsa arkadaşlarıma da talimatı verdim. 
BAKİ
ŞİMŞEK (Mersin) – Para gönderin Sayın Bakanım, para gönderin.
MALİYE
BAKANI NACİ AĞBAL (Bayburt) – Yok yok, parayı da söyledim, parayı da söyledim.
Yani, hani Allah cana getirmesin, cana geleni geri getiremiyoruz ama Mersin’le
ilgili, devlet olarak, Hükûmet olarak bütün imkânlarımızı sonuna kadar
kullanacağız. Başka yerlerde de zaman zaman afetler oluyor. 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Bakan. 
MALİYE
BAKANI NACİ AĞBAL (Bayburt) – Sayın Aydın doğal gaz fiyatlarıyla ilgili
Erzurum… Ben de Bayburtlu olduğum için bu konuyu biliyorum yani bunu konuşmak
gerekiyor. 
Sayın
Özdemir zorunlu BES’te… Bakın, zorunlu BES sisteminde kimsenin ücreti
azalmıyor. Burada, zorunlu BES sisteminde insanların ücretini azaltmıyoruz,
ücretlerinden 100 liralık kısmı onların adına açılmış bir banka hesabında iki
ay üst üste tutuyoruz. Kişi ikinci ayın sonunda isterse oradaki birikimini
nemasıyla beraber geri alabiliyor. Onun için “zorunlu BES” demek kişilerin
ücretinde bir azalma demek doğru değil. 
Türkiye’de
tasarruf oranları son açıklanan istatistiklere göre artmıştır ama Türkiye’de
yatırım oranları da artmıştır. Önemli olan bizim için ekonomik istikrar
açısından yatırım-tasarruf dengesi yani cari açıktır. Dolayısıyla son yapılan
güncellemelerde de cari açıkla ilgili bizim hassasiyetimiz devam ediyor.
Tasarruf oranlarının yukarıya geldiği yerde yatırım oranları da yukarıya
gelmiştir. Dolayısıyla Türkiye olarak her zaman için daha fazla tasarrufu her
hâlükârda yapmamız gerekiyor. Burada hiçbir tereddüt yok. 
Sayın
Tanal çevre duyarlılığı içerisinde çok güzel şeyler söyledi, ben de kendisine
katılıyorum. (CHP sıralarından alkışlar) 
BAŞKAN
– Teşekkür ederim Sayın Bakan. 
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
Şimdi
birinci bölümün görüşmelerine başlıyoruz. 
Birinci
bölüm 1 ila 15’inci maddeleri kapsamaktadır. 
Birinci
bölüm üzerindeki söz taleplerini karşılayacağım. 
Gruplar
adına ilk konuşma Milliyetçi Hareket Partisi Grubu adına İstanbul Milletvekili
İsmail Faruk Aksu tarafından yapılacaktır. 
Buyurunuz
Sayın Aksu. (MHP sıralarından alkışlar) 
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
446 sıra sayılı Kanun Tasarısı’nın birinci bölümü hakkında Milliyetçi Hareket
Partisi Grubu adına söz aldım. Genel Kurulu ve aziz milletimizi saygıyla
selamlıyorum. 
Ülkemizde
yaşanan güvenlik boyutlu sıkıntılı süreç ile siyasi ve sosyal gelişmeler iyi
yönetilmediği ve var olan temel yapısal sorunlar çözülmediği takdirde ekonomik
hayatı da olumsuz etkileyecektir. Türkiye ekonomisi bir türlü istikrarlı ve
yüksek oranlı bir büyüme kaydedememektedir. Her ne kadar dışsal etkilere bağlı
olduğu ifade edilse de ekonomi politikalarındaki rant temelli yaklaşım
üretimden uzaklaşmaya, işsizlik ve yoksullukta artmaya sebep olmaktadır.
Adaletsiz vergiler, genç işsizlik, kayıt dışılık ve sosyal hayata ilişkin
çarpıklıklar toplumsal uzlaşma dinamiklerini tehdit eder hâle gelmiştir. Dün
açıklanan verilere göre yıllık enflasyon TÜFE’de yüzde 8,53; ÜFE’de ise yüzde
9,94 olmuştur. Aralık ayı TÜFE oranı yüzde 1,64; ÜFE oranı ise 2,94 olmuştur.
Üretici fiyatlarındaki yükseklik maliyetlerin arttığını, gelecek aylara ilişkin
tüketici fiyatlarındaki artış oranlarının yüksek olabileceği anlamına
gelmektedir.
Yine
Türkiye İhracatçılar Meclisi verilerine göre 2016 yılı ihracatımız geçen yıla
göre yüzde 1,2 oranında azalarak 142,1 milyar dolara gerilemiştir. Bilindiği
gibi imalat sanayisinde kullanılan ithal, ara malı ve ham madde girdi oranı
yüzde 50'nin üzerindedir. Kur artışının ithal girdi fiyatlarını da aynı oranda artırıyor
olması üretim maliyetlerine de yansımaktadır. Bunun yanı sıra sıklaşan elektrik
kesintileri üretimin aksamasına yol açarak birim maliyetleri artırmaktadır.
Yeni
yılın ilk günlerinde seçim bölgem İstanbul'da yaşanan elektrik kesintileri
üretimi ve ihracatı olumsuz etkilemektedir. Dudullu, İkitelli, Gebze ve
Çerkezköy organize sanayi bölgelerindeki elektrik kesintileri yaklaşık 40 bin
iş yerinde üretimin durmasına ve yine yaklaşık 300 bin çalışanın üretim yapamaz
hâle gelmesine sebep olmuştur. Bu durum süreli ürün teslimlerinde aksamalara
yol açmış ve önemli bir maliyet unsuru hâline gelmiştir. Ayrıca kesintiden
İstanbul’un birçok ilçesi de etkilenmekte, kesinti yüzünden evlerde, iş
yerlerinde, hastanelerde ve trafikte kış ortasında çok büyük sıkıntılar
yaşanmaktadır. Bu sorunun daha fazla mağduriyet yaratmadan süratle kalıcı bir
çözüme kavuşturulması gerektiğini vurgulamak istiyorum.
Değerli
milletvekilleri, görüşmekte olduğumuz kanun tasarısı birbirinden farklı
konulardan oluşmaktadır. Birden fazla komisyonda görüşülmesi gereken hususları
içeren tasarının bir torba kanunda toplanarak Plan ve Bütçe Komisyonunda
görüşülmesi konunun tüm boyutlarıyla incelenmesini sekteye uğratmakta ve
sağlıklı bir değerlendirme ve kanaat oluşturulmasına da mani olmaktadır.
Özensiz, eksik ve meri mevzuat hükümlerine bağlı kalmaksızın yürütülen yasama
çalışmaları hiç kuşku yok ki yasama kalitesini de düşürmektedir. 
Tasarıda
yer alan sosyal destek, yatırım ortamının iyileştirilmesi, üretim ve istihdamın
artırılmasına ilişkin düzenlemelerle, emeklilerimize otuz yılın üzerindeki
hizmetleri için de ikramiye ödemesi yapılmasına ilişkin düzenlemeyi eksik
bulmakla birlikte olumlu değerlendiriyoruz. Bugüne kadar Türkiye Büyük Millet
Meclisinde yatırımın, üretimin, istihdamın artırılmasına, milletimize iş ve aş
temin edilmesine yönelik tasarıları destekledik, bu amaçla parti
politikalarımız doğrultusunda yapıcı öneriler getirdik. 
Bununla
birlikte, Türkiye’nin içinde bulunduğu sosyal ve ekonomik sorunları aşabilmesi
için bir yandan sağlıklı bir yatırım, üretim ve istihdam zinciri oluştururken,
bir yandan da etkili bir terörle mücadeleyi, öngörülebilir hukuk düzenini ve
iyi bir kamu yönetimi reformunu hayata geçirmesi, toplumsal güveni tesis edecek
adımları atabilmesi şarttır. Kapsamlı, entegre düzenlemelerin yapılmaması
hâlinde ise torba yasalarla sağlıklı ve kalıcı çözümlerin ortaya konulması
mümkün olamayacaktır.
Bilindiği
gibi Anayasa Mahkemesinin 7 Ocak 2015 tarihli kararıyla, 5434 sayılı Kanun’un
89’uncu maddesinin dördüncü fıkrasının birinci cümlesindeki “Verilecek emekli
ikramiyesinin hesabında otuz fiili hizmet yılından fazla sürelerin dikkate
alınmayacağı” ibaresi iptal edilmiştir. İptal kararının yürürlüğe girmesiyle 7
Ocak 2015 ve sonrasında emekli olanlara hizmetlerinin otuz yıldan fazla olan
süreleri için emekli ikramiyesi ödenmesi mümkün hâle gelmiştir. Bu doğrultuda,
Milliyetçi Hareket Partisi olarak konuyu denetim yollarını kullanarak Meclis
gündemine taşıdık, kanun teklifleri vererek de emeklilerimizin
mağduriyetlerinin giderilmesi için çaba sarf ettik ancak bu girişimlerimiz
bugüne kadar karşılık bulmadı. Oysa Anayasa Mahkemesinin iptal kararına uygun
bir düzenleme çok daha önceki bir tarihte Türkiye Büyük Millet Meclisi
gündemine getirilmiş olsaydı hem hak sahibi kimselerin yargıya başvurmaları
önlenebilir hem de tamamına yakını Sosyal Güvenlik Kurumu aleyhine sonuçlandığı
anlaşılan bu davalar nedeniyle kurumun ödediği yargılama giderlerinin önüne
geçilmiş olurdu. 
Geç
de olsa yapılan bu düzenlemede ise ödemelerin güncellenmemesi, beklenti içinde
olan geniş emekli kitlesini hayal kırıklığına uğratmıştır. Komisyondaki “her
yıl için 50 liradan, toplamda 100 liradan az olmamak üzere ödeme yapılması”
yönündeki önerge bu anlamda yeterli olmamıştır. 
Milliyetçi
Hareket Partisi olarak, ikramiye ödemelerinin güncellenerek bugünkü katsayılar
esas alınmak suretiyle ödenmesi yönündeki önergemiz maalesef reddedilmiştir.
Oysa hakkaniyetli bir yaklaşım, emekli olunan tarihte alınan ikramiye tutarını,
o tarihteki satın alma gücüyle ilişkilendiren bir hesaplama yapılmasını
gerektirmektedir. Yine, 7.500 liranın altındaki ödemeler için herhangi bir faiz
işletilmeyecek olması, bu düzenlemenin ilgililere faydasının yok denecek
seviyede olacağı anlamına gelmektedir.
Mesela
2008 yılından önceki tarihlerde emekli olmuş bulunan tüm hizmetlilerin alacağı
yıllık fark 100 liranın altında olacağından, binlerce emekliye fiks 100 lira
ödenecektir. Oysa bizim önerdiğimiz şekilde güncelleme yapılmış olsaydı, aynı
emekliye yıllık 2.192 lira ödenecekti. Birçok memur emeklisi için de aynı
mağduriyet söz konusudur. Bu sebeple, emeklilerimize güncelleme yapılarak ödeme
yapılması akıl, hukuk ve adalet anlayışının bir gereği olacaktır.
Ayrıca,
konuya ilişkin dava açmış olanlara, idari başvuru tarihinden itibaren kanuni
faiz işletilerek ikramiye ödenecek olması, dava açanlar ile açmayanlar
bakımından farklı ikramiye rakamlarının görülmesine ve faiz ödenip ödenmemesine
bağlı olarak eşitsizliğe neden olacaktır.
Değerli
milletvekilleri, tasarıda düzenlenen birkaç hususa da değinmek istiyorum:
Engellilere
yönelik evde bakım yardımı uygulamasında, gerçeğe aykırı belge ve sağlık kurulu
raporu kullanımı nedeniyle yapılan ödemeler hariç olmak üzere, fazla ve yersiz
ödenen tutarların ve faizlerinin terkin edilmesi öngörülmektedir. Engelliler
için yapılan bu düzenlemeyi olumlu bulmakla birlikte temel problemi ortadan
kaldırmayacağını değerlendiriyoruz. Zira, sorun teşkil eden husus, aylık
verilmesinde aile gelirinin esas alınması uygulamasıdır. Bize göre aylık
bağlanmasında engellinin kendi gelirinin esas alınması gerekmektedir.
Bir
başka husus, gümrük mevzuatına aykırı edinilmiş bulunan araçlarla ilgilidir.
Esasen usulsüz olarak ülkeye sokulan araçları getirenlerin bu usulsüzlükten
sorumlu tutulması hukuka uygun olacaktır. Düzenlemeyle, bilmeden araçları satın
alan vatandaşlarımız bu usulsüzlüğe ortak edilmekte, bir ödeme yükümlülüğüyle
karşı karşıya bırakılarak yeni bir mağduriyete sebep olunmaktadır.
Diğer
taraftan, tasarıdaki bazı düzenlemeler hazineye ve kamu kurumlarına ait taşınmazların
belirli vakıflara aktarılmasına imkân vermektedir. Bilindiği gibi, son günlerde
Türkiye, vakıf ve derneklere ait öğrenci yurtlarında yaşanan olumsuz olaylar ve
gelişmeler nedeniyle öğrencilerin barınmasının nasıl olması gerektiği konusunu
tartışmaktadır. Bize göre isteyen her öğrencinin barındırılabileceği bir
kapasitenin devlet tarafından temini şarttır. Öte yandan hâlen hazineye ve kamu
kurumlarına ait yerlerin bu tür vakıflara bedelsiz verilmesi, belli vakıflara
özel ilişkilerle kamu kaynaklarının aktarılabileceği kaygısını akla
getirmektedir. Bu kaygıyı giderecek bir açıklık ve katılımcı anlayışla tahsis
yapılması ise tasarıda bulunmamaktadır.
Son
olarak, özellikle gemi ve gemicilere yönelik olarak getirilen kolaylıkların
kamyoncularımıza, otobüs, dolmuş ve taksi kullanan şoför esnafına da
sağlanmasını istiyoruz.
Bu
düşüncelerle kanun tasarısının hayırlı olmasını diliyor, hepinizi saygıyla
selamlıyorum. (MHP sıralarından alkışlar)
BAŞKAN
– Teşekkür ederim Sayın Aksu.
Birinci
bölüm üzerinde Cumhuriyet Halk Partisi Grubu adına Mehmet Bekaroğlu, İstanbul
Milletvekili.
Buyurunuz
Sayın Bekaroğlu. (CHP sıralarından alkışlar) 
CHP
GRUBU ADINA MEHMET BEKAROĞLU (İstanbul) – Sayın Başkan, değerli
milletvekilleri; hepinizi saygıyla selamlıyorum.
Bu,
1 Kasımdan bu yana 3’üncü, 4’üncü torba. Hükûmet böyle panik şeklinde ekonomiyi
düzeltmek için tedbirler alıyor sürekli olarak. Yatırım ortamını iyileştirmekle
ilgili dünya kadar teşvik getirdi. Öyle ki bütün vergilerden vazgeçti, arsa
verdi. Öyle bir noktaya geldi ki “Kuruyoruz işletmeyi, al, on sene de vergi
verme.” noktasına kadar getirdi. Yetmedi, şimdi yeni bir torbayla karşı
karşıyayız. Aslında isim de çok enteresan seçilmiş. Emekli Sandığı Kanunu ve
Bazı Kanun ve Kanun Hükmündeki Kararnameler… Yani, uzunluğu bir tarafa, sanki
emeklilerle ilgili bir şey yapılıyormuş gibi geliyor ama 19 yasada yapılan bu
değişiklikler öyle emekliler, dar gelirliler için çok fazla bir şey getirmiyor;
yine, imkânları, durumları iyi olanlar için geliyor. Özellikle, defalarca, gemi
sahipleri, yat sahipleri, kotra sahipleriyle ilgili yapılan bu değişikliklere
şaşıyorum. Bir çekiliyor ama öbüründe tekrar geri getiriyorlar. Ne oluyor?
Böyle bir durum var. 
Değerli
arkadaşlar, bu yama bohça tutmuyor, gerçekten bohça tutmuyor; ne yaparsanız
yapın, işlemiyor. Bu kadar, bunca yapılan değişikliklere rağmen ekonomi yine
iyi gitmiyor. Aslında amaç, işte, ekonomi düzelecek, yatırım ortamı iyileşecek,
dolayısıyla istihdam artacak gibi argümanlarla bunlar getirildi ama olmadı. 
Bakın,
veriler ortada, son üç çeyrekten beri Türkiye küçülüyor, küçülüyor Türkiye.
4’üncü çeyrekle ilgili yapılan araştırmalar ve projeksiyonlar işin çok da iyi
olmadığını gösteriyor.
Şimdi,
biraz evvel TÜİK rakamları tartışıldı, TÜİK’in millî geliri artırması tartışıldı;
gerçekten, Sayın Bakan, işte, “Ben kefilim.” noktasına getirdi. “Burada
söylenen her şey doğrudur…” Sayın Bakan, Türkiye’de tasarrufun olmadığı ortada,
bu konuyla ilgili getirdiğiniz yasalara gerekçe olarak bile sundunuz ama şimdi
diyorsunuz ki: “TÜİK iyi şeyler yaptı.” Eğer Türkiye’de tasarruf oranı
gerçekten yüzde 25 ise şu elimizdeki rakamlar ne değerli arkadaşlarım? Sayın
bakanlar, kim çıkıyorsa, Hükûmet yetkilileri hep 2002 ile 2016’yı
karşılaştırıyor. Şimdi ben size karşılaştırayım: 2002 devlet iç-dış borç
toplamı 242,7 milyar TL; 2016, 677,7 milyar TL. İç borç stoku 149,9 milyar TL;
2016, 440 milyar TL. Aralık 2002 dış borç stoku 129 milyar dolar; Aralık 2016,
406 milyar dolar. Bunlar gidiyor. Özellikle de özel sektörle ilgili gerçekten
vahim rakamlar var. Özel sektörün dış kredi borcu 43 milyar dolardan 289 milyar
dolara çıktı. Sadece bunlar değil tabii, faiz ödemeleri, cari açıkla toplanan
para 600 milyar doları buluyor. Faize ödenen paralar. Özelleştirmeyle gelen 60
küsur milyar dolar var ve ekonomik tablo ortada. 1 trilyon dolar kaynak
kullandınız değerli arkadaşlar, on beş yılda 1 trilyon kaynak kullandınız ve
Türkiye ekonomisi krize giriyor. Eğer 4’üncü çeyrekte de aynı rakamlar gelirse
gerçekten ekonomi krizde demektir. 
Değerli
arkadaşlarım, sürekli olarak iyi tablolar ortaya çiziliyor. Geçenlerde, daha
dün sanıyorum, grup toplantısında Sayın Başbakan çıktı, çok tozpembe bir tablo
anlattıktan sonra “Evet, ufak tefek problemler var ama bütün bu problemleri
halledecek tedbirleri de aldık.” diyor. Sayın Bostancı, sizin tedbirler
Nasrettin Hoca tedbirleri gibi. Hani, biliyorsunuz, Hoca’nın alacakları var,
sürekli sıkıştırıyorlar. Evin önünde bir dikenli tel, buradan koyun geçecek,
yünler takılacak, bunları işleteceğiz, satacağız, güleceğiz. Adam çıldıracak,
gülüyor, “Peşin parayı gördün, gülüyorsun.” diyor. Sizin durumunuz böyle.
Şimdi
diyorsunuz ki: Biz, 250 milyar TL’lik bir kaynak oluşturuyoruz. Biz Plan ve
Bütçe Komisyonunda Sayın Bakana defalarca sorduk: Nasıl bir kaynak bu, nasıl
olacak, nerede bu para? İşte, 25 milyar TL’si… Peki, nerede? Hiçbir şekilde
şeyden borç almadan, başka bir kaynak kullanmadan, bütçe imkânlarıyla falan,
böyle bir şey yok, böyle bir şey yok. Yani bir kredi garantisi getiriliyor,
bunu millete açık açık söyleyeceksiniz.
Aynı
şekilde bu düzenlemeyle getirmiş olduğunuz sicil affının da gerçekten sicil
affı olmadığını insanlara söyleyeceksiniz. Belki psikolojik bir ortam
oluşturmaya çalışıyorsunuz ama hayal kırıklıklarıyla sonuçlanabilir bütün
bunlar. Çok sayıda insan iflas etmiş durumda, zor durumda ve bunlar bankalara
gidecekler “Sicil affı oldu, bizim kalan borçlarımızı yapılandıralım, yeni
krediler…” diyecekler, hayal kırıklıkları yaşanacak değerli arkadaşlarım. 
Bu
yasayla ilgili çok değişik maddelerde, kanun maddelerinde değişiklikler
yapılıyor. Bunlardan bir tanesi de, çok önemli, dikkat çekicidir, kamuya ait
olan taşınmazlar, arsalar, hatta kıyılar, vadiler bile birtakım vakıflara
ücretsiz kırk dokuz yıllığına verilebilecek. Değerli arkadaşlarım, sizinle
ilgili en önemli problem gerçekten iktidar anlayışınızdır, siyaset
anlayışınızdır. Sizin siyaset tarzınız da birikim ve tahakkümün üzerine
kuruluyor. Kamu imkânlarıyla, devlet imkânlarıyla statü elde etmek, oradan
birikim elde etmek, birikim elde edince, bir adım öne çıkınca da aşağıda
kalanlara, geride kalanlara tahakküm etmek. Bu, temel problemdir; aslında bu
Türk siyasetinin temel problemidir, siz de aynı hastalığa yakalanmış
durumdasınız. Oysa, siyasetin temel amacı adalettir değerli arkadaşlarım yani
herkesin güvenliği, herkesin ekmeği, refahı ve herkesin özgürlüğü. Böyle olunca
işler iyi gider ama maalesef böyle değil. 
Değerli
arkadaşlarım, şimdi size kısa bir paragraf okuyacağım. Diyor ki birisi: “Bizim
iktidarımızda, ekonomik istikrarı sağlamış, rekabetçi bir piyasa yapısı
oluşmuş, sürdürülebilir bir kalkınma ortamı yakalanmış, bunun nimetlerini adil
bir şekilde dağıtan, yoksulluk ve yolsuzluğun giderildiği, özgür ve müreffeh
insanların barış içinde yaşadığı, çağdaş dünyayla entegre olmuş, farklılıkların
çatışma kaynağı değil, zenginlik olarak algılandığı ve bu anlayışla yeni bir
dünyanın inşasına katkıda bulunan ve böyle bir dünya içinde itibarlı,
demokratik, Doğu ve Batı’nın bir arada hayat bulduğu bir Türkiye vizyonu hayata
geçirilecektir.” Ne zaman söyleniyor biliyor musunuz bu sözler arkadaşlar?
2002’de; tarihini de tam olarak vereyim, 16 Kasım 2002. Kim söylemiş dersiniz?
O zamanın Adalet ve Kalkınma Partisinin Genel Başkanı söylemiştir. Peki,
arkadaşlar, şu anda ne konuşuyoruz, ne yapıyoruz, Türkiye nereye gidiyor?
Herkes “Türkiye nereye gidiyor?” diye soruyor. Ekonomi ortada zaten, rakamlar
ortada, konuşuyoruz. Artık, makroekonomik rakamlarla falan bile kimseyi ikna
edemiyorsunuz, her şey ortada; sadece ekonomiyle ilgili değil, demokrasiyle
ilgili, iç barışla, barışla ilgili, Türkiye'nin uluslararası ilişkileriyle
ilgili her şey ortada. 
Bakın,
7 Haziranda iktidarı paylaşmayı asla kabul etmediniz, paylaşmadınız iktidarı
çünkü siz siyaseti birikim ve tahakkümün aracı olarak kullanıyorsunuz. Eğer siz
siyaseti herkesin güvenliği, herkesin özgürlüğü, herkesin ekmeği amacıyla
yapsaydınız iktidarı paylaşırdınız. Ne dediniz o zaman? Nasıl 1 Kasıma
geldiniz? 1 Kasıma gelirken yaptığınız şey şuydu: “Efendim, Türkiye'de huzur
bozulmaya başladı, terör artmaya başladı, gerginlikler artmaya başladı, ekonomi
de iyi gitmiyor; dolayısıyla tek parti iktidarına ihtiyaç var.” dediniz ve o
günden bugüne, daha evvel olduğu gibi, yapamadığınız hiçbir şey yok; usulleri
çiğnediniz, Anayasa'yı çiğnediniz, torbalar doldurdunuz, getirdiniz, her şey
yaptınız. Buna rağmen, 1 Kasımdan bu yana ekonomi nereye geldi, demokrasi
nereye geldi, iç barış nerede, Türkiye'nin uluslararası ilişkileri nerede,
terör ne noktada, ne kadar insan kaybettik, hepsi ortada. Şimdi, bütün bunlar
yetmemiş, diyorsunuz ki: “Tek parti yönetimi.” 
Değerli
arkadaşlarım, şimdi soruyorum: siz “Tek insan yönetimi.” diyorsunuz,
“Parlamenter sistemle olmadı.” diyorsunuz ama birisi çıksın, anlatsın,
“Parlamenter sistem şurada bizi engelledi.” Hayır, her şeyi yaptınız. Zaten
fiilî bir başkanlık sistemi devam ediyor. Buna rağmen Türkiye'de ekonomide
istikrarsızlık var; buna rağmen demokrasiyle ilgili, haklarla ilgili,
özgürlüklerle ilgili problemler var; buna rağmen insanlar tedirgin; buna rağmen
insanlar gelecek göremiyor. “Bu ülkede ben ve çoluk çocuğum on sene sonra, on
beş sene sonra kendi yaşam tarzıyla, kendi özellikleriyle, kimliğiyle rahat bir
şekilde yaşayabilir mi, böyle bir gelecek var mı?” sorusuna gerçekten “Vardır.”
cevabı veremiyor değerli arkadaşlarım. Çok ciddi sorunlarla, sıkıntılarla
Türkiye karşı karşıya. Bu paket bunu aslında açıkça gösteriyor, bundan önce
gelen paket de aslında açıkça gösteriyor. Gerçekten, artık bohça yama tutmuyor,
ne yaparsanız yapın yama tutmuyor. Yapılacak şey şudur değerli arkadaşlarım:
Buraya nasıl geldik sorusunu sorup bunun cevabını vereceksiniz,
demokrasisinden, haklarından, özgürlüklerinden ve ekonomide de yapılması
gerekli yapısal kararları alacaksınız, ondan sonra Türkiye belki düze çıkar.
Saygılarımı
sunuyorum. (CHP sıralarından alkışlar) 
BAŞKAN
– Teşekkür ederim Sayın Bekaroğlu. 
Birinci
bölüm üzerinde Halkların Demokratik Partisi Grubu adına Mehmet Emin Adıyaman,
Iğdır Milletvekili.
Buyurunuz
Sayın Adıyaman. (HDP sıralarından alkışlar) 
HDP
GRUBU ADINA MEHMET EMİN ADIYAMAN (Iğdır) – Sayın Başkan, değerli
milletvekilleri; Türkiye Cumhuriyeti Emekli Sandığı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
birinci bölümü hakkında Halkların Demokratik Partisi Grubu adına söz almış
bulunmaktayım. Hepinizi saygıyla selamlıyorum. 
Değerli
milletvekilleri, AK PARTİ, on dört yıldır iktidarda. Daha önceki yasama
dönemlerini bilmiyoruz ama gerek daha önceki yasama dönemlerinde -takip
ettiğimiz kadarıyla- gerekse 26’ncı Yasama Döneminde gerek dönemin Başbakanı
gerekse Hükûmette görevli olan yetkililer, bakanlar her seferinde bu torba
yasalar Meclise geldiğinde bunun son olacağı, bir daha torba yasaların Meclise
gelmeyeceği şeklinde beyanlarda bulundular. Aslında hukuk tekniği bakımından
yasamanın yasa yapma yetkisi yani bu Parlamentonun yasa koyma yetkisi, tam
anlamıyla Parlamento üyelerinin Parlamentoya gelen her kanuni düzenleme
konusunda tam bir bilgiye sahip olmasını gerektirir ki halkın iradesi,
yurttaşın iradesi, kanuna tam anlamıyla yansımış olsun yani kanunda kristalize
olan, ortaya çıkan o yasal biçim, Parlamento üyelerinin tam anlamıyla özgür
iradelerinin bir yansıması şeklinde olsun. Ama maalesef, torba yasa
düzenlemesiyle, hem kanun yapma tekniği açısından hem yurttaşın iradesinin
kanuna yansıması açısından hem de her bir milletvekilinin, özgür iradesiyle,
söz konusu yasal düzenlemenin lehine veya aleyhine oy kullanması önünde engel
teşkil eder. 
Mesela,
önümüze gelen 446 sayılı Yasa Tasarısı’nda kanun ve kanun hükmünde kararnamelerle
toplam 22 kanunda değişiklik söz konusu. Şimdi bir düşünün bakalım, her biri
ayrı kanuna konu olan farklı alanları kapsayan ve kimisi bir cümle, kimisi bir
paragrafı kapsayan bir kanun değişikliğini bir milletvekili, 22 kanunu ayrı
ayrı mukayese edecek, 22 ayrı kanunla torba yasadaki her bir fıkrayı ya da
maddeyi karşılaştıracak; kaldı ki o değişikliği de söz konusu temel kanundaki
diğer maddelerle mukayese edecek ve kanun sistematiği açısından birbirleriyle
çelişmeyen, birbirleriyle aynı paralelde, birbirini tamamlayan genel ve soyut
bir düzenleme ortaya çıkmış olsun. Maalesef böyle bir durum söz konusu değil.
Ki ben inanıyorum, şu anda Parlamentoda olan milletvekili arkadaşların yüzde
80’i, bu torba yasadaki 38 maddenin her birinin ait olduğu kanunu ve kanundaki
konumunu, ne ifade ettiğini bilebilecek durumda değil. Bunu bilmesi zaten
mümkün değil. Bu, neye benziyor? Elimizde, önümüzde bir sepet var, işte armut,
portakal, domates, mandalina, biraz ceviz, biraz fındık, ne bulduysak
dolduruyoruz, evet sepetimiz doldu, haydi gidiyoruz. 
Bakın,
daha beş ay önce bu Mecliste, yine torba yasa şeklinde bir düzenleme geçmiş, 15
Temmuz 2016 tarihinde 480 sayılı Damga Vergisi Kanunu ve Harçlar Vergisi
Kanunu. Yine bu mantaliteyle, yine bu mantıkla bir torba yasa içerisinde
geçirilmiş. Burada milletvekillerinin, özellikle iktidar partisinin çoğunluk
olmasından kaynaklı “el kaldır, el indir” yöntemiyle yasa kabul edilmiş ama bir
torba yasa içerisinde bu kanunu getiren Hükûmet, bu düzenlemeye ancak beş ay
dayanabilmiş. Beş ay sonra kendi düzenlemiş olduğu yasal düzenlemeyi yeniden
düzenlemek zorunda kalıyor. 
Değerli
arkadaşlar, bu Parlamentonun yapması gereken kanunların beş aylık değil, üç
aylık, bir yıllık değil, genel, soyut ve adrese teslim olmayan, tüm halkı ilgilendiren
ve gerçekten yurttaşların iradesini bilinçli olarak ifade eden, yasalara
yansıtan bir iradeyle ortaya çıkması gerekiyor ama maalesef biz bunu
görmüyoruz. 
Kanunun
başlığında ne var? Emekli Sandığı Kanunu. Emekli Sandığı Kanunu’nun sadece 1
maddesinde değişiklik var. Peki, bu değişikliği iktidar partisi rızai olarak mı
değiştiriyor, gönüllü olarak mı değiştiriyor? Gerçekten emeklileri çok sevdiği,
emeklilere -hani şu anda kullanılıyor “emeklilere müjde”- müjde vermek için mi
bu değişikliği yapıyor? Hayır, mecburen yapıyor. Çünkü yüzlerce emekli, mağdur
olduğundan, onlarca dava açtığından, yüzlerce dava açtığından ve Anayasa
Mahkemesinin iptal kararı da içtihat hükmünde olduğundan, yüzlerce davada
bilirkişi marifetiyle emekliler, ciddi paralar kazanacaktır çünkü mahkemeler
buradaki düzenleme gibi 50 lirayla emeklileri defetmeyecek, bilirkişi
marifetiyle gerçek hak ettikleri ikramiyeleri neyse onu verecektir. İşte bunun
da önünü kesmek adına ve Anayasa Mahkemesinin iptal kararı karşısında Hükûmetin
yapması gereken tek şey var: Bu yasal düzenlemeyi yapmak... Anayasa
Mahkemesinin içtihadı karşısında, iptal kararı karşısında bu yasal düzenlemeyi
yapan Hükûmet, bir tek emeklilerin lehine gibi gözüken bu düzenlemeyle, 22
kanun ve kanun hükmünde kararnamedeki değişiklikle aslında sermayeyi kurtarmaya
çalışmakta. Türkiye'nin giderek daha da içinden çıkılmaz bir kriz sürecinde,
yandaş sermayeyi veya adrese teslim yasal değişiklikle belli sermaye gruplarını
kurtarmaya, onları… Bu kriz sürecinde, yoksulun, emekçinin, fakirin fukaranın
vergi olarak, alın teri olarak kazancından kesilen vergilerden elde edilen kamu
kaynakları, bir şekilde bu kesimlere aktarılmış olacaktır. 
Değerli
arkadaşlar, usul açısından da bu kanun, hukuk mantığına, kanun yapma tekniğine
aykırı. Bakın, bu kanunda mevcut düzenlemelerin esasen ihtisas komisyonları
birden çoktur. Bu ihtisas komisyonları, maddelerin içeriği itibarıyla,
kapsadığı alan itibarıyla, Bayındırlık, İmar, Ulaştırma ve Turizm; Sağlık,
Aile, Çalışma ve Sosyal İşler Komisyonu; Tarım, Orman ve Köyişleri gibi uzman
komisyonların detaylı olarak inceleyeceği ve üzerinde kamuoyunun bilgisinin
olacağı, milletvekillerinin bilgilendirileceği komisyonlar baypas ediliyor ve
bu baypastan sonra tek bir komisyondan alelacele Parlamentonun huzuruna
getiriliyor. Tabii, burada bir amaç var. Amaç nedir? Her zaman AKP’nin yaptığı
gibi, halkın duygularında algılar yaratarak iyi bir şey yapıyormuş gibi,
başlığında, işte, emeklilere yönelik bir düzenlemeymiş gibi bir algı yaratarak
ama aslında bir tek madde altında hem sermayeyi el değiştirmek ama aynı zamanda
var olan yandaş sermayeyi de güçlendirerek, onları koruyarak kamu kaynaklarını
bu alanlara aktarmaya yönelik bir düzenleme. 
Biz,
bu düzenlemenin halkımızın çıkarlarına, emekçilerin, memurların, çalışanların,
işçilerin menfaatine olmadığını, bu düzenlemenin tamamen sermayeye ve sermaye
sahiplerine, iktidarın yandaş şirketlerine adrese teslim düzenlemeler olduğuna
inandığımızdan olumsuz oy vereceğimizi ifade ediyor, saygılarımı sunuyorum.
(HDP sıralarından alkışlar) 
BAŞKAN
– Teşekkür ederim Sayın Adıyaman. 
MAHMUT
TANAL (İstanbul) – Sayın Başkanım…
BAŞKAN
– Sayın Tanal…
MAHMUT
TANAL (İstanbul) – Hatip şöyle bir sataşmada bulundu, dedi ki: “Burada bulunan
milletvekillerinin bu tasarıyı okuduklarını ben zannetmiyorum, bir şey
anladıklarını da zannetmiyorum.” Ve onun üzerine…
MÜSLÜM
DOĞAN (İzmir) – Bazı milletvekilleri… Bazı milletvekilleri…
MAHMUT
TANAL (İstanbul) – Ama özellikle bunu iktidar partisi milletvekillerine diyor
ama Parlamentoda hepimiz de bulunuyoruz yani.
MEHMET
EMİN ADIYAMAN (Iğdır) – Efendim, hepsine sataştım. 
MAHMUT
TANAL (İstanbul) – Gayet de ben bu tasarıyı okudum, biliyorum ve onun için bu
sataşmadan dolayı ben söz istiyorum.
BAŞKAN
– Sayın Tanal, Sayın Adıyaman sizi hariç tutmuştur, eminim.
MAHMUT
TANAL (İstanbul) – Peki, teşekkür ediyorum.
OSMAN
AŞKIN BAK (Rize) – Biz de okuduk biliyoruz. Sicil affı başta olmak üzere,
esnafın beklediği şeyler geliyor, bize anlatmayın.
MAHMUT
TOĞRUL (Gaziantep) – Sen hiç anlamamışsındır Osman, hiç anlamamışsındır sen.
BAŞKAN
- Şimdi, birinci bölüm üzerinde şahsı adına söz talep eden sayın
milletvekillerine söz vereceğim.
Şahsı
adına ilk konuşmacı Şahap Kavcıoğlu, Bayburt Milletvekili.
Buyurunuz
Sayın Kavcıoğlu. (AK PARTİ sıralarından alkışlar) 
ŞAHAP
KAVCIOĞLU (Bayburt) – Değerli Başkanım, kıymetli milletvekillerim; 446 sıra
sayılı Türkiye Cumhuriyeti Emekli Sandığı Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı hakkında söz
almış bulunmaktayım. 
Öncelikle,
geçen günlerde şehit olan askerlerimize, vatandaşlarımıza, yılbaşı gecesi yine
Reina’da bir silahlı saldırı sonucu ölen vatandaşlarımıza, misafirlerimize
Allah’tan rahmet diliyorum. Bu vesileyle de gecenin bu saatinde hepinizi
saygıyla selamlıyorum.
Şimdi,
şöyle bir baktığımız zaman, bizim, torba yasada, özellikle Plan Bütçede
konuştuğumuz ve gündeme getirdiğimiz konular. Tabii, farklı da olsa en
önemlisi, Türkiye’nin geçmiş altı yedi ayda yaşadığı sıkıntılar veya Türkiye’ye
yaşatılmaya çalışılan sıkıntılar neticesinde yaratılmaya çalışılan kaosa özgü
alınan tedbirler öncelikle torba yasada da yerini almıştır. 
Bunların
başında, tabii, torba yasada, özellikle ekonomik olarak Türkiye’yi girdaba
sokup sıkıntı yaratılmaya çalışılan 15 Temmuzdan sonraki olayların neticesinde
bizim en önemli kararlarımız özellikle finans kesiminde alınmıştır. Bunlardan
en önemlisi, en son dönem Ekonomi Koordinasyon Kurulunda alınan kararlar.
Türkiye'deki ekonomiyi çok canlı tutması yönünde önemli kararlar alınmıştır. 
Biraz
önceki konuşmalarda, hatiplerin en önemli konuştukları ve “Nereden bulunacak?”
diye söyledikleri kaynaklardan özellikle Kredi Garanti Fonu kefaletiyle 250
milyar bir kredi kaynağı oluşturulmasıyla ilgili eleştirilerde… Bunu Plan
Bütçede de biz konuştuk. Bu, tabii, daha önceki, 2008’deki krizde de daha küçük
bir meblağla yapılan Hazine garantili kaynaklardan yapılmıştı, olumlu
sonuçlarla neticelenmişti. Şimdi, bu sefer 250 milyarlık bir kaynak. Burada,
Kredi Garanti Fonu kefaletiyle oluşturulan bu kaynağın… Aslında hep
söylediğimiz, KOBİ’lerin özellikle teminat neticesinde, teminatlarının yetersiz
olması neticesinde krediye erişim noktasında sıkıntı yaşamalarından dolayı bu
sıkıntıların giderilmesi için Kredi Garanti Fonu kefaletinin gündeme sokulmasıdır.
Burada oluşturulan kaynağın Hazineye külfeti sadece yaklaşık 17,5 milyardır.
Buradaki temel şey de… Bütün verilen kredilerin batacağını düşündüğümüzde -ki
bankacılıkta böyle bir şey yoktur- yani ne verilen tüm mevduatların birden
çekilmesi ne de verilen kredilerin tamamen batacağı varsayımı doğru bir
yaklaşım değildir. Ama bununla birlikte, bu kaynakta, yine, bankacılık
bilançosuna baktığımızda, şu an yaklaşık 1 milyar 700 milyonluk bir kredi
kullanımı karşısında, bankacılığın pasifinde yaklaşık 400-450 milyar daha
verebileceğimiz kaynak olduğunu görürüz. Bu, dolayısıyla, teminat bacağı
halledildiğinde KOBİ’lerin, esnafın bu kredi erişim noktasında bunlardan
faydalanması için, bunların gelişimi için önemli bir kaynak sağlanmış
olacaktır.
Yine,
özellikle, Türkiye’nin şu an EXİMBANK kredilerine baktığımızda, dış ticaret
anlamında, Türkiye, iki üç saat zaman farkıyla yaklaşık 1,5 milyar nüfusun
olduğu, 2,5 trilyon dolarlık millî gelir ve 8 trilyon dolarlık bir ticaret
hacmi üzerinde oturuyor. Yaklaşık 18 trilyon dolarlık bir pazardan pay
alabilmek için EXİMBANK’ın sermayesi artırılıyor. Yine, yurt dışı
müteahhitliklerle ilgili verilecek kredilerde faiz yükü tamamen Ekonomi
Bakanlığı tarafından karşılanacak. Yine, yurt dışı müteahhitliklere verilen
kredilerde, aynı şekilde, imkânlar genişletiliyor.
Dolayısıyla,
Türkiye’nin önümüzdeki dönemde, bu alınan kararlar neticesinde büyümesi
noktasında reel sektörüne çok önemli katkı sağlayacaktır. Özellikle, iki üç
nesildir yetiştirilen, oluşturulan bu firmalarımızın böyle…
(Mikrofon
otomatik cihaz tarafından kapatıldı)
ŞAHAP
KAVCIOĞLU (Devamla) - …bu dönemlerde çarçur edilmesi doğru bir yaklaşım değil.
Alınan bu kararlarla bu firmaların hayatiyetlerini en iyi şekilde devam
ettirmesini sağlamış olacağız.
Bu
vesileyle, tekrar, bu kanunun ülkemize hayırlı uğurlu olmasını diliyor,
hepinize saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Kavcıoğlu.
Şahsı
adına ikinci konuşmacı Erhan Usta, Samsun Milletvekili.
Buyurunuz
Sayın Usta. (MHP sıralarından alkışlar)
ERHAN
USTA (Samsun) – Teşekkür ederim Sayın Başkan.
Sayın
Başkan, değerli milletvekilleri; az önce soru-cevap kısmında Sayın Maliye
Bakanının, yine, bu, TÜİK’in GSYH revizeleriyle ilgili bir kısım ifadeleri
oldu. Aslında ben ona cevap mahiyetinde bir şeyler söylemek için söz almıştım
ama şimdi Bakan gitti. Neyse, Bakan gitti ama bir Bakanımız var. Ben, yine,
tasarladığım şekilde görüşlerimi ifade edeceğim. 
Şimdi,
Sayın Bakan, maliye politikası kısmını -bu artık pehlivan tefrikası gibi olacak-
bu akşam birkaç defa konuşacağız. Arkadaşlar, kusura bakmayın çünkü -belki
hatırlayan arkadaşlar olacaktır- ben iki defa on dakika konuştuğumu
hatırlıyorum, ara ara da bu konuyu hep görüştük. Yani bir siyasetçi gibi değil
de bir teknisyen gibi, konuyu bir siyasi konu olarak değil, bir teknik konu
olarak ele alarak burada görüşlerimizi ifade ettik. Şu anda daha karşımıza bunu
teknik olarak ifade eden kimse çıkmadı. Sayın Bakan “Güvenin.” diyor, güvenelim
de yani şimdi, ortada koca koca sorular var. Bu soruların cevabını kim verecek?
Birazdan önergelerin bir tanesinde konuşacağım, o zaman belki biraz daha iyi
kavrayacağız meseleyi. Yani bu öyle hayati sonuçları doğuracak ki bütün
politikalarımızı değiştirmemiz gerekecek. Eskiden düşüyor dediğimiz şeylerin
şimdi yukarıya doğru çıktığını görüyoruz. Birazdan grafiklerle onları size
göstermeye çalışacağım. 
Dolayısıyla,
TÜİK konusu çok önemlidir. Bakın, bütün kurumlar çok önemlidir. Biz burada
defalarca -başka arkadaşlarımızla- kurumlarımızın itibarını korumamız
gerektiğini, kurumlar üzerinde çok hassas olmamız gerektiğini, ülkeleri ayakta
tutan unsurların kurumlar olduğunu ifade ettik. Hatta bir anımı da söyledim,
OECD’de bir toplantıda, 2009’da tam, küresel krizin en yoğun olduğu zamanda,
işte, Amerika battı batacak derken, Bayan Clinton orada konuşmasında dedi ki:
“Biz bu krizi aşarız çünkü güçlü kurumlarımız var.” Yani kurumlar böyle önemli
meselelerdir, kurumların Türkiye’de ne hâle geldiğini görüyoruz. Şimdi, hiç
olmazsa TÜİK’in itibarı zedelenmesin diye, eski bir teknisyen olarak, TÜİK’le
çok yakından çalışmış birisi olarak -benim çalıştığım Bakanlığın bağlı
kuruluşudur TÜİK, belki 10 defa TÜİK’le ben teknisyenliğim zamanında telefonla
görüşen birisiyim yani oradaki arkadaşların birçoğunu da tanırım- dikkat
ederseniz TÜİK’in özerkliği konusunda çok ciddi vurgu yapıyoruz, vekâletle
yürütülmesin TÜİK diyoruz, oradaki arkadaşların ücret durumlarını defalarca
gündeme getirdik. Yani TÜİK’in güvenilirliği meselesi önemli ama burada, tabii,
TÜİK’in güvenilirliği önemli de TÜİK’in, itibarına bizim kadar kendisi de sahip
çıkması lazım ve Hükûmetin sahip çıkması lazım. 
Şimdi,
TÜİK yeni bir şey açıkladı, birazdan sonuçlarını konuşacağız vaktimiz oldukça
ancak bu, hakikaten hiçbir şekilde kabul edilebilir, anlaşılabilir değil; kendi
verileriyle uyumsuz. Yani TÜİK diyor ki, büyümeleri revize ediyor. Mesela
arkadaşlar, hiçbir revizyonda -geriye doğru bütün revizyonları inceleyin-
birtakım meseleler yani birtakım rakamlar diyelim ki düzey olarak artırılır.
Bir şeyi yanlış ölçüyorsunuzdur, onları düzey olarak artırırsınız, millî gelir
artar ama bir yıldan öbür yıla geçişlerde radikal değişiklikler olmaz. Örneğin
ne yapıyordu? Bakın, 1999… Bir de bu serinin kendi içerisinde kırılma var
diyorum. Burası çok önemli yani seri, geçmiş serilerle kırılıyor. Yani 2015’i
açıkladılar şimdi, 1998 öncesiyle zaten kırılıyor ama 1998-2105 döneminde de
ciddi kırılma var. 
Bakın,
1998-2010 yılları arasında millî gelir büyümesindeki değişim -yani büyümeleri
de revize ediyorlar ya şimdi- sadece 0,1 puan, yıllık ortalamada. Yani bu,
anlaşılabilir; ortalaması da 0,1 puan büyümede bir değişim var ama 2010’dan
sonraki dönemde -esas orada bir sıkıntı var- 2,7; her yıl ortalama büyümeyi
artırıyorsunuz. Bakın, millî gelir artırma değil, millî gelir yüzde 19,7
artıyor en son yılda. İlk yılda yüzde 2,4, ilk yılda şu kadarcık bir artış
yapıyorsunuz yüzde olarak, son yılda bu kadar yapıyorsunuz. Böyle bir revizyon
olmaz. Niye olmaz? Mantığı var zaten bunun. Çünkü iyi ölçemediğiniz bir şeyi
baza koyuyorsunuzdur, baza da koyduğunuz zaman bir şeyin değişimleri çok fazla
değişmez. Yani ikisini birbirine böldüğünüz için çok fazla değişmemesi lazım.
Ha nedir? Önceki yıllarda biraz önemsizdir, sonradan daha önemli olmuştur, yeni
bir şey girdiyse büyüme rakamlarında küçük değişiklikler olabilir, bütün ifade
etmeye çalıştığım şey bu. Ama TÜİK, öyle bir şey açıkladı ki son yılların
büyümelerini 2,7 puan artırıyor ve önceki yıllar büyümelerinde hiçbir farklılık
yok. Yanlış olan, önceki yıllar değil, bakın yanlış olan, sonraki yıllar ve
TÜİK’in kendi açıkladığı… Arkadaşlar güvenilirlik diyoruz da TÜİK’in başka
istatistikleri var, bunların hepsi de şu anda cari istatistik, İnternet
sitesinde var, onların hepsiyle çelişiyor TÜİK’in şimdi yeni açıkladığı seri.
Nasıl bu TÜİK’e güveneceğiz biz bu durumda? 
İstihdam
serisi: Şimdi, istihdam ve büyüme arasındaki ilişki en sıkı ilişkidir. Örneğin,
2013 yılında büyümeyi 4,2’den 8,5’e çıkartıyor TÜİK, bakın revizyona bakın,
4,2’den 8,5’a çıkartıyor. Fakat aynı yılda işsizlik oranı da 8,4’ten 9’a
çıkıyor. 8,5 büyüme olan bir ülkede işsizlik artar mı? O yüzden yani TÜİK’in...
(Mikrofon
otomatik cihaz tarafından kapatıldı) 
BAŞKAN
– Tamamlayınız. 
Mikrofonunuzu
açıyorum.
ERHAN
USTA (Devamla) – Çok teşekkür ederim Sayın Bakan, pardon, Sayın Başkan.
İnşallah bakan da olursunuz efendim.
Dolayısıyla,
bizim burada yapmamız gereken şey, birazdan bunun Türkiye açısından ne tür
hayati sorunlar doğurduğunu... Ben bir konuşmamda “Türkiye, pusulasını
kaybetti.” dedim. Bu TÜİK revizyonlarında hakikaten bu ülke ekonomisi
pusulasını kaybetti, yön bulmaya çalışıyoruz. Ne tarafa gideceğiz? Biz
tasarrufları artıracak mıyız, artırmayacak mıyız? Vergi politikalarımız nasıl
olacak? Bence Sayın Bakanın bu tasarıyı çekmesi lazım çünkü bu TÜİK
revizyonlarından sonra bu tasarıdaki bazı hususların da bir önemi kalmadı.
Tekrar bunların hepsine bakılması lazım. Dolayısıyla, buralar bizim çok
dikkatli olmamız gereken hususlar ve TÜİK’in itibarı, ülkenin itibarıdır, bu
açıdan da son derece önemlidir.
Diğer
bir husus, bunun uluslararası hesap sistemine uyum açısından olduğu sürekli
ifade ediliyor. Bakın, burada, TÜİK’in kendi açıklamasından söylüyorum: 2012
yılında millî gelirdeki revizyon 10,8; bunun sadece 0,7 puanı uluslararası
hesap sistemine uyumdan kaynaklanıyor arkadaşlar, 10,8’in 0,7’si. 10,1 puan
uluslararası hesap sistemine uyumla açıklanamıyor. Ondan sonra, hemen bize
geliyorlar, diyorlar ki: “Efendim, biz uluslararası hesap sistemine uyum
açısından bunu yaptık.” Bu, son derece inandırıcı olmayan bir durumdur.
(Mikrofon
otomatik cihaz tarafından kapatıldı)
ERHAN
USTA (Devamla) – Çok teşekkür ediyorum. (MHP sıralarından alkışlar)
BAŞKAN
– Teşekkür ederim Sayın Usta.
Birinci
bölüm üzerindeki konuşmalar sona ermiştir.
Şimdi
bölüm üzerinde on beş dakika süreyle soru-cevap işlemi yapacağız. On beş
dakikalık sürenin ilk yarısı sorulara, ikinci yarısı da cevaplara ayrılmıştır. 
Soru
sorma işlemini başlatıyorum.
Sayın
Tanal...
MAHMUT
TANAL (İstanbul) – Teşekkür ederim Sayın Başkan.
İşbu
kanun tasarısıyla ekonomik, mali etki analizleri yapılmış mıdır? Yapılmışsa
raporun bir suretini tarafıma verir misiniz? Sayın Bakanlıktan istiyorum.
İki:
Bu tasarının 1’inci maddesinin ikinci fıkrasındaki vekâlet ücretlerinin 1/4
oranında düşürülmesi, Anayasa'nın 48’nci maddesinde düzenlenen sözleşme
özgürlüğü ilkesine, Anayasa'nın 2’nci maddesindeki Türkiye Cumhuriyeti devleti
hukuk devletidir şeklindeki hukuki güvenlik ilkesine aykırılık teşkil etmiyor
mu?
Soru
üç: Anayasa’mızın 138’inci maddesi uyarınca “Mahkeme kararlarının etkilerini
ortadan kaldırabilecek hiçbir düzenlemeyi yürütme organı, yasama organı
yapamaz.” diyor. Bununla, açılmış olan davalarla ilgili, kazanılmış olan
davalarla ilgili bu etkiler ortadan kaldırılmıyor mu? Anayasa’nın 138’inci
maddesine aykırı değil midir?
Bu
tasarıyla kaç kanunda düzenleme yapılmaktadır? Bunun tek tek ayrıntılarını
mümkünse yetkililer tarafımıza verir mi? 
(Mikrofon
otomatik cihaz tarafından kapatıldı)
BAŞKAN
– Sayın Kamil Aydın…
KAMİL
AYDIN (Erzurum) – Sayın Bakan, 15 Temmuz menfur kalkışmasından sonra Türkiye
gündemine çok yoğunluklu bir mesele oturdu, bu da harp malulleri ve
gazilerimizin özlük hakları, yakınlarının huzur hakları gibi, bir de tanımları
ve hangi yardımı ne mahiyette alacakları konusunda bir ikileme düştük. Bu
konuda sıklıkla şikâyetler geliyor. 15 Temmuz sonrası oluşan yeni bir gazilik
kavramıyla birlikte, daha önce Kıbrıs’ımız var, Kore’miz var ve terörle
mücadeledeki gazilerimiz var; bunların hepsinin ortak talebi, bir ortak havuzda
hepsine eşit, gerçekten adil ve hakkaniyetle dağıtılacak bir özlük hakkı, maaş
ve diğer yaşam haklarında sorun giderici birtakım güzelliklerin yapılması
konusunda talepleri var. 
Teşekkür
ediyorum. 
BAŞKAN
– Sayın Kaplan Hürriyet…
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Sayın
Bakan, az önce “Alamadım.” dediğiniz soruyu ben bir daha tekrar etmek
istiyorum, bir önceki hatibin de konuşmasıyla ilintili. Terörle mücadele
sırasında yaralanıp gazi sayılmayan vatandaşlarımız var, yaklaşık 15 bine
yakın. Geçen Genel Kurul görüşmelerinde de size sormuştum, “Bu konuda bilgim
yok.” demiştiniz ancak Başbakan, bu konu üzerine “Ben 7 bakanlığa talimat
verdim, üzerinde çalışılıyor.” demişti, “Bilgi alayım, size öyle dönüş
yapayım.” demiştiniz. Şimdi, bununla ilgili eğer bir gelişme varsa ve
Bakanlığınızda başlatılmış olan bir çalışma varsa bununla ilgili bilgi talep
ediyorum. 
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Noel
dolayısıyla fındık fiyatlarında bir düşüş yaşandı. 2015-2016 yılı, fındık
üreticileri için pek de iyi geçmedi. Fındık, millî bir üründür, ülkemize aynı
zamanda en çok döviz getiren bir tarımsal üründür. 
Soru:
2017 yılı için bir fındık politikanız var mıdır? Düşen fındık fiyatlarına hâlâ
müdahale etmeyi düşünmekte misiniz yoksa 502 bin fındık üreticisini kaderiyle
baş başa mı bırakacaksınız?
Teşekkür
ederim. 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Bakanım, 1 Ocak 2016 tarihinde asgari ücret, 1.300 TL yani yaklaşık 490
dolardı. 1 Ocak 2017’de asgari ücret, 1.404 TL yani 390 dolar. Geçen yıla göre
yaklaşık 100 dolarlık bir azalma var ama dönüyoruz, 9 bin dolar olan millî
gelir, dolardaki artışla beraber, normal teknik hesaplara göre 7 bin dolarlara
düşecekken yapılan revizyonla 11 bin dolara çıkarıldı. Siz buna inanıyor
musunuz? Gerçekten millî gelir bu şekilde arttı mı? Artmışsa, asgari ücret alan
insanlara bu niye yansımamıştır? Bu konuda bir açıklama yapar mısınız? 
Teşekkür
ediyorum. 
BAŞKAN
– Sayın Kazım Arslan…
KAZIM
ARSLAN (Denizli) – Maliye Bakanına soruyorum, bir: Ülkemizde doların ve euronun
kısa sürede çok değer kazanması, ekonomimizin iyiye gittiğinin mi yoksa kötüye
gittiğinin mi bir işaretidir, bunu öğrenmek istiyorum. 
İki:
Ülkemizin kısa vadede 200 milyara yakın bir dış borcu bulunmaktadır. Bunu
ödeyebilecek hazırlıklar var mıdır? Bu borcun çevrilebilir olması mümkün müdür?
Üç:
Ülkemizde birçok sıkıntılar olması nedeniyle, üretimde ve yatırımda hayli
azalma vardır. Üretimin ve yatırımın artması için Bakanlığınızca alınan
tedbirler var mıdır? 
Teşekkür
ederim. 
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Teşekkür ederim. 
Sayın
Bakan, bu kanun tasarısının Plan ve Bütçe Komisyonunda görüşülmesi sırasında
dağıtılan etki analizi raporunun 1’inci maddesinde gider olarak 360 milyon
gösterdiniz. Bu tasarının, daha önce, haziran ayında Sağlık, Aile, Çalışma ve
Sosyal İşler Komisyonunda görüşülmesi sırasında, dönemin Çalışma Bakanı da
gideri 2 milyar olarak açıklamıştır. 360 milyon mu doğrudur, 2 milyar mı
doğrudur bu 1’inci maddeyle ilgili gider?
Teşekkür
ediyorum, bunun cevabını istiyorum. 
BAŞKAN
– Sayın Basmacı…
MELİKE
BASMACI (Denizli) – Sayın Bakan, sadece ilimde mi böyle, Türkiye geneli mi
böyle, bilemedim. Denizli ilçelerimizdeki içinde uzman doktor olmayan, eski
binalı hastanelerimizi, yandaşlara yaptırılmış, yine doktorsuz, yeni fakat
Çivril gibi kadın doğum uzmanı yetmeyen, Çal gibi Akkent’e doktor gönderemeyen
ve Tavas gibi ısınma sistemi bozuk olduğu için doktorlara atkı, hastalara
ısıtıcı dağıtan hastaneler hâline geldiler. Bu hastaneler ne zaman düzelecek?
Teşekkür
ediyorum.
BAŞKAN
– Sayın Özdiş…
İBRAHİM
ÖZDİŞ (Adana) – Teşekkür ediyorum Sayın Başkan.
Sorum
Sayın Aile ve Sosyal Politikalar Bakanına: Bakanlığınızda sosyolog, psikolog
gibi önemli mevkilerde sözleşmeli olarak çalışan yaklaşık 1.500 kişiye özlük
hakkı verilmiyor. Kimi zaman asgari ücretin de altında maaş alan bu
gençlerimizin yıllık izin, süt izni gibi izinleri de yok. Haftalık otuz beş
saat karşılığı maaş alıp kırk-kırk beş saat çalıştıkları oluyor. Kadrolu
personelle aynı işi yapıp aynı masayı paylaşan bu kişiler 1.000-1.500 TL maaş
alırken kadrolular 2.500-3.000 TL maaş alıyor. Bu 1.500 kişinin çalışma
koşullarını ne zaman düzelteceksiniz?
Teşekkür
ediyorum Sayın Başkanım.
BAŞKAN
– Sayın Yalım…
ÖZKAN
YALIM (Uşak) – Teşekkür ederim Sayın Başkan.
Sayın
Bakan, biliyorsunuz, Osmangazi Köprüsü yaklaşık bir yılını dolduruyor. İlk
açıldığında 35 dolar + KDV idi, 121 TL idi, şu andaki kurla 140’tı ancak
tepkilerimizden sonra 89’a çekildi ve de dünden itibaren de 65 lira 65 kuruşa
düştü. Bence bu rakam hâlâ çok yüksek. Küçük araçların 20, büyük araçların 40 TL
olması gerekiyor rantabl olabilmesi için. 
Benim
esas sorum şu: Peki, açıldığından bu tarafa, günde 40 bin araç geçişinden
dolayı devletin kasasından yapıcı firmaya ne kadar para ödediniz Sayın Bakan?
BAŞKAN
– Teşekkür ederim Sayın Yalım.
Şimdi,
cevaplar için Hükûmete söz vereceğim.
Buyurunuz
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Sayın
Tanal “Şu anda Genel Kurulda görüşülmekte olan kanun tasarısında kaç kanunda,
kaç kanun hükmünde kararnamede değişiklik yaptınız?” şeklinde bir soru
yönelttiler. 
Elimdeki
bilgiye göre, bu tasarıda 20 farklı kanunda ve 2 kanun hükmünde kararnamede
değişiklik yapıyoruz. Burada yapılan değişikliklerden öne çıkanlara baktığımız
zaman, geniş toplum kesimlerini ilgilendiren düzenlemeler var. Emeklilerimizle
ilgili düzenlemelerimiz var, çalışanlarla ilgili düzenlemelerimiz var,
işçilerle ilgili düzenlemelerimiz var. Yatırım, üretim, ihracat ve istihdamla
ilgili düzenlemeler var. Zaten bölümlerde de bunları tek tek görüşüyoruz.
Sayın
Aydın, harp malulleri ve gazilerin hakları konusunda, tabii, zaman içerisinde
karşılaşılan durumlara uygun olarak o dönemlerde bu düzenlemeler ardı ardına
yapıldı yani ardı ardına yapıldı.
KAMİL
AYDIN (Erzurum) – Eşitsizlik var, alınganlık var.
MALİYE
BAKANI NACİ AĞBAL (Bayburt) – Her olayın da kendi özelliğine göre, önceki
durumlarla mukayese edilerek bir adalet ve denge gözetilmeye çalışıldı. Tabii,
aslında yakın zamana kadar çok farklı adlarla bu ödemeleri yaptığımız dönemde
de biz bunlara mevzuatta açıkça “gazi” veya özel olarak “şehit” ifadesini de
kullanmadık, bunu hep kendimiz kullanıyoruz ama kanunda bunun özel olarak bir
karşılığı da yoktu. Ama şu anda tabii, çok farklı durumlara göre karmaşıklaşan
bir mevzuat oluşturduk. 
KAMİL
AYDIN (Erzurum) – Terminolojik bir sıkıntı var artık.
MALİYE
BAKANI NACİ AĞBAL (Bayburt) – Yani burada böyle bir talebiniz önemli bir talep,
mutlaka değerlendirilmesi gerekiyor. 
Ama
bu vatan için canını feda eden bütün şehitlerimize Allah’tan rahmet diliyoruz.
Güvenlik güçlerimizden vefat edenlere Allah rahmet eylesin. Yine, terör
olayları nedeniyle canlarını kaybeden vatandaşlarımıza Allah rahmet eylesin,
milletimizin başı sağ olsun. Gerçekten bu insanlar bu memleket için canlarını
feda ettiler. Allah memleketimizi bu tür sıkıntılardan ırak eylesin. 
KAMİL
AYDIN (Erzurum) – Bazıları o şerefe bile razı, maddi bir şey de beklemiyorlar.
MALİYE
BAKANI NACİ AĞBAL (Bayburt) – Mutlaka Aile Bakanlığımızla birlikte bu konuda
gereken çalışmaları yaparız. 
Sayın
Hürriyet de benzeri şekilde bir değerlendirme yaptı ama bu konuyla ilgili
çalışmaları Aile Bakanlığımız yapıyor, Maliye Bakanlığı olarak da biz
Bakanlığımıza teknik destek sağlıyoruz. Yani sizin de gündeme getirmiş
olduğunuz konularla ilgili bir çalışma yapılması konusunu şimdi arkadaşlara
sorduruyorum, yani o gelince ben size ayrıca bilgi vereceğim, onun ötesinde
detaylı bir bilgim yok.
Sayın
Bektaşoğlu “2017 yılı için fındıkta bir fındık politikanız var mı?” dedi. Bizim
sadece 2017 yılı için değil, bütün zamanlarda bir fındık politikamız var. 2009
yılından itibaren, özellikle fındık üretimi yapan çiftçilerimizin rekoltedeki
dalgalanmalara bağlı olarak gelir düzeylerinde dalgalanmalar olmasın diye,
asgari gelir sağlamak üzere bir düzenleme yaptık. Dekar başına kilogram olarak bir
ödeme getirdik. Benim hatırladığım, en son bu tutar yaklaşık 900 milyon lirayı
aştı. Yani her sene fındık üreticimize ürettiği dekar başına belli bir ödeme
yapıyoruz. Yani 2009’dan bu yana baktığımız zaman, bu dönemdeki rekolte
miktarlarına, hasat miktarlarına baktığımız zaman 2009’da uygulamaya koyduğumuz
politika da gerçekten üreticiyi memnun etti. 
Bakın,
her sene için şuna bir geriye gidip bakalım. Bu dönemde fındık fiyatlarında da
önemli artışlar meydana geldi. 
MURAT
BAKAN (İzmir) – Üçte 1’ine düştü.
MALİYE
BAKANI NACİ AĞBAL (Bayburt) – Hem önemli artışlar meydana geldi hem de biz
devlet olarak, Hükûmet olarak fındık çiftçimize sürekli olarak bu gelir
desteğini de vermiş olduk.
BÜLENT
YENER BEKTAŞOĞLU (Giresun) – 10 lira, 10 lira…
MALİYE
BAKANI NACİ AĞBAL (Bayburt) – Onun için, her zaman için fındık üreticimizin
yanındayız, bütün çiftçilerimizin yanındayız. Hem onların maliyetlerinin aşağı
çekilmesi hem de gelirlerinin artırılması için devlet bütçesinden de önemli
destekler sağlıyoruz. Bunların sonuçlarını da seçimlerde görüyoruz, siz de
görüyorsunuz, onu ayrıca ifade edeyim.
MURAT
BAKAN (İzmir) – Dolar bazında üçte 1’ine düştü.
MAHMUT
TANAL (İstanbul) – Vallahi, Düzce’deki fındık üreticisi perişan.
MALİYE
BAKANI NACİ AĞBAL (Bayburt) – Sayın Şimşek, millî gelir -biraz önce Sayın Erhan
Usta da değindi- konusundaki mesele tabii teknik bir mesele. Yani siyasetçiler
olarak biz kalkıp TÜİK’in, Türkiye İstatistik Kurumunun açıklamalarını siyasi
olarak değerlendirirsek zaten yanlış bir yolda yürümüş oluruz. Teknik olarak
bakmamız lazım, bu işin uzmanları var, Sayın Usta da bu konuda gerçekten uzman
bir arkadaşımız. Tereddütleri olabilir, yani anlamak istediği konular olabilir.
Burada da Türkiye İstatistik Kurumu, zaman zaman, siyasetçilerimizden de gelen
bu tür tereddütler olsun, ekonomistlerden gelen talepler olsun, bu konuda
gerekli açıklamaları yapıyor; daha da yapılır yani hâlâ açıklanması gereken
konular varsa açıklanır. Benim söylediğim Erhan Usta Bey’in söylediğiyle aynı;
mutlaka ve mutlaka kurumlarımızın kalitesi son derece önemli, TÜİK’in kurumsal
anlamda yapmış olduğu işlemlerin tarafsızlığı, doğruluğu, güvenilirliği her
şeyin üzerinde. Bu konuda da TÜİK’in her çalışmasında Hükûmet olarak -ben de bu
işin 2006 yılından beri içinde olan bir insan olarak söyleyeyim- hakikaten…
Sayın Erhan Usta’yla beraber de çalıştık, her zaman için beraber oturduk, orta
vadeli programlar hazırladık. 
BAKİ
ŞİMŞEK (Mersin) – Sayın Bakanım, önceki mi yanlış, sonraki mi yanlış; hangisi
yanlış?
MALİYE
BAKANI NACİ AĞBAL (Bayburt) – Türkiye İstatistik Kurumundan… Yani Erhan Usta
Bey’le o kadar çalışmışlığımız vardır, onun bir hatırı var. Dolayısıyla,
buralarda Türkiye İstatistik Kurumunun kurumsal kapasitesinin artırılması,
kabiliyetlerinin artırılması, yapmış olduğu istatiksel çalışmaların kalitesi,
doğruluğu, güvenilirliği… Hiçbir farkımız yok, hepimiz aynı düşünüyoruz ama ben
bu konuda TÜİK’in yerine geçip “Şöyledir, böyledir.” demek istemiyorum. Ben de
dışarıdan birisi olarak, yapılan açıklamalardan hareketle, elimden geldiğince
bir siyasetçi olarak bunu size açıklamaya çalışıyorum ama ben, yapılan
açıklamalara baktığım zaman, TÜİK’in bir profesyonel çalışma yaptığını
görüyorum. Dışarıdan eleştiri yapanların da eleştirilerine bakıyorum, orada da
benzeri değerlendirmeler var fakat sadece bazı konularda ilave açıklayıcı
izahatlar isteniyor, bence bu doğru bir şey. Bunları hep beraber daha da
geliştirmemiz lazım. Onun için, ifade edilen hususların hepsi kıymetli şeyler,
bunları yapacağız. 
Onun
için, millî gelir ve asgari ücret ilişkisi konusunda Sayın Şimşek’in sorduğu
konuda, yani millî gelirde bir düzeltme yapıldı ama son iki yılda da…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız Sayın Bakan.
MALİYE
BAKANI NACİ AĞBAL (Bayburt) – …asgari ücrette birikimli olarak yüzde 40’ın
üzerinde bir artış da yapıldı. Yani burada zamanınızı almak istemiyorum, asgari
ücretin 2002 yılındaki satın alma gücü ile bugünkü satın alma gücünü yan yana
koysak, gerçekten, asgari ücretlinin satın alma gücü bu dönemde arttı. Nominal,
reel ücret artışlarına baktığımız zaman bunlar arttı. 
BAKİ
ŞİMŞEK (Mersin) – Siz 2016 ile 2017’yi kıyaslayın, 2002’ye gitmeyin. 
MALİYE
BAKANI NACİ AĞBAL (Bayburt) – 2016’da da…
BAKİ
ŞİMŞEK (Mersin) – 2016-2017, 100 dolar geriye düştü şu anda. Nasıl artıyor alım
gücü?
MALİYE
BAKANI NACİ AĞBAL (Bayburt) – Sayın Tor etki analiziyle ilgili bir soru sormuş.
Şöyle: Sosyal güvenlik, emekli ikramiyesine ilişkin hesapta bir yanlışlık yok.
Sosyal Güvenlik Kurumunun yaptığı teknik çalışmada emekli ikramiyesinden
kaynaklı toplam maliyetin yaklaşık 2 milyar lira olduğu… Bugüne kadar bunun
yaklaşık 400 milyon liralık bir ödemesi yapıldı. Bundan geriye kalan ödenecek
tutar 1,6 milyar lira. Bunu iki taksitte ödeyeceğimiz için, kurumlar hesabı 2017
ve 2018 yılına ilişkin yansıttıkları için size dağıtmış olduğumuz tabloda
yıllık analiz vardır. Onun için…
(Mikrofon
otomatik cihaz tarafından kapatıldı) 
BAŞKAN
– Evet, son cümleler Sayın Bakan…
Açıyorum
mikrofonunuzu. 
MALİYE
BAKANI NACİ AĞBAL (Bayburt) – Efendim, teşekkür ediyorum. Diğer sorulara kalan
zamanda cevap vermeye çalışacağım.
BAŞKAN
– Teşekkür ederim Sayın Bakan. 
Sayın
milletvekilleri, birinci bölüm üzerindeki görüşmeler tamamlanmıştır. 
Şimdi
birinci bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım. 
1’inci
madde üzerinde üç önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
1’inci maddesinin (1)’inci fıkrasının aşağıdaki şekilde değiştirilmesini arz ve
teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Saffet
Sancaklı
Deniz
Depboylu
Fahrettin Oğuz Tor

Kocaeli
Aydın
Kahramanmaraş
“GEÇİCİ
MADDE 226- Bu maddenin yürürlüğe girdiği tarihten önce otuz yıldan fazla emekli
ikramiyesine müstahak hizmet süreleri bulunmasına rağmen, otuz tam hizmet yılı
üzerinden emekli ikramiyesi ödenenlere, otuz yılı aşan her tam hizmet yılı
için, görevlerinden ayrıldıkları tarihteki emekli keseneğine esas aylık
unsurları üzerinden ödemenin yapılacağı tarihteki katsayılar ve emekli
ikramiyesi ödenmesine esas hükümler dikkate alınarak tahakkuk ettirilecek
emekli ikramiyesinin, kendilerinin veya hak sahiplerinin bu maddenin yürürlüğe
girdiği tarihi takip eden bir yıl içerisinde başvuruda bulunmaları şartıyla,
başvuru tarihinden itibaren üç ay içerisinde hesaplanacak kanuni faiziyle
birlikte ödenir. Bu maddenin yürürlüğe girdiği tarihten önce başvuru yapıp dava
açmamış olanların başvuruları, bu maddenin yürürlüğe girdiği tarihte yapılmış
sayılır."
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
1'inci maddesinin aşağıdaki şekilde değiştirilmesini arz ve teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Musa
Çam
Lale
Karabıyık
Utku Çakırözer

İzmir
Bursa
Eskişehir

Yakup Akkaya

İstanbul
MADDE
1- 8/6/1949 tarihli ve 5434 sayılı Türkiye Cumhuriyeti Emekli Sandığı Kanununa
aşağıdaki geçici madde eklenmiştir.
"GEÇİCİ
MADDE 226- Bu maddenin yürürlüğe girdiği tarihten önce otuz yıldan fazla emekli
ikramiyesine müstahak hizmet süreleri bulunmasına rağmen, otuz tam hizmet yılı
üzerinden emekli ikramiyesi ödenenlere, otuz yılı aşan her tam hizmet yılı
için, bu kanunun yürürlüğe girdiği tarihte emsal görev ve kadrolarda
bulunanlara yapılacak ödemeler esas alınarak tahakkuk ettirilecek emekli
ikramiyesinin, kendilerinin veya hak sahiplerinin bu maddenin yürürlüğe girdiği
tarihi takip eden bir yıl içerisinde başvuruda bulunmaları şartıyla, 11.000
Türk Lirasına kadar olan kısmı başvuru tarihinden itibaren üç ay içerisinde,
varsa kalan kısmı ise ilk ödeme tarihinden itibaren hesaplanacak kanuni
faiziyle birlikte takip eden yılın aynı ayı içerisinde ödenir. Bu maddenin
yürürlüğe girdiği tarihten önce başvuru yapıp dava açmamış olanların
başvuruları, bu maddenin yürürlüğe girdiği tarihte yapılmış sayılır.
Görülmekte
olan davalarda ayrıca bir başvuru şartı aranmaksızın bu maddenin yürürlüğe
girdiği tarihten itibaren üç ay içerisinde, dava öncesi yapılan idari başvuru
tarihinden itibaren işleyecek kanuni faiziyle birlikte hesaplanacak tutar
birinci fıkra hükümlerine göre ödenir. Mahkemelerce, bu maddenin yürürlüğe
girdiği tarihten önce açılmış davalarda davanın konusuz kalması sebebiyle karar
verilmesine yer olmadığına karar verilir. Yargılama giderleri idare üzerinde
bırakılır ve vekalet ücretinin dörtte birine hükmedilir. Ayrıca, ilk derece
mahkemelerince verilen kararlar hakkında Sosyal Güvenlik Kurumunca kanun
yollarına başvurulmaz ve bu maddenin yürürlüğe girdiği tarihten önce yapılan
itiraz veya temyiz başvurularından vazgeçilmiş sayılır."
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 1’inci maddesinin aşağıdaki şekilde
değiştirilmesini arz ve teklif ederiz.

Ahmet
Yıldırım
Osman
Baydemir
Mehmet Emin Adıyaman

Muş
Şanlıurfa
Iğdır

Mahmut Toğrul

Berdan Öztürk

Gaziantep
Ağrı
MADDE
1: 8/6/1949 tarihli ve 5434 sayılı Türkiye Cumhuriyeti Emekli Sandığı Kanununa
aşağıdaki geçici madde eklenmiştir. 
"GEÇİCİ
MADDE 226- Bu maddenin yürürlüğe girdiği tarihten önce otuz yıldan fazla emekli
ikramiyesine müstahak hizmet süreleri bulunmasına rağmen, otuz tam hizmet yılı
üzerinden emekli ikramiyesi ödenenlere, otuz yılı aşan her tam hizmet yılı
için, yasanın yürürlüğe girdiği tarihteki emekli keseneğine esas aylık
unsurları ve kanuni faizi üzerinden emekli ikramiyesi ödenmesine esas hükümler
dikkate alınarak tahakkuk ettirilecek emekli ikramiyesinin, kendilerinin veya
hak sahiplerinin bu maddenin yürürlüğe girdiği tarihten itibaren başvuru şartı
aranmaksızın, hakedilen tazminatın tamamı üç ay içerisinde ödenir. Bu maddenin
yürürlüğe girdiği tarihten önce başvuru yapıp dava açmamış olanların da
tazminatları başvuru yapma şartı aranmaksızın bu maddenin yürürlüğe girdiği
tarihte yapılmış sayılır. Görülmekte olan davalarda ayrıca bir başvuru şartı
aranmaksızın bu maddenin yürürlüğe girdiği tarihten itibaren bir ay içerisinde,
dava öncesi yapılan idari başvuru tarihinden itibaren işleyecek kanuni faiziyle
birlikte hesaplanacak tutar birinci fıkra hükümlerine göre ödenir.
Mahkemelerce, bu maddenin yürürlüğe girdiği tarihten önce açılmış davalarda,
davacı lehine sonuçlanan davalarda hak kazanılan ödemenin yasal süresi içinde
yapılmasına karar verilir. Yargılama giderlerinin tamamı idare üzerinde
bırakılır ve vekâlet ücretine hükmedilir. Ayrıca, ilk derece mahkemelerince
verilen kararlar hakkında Sosyal Güvenlik Kurumunca kanun yollarına başvurulmaz
ve bu maddenin yürürlüğe girdiği tarihten önce yapılan itiraz veya temyiz başvurularından
vazgeçilmiş sayılır."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Önerge hakkında konuşmak isteyen Mahmut Toğrul, Gaziantep Milletvekili. 
Buyurunuz
Sayın Toğrul. (HDP sıralarından alkışlar)
MAHMUT
TOĞRUL (Gaziantep) – Teşekkür ederim Sayın Başkan.
Değerli
milletvekilleri, Genel Kurulu bu vesileyle saygıyla selamlıyorum. 
Sanıyorum
ki bu tasarıyla ilgili, kitapçıkta geçen başlıkla ilgili tek madde bu madde.
Yani, Türkiye Cumhuriyeti Emekli Sandığı Kanunu’nda değişiklik ve tek bir
madde. 
Şimdi,
bu maddeye baktığımızda, aslında, bu torbanın janjanı olarak kullanılmak ve
sunulmak istendiği son derece açık. Ancak, sanki, baktığınızda, bu değişikliği
AKP isteyerek yapıyor ya da çalışanlar lehine, emekliler lehine, yoksullar
lehine, emekçiler lehine bir değişiklik yapıyormuş gibi algılıyorsunuz. Değerli
arkadaşlar, durum böyle değil. 
Biliyorsunuz,
7 Ocak 2015 tarihinde, Anayasa Mahkemesi, daha önce geçerli olan emeklilik
yasasına karşı açılan bir davada… Daha önce geçerli olan, otuz yıldan daha
fazla çalışmışlar için otuz yılı esas alıp emeklilik ikramiyesini öyle
hesaplıyordu. Anayasa Mahkemesi bunu reddetti ve bunu çalışanlar lehine,
emekliler lehine değiştirdi. Peki, bu durum karşısında Hükûmet ne yaptı?
Sanırsınız ki bu yasayı getiren Hükûmet veya SGK, Sosyal Güvenlik Kurumu hemen
bunu yürürlüğe koydu. 
Değerli
arkadaşlar, böyle yapmadı. Ne yaptı SGK? Anayasa’nın 153’üncü maddesine
dayanarak, Anayasa Mahkemesi kararlarının geriye işlemeyeceğini iddia ederek,
ancak 7 Ocak 2015 tarihinden sonra emekli olanları ilgilendireceği şeklinde
ısrar etti. Bu durum karşısında bir kamu emekçisi Ankara 12. İdare Mahkemesine
dava açtı ve dava kamu emekçisi lehine sonuçlandı çünkü bu anayasal eşitliğe
aykırıydı ve bu 12. İdare Mahkemesi kararının en son Danıştay 11. Dairesince de
onaylanmasıyla Hükûmet çaresiz olarak böyle bir değişikliği getirdi. 
Ancak,
değerli arkadaşlar, biliyorsunuz ki bu torba yasada birbirinden bağımsız
komisyonlarca değerlendirilmesi gereken birçok kanun maddesi varken sadece Plan
ve Bütçede görüşüldü. Aslında, bu tasarı Haziran 2016 tarihinde Sağlık, Aile,
Çalışma ve Sosyal İşler Komisyonu tarafından raporlaştırılarak Genel Kurulun
gündemine getirildi. Ancak, Genel Kurul bunu gündemine almadı, AKP bunu Genel
Kurulun gündemine getirmedi ve dolayısıyla bir torbanın içine aldı ve şimdi biz
bu torba içerisinde görüşüyoruz. 
Değerli
arkadaşlar, baktığımızda, AKP yine çalışanların kazanımlarını engellemek için
ne yapmaya çalışıyor? Bu kanuna yerleştirmeye çalışmış. Ne yapıyor peki?
Emeklilerin otuz yılın üzerindeki süreçler için hak ettikleri emeklilik
kesintisini emekli olduğu tarihteki emekli kesintisinden hesaplamaya başlıyor.
Yani, aradaki güncel enflasyonu hesaba katmıyor ve çalışanı bir kez daha mağdur
ediyor. Onun için bu tasarının adı “kuruş ödemesi” şeklinde kamuoyunda yer
aldı. Plan ve Bütçe Komisyonundaki tartışmalar sırasında muhalefetin
önerileriyle ancak alt sınır yıllık 50 TL olmak üzere düzenlendi yoksa aslında
emekçi lehine bir sonuç yoktu. Peki, bununla ne yapmak istiyor? Aslında AKP,
emekliye hak ettiği, mahkemelerce de verilen kararlarla hak ettiği ücretleri kısmaya
ve kesmeye yönelik davranışa devam ediyor. Mesela, daha önce dava açmışsanız
siz mahkemeye gidemiyorsunuz ya da bugünkü kur üzerinden, bugünkü emeklilik
kesintisi üzerinden değerlendirmek üzere mahkemeye gidişin yolunu bu tasarıyla
kapatıyor değerli arkadaşlar. AKP, zengine gelince -bu tasarının içinde var-
yatlar, kotralar bu ülkeye getirildiğinde herhangi bir ücret, herhangi bir şey
almıyor ama emekliye gelince 3 kuruşu vermemek için her şeyi deniyor. Bugün
emeklimiz, dünyanın en zor şartlarında yaşayan emeklisidir. 
Bu,
bizim önerimiz doğrultusunda değiştirilmelidir diyor, Genel Kurulu saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Toğrul. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
1'inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Yakup
Akkaya (İstanbul) ve arkadaşları
MADDE
1- 8/6/1949 tarihli ve 5434 sayılı Türkiye Cumhuriyeti Emekli Sandığı Kanununa
aşağıdaki geçici madde eklenmiştir.
"GEÇİCİ
MADDE 226- Bu maddenin yürürlüğe girdiği tarihten önce otuz yıldan fazla emekli
ikramiyesine müstahak hizmet süreleri bulunmasına rağmen, otuz tam hizmet yılı
üzerinden emekli ikramiyesi ödenenlere, otuz yılı aşan her tam hizmet yılı
için, bu kanunun yürürlüğe girdiği tarihte emsal görev ve kadrolarda
bulunanlara yapılacak ödemeler esas alınarak tahakkuk ettirilecek emekli
ikramiyesinin, kendilerinin veya hak sahiplerinin bu maddenin yürürlüğe girdiği
tarihi takip eden bir yıl içerisinde başvuruda bulunmaları şartıyla, 11.000
Türk Lirasına kadar olan kısmı başvuru tarihinden itibaren üç ay içerisinde,
varsa kalan kısmı ise ilk ödeme tarihinden itibaren hesaplanacak kanuni
faiziyle birlikte takip eden yılın aynı ayı içerisinde ödenir. Bu maddenin
yürürlüğe girdiği tarihten önce başvuru yapıp dava açmamış olanların
başvuruları, bu maddenin yürürlüğe girdiği tarihte yapılmış sayılır.
Görülmekte
olan davalarda ayrıca bir başvuru şartı aranmaksızın bu maddenin yürürlüğe
girdiği tarihten itibaren üç ay içerisinde, dava öncesi yapılan idari başvuru
tarihinden itibaren işleyecek kanuni faiziyle birlikte hesaplanacak tutar
birinci fıkra hükümlerine göre ödenir. Mahkemelerce, bu maddenin yürürlüğe
girdiği tarihten önce açılmış davalarda davanın konusuz kalması sebebiyle karar
verilmesine yer olmadığına karar verilir. Yargılama giderleri idare üzerinde
bırakılır ve vekâlet ücretinin dörtte birine hükmedilir. Ayrıca, ilk derece
mahkemelerince verilen kararlar hakkında Sosyal Güvenlik Kurumunca kanun
yollarına başvurulmaz ve bu maddenin yürürlüğe girdiği tarihten önce yapılan
itiraz veya temyiz başvurularından vazgeçilmiş sayılır."
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
MALİYE
BAKANI NACİ AĞBAL (Bayburt) – Katılamıyoruz Sayın Başkanım. 
BAŞKAN
– Önerge hakkında konuşmak isteyen Yakup Akkaya, İstanbul Milletvekili. 
Buyurunuz
Sayın Akkaya. (CHP sıralarından alkışlar) 
YAKUP
AKKAYA (İstanbul) – Sayın Başkan, değerli milletvekilleri; öncelikle hepinizi
saygıyla selamlıyorum. 
Sözlerime
başlamadan önce, Sayın Bakan burada konuşmasında “Özellikle otuz yıl hizmetini
tamamlamış, artan sürelerle ilgili tazminat almaya hak kazanmış memurların
alacakları emekli ikramiyeleriyle ilgili yeni bir düzenlemeyi ortaklaşa Plan ve
Bütçe Komisyonunda yaptık.” dedi. Bizim Cumhuriyet Halk Partisi olarak o
önergede imzamızın olmadığını, böyle bir önergeye de imza atmayacağımızı
buradan bir kez daha ifade etmek isterim. 
Değerli
milletvekilleri, 7 Ocak 2015 tarihinden önce emekli olmuş memurlarımızın otuz
yılı aşan çalışma sürelerinin ödenmeyen ikramiyeleri için bir kanun düzenlemesi
için buradayız. Peki neden bu düzenleme 7 Ocak 2015 tarihinden öncesi için
yapılıyor? Çünkü Anayasa Mahkemesi bu tarihte aldığı bir kararla “Memurların
otuz yılı aşan çalışma süreleri varsa emeklilik ikramiyelerini buna göre öde.”
diye, böyle bir karar verdiği için. Yani bu AKP iktidarının, Hükûmetinin
memurlarımıza vermiş olduğu bir kazanım değil, tamamen Anayasa Mahkemesinin
vermiş olduğu bir kararın uygulanmasından ibarettir. Anayasa Mahkemesi kararı 7
Ocak 2015 tarihinden sonra yürürlüğe girmiştir ve o tarihten sonra emekli olan,
otuz yılı aşan memurlarımız ikramiyelerini fazlasıyla almaya başlamışlardır.
Ama ondan öncekiler için bu yasal düzenlemenin yapılması gerekiyordu. 
Peki,
bu yasal düzenlemeyi niye iki yıl sonra yapıyor? İşte buradaki soru, AKP
Hükûmetinin, iktidarının, gerçekten, çalışma yönteminin, çalışanların,
emekçilerin lehine olmadığının bir göstergesidir. Yani iki yıl oldu, iktidar o
kadar hızlı çalışıyor ki inanamazsınız, tam iki yıl sonra Meclis gündemine
getirdi. Yaklaşık 400 bin memuru ilgilendiriyor yani geçmişte bu ülkeye hizmet
etmiş, emekli olmuş 400 bin memur işte bu yasal düzenlemeyi bekliyor. Peki, iki
yıl önce bu yapılamaz mıydı? Evet, yapılabilirdi. İki yıl önce biz bu Meclis
kürsüsünden bu düzenlemeler için burada konuştuk. Hatta geçen sene, 27 Ocak
2016 tarihinde Grup Başkan Vekilimiz Özgür Özel, İzmir Milletvekilimiz Musa Çam
ve ben bir yasa teklifi verdik ama AKP gündeme bile almadı. Gene 2016
Haziranının başında Sağlık, Aile, Çalışma ve Sosyal İşler Komisyonuna geldi,
orada görüştük ama gene AKP Hükûmeti tarafından gündeme alınmadı. Şimdi ise bir
bohçanın içinde önümüze getirildi. Bu bohçada ne ararsan var, tabiri caizse
batan geminin malları misali yani her şey var, uluslararası taşımacılıktan
tutun da Recep Tayyip Erdoğan Üniversitesine akademisyen kadro tahsisi bile bu
torbanın içinde var. 
Peki,
bekletilen ve bunca zaman sonra, otuz yıldan fazla devletine hizmet etmiş olan
emekçiler, hak ettikleri bu düzenlemeyle kayıplarını alabiliyorlar mı? Ne yazık
ki alamıyorlar. Getirilen düzenleme memurlarımızın emekli olduğu tarihteki
ücretleri üzerinden olacak, on sene, on beş sene önce emekli olmuş memurlarımız
o günkü ücretleri üzerinden alacaklar yani kuşa dönen bir ücret düzenlemesi var
burada. Devletimiz en küçük alacağı için faiz talep ederken emeklilerimiz
zamanında ödenmemiş olan alacakları için yani gecikmiş ikramiyeleri için
gecikme faizi alamayacaklar. Bu konuda Cumhuriyet Halk Partisi olarak
verdiğimiz önergede “Güncelleme yapılsın, katsayılar yükseltilsin ve faiz
uygulansın.” dediğimiz hâlde yine AKP tarafından reddedildiğini bilginize
sunmak isterim. 
Ayrıca,
değerli milletvekilleri, bu yapılan düzenlemeyle, bu gecikmeyle devlet de
zarara uğratılmıştır çünkü hem Anayasa Mahkemesinin kararı hem de Danıştay 11.
Dairesi kararı sonrasında birçok memur emeklisi mahkemeye başvurmuş ve faiziyle
birlikte bunları alır olmuştur ve devlet de bu yüzden vekâlet ücreti ödemek
zorunda kalmıştır. Eğer iki yıl önce bunlar yapılmış olsaydı devletimiz bu
kadar vekâlet ücreti ödemeyecekti, hatta o vekâlet ücretlerini memurlarımıza
vermiş olsaydı memurlarımız bu konudan daha çok faydalanacaklardı ve birçok
eksiklikleri, zararları da ortadan kalkmış olacaktı.
Bu
düzenlemede aynı zamanda Anayasa’ya da aykırılıklar bulunmaktadır çünkü burada
sözleşmeye dayalı vekâlet ücretlerinin sonradan yasayla değiştirilmesi
Anayasa’nın “Çalışma ve sözleşme hürriyeti” başlıklı 48’inci maddesindeki irade
özgürlüğüne de uymamakta, onu yok etmektedir. Bu maddenin eğer yasalaşırsa,
Anayasa Mahkemesi tarafından da iptal edileceği açıktır. 
(Mikrofon
otomatik cihaz tarafından kapatıldı)
YAKUP
AKKAYA (Devamla) – Yani gelin bu maddeyi Cumhuriyet Halk Partisinin vermiş
olduğu önergeler doğrultusunda düzenleyelim, memurlarımız hak ettikleri kıdem
tazminatlarını alsınlar. 
Çok
teşekkür ediyorum, hepinize saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Akkaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
1’inci maddesinin (1)’inci fıkrasının aşağıdaki şekilde değiştirilmesini arz ve
teklif ederiz.
Fahrettin
Oğuz Tor (Kahramanmaraş) ve arkadaşları
“GEÇİCİ
MADDE 226- Bu maddenin yürürlüğe girdiği tarihten önce otuz yıldan fazla emekli
ikramiyesine müstahak hizmet süreleri bulunmasına rağmen, otuz tam hizmet yılı
üzerinden emekli ikramiyesi ödenenlere, otuz yılı aşan her tam hizmet yılı
için, görevlerinden ayrıldıkları tarihteki emekli keseneğine esas aylık
unsurları üzerinden ödemenin yapılacağı tarihteki katsayılar ve emekli
ikramiyesi ödenmesine esas hükümler dikkate alınarak tahakkuk ettirilecek
emekli ikramiyesinin, kendilerinin veya hak sahiplerinin bu maddenin yürürlüğe
girdiği tarihi takip eden bir yıl içerisinde başvuruda bulunmaları şartıyla,
başvuru tarihinden itibaren üç ay içerisinde hesaplanacak kanuni faiziyle
birlikte ödenir. Bu maddenin yürürlüğe girdiği tarihten önce başvuru yapıp dava
açmamış olanların başvuruları, bu maddenin yürürlüğe girdiği tarihte yapılmış
sayılır.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
- Önerge hakkında konuşmak isteyen Fahrettin Oğuz Tor, Kahramanmaraş
Milletvekili.
Buyurunuz
Sayın Tor. (MHP sıralarından alkışlar)
FAHRETTİN
OĞUZ TOR (Kahramanmaraş) - Teşekkür ederim. 
Sayın
Başkan, değerli milletvekilleri; 446 sıra sayılı Kanun Tasarısı’nın 1’inci
maddesi hakkında verdiğimiz önerge üzerinde Milliyetçi Hareket Partisi Grubu
adına söz almış bulunuyorum. Bu vesileyle Genel Kurulu saygıyla selamlıyorum.
Konuşmama
başlamadan önce, emeklimizin elinden alınan hakka yeniden kavuşmasını sağlayan
Anayasa Mahkemesinin Kıymetli Başkan ve üyelerine, emeklimizin meşru
beklentisine müspet cevap veren İdare Mahkemesi ve Danıştayımızın saygın
yargıçlarına, otuz yıl üzeri hizmetler için de ikramiye ödenmesinin yolunu açan
Elektrik Üretim Anonim Şirketi teknikerine açık teşekkür ediyorum; bir
haksızlığın giderilmesine imza atmışlardır, vesile olmuşlardır. 
Değerli
milletvekilleri, görüşülmekte olan tasarı on binlerce emeklimizi ilgilendiren,
zamanında ödenmeyen ikramiyeleriyle ilgilidir. Geç de olsa anlaşılmıştır ki
emeklimizin hakkı yenmiştir, bu sebeple de devlet, zamanında ödemediği
ikramiyeleri nedeniyle emeklilerimize borçludur. Gecikmiş de olsa bir
haksızlığı giderelim derken başka haksızlıklara yol açmamak lazımdır. Adaletli
olmak, vicdanlı olmak, hak ve hukuktan yana olmak mecburiyetimiz vardır.
Yarınlarda tek tek helalleşemeyeceğimiz on binlerce emeklinin hakkını teslim
etmezsek, hakkını yersek bu kul hakkı sebebiyle huzurumahşere borçlu
gideceğimiz de açıktır. Bu sebeple, tasarının 1’inci maddesini aceleye
getirmeden, üzerinde titizlikle durmamız gerektiğini düşünüyorum. Zira, bu
şekliyle madde büyük vebal doğuracaktır.
Değerli
milletvekilleri, beş dakikalık sürede bu kadar önemli bir konuyu etraflı olarak
izah edemeyeceğimiz açıktır. Bu sebeple, ben bir örnekle konuyu açıklamaya
çalışacağım.
Sosyal
Güvenlik Kurumu, 7/1/2015 tarihinden önce emekli olan hak sahibi kişilere
bugüne kadar mahkeme kararlarına göre aylıklarının başlangıç tarihindeki
katsayıları dikkate alarak emekli ikramiyesi tahakkuk ettirerek ödeme
yapmıştır. Bunun neticesinde de çok sayıda kişi kuruşlarla ifade edilen
ikramiye almıştır. 1/1/1980 tarihinde emekli olan 1’in 4’üncü derecesinde ek
göstergesi 1200 olan öğretmene 21 kuruş ödeme yapılmıştır. 1/1/1991 yılında
7’nin 9’uncu kademesinden emekli olan hizmetliye 93 kuruş ödeme yapılmıştır.
Aynı tarihte 3’üncü derecenin 8’inci kademesinden 600 ek göstergeli emekli olan
bir memura bir yıl için ödenen emekli ikramiyesi 1 lira 31 kuruştur. Aynı
tarihte emekli olan 1’inci derecenin 4’üncü kademesi 1300 ek göstergeli şube
müdürüne ödenen yıllık ikramiye bedeli 1 lira 60 kuruştur. Örnekleri çoğaltmak
mümkündür. Daha eski tarihlerde emekli olanlar için ise 3 kuruş, 5 kuruş ödeme
yapılmıştır. Bu, son derece yanlış, emeklinin hakkını yiyen bir uygulamadır.
Olayda emeklimizin herhangi bir kusuru olmadığı hâlde emekli
cezalandırılmıştır, madde yasalaşırsa cezalandırmaya da devam edilecektir.
Devlete haksız bir şekilde cezalandırma asla yakışmaz.
Değerli
milletvekilleri, 1/1/1988 tarihinde emekli olan 1’inci derece 4’üncü kademe,
1200 ek göstergeli bir öğretmene ödenen bir yıllık ikramiyesinin karşılığı o
tarih itibarıyla 2,94 asgari ücretti. Bugünkü asgari ücret olan 1.300 TL’yle
çarparsak emeklimize bir yıl için ödememiz gereken miktar 3.800 TL’dir. Biz ne
yaptık? Yıllarını bu ülkenin eğitimine adamış, saçlarını ağartmış öğretmenimize
sadece 21 kuruş ikramiye ödedik. Kimse kusura bakmasın, bu ayıp bize yeter, bu
vebalden de bizi kimse kurtaramaz. Memur, imam, şube müdürü, daire başkanı,
hemşire, ebe, hepsi aynı durumdadır. Öğretmenimizin tasarı kanunlaştıktan sonra
müracaat etse alacağı miktar 50 liradır; dün 21 kuruştu, bugün 50 liradır. Dün
çok gülünçtü, bugün de çok komiktir, haksızdır. 
Değerli
milletvekilleri, bir konuyla olayı bağlamak istiyorum. Hazreti Osman,
yanlışlıkla kulağını çektiği kölesinin hakkı kalmaması için kulağını
çektirmiştir. Siz, emeklinin kulağını öyle bir çektiniz ki bu, her bir yıl için
2 bin, 3 bin TL’dir. Emeklimiz hüsrana uğramıştır, uğramaya da devam edecektir.
Hazreti Osman sadece bir kişiye kulağını çektirerek hakkını helal ettirmiştir.
Siz, kalan ömrünüzü kulağınızı çektirerek devam etseniz emekliyi
bitiremezsiniz, hakkını ödeşemezsiniz.
ÖZKAN
YALIM (Uşak) – Kulak kopar.
FAHRETTİN
OĞUZ TOR (Devamla) – Evet, kulak kopar.
Tamamıyla
hakka, hukuka, vicdana aykırı, kamu vicdanını rahatsız eden, emeklimizin meşru
beklentisini karşılamayan bu anlayışı şiddetle kınıyorum.
Yüce
heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Tor.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
1’inci
maddeyi oylarınıza sunuyorum: Kabul edenler... Kabul etmeyenler... 1’inci madde
kabul edilmiştir. 
2’nci
madde üzerinde üç önerge vardır, önergeleri okutuyorum:
Türkiye Büyük Millet Meclisi
Başkanlığına
Görüşülmekte
olan 446 sıra sayılı Kanun Tasarısı’nın 2’nci maddesinde yer alan "yük ve
yolcu taşımacılığından döviz olarak kazanılan bedellerin" ibaresinin “yük
ve yolcu taşımacılığından kazanılan döviz bedellerinin" şeklinde
değiştirilmesini arz ve teklif ederiz.

Ahmet
Yıldırım
Osman
Baydemir
Mehmet Emin Adıyaman

Muş
Şanlıurfa
Iğdır

Mahmut Toğrul

Filiz Kerestecioğlu Demir

Gaziantep
İstanbul
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 2’nci maddesinin
aşağıdaki şekilde değiştirilmesini arz ve teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Saffet
Sancaklı
Deniz
Depboylu
Erhan Usta

Kocaeli
Aydın
Samsun
“MADDE
2- 1/7/1964 tarihli ve 488 sayılı Damga Vergisi Kanununun ek 2nci maddesinin
(2) numaralı fıkrasının (e) bendinde yer alan "münhasıran yük"
ibaresi yürürlükten kaldırılmış ve (f) bendinde yer alan "yük
taşımacılığından döviz olarak kazanılan navlun bedellerinin" ibaresi
"yük ve yolcu taşımacılığından döviz olarak elde edilen bedellerin" şeklinde
değiştirilmiştir."
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 446 sıra sayılı “Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı”nın
2'nci maddesinin aşağıdaki şekilde değiştirilmesini arz ve teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Musa
Çam
Lale Karabıyık
Utku Çakırözer

İzmir
Bursa
Eskişehir

Tufan Köse

Çorum
MADDE
2- 1/7/1964 tarihli ve 488 sayılı Damga Vergisi Kanununun ek 2nci maddesinin
(2) numaralı fıkrasının (e) bendinde yer alan "münhasıran yük"
ibaresi madde metninden çıkarılmış ve (f) bendinde yer alan “yük
taşımacılığından döviz olarak kazanılan navlun bedellerinin” ibaresi “yük ve
yolcu taşımacılığından döviz olarak kazanılan bedellerin” şeklinde
değiştirilmiştir.
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkanım.

BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım. 
BAŞKAN
– Önerge hakkında konuşmak isteyen Tufan Köse, Çorum Milletvekili. 
Buyurunuz
Sayın Köse. (CHP sıralarından alkışlar)
TUFAN
KÖSE (Çorum) – Sayın Başkan, değerli milletvekilleri; hepinizi saygıyla
selamlıyorum. 
2’nci
maddeyle 488 sayılı Damga Vergisi Kanunu’nda bir değişiklik yapmak istiyoruz. 
Döviz
kazandıran uluslararası yük taşımacılığı için uygulanan damga vergisi ve
harçlar istisnasını, muafiyetini yolcu taşımacılığı için de öngörülmesini biz
de olumlu buluyoruz ancak yeterli mi? Yeterli değil. Bu değişikliğin yurt içi
kara yolu taşımacılığında da uygulamasının yapılması muhakkak çok önemlidir ve
gereklidir. Yeterli mi? Bu da yeterli değil. Kamyon, otobüs, taksici esnafının
özellikle kullandıkları yakıtı da ucuzlatacak birtakım düzenlemelerin
yapılması, küçük esnaf sayılabilecek bu insanların da geçimine ve ülke
ekonomisine katkı sağlayacağını düşünüyoruz.
Tabii,
bu kanunla ilgili, bu kanunun bu maddesiyle ilgili partimizin de görüşü, bu
eksiklikleriyle beraber olumludur ama ülkemiz daha önemli süreçlerden
geçmektedir, çok büyük bir kaostan geçmektedir, büyük zorluklar yaşamaktayız
bugünlerde. Hatta, bazı yazarların, düşünürlerin söylediği biçimiyle Kurtuluş
Savaşı’ndan da zor koşullar altında bir dönem geçirmekteyiz. Böyle bir dönemde
ve olağanüstü hâlin uygulandığı bir dönemde, maalesef, Anayasa’yı değiştirmeye
ve Anayasa’mızdaki yüz kırk yıllık parlamenter demokrasi geleneğimizden
ayrılarak bir başkanlık rejimini getirmeye çalışmaktayız.
Tabii,
başkanlık rejimiyle ülkemizde ne değişecek, acaba ekonomi mi düzelecek? Bugün
geldiğimiz noktada, doların 3.600’ü bulduğu noktada, ekonomiye bir katkısı
olacak mı başkanlığın? Hiçbir katkısı olmayacağını hepimiz biliyoruz. Bakın,
bugün enflasyon yüzde 8,53’e, 9’a dayanmış, emekliye verdiğimiz zam yüzde 4,73;
memura yüzde 3’le baskılamışız; hastanelerde alınan muayene katkı paylarına
yapılan zam oranları yüzde 20 ile 60 arasında olmuş hatta Boğaz köprüleri
geçişi bile yüzde 48 oranında artırılmışken çare, bunların çaresi başkanlık
diyoruz. 
Şimdi,
çok garip işler oluyor maalesef ülkemizde. “Karşımızda aynı merkezden yönetilen
farklı örgütler var, üst akıldan.” diyor iktidar mensupları, Başbakan, Bakanlar
Kurulu hatta Cumhurbaşkanı fakat bakıyoruz, açılımı kiminle yapmışsınız aynı
merkezden yönetilen örgütlerden? PKK’yla yapmışsınız. Eğit donatı kiminle
yapmışsınız? IŞİD’le yapmışsınız. FETÖ’ye de “Ne istedilerse verdik…” 
OSMAN
AŞKIN BAK (Rize) – IŞİD mi? Nereden çıkarıyorsun? Ne alakası var? Eğit donatın
IŞİD’le ne alakası var?
FATMA
BENLİ (İstanbul) – Ne alakası var? 
TUFAN
KÖSE (Devamla) – Biz
çıkarmıyoruz Sevgili Osman, bu zaten ortada olan bir şey. 
“Ne
istedilerse verdik.” diye de FETÖ terör örgütü… Yani, kiminle iş birliği
yaptıysa iktidar “Bunlar terör örgütü olarak bugün aynı merkezden yönetiliyor.”
diye kendi kusurlarını gizlemeye dönük bir aygıt hâline gelmiş. 
Değerli
arkadaşlarım, yine, garip şeyler oluyor dedik. İktidar, kendisini devirmeye
yönelik olduğunu söylediği bir kalkışmanın sebeplerini, bu kalkışmayı yapanları
araştırmak istemez mi? İster, normalde istemesi de gerekir, yoksa bu kadar
insan boşuna mı şehit oldu? Ama istemiyor, istese… Biliyorsunuz, bununla ilgili
kurulan Komisyon bugün son toplantısını yaptı ve bu darbe girişiminin en etkili
adamlarını yani darbeyi önleyen diye söyleyebileceğimiz Genelkurmay Başkanı ile
MİT Müsteşarını dinlemedi. 
Değerli
arkadaşlarım, bu Anayasa değişikliğiyle kurulmak istenen yeni Türkiye rejimi
totaliter bir rejimdir. Mahkemelerin, ordunun, polisin, sendikaların, meslek
örgütlerinin, üniversitelerin, TÜBİTAK’ın tek merkeze bağlanacağı, baktığında
gözlerinden ne dediğinin anlaşılacağı tek adama bağlanan bir rejimdir. Bir
partinin üyesi, belki de genel başkanı olan partili cumhurbaşkanına bağlanmak
isteniyor bu kadar kurum. Devletin ve toplumun bütün kurumlarına bir partinin,
özellikle de bugün için konuşursak Adalet ve Kalkınma Partisinin üniforması
giydirilmeye çalışılıyor. Demokrasi bunun neresinde? Biz şunun sözünü veriyoruz
burada, 79 milyon insanımızın huzurunda ve Türkiye Büyük Millet Meclisinin sağduyulu milletvekillerinin huzurunda: Biz buna izin
vermeyeceğiz değerli arkadaşlar. Bu tek parti, tek adam yönetimine dayalı bu rejimin
ülkemizin geleceği, 79 milyon insanımızın ve gençlerimizin geleceği açısından
doğru olmadığını söylüyoruz.
Ocak
ayı, aydınlanma ve daha fazla demokrasi yolunda yitirdiklerimizden dolayı
karanlık bir aydır, acılarla dolu bir aydır. Ocak ayındayız şimdi. Demokrasi
şehitlerimiz var; Metin Göktepe, Onat Kutlar, Muammer Aksoy, Gaffar Okkan, Uğur
Mumcu, ocak ayında yitirdik bunların hepsini. Biz onların aziz anıları önünde,
hatıraları önünde ve 79 milyon insanımızın önünde, bu Anayasa değişikliğine ve
Türkiye'nin yüz kırk yıllık parlamenter demokrasisini tek bir adamın iradesine
bağlayan başkanlık anayasasına izin vermeyeceğiz diyoruz. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Köse.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Sayın
Bostancı…
V.- AÇIKLAMALAR (Devam)
34.- Amasya Milletvekili Mehmet Naci Bostancı’nın,
Çorum Milletvekili Tufan Köse’nin 446 sıra sayılı Kanun Tasarısı’nın 2’nci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum.
Tufan
Bey kürsüde konuşurken IŞİD’i eğit donat programı çerçevesinde
silahlandırdığımıza ilişkin bir sataşmada bulundu. Postmodernizm böyle bir şey
galiba; merkezin yokluğu ve bir terör örgütü iç siyasette bir kaldıraç unsuru
hâlinde kullanılabiliyor, başka amaçların aracı yapılabiliyor. Türkiye
Cumhuriyeti devleti IŞİD’i bir terör örgütü olarak görüyor, IŞİD’e karşı muamelesi
de her zaman böyle oldu. Eğit donat programı, Suriye'deki ılımlı muhalif
çevrelere yönelik olarak esasen koalisyonla birlikte yapılan bir işti. Bunun
yabancı menşeli kaynaklarına bakılırsa da görülür eğit donatın kimlere
yapıldığı. Dolayısıyla, burada ümit ederim bir bilgi hatası vardır.
Teşekkürler.
İBRAHİM
ÖZDİŞ (Adana) – Bize ne ya?
BAŞKAN
– Teşekkür ederim Sayın Bostancı.
TUFAN
KÖSE (Çorum) – Sayın Başkanım…
BAŞKAN
– Sayın Köse…
TUFAN
KÖSE (Çorum) – Sayın Başkanım, kamuoyunu yanlış yönlendirdiğim ya da açıklamada
bulunduğum doğrultusunda bana sataşma vardır. İki dakika söz istiyorum
sataşmadan dolayı.
OSMAN
AŞKIN BAK (Rize) – Hayır efendim, ne sataşması? 
BAŞKAN
– Nasıl bir sataşma?
TUFAN
KÖSE (Çorum) – Efendim, “IŞİD’e biz eğit donat yapmadık, oradaki başka ılımlı
örgütlere yaptık.” filan diye… Ben bu konuda bir açıklama yapmak istiyorum.
Benim söylediğimin…
OSMAN
AŞKIN BAK (Rize) – Zaten söyledi, düzeltti efendim.
TUFAN
KÖSE (Çorum) – Efendim, ben onu düzeltmek istiyorum. 
OSMAN
AŞKIN BAK (Rize) – Ne alakası var?
BAŞKAN
– Açıklamanızı duymadım ama buyurunuz Sayın Köse. (CHP sıralarından alkışlar) 
TUFAN
KÖSE (Çorum) – Teşekkür ediyorum.
BAŞKAN
– Sevgili arkadaşlar, sayın milletvekilleri, ayakta yapılan konuşmalarda
özellikle ses tonunun biraz daha yükseltilmesini rica ediyorum, buraya gelmiyor
çünkü. 
GÜLAY
YEDEKCİ (İstanbul) – Ya da yaka mikrofonu olsun Sayın Başkan.
VIII.- SATAŞMALARA İLİŞKİN KONUŞMALAR (Devam)
5.- Çorum Milletvekili Tufan Köse’nin, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması
TUFAN
KÖSE (Çorum) – Sayın Adalet ve Kalkınma Partisinin grup başkan vekili “Biz
IŞİD’e eğit donat yapmadık, biz oradaki ılımlı bir grup muhalife koalisyon
güçleriyle ortak olarak eğit donat yaptık." diyor ama ben 79 milyon Türk
vatandaşının yaşadığı Anadolu coğrafyasından Suriye’ye baktığımda, bizim için
El Nusra da ÖSO da IŞİD de hepsi aynı mantık çerçevesinde hareket eden örgütler
olarak görünüyor. Kaldı ki iktidar mensupları bugün IŞİD’i terör örgütü olarak
nitelendiriyorlar ama bundan üç yıl önce Sayın Başbakan Ahmet Davutoğlu,
dönemin Başbakanı IŞİD’i “öfkeli Sünni gençler” olarak nitelendirmişti. Yani
bugün…
OSMAN
AŞKIN BAK (Rize) – Öyle bir açıklaması olmadığını söylemişti. Olmadı. Nerede
yapmış?
TUFAN
KÖSE (Devamla) – IŞİD’i, IŞİD’lileri… Böyle bir açıklaması oldu. Yani, buradan
bakıldığında, bugün ülkemizde terörün kaynağı olarak, terörün en önemi
kaynaklarından birisi olarak gösterilen, Suriye’deki iç savaşın sonuçlarından
birisi olan IŞİD terör örgütü de El Nusra da ÖSO da orada ne kadar El Kaide
bağlantılı örgüt varsa hepsi bizim için IŞİD’dir, hepsi Türkiye'deki 79 milyon
insanımızın Alevi’si, Sünni’si, Kürt'ü, Türk'ü, Çerkez’i, hepsinin düşmanıdır,
biz böyle görüyoruz. Bu konuda aydınlatmak istedim. (CHP sıralarından alkışlar)

BAŞKAN
– Teşekkür ederim Sayın Köse.
OSMAN
AŞKIN BAK (Rize) – Şu anda IŞİD’le mücadele ediyor askerimiz orada, 1.500 IŞİD
militanını öldürdü ya. Hâlâ Türkiye'yi IŞİD’le bir tutuyorsun be. 1.500 IŞİD militanı
öldürdü orada.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, Eski Genel Başkanımız Ahmet
Davutoğlu’nun böyle bir beyanı yoktur. Bu açık bir sataşmadır, söz hakkı talep
ediyorum.
BAŞKAN
– Buyurunuz Sayın Bostancı. (AK PARTİ sıralarından alkışlar)
6.- Amasya Milletvekili Mehmet Naci Bostancı’nın, Çorum
Milletvekili Tufan Köse’nin sataşma nedeniyle yaptığı konuşması sırasında AK
PARTİ eski Genel Başkanına sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; gerçekten bu
kürsüye gelip “Birileri şöyle demiş.” derken…
OSMAN
AŞKIN BAK (Rize) – Ülkeye iftira atıyorlar ya, tutanaklara bakın ya. Kimin
ülkesi bu? Adam kendi ülkesine iftira atıyor. 
MEHMET
NACİ BOSTANCI (Devamla) – …piyasada bu konuya ilişkin bilgiler nedir, dönüp
bakmak ve bu çerçevede konuşmak gerekir, işin ciddiyeti buna ihtiyaç
hissettirir diye düşünüyorum.
Sayın
Davutoğlu’nun açıklaması var “Bu konu bir saptırma, bir manipülasyon olarak
kullanılıyor, ilgili çevreleri de mahkemeye veriyorum.” diye. Tufan Bey’in
“IŞİD’i öfkeli gençler olarak tanımladı.” dediği husus şu anda mahkemelik. 
KAZIM
ARSLAN (Denizli) – Olsun ama söyledi.
MEHMET
NACİ BOSTANCI (Devamla) – Siyasette bu tür manipülasyonlar, siz de çok iyi
biliyorsunuz ki zaman zaman yapılıyor, haksız, yersiz, alakasız, ilgisiz. Şimdi
onları alıp tekrar tekrar burada dile getirerek olmamış bir işi olmuş gibi
göstermek mümkün olmaz. 
GÜLAY
YEDEKCİ (İstanbul) – Şimdi kaç vilayette örgütlü IŞİD Sayın Başkan?
MEHMET
NACİ BOSTANCI (Devamla) – Suriye’deki olaya gelince: Bakın, Suriye keşke huzur
ve sükûn içinde olsaydı, keşke bir kişinin bile burnu kanamasaydı ama
Suriye’deki iç gelişmeler dramatik bir noktaya ulaştı ve orada birtakım çatışmalar
yaşanmaya başlandı. Ondan sonraki süreç, kendi iç dinamikleri içerisinde,
muhaliflerin, uç radikal hareketlerin, dışarıdan gelen yabancı savaşçıların,
bir sürü unsurun devreye girdiği çok çeşitli muhalif hareketlerin mevcut Esad
rejimine karşı mücadele ettiği bir bağlama yerleşti. Şimdi bütün muhalif
hareketleri aynı sepete koymak doğru mu? 
İBRAHİM
ÖZDİŞ (Adana) – Bize ne?
MEHMET
NACİ BOSTANCI (Devamla) – Elbette, IŞİD, El Nusra, bunlar son derece fanatik,
radikal, kanaatimce İslam’la da alakası olmayan, yağma ve talan amaçlı örgütler
ama muhalif çevreleri, Esad’ın zulmüne uğramış olan insanları da aynı safha
koymak haksızlık ve adaletsizlik. 
KEMALETTİN
YILMAZTEKİN (Şanlıurfa) – Bilmiyorlar, bilmiyorlar.
MEHMET
NACİ BOSTANCI (Devamla) – Mazlumların yanında olmak, Tufan Bey, sizin de
göreviniz, benim de görevim. Suriye’deki mazlumların da yanında olacağız,
zalimlerin de karşısında olacağız. 
Teşekkür
ederim. (AK PARTİ sıralarından alkışlar) 
MAHMUT
TANAL (İstanbul) – Ama, Türkiye’de de zalimlik yapmayacağız. 
MEHMET
NACİ BOSTANCI (Amasya) – Elbette.
BAŞKAN
– Teşekkür ederim Sayın Bostancı. 
Sayın
Yıldırım, söz talebiniz var.
Buyurun,
mikrofonunuzu açıyorum. 
V.- AÇIKLAMALAR (Devam)
35.- Muş Milletvekili Ahmet Yıldırım’ın, HDP il ve ilçe
teşkilatlarına dönük operasyonlar dizisinin devam ettiğine ve HDP İstanbul İl
Eş Başkanları Doğan Erbaş ile Aysel Güzel’in de içerisinde olduğu 10 kişinin
henüz savcılığa çıkarılmadan tutuklandıkları haberinin iktidara yakın bazı sosyal
medya adreslerinden duyurulmasını şiddetle kınadığına ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, malumumuz, Meclis Genel Kuruluna önümüzdeki haftadan itibaren bir
Anayasa değişiklik paketi geliyor ve burada, her ne kadar adına “partili
Cumhurbaşkanı” dense de veya adına ne denirse densin, tek kişinin yetkilerinin
çok arttırıldığı bir süreci yaşıyoruz. Muhtemeldir ki bunun referanduma gitme
durumu da var. Ama, belli bir süreden beri, bizim adını “siyasi soykırım
operasyonları” olarak ifade ettiğimiz, partimizin il ve ilçe teşkilatlarına
dönük, siyasi altyapısı güçlü ama hukuki altyapısı tümüyle mesnetsiz olan bir
operasyonlar dizisi yürüyor, gidiyor. En son, tam dört saat önce “Başkentçi”
mahreciyle iktidara yakın olan bir Twitter adresinden… 
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum, tamamlayınız lütfen.
AHMET
YILDIRIM (Muş) – Teşekkür ederim.
…bugün
mahkemeye çıkarılan ama yirmi dört gündür gözaltında olan İstanbul İl Eş Başkanlarımız
Doğan Erbaş ve Aysel Güzel’in de içerisinde olduğu 10 kişi tutuklandı.
Anlaşılan o ki olası bir referandumda toplumsal muhalefetin gücünü, direncini
kırmak isteyen siyasi iktidar, siyasallaştırdığı yargı aracılığıyla bu
operasyonlarını sürdürmeye devam ediyor. Biz bunların hukuki olmadığını, bir
normal yargısal, bağımsız yargısal sürecin eseri olmadığını, tümüyle siyasi
saiklerle yürütüldüğünü düşünüyoruz. Daha bunlar savcılığa çıkarılmadan,
tutuklandıklarını iktidara yakın bazı sosyal medya adreslerinden duyurdular ve
bunu şiddetle kınadığımı ifade etmek istiyorum.
Teşekkür
ederim.
BAŞKAN
– Teşekkür ederim Sayın Yıldırım.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
2'nci maddesinin aşağıdaki şekilde değiştirilmesini arz ve teklif ederiz.
“Madde
2- 1/7/1964 tarihli ve 488 sayılı Damga Vergisi Kanununun ek 2 nci maddesinin
(2) numaralı fıkrasının (e) bendinde yer alan "münhasıran yük"
ibaresi yürürlükten kaldırılmış ve (f) bendinde yer alan "yük
taşımacılığından döviz olarak kazanılan navlun bedellerinin" ibaresi
"yük ve yolcu taşımacılığından döviz olarak elde edilen bedellerin"
şeklinde değiştirilmiştir.”
Erhan
Usta (Samsun) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım.
BAŞKAN
– Önerge hakkında konuşmak isteyen Erhan Usta, Samsun Milletvekili.
Buyurunuz
Sayın Usta. (MHP sıralarından alkışlar) 
ERHAN
USTA (Samsun) – Teşekkür ederim Sayın Başkan.
Bizim
bu akşam şansımıza; her çıktığımızda Maliye Bakanımız dışarıya çıkmış oluyor
herhâlde. 
BAŞKAN
– İki teknisyen olmasın diye herhâlde burada. Siz teknisyen kürsüde…
ERHAN
USTA (Devamla) – Ama, fikirlerimizi öğrensek iyi olur çünkü bizim amacımız bir
katkı sunmak. Gerçekten bir katkı sunmaya çalışıyorum. 
Bu
millî gelir serisi, işte, pehlivan tefrikası gibi devam edecek demiştim. Özetle
benim söylediğim şuydu: Ya bu seri geri çekilmeli veya Hükûmet bu serinin
arkasındaysa o zaman bütün politikalar gözden geçirilmeli yani hiçbir şey
yokmuş gibi davranamayız. 
Şimdi,
size arkadaşlar, bir tane grafik göstereceğim. Bu, AKP hükûmetleri dönemindeki
ortalama büyüme grafiği. Şimdi, şu ilk kısım, ikinci kısmı görmeyin. İlk kısım
eski seriyi gösteriyor, eski serideki ortalama büyümeler. Maviyle olan kısım
2003-2010 dönemi, ikinci kısım da 2011-2015 dönemi. Niye 2010’dan ayırıyorum?
Seride kırılma var 2010’da yani bu, seriyle alakalı bir şey, Hükûmet
performansıyla alakalı bir şey değil. Yani, 2010’a kadar seri böyle küçük küçük
artışlarla gelirken, ondan sonra bir “jump” etmeye başlıyor, o yüzden
ayırıyorum. 
Eski
seriye göre yani bundan on beş gün öncesine kadar, Türkiye’deki bütün
akademisyenler, siyasetçiler, kurumlar, uluslararası kuruluşlar, bütün uzmanlar
“Türkiye 2010 sonrası bir yavaşlama dönemine girdi, bu yavaşlamadan çıkarılması
için şunlar yapılması lazım, bunlar yapılması lazım.” diye politikalar
üretiyordu değil mi? Sayın Başbakan, işte, paketler açıklıyor, birtakım işler
yapılıyordu, her ne kadar uygulamaya geçmese de. Meğer şimdi, yeni seride böyle
bir şeye gerek yokmuş arkadaşlar. Şu ikinci kısım yeni seri. Bakın, şu kısımda,
mavi yine, 2003-2010 dönemi büyümeleri, tamam mı? Rakamların çok önemi yok ama
okuyayım: 5,1; yeni seride ikinci dönem yani ilk dönem 4,9’dan 5,1’e revize
ediliyor. Normal, olabilir; 0,2 puan değişiklik olur. Ama ikinci kısım 4,4’ten
7,1’e revize ediliyor arkadaşlar. Bunun anlamı ne biliyor musunuz? Bunun anlamı
şu: Yani, büyümeyi artırmaya çalışan politikaların hepsi yanlışmış, yanlış
politikalarmış, meğer Türkiye’de büyüme zaten 2010 sonrası fırlamış. Hatta
yapmamız gereken şey şu: Cari açığı düşürmek için şu anda belki büyümede frene
basılması gerekir. Bu verilerin söylediği şeyi söylüyorum. Gerçek hayat böyle
mi? Değil. Yani bu, vicdan sahibi herkesin göreceği bir şey. 
Bakın,
politikaları kökten değiştirmek gerekiyor şu grafiğe göre. Şu grafik yetiyor
aslında ama ben biraz daha, Maliye Bakanlığının ve Maliye bürokrasisinin de
işini kolaylaştırmak için, belki onlar bu analizleri yapmamışlardır diye,
birkaç da bütçe gelirleriyle ilgili, Sayın Müsteşar takip ediyordur herhâlde,
Gelir İdaresi Başkanı da takip ediyordur…
Evet,
Sayın Gelir İdaresi Başkanını bir rahat bırakabilir miyiz. Yani Bakan yok, hiç
olmazsa bürokratlarına anlatalım efendim.
Şu,
merkezi yönetim bütçesi Sayın Müsteşarım, toplam gelirleri. Burada mavi olan
-eski seride- millî gelire oranlar. İstirham ediyorum, bir trendine bakın. Yani
şurası kırılma yılı yine, öncesini çok fazla görmeyin. Serideki kırılmadan önce
bu grafiğe bakan birisi ne der? “Türkiye’de bütçe gelirleri, millî gelire
oranları -eski seriye göre, maviyi söylüyorum- evet yani zikzak var ama artıyor
aslında istikrarlı bir şekilde.” Yani oradan bir trend çizgisi alsanız,
yukarıya doğru gösterir. Şimdiki seri diyor ki: “Hayır efendim –şuradan sonra-
tam tersine, yukarıya doğru gidiş yok, aşağıya doğru iniş var.” 
Şimdi,
burada politikalarınızı, bütün politikalarınızı değiştirmeniz gerekiyor şu yeni
seri ve eski seri ayrımında. Bunun aynısını vergi gelirleri için görebiliriz
-şu anda vergi olduğu için konumuz- vergi gelirlerinde de aynı şey var. Eski
seride vergi gelirlerinin millî gelir içerisindeki payı yukarıya doğru artarken
şimdiki seri diyor ki: “Hayır, tam tersine, verginin millî gelir içerisindeki
payı düşüyor, sizin vergileri artırmanız gerekir.” Şimdi, hiçbir şey yokmuş
gibi davranabilir miyiz? Ben onu söylüyorum. Diyorum ki harcamaya da bakalım,
harcama da enteresan. Eski seride harcamaların arttığını görüyoruz 2010
sonrasında, yeni seri diyor ki: “Hayır, harcamalar artmıyor, tam tersine
düşüyor.” Ya, şimdi, Türkiye o yüzden pusulasını kaybetti diyorum. Bu harcama
artıyor mu, artmıyor mu? Biz harcamayı önümüzdeki dönemde artıracak mıyız;
makroekonomik istikrarı sağlamak açısından, bu ülkenin büyümesini sağlamak
açısından, bu ülkenin ihtiyaçlarını görmek açısından artıracak mıyız, azaltacak
mıyız, ne yapacağız? Var mı bir fikrimiz? Yok. 
O
yüzden, politika dokümanlarının ya hepsini çöpe atın ya da bu seriyi çekin.
Yani bu ikisini aynı anda sürdürmek… “Efendim, seri iyidir, o politikalara da
devam.” diyemezsiniz, Türkiye’ye çok büyük zarar verilir.
Başka
ifade edeceğim hususlar da var; kayıt dışı konusunu söyleyeyim. Revizyonların
bir gerekçesi de “Kayıt dışı ekonomiyi daha fazla kapsıyoruz.” diyor TÜİK.
Bunun anlamı nedir biliyor musunuz? Son dönemde kayıt dışı ekonomi artıyor
demektir, bunun itirafıdır. Niye? Çünkü daha önceki…
(Mikrofon
otomatik cihaz tarafından kapatıldı)
ERHAN
USTA (Devamla) - …dönemlerde de daha iyi kapsadığınız zaman yani son dönemde
millî gelirde çok artış oluyorsa demek ki bizim görmediğimiz kayıt dışı ekonomi
çok fazla artmış. Bunu da şimdi yeni seride kapsadığımız için millî gelirimiz
büyüdü. Kayıt dışı ekonominin, ben, zaten artıyor olduğunu buradan hep iddia
ediyordum, Maliye Bakanı “Azalıyor.” diyordu; TÜİK de tabii, burada benim
argümanımı doğrulamış oldu. Bunu da sizlere arz etmek istedim. 
Saygılar
sunarım. (MHP sıralarından alkışlar) 
BAŞKAN
– Teşekkür ederim Sayın Usta. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye
Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 2’nci maddesinde yer alan “yük ve yolcu
taşımacılığından döviz olarak kazanılan bedellerin” ibaresinin “yük ve yolcu
taşımacılığından kazanılan döviz bedellerinin” şeklinde değiştirilmesini arz ve
teklif ederiz. 
Mehmet
Emin Adıyaman (Iğdır) ve arkadaşları 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım.
BAŞKAN
- Önerge hakkında konuşmak isteyen Mehmet Emin Adıyaman, Iğdır Milletvekili. 
Buyurunuz
Sayın Adıyaman. (HDP sıralarından alkışlar) 
MEHMET
EMİN ADIYAMAN (Iğdır) – Sayın Başkan, değerli milletvekilleri; hepinizi
saygıyla selamlıyorum. 
Tasarının
2’nci maddesindeki -az önce de dile getirmiştim- bu değişiklik de aslında, 15
Temmuz 2016 tarihinde yani bundan yaklaşık beş buçuk ay önce yine bir torba
yasayla getirilen bir düzenlemeydi. O düzenlemede münhasıran yük taşımacılığına
ilişkin döviz karşılığı taşımacılıkta muafiyet getirilmişti; şimdi alanı biraz
daha genişletildi, birtakım şirketler daha da zenginleşmiş olacak, bu
muafiyetten faydalanmış olacak. Dolayısıyla, bu muafiyetin kapsamında eskiden
sadece yük taşımacılığıyla uğraşan şirketler muaf tutulurken şimdi yolcu
taşımacılığı da devreye sokuldu yani şirket sayısı çoğaltıldı. Emekçilerin
vergilerinden, halkın vergilerinden elde edilecek kaynaklar Hükûmet tarafından
keyfîce kullanıldığı gibi sermaye şirketlerinin, büyük şirketlerin,
holdinglerin de böylece vergi ödememe, vergiden muaf tutulma gibi bir çabası
ortaya çıkıyor. Ama, daha da önemlisi şu: Hükûmetin hep tartıştığımız bu torba
yasa mantalitesinin, mantığının iflasının da göstergesi bu. Dört ay önce bir
düzenleme yapılıyor, dört ay sonra pişmanlık duyuluyor. Şimdi, bir dört ay
sonra eminim ki bu torba yasada da yine, yeni bir torba yasayla yeni
değişiklikler getirilecektir. Yani torba yasalar birbirlerini bu şekilde idame
edecek, her dört ayda, beş ayda bir yeni bir torba yasayla, bir dört ay önce
yapılmış düzenleme yeni bir düzenlemeyle geçiştirilmeye çalışılacak. İşte
burada aslında, ipotek altına alınan Meclisin yasama yetkisine karşı bir hile
söz konusu. Yani bu torba yasa yöntemi Meclisin yasa yapma yetkisine karşı bir
hiledir. Neden hile? Çünkü torba yasa içerisine değişik kanunları ilgilendiren
o kadar çok madde doldurulur ki o maddelerin esas temel kanunlarla ilişkisi,
irtibatı, ne gibi fayda getireceği, pratikte ne gibi sonuçlar doğuracağı,
uygulamada nasıl sonuçlar ortaya çıkacağına ilişkin ne komisyonlarda, ihtisas
komisyonlarında ne de Parlamentoda yeteri kadar tartışılmamakta. 
Bu
konuyu zaten genelde muhalefet partilerine ait hatip arkadaşlar defalarca dile
getirdiler ama ben burada bir hususa dokunmadan geçemeyeceğim. 
Değerli
arkadaşlar, biliyorsunuz, bir süre önce 4 askerin IŞİD barbarları tarafından
yakıldığına dair bir video yayınlandı. O askerlerden birisi Sefter Taş isimli
bir askerdi. Bundan yaklaşık bir buçuk yıl önce Kilis hududunda nöbet tutarken
bir asker arkadaşı IŞİD tarafından şehit düşürüldü, bu Sefter Taş da yaralı
olarak IŞİD’in eline geçti ve o tarihten bu tarafa bir haber alınamadı. Ben
şahsım olarak bu konuda 1 Aralık 2015 tarihinde Millî Savunma Bakanlığına soru
önergesi verdim. 2 defa bu kürsüden bu askere ilişkin, durumu hakkında bir araştırma
yapılması konusunda Hükûmete seslendim. Yine, bizzat Savunma Bakanı ve İçişleri
Bakanıyla görüştüm. Hiçbir bilgi bana da verilmedi, askerin ailesine de
verilmedi ama hepiniz bir şekilde sosyal medyada izlediniz, 2 askerin yakıldığı
yayınlandı. Bu videonun doğru olup olmadığını biz bilmiyoruz, bunu istihbarat
bilecek, devlet bilecek ama bu askerin ailesi bugüne kadar hâlâ
bilgilendirilmiş değil. Askerin ailesi ne taziye çadırı kurabiliyor ne taziye
kabul edebiliyor ne de “Çocuğum sağdır.” diyebiliyor ve yetkililerden bir cevap
bekliyor. İlgili yerlere müracaatlarına rağmen verilen tek cevap var: “Bekle.”
AKP iktidarının klasik yöntemi; bütün vahim vakalarda, bütün vahim olaylarda,
kendi aleyhine cereyan eden bütün olaylarda “Bekle, bekle, bekle.” politikası
izlenir; amaç unutturmak, gündemden düşürmek. Şimdi, bir kez daha sesleniyorum:
Bu Sefter Taş adlı asker sağ mıdır, bu video doğru mudur, Hükûmetten bu konuda
bir cevap bekliyoruz. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Adıyaman.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama talebimiz var.
BAŞKAN
– Bir yoklama talebi vardır, yoklama işlemini gerçekleştireceğim. Talepte
bulunan milletvekillerini ismen tespit edeceğim.
Sayın
Gök, Sayın Karabıyık, Sayın Bakan, Sayın Çam, Sayın Basmacı, Sayın Kaplan
Hürriyet, Sayın Tanal, Sayın Bektaşoğlu, Sayın Arslan, Sayın Yalım, Sayın
Yılmaz, Sayın Çamak, Sayın Gökdağ, Sayın Özdemir, Sayın Öz, Sayın Tüzün, Sayın
Demirtaş, Sayın Balbay, Sayın Tüm, Sayın Doğan.
Yoklama
için iki dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/796) ile Plan ve Bütçe Komisyonu Raporu (S. Sayısı: 446) (Devam)
BAŞKAN
- 2’nci maddeyi oylarınıza sunuyorum: Kabul edenler… Kabul etmeyenler… 2’nci
madde kabul edilmiştir.
3’üncü
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 3’üncü maddesinin
aşağıdaki şekilde değiştirilmesini arz ve teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Deniz
Depboylu
Mehmet Necmettin
Ahrazoğlu
Saffet Sancaklı

Aydın
Hatay
Kocaeli
"MADDE
3- 2/7/1964 tarihli ve 492 sayılı Harçlar Kanununun ek 1 inci maddesinin (2)
numaralı fıkrasının (e) bendinde yer alan "münhasıran yük" ibaresi
yürürlükten kaldırılmış ve (f) bendinde yer alan "yük taşımacılığından
döviz olarak kazanılan navlun bedellerinin" ibaresi "yük ve yolcu
taşımacılığından döviz olarak elde edilen bedellerin" şeklinde
değiştirilmiştir."
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
3'üncü maddesinin aşağıdaki şekilde değiştirilmesini arz ve teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Musa
Çam
Lale
Karabıyık
Utku Çakırözer

İzmir
Bursa
Eskişehir

Özkan Yalım

Uşak
MADDE
3- 2/7/1964 tarihli ve 492 sayılı Harçlar Kanunu’nun ek 1 inci
maddesinin (2) numaralı fıkrasının (e) bendinde yer
alan "münhasıran yük" ibaresi madde metninden çıkarılmış ve (f)
bendinde yer alan "yük taşımacılığından döviz olarak kazanılan navlun
bedellerinin" ibaresi "yük ve yolcu taşımacılığından döviz olarak
kazanılan bedellerin" şeklinde değiştirilmiştir.
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 446 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz.

Filiz Kerestecioğlu
Demir
Osman
Baydemir
Ahmet Yıldırım

İstanbul
Şanlıurfa
Muş

Mehmet Emin
Adıyaman
Mahmut
Toğrul
Mahmut Celadet Gaydalı

Iğdır
Gaziantep
Bitlis
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz. 
BAŞKAN
– Önerge hakkında konuşmak isteyen Mahmut Celadet Gaydalı, Bitlis Milletvekili.
Buyurunuz
Sayın Gaydalı. (HDP sıralarından alkışlar)
MAHMUT
CELADET GAYDALI (Bitlis) – Sayın Başkan, değerli milletvekilleri; partim ve
grubum adına, görüşülmekte olan 446 sıra sayılı Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 3’üncü maddesi üzerine söz almış bulunmaktayım. Sizleri ve
kamuoyunu saygıyla selamlarım.
Değerli
milletvekilleri, öncelikle herkese yeni yılda barışın ve kardeşliğin hayat
bulacağı bir gelecek diliyorum. Tutuklu bulunan bütün vatandaşlarımızı ve
ailelerini selamlıyor, onlara sabır ve metanet diliyorum. 
Değerli
milletvekilleri, her geçen gün değiştirilen dış politika anlayışı ve Avrupa’dan
uzaklaşan siyasi söylemin bugün Türkiye'yi ekonomik anlamda zora soktuğu bir
gerçektir. Siyasi iktidarın oluşturduğu dil, aslında ekonomik darboğazın
belirgin bir biçimde kamuoyuna yansımasını önlemekten başka bir şey değildir. 
Cari
açık, ithalatçı politika anlayışı, döviz kurundaki yükseliş, işsizliğin giderek
artması, iç ekonominin çarkını döndürememesi gibi birçok sorun hâlihazırda
sıcaklığını korumaktadır. Tabii, döviz açığını kapatabilmek adına iktidar
birtakım adımlar atmakta fakat bu adımlar var olan adaletsiz gelir dağılımını
daha da içinden çıkılmaz bir hâle getirmektedir. 
3’üncü
madde incelendiği zaman, Harçlar Kanunu değiştirilmekte ve uluslararası
taşımacılığa ilişkin harç istisnası yolcu taşımacılığını da kapsayacak şekilde
değiştirilmektedir. Yani, döviz kazandırıcı faaliyet olarak görülen her alan
devlet tarafından desteklenmekte ve kısmi imtiyazlar tanınmaktadır. Fakat, bu tarz
uygulamalar, günü kurtarmak adına yapılan ve uzun vadede hiçbir kazandırıcı
yanı olmayan girişimlerdir. 
Türkiye,
üç tarafı denizlerle kaplı ve dünya denizciliği için etkin ve önemli limanlara,
boğazlara sahiptir. Fakat, bakıldığı zaman, etkin ve doğru bir şekilde
oluşturulamayan liman politikaları, denizcilik alanında da yeterince gelişme
sağlayamamaktadır. Türkiye’nin en büyük kaynağının etkin kullanılamaması
uluslararası arenada güçlü bir ülke yaratmanın da önüne engel olmakta, ufak
adımlarla ekonomik düzen sağlanmaya çalışılmaktadır. “Yolcu gemilerinden de
harç almayalım, döviz kazandırıyor, teşvik edelim.” tarzı uygulamaların ekonomi
adına çok bir katkısı bulunmamaktadır. Asıl sorunun anlaşılması ve ekonomik
darboğazın giderilmesi adına ciddi ve sağlam adımlar atılmalıdır. Bir şirket
mantığıyla sadece bugünü kurtarmak adına yapılan girişimler, gelecek adına
ülkeye bir şey katmıyor, aksine var olan kaynakların da yok olmasına neden
oluyor. Bu kadar reel konular arasında oluşturulan bu tarz teklifler, var olan
sorunu çözmekten ziyade, hâlihazırda sermaye sahibini daha da güçlü kılmaktan
başka bir işe yaramaz. Halkın üzerindeki vergi oranları her geçen gün
artırılırken, oluşan gelir dağılımı adaletsizliğini korurken, sermayenin bu
denli beslenmesi ve bunu “Döviz kazandırıyor.” gibi söylemlerle açıklamak ciddi
devlet anlayışından uzaktır. 
Değerli
milletvekilleri, ekonomik krizlerin de en büyük ilacı iç ve dış siyasette
güvenilir bir ülke olabilmektir. Fakat, iç siyasette OHAL uygulamaları, gözaltı
ve tutuklama mekanizması; dış siyasette Suriye savaşı bugün Türkiye’yi
güvenilir bir liman yapmaktan çok uzaktır. Bu tarz politik ve siyasi tutumlar
ortamında, büyüyen değil, küçülen bir ekonomik yapı oluşturulur. Bu kadar
akademisyen, gazeteci, siyasetçinin içeride tutsak bulunduğu ve hukuki hiçbir
gerekçe göstermeksizin alıkonduğu bir ortam yatırımcıları çekmekten uzaktır.
Önceliğimiz tabii ki barıştan ve adaletten yana olmaktır. Ekonomik istikrar,
ancak bu iki ana kuralın sağlandığı ortamlarda hayat bulacaktır. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Gaydalı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
3'üncü maddesinin aşağıdaki şekilde değiştirilmesini arz ve teklif ederiz.
Saygılarımızla.
MADDE
3- 2/7/1964 tarihli ve 492 sayılı Harçlar Kanununun ek 1 inci maddesinin (2)
numaralı fıkrasının (e) bendinde yer alan "münhasıran yük" ibaresi
madde metninden çıkarılmış ve (f) bendinde yer alan "yük taşımacılığından
döviz olarak kazanılan navlun bedellerinin" ibaresi "yük ve yolcu
taşımacılığından döviz olarak kazanılan bedellerin" şeklinde
değiştirilmiştir. 
Özkan
Yalım (Uşak) ve arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) –Katılamıyoruz Sayın Başkanım.

BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz. 
BAŞKAN
– Önerge hakkında konuşmak isteyen Özkan Yalım, Uşak Milletvekili. 
Buyurunuz
Sayın Yalım. (CHP sıralarından alkışlar)
ÖZKAN
YALIM (Uşak) – Teşekkür ederim Sayın Başkan. 
Sayın
Bakana, değerli çalışma arkadaşlarıma ve de bu saatte bizi izleyen Türkiye
Cumhuriyeti vatandaşlarımıza sevgi ve saygılarımı sunuyorum. 
Değerli
arkadaşlar, şu anda 446 sıra sayılı Torba Kanun’dan konuşuyoruz. Bunun içinde
çok değişik şeyler var. Biliyorsunuz, emeklinin otuz yılından sonraki
ikramiyesini alıp alamayacağı, işte, yabancı bayraklı, bandıralı yatların Türk
bandıralı olması vesaire vesaire. 3’üncü maddede de Harçlar Kanunu ve de
uluslararası taşımacılığa ilişkin harç istisnası yolcu taşımacılığını
kapsayacak şekilde değiştirilmektedir. 
Şimdi,
değerli arkadaşlar, ilk önce şunun altını çizmek istiyorum: İktidarın yani
sizlerin içeride ve dışarıda yürüttüğünüz politikalar sonucu ortaya çıkan
siyasi kriz ve OHAL rejiminin yarattığı ekonomik kriz süreci, böyle, döviz
kazandırıcı faaliyetlerle aşılamayacaktır; ilk önce bunu belirtmek istiyorum.
Eğer
ülkede ekonomik krizi aşmak istiyorsa, iktidarın, mevcut hukuksuz uygulamaları
bırakarak, Anayasa değişikliği ve rejim tartışmalarıyla ülkeyi daha da büyük
bir kutuplaşmaya iterek siyasal krizi derinleştirmek yerine demokrasiyi
güçlendirerek barış ortamını sağlayacak adımları ivedilikle atması
gerekmektedir. Öbür türlü, böyle göstermelik düzenlemelerle hiçbir şeyin,
dövizin girmesinin vesairenin imkânsız olduğunu özellikle belirtmek istiyorum.
Deniliyor
ki: “Yolcu taşımacılığından dolayı.” Değerli arkadaşlar, Sayın Bakan, son olan
olaylardan sonra siz yolcuyu nasıl getireceksiniz? Değil yolcuyu, ülke dışından
yük bile gelmeyecek. Onun için, ilk önce iç güvenliğimizi sağlamak zorundayız. 
Biraz
önce MHP Konya Milletvekili Sayın Mustafa Kalaycı arkadaşım çok güzel anlattı,
ben bunları aynen, bir daha tekrarlamak istemiyorum; nakliyecinin sorununu,
akaryakıtını, otobanını, yok kontrolcüsünü, gümrük memurunu, kantarını, ağırlık
kontrolünü vesairesini bunları anlatmak istemiyorum. Zaten onların sırtına
yüklediniz; 25 ton yükü alıyor, üzerine siz 25 ton daha atıyorsunuz,
sigortasını bindiriyorsunuz, MTV’sini bindiriyorsunuz, zaten o bitmiş durumda.
Ancak, özellikle bu madde, yolcu yani otobüslerin yolcu, insan getirmesiyle
ilgili. Kimse gelmeyecek ki Sayın Bakan.
BAŞBAKAN
YARDIMCISI VEYSİ KAYNAK (Kahramanmaraş) – Merak etme.
ÖZKAN
YALIM (Devamla) – Özellikle cumartesi akşamı -pazar sabahı- olan olaydan sonra,
İstanbul Ortaköy’de olan olaydan sonra, Avrupalı zaten gelmiyordu
Sultanahmet’teki patlamadan dolayı -ne Alman ne Fransız ne Belçikalı ne
Hollandalı- şimdi Araplar da gelmeyecek. Yani, yolcuyu nerede bulacaksınız?
Değerli
Başkanım, biz şu anda, işte gemilerin yok yabancı, Amerikan bandıralı, yok
Yunan bandıralı, Türk bandıralı geçmesiyle uğraşıyoruz. Bizim konumuz o değil.
Bizim konumuz, Türkiye Cumhuriyeti vatandaşının haklarını ve can güvenliğini
sağlamak. 
Ben,
biraz önce Sayın Bakana 3 sayfa metin gönderdim. 23/12/2016 tarihinde, Millî
Savunma Bakanlığına, Türk Silahlı Kuvvetleri Genelkurmay Başkanlığına ve de
Başbakanlığa... Hâlâ buna, on üç gün geçti, yazılı mektubumuza, yazılı
sorularımıza cevap vermediler Sayın Bakan. Biraz önce size gönderdim bunları,
umarım gönderirsiniz. 
Ne
yazıyor bunun içinde biliyor musunuz? Evet, işte, bunları yazıyor, bunları
yazıyor. Değerli arkadaşlar, bunları yazıyor. Bunlar eğer gerçekse hepimizin
ayıbı, gerçekse hepimizin ayıbı. Bunlar gerçekse hepimizin ayıbı. Bunlar kim
biliyor musunuz, eğer gerçekse, görüntülerde…
OSMAN
AŞKIN BAK (Rize) – Ya, provokasyon yapma be! 
ÖZKAN
YALIM (Devamla) – Osman Bey, sus! 
İlk
önce Türkiye Cumhuriyeti vatandaşının hakkını koruyacağız.
OSMAN
AŞKIN BAK (Rize) – Ne alakası var? Konuşma! Konuşma! Ne konuşuyorsun?
ÖZKAN
YALIM (Devamla) - Bir kere sus!
OSMAN
AŞKIN BAK (Rize) – Olmayan şeyi gösteriyorsun be, yakışıyor mu?
ÖZKAN
YALIM (Devamla) – Bunlardan -on üç gün geçti- birisi Fethi Şahin, doğum yeri
Konya, 26 yaşında, görev yaptığı yer Tekirdağ ve de istihbaratta çalışıyor. 
OSMAN
AŞKIN BAK (Rize) – Amerikalı “Türkiye’ye bir daha geleceğim.” diyor, CHP
milletvekili “Kimse gelmeyecek.” diyor. Öyle şey mi olur ya? Köşe yazısına bak
sen, “Bu ülkeye gelsin.” diyor. Böyle bir şey yok. Açıklama yapacak.
BAŞKAN
– Sayın milletvekilleri, lütfen hatibi dinleyin efendim.
ÖZKAN
YALIM (Devamla) – Diğer kişi Sefter Taş, görev yeri Kilis, 21 yaşında, piyade.
İşte, bunun cevabını istiyorum ben Sayın Bakan. Bizim görevimiz burada bu
çocuklar yakıldı mı, yakılmadı mı? Bu çocuklar bu dediğimiz kişiler mi, değil
mi? 
OSMAN
AŞKIN BAK (Rize) – Değil. Konuşuyorsun ya!
ÖZKAN
YALIM (Devamla) - Bizim görevimiz… Şu anda yatların Türk bandıralı, Avrupa
bandıralı, Amerikan bandıralı olması umurumda bile değil. Bu çocuklar bizim
çocuklarımız mı, değil mi? Eğer bu çocuklar bizim çocuklarımızsa vay hâlimize
hepimizin. 
Biz
çölde kimi koruyoruz ya, kimi koruyoruz biz? 
OSMAN
AŞKIN BAK (Rize) – Kimseyi korumuyoruz be! DEAŞ militanlarını yok ediyoruz be!
Konuşuyorsun!
ÖZKAN
YALIM (Devamla) - Bizim ilk önce 3 milyon Suriyeliyi, kontrolsüz gelen 3 milyon
Suriyeliyi, bir an önce sınırlara gerekli olan kampları kurup hepsini
toparlamamız gerekiyor. Kontrolsüz giriş çıkışı engellememiz gerekiyor. Siz
kontrol etmediğinizden dolayı, bu gangsterlerin, bu teröristlerin, bu
IŞİD’lilerin dolayısıyla işte bu kadar vatandaşımız öldü. 
(Mikrofon otomatik cihaz tarafından kapatıldı)
ÖZKAN
YALIM (Devamla) – Yılbaşı gecesi 39 vatandaş bizlerin kontrolsüzlüğü sayesinde,
boş vermemiz sayesinde öldü.
OSMAN
AŞKIN BAK (Rize) – Ya, bırak Allah’ını seversen. Kendi ülkene bak, kendi. Kendi
ülkeni küçümsüyorsun be, yazıklar olsun!
ÖZKAN
YALIM (Devamla) – Onun için bir an önce biz kendi vatandaşımızı koruyacağız.
Sayın
Bakan, bu sorunun cevabını bekliyorum. (CHP sıralarından alkışlar)
BAŞKAN
– Teşekkür ederim Sayın Yalım. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
OSMAN
AŞKIN BAK (Rize) – Yazıklar olsun be! O açıklama yapılınca göreceğiz yüzünü,
kimsenin yüzüne bakamayacaksın.
MUSTAFA ILICALI (Erzurum) – Ayıp ya! Yakıştı mı?
ÖZKAN
YALIM (Uşak) – Gel kendi vatandaşını koru. Kendi çocuğumu savunuyorum ben.
Senin çocuğun gitse ya Suriye’ye?
OSMAN
AŞKIN BAK (Rize) – Hadi kardeşim, hadi! Provokatör, hadi!
ÖZKAN
YALIM (Uşak) – Yok öyle bir şey.
EJDER AÇIKKAPI (Elâzığ) – Bizim çocuklarımız orada,
bizim. Bizim çocuklarımız orada zaten.
ÖZKAN
YALIM (Uşak) – Onlar bizim çocuklarımız.
BAŞKAN – Sayın Yalım, lütfen efendim… Sayın Yalım, lütfen
yerinize geçiniz.
OSMAN
AŞKIN BAK (Rize) – Kimin reklamını yapıyorsun be? Kimin propagandasını
yapıyorsun? Böyle bir şey olur mu ya?
BAŞKAN
– Sayın Bakan…
ÖZKAN
YALIM (Uşak) – On üç gündür cevap verilmiyor, on üç gündür cevap verilmiyor.
LEVENT
GÖK (Ankara) – Özkan tamam.
EJDER
AÇIKKAPI (Elâzığ) – Bizim çocuklarımız sizin çocuklarınızla birlikte gider.
BAŞKAN
– Sayın Yalım, böyle bir usul yok; lütfen, rica ediyorum.
OSMAN
AŞKIN BAK (Rize) – Böyle bir şey var mı ya? Kendi askerini küçük düşürür mü ya?
Bu ne ya? (AK PARTİ ve CHP sıralarından gürültüler)
LEVENT
GÖK (Ankara) – Özkan… 
ÖZKAN
YALIM (Uşak) – On üç gündür cevap verilmiyor.
BAŞBAKAN
YARDIMCISI VEYSİ KAYNAK (Kahramanmaraş) – Sayın Başkan…
BAŞKAN
– Sayın Bakan, buyurunuz, mikrofonunuzu açıyorum.
BAŞBAKAN
YARDIMCISI VEYSİ KAYNAK (Kahramanmaraş) – Evet…
OSMAN
AŞKIN BAK (Rize) – Bu ne ya? Komisyonda da aynısını yaptın. Ya, bırak bu işleri
ya, bırak. 
BAŞKAN
– Bir saniye Sayın Bakan. Sayın Bakan, bir saniye.
ÖZKAN
YALIM (Uşak) – Sen bunu bir cevapla.
OSMAN
AŞKIN BAK (Rize) – Ne cevaplaması, bırak onu. Hadi! Hadi kardeşim! 
BAŞBAKAN
YARDIMCISI VEYSİ KAYNAK (Kahramanmaraş) – Osman Bey…
BAŞKAN
– Sayın Bakan, bir saniye efendim.
OSMAN
AŞKIN BAK (Rize) – Asker seni affeder mi? Sen kimsin be? 
BAŞKAN
– Sayın Bak… (AK PARTİ ve CHP sıralarından gürültüler) 
ÖZKAN
YALIM (Uşak) – Buna cevap ver, buna cevap ver.
OSMAN
AŞKIN BAK (Rize) – Konuşma! Açıklama yapıyor.
ÖZKAN
YALIM (Uşak) – Verilmedi Osman, verilmedi.
İBRAHİM
AYDEMİR (Erzurum) – Ne yapacaksın lan? Otur oturduğun yerde terbiyesiz.
BAŞKAN
– Birleşime yarım saat ara veriyorum.
Kapanma Saati: 23.51 
ALTINCI OTURUM
Açılma Saati: 00.21
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Zihni AÇBA (Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Altıncı Oturumunu açıyorum.
446
sıra sayılı Kanun Tasarısı’nın görüşmelerine devam ediyoruz. 
Komisyon
yerinde. 
Hükûmet
yerinde. 
3’üncü
madde üzerindeki önerge işlemlerinde kalınmıştı. 
Madde
üzerindeki son önergeyi okutacağım ama Sayın Bakanın bir söz talebi vardı…
BAŞBAKAN
YARDIMCISI VEYSİ KAYNAK (Kahramanmaraş) – Talebimi geri aldım.
BAŞKAN
– Sayın Bakan söz talebini geri aldı.
Madde
üzerindeki son önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 3’üncü maddesinin
aşağıdaki şekilde değiştirilmesini arz ve teklif ederiz.
Mehmet
Necmettin Ahrazoğlu (Hatay) ve arkadaşları
"MADDE
3- 2/7/1964 tarihli ve 492 sayılı Harçlar Kanununun ek 1 inci maddesinin (2)
numaralı fıkrasının (e) bendinde yer alan "münhasıran yük" ibaresi
yürürlükten kaldırılmış ve (f) bendinde yer alan "yük taşımacılığından
döviz olarak kazanılan navlun bedellerinin" ibaresi "yük ve yolcu
taşımacılığından döviz olarak elde edilen bedellerin" şeklinde
değiştirilmiştir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım. 
BAŞKAN
– Önerge hakkında konuşmak isteyen Mehmet Necmettin Ahrazoğlu, Hatay
Milletvekili.
Buyurunuz
Sayın Ahrazoğlu. (MHP sıralarından alkışlar) 
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; 446 sıra
sayılı Kanun Tasarısı’nın 3’üncü maddesi üzerinde verdiğimiz önerge hakkında
Milliyetçi Hareket Partisi Grubu adına söz almış bulunuyorum. Heyetinizi
saygıyla selamlıyorum. 
Sözlerime
başlamadan önce, 2017 yılının ilk saatlerinde İstanbul’da gerçekleşen terör
saldırısında hayatını kaybeden vatandaşlarımıza ve şehit düşen polisimize
Allah’tan rahmet, yaralılara da acil şifalar diliyorum. Ayrıca, misafir olarak
ülkemizde bulunan, yabancı uyruklu, vefat eden misafirlerimizin de ülke
halklarına ve ailelerine başsağlığı diliyorum. 
1
Ocak 2017 Reina katliamı ve 15 Temmuz sonrası tüm terör olayları aslında 15
Temmuz FETÖ darbe kalkışmasının artçı sarsıntılarıdır. Terör nereden gelirse
gelsin, kimden gelirse gelsin ülkemizi teslim alamayacaktır; korku ve endişe
yaratamayacak, aksine Türk milletini bir ve bütün kılacak; her Türk,
istiklaline ve istikbaline sahip çıkacaktır.
Değerli
milletvekilleri, görüşülmekte olan kanun tasarısı, AKP’nin -her seferinde
söylediğimiz- klasiği hâline gelen ve “torba” denilen yöntemle gelmeye devam
eden kanun tasarılarından yine bir tanesidir. Kanun tasarısı hazırlanırken
birbiriyle doğrudan ilişkili olmayan onlarca farklı kanunda değişikliğe
gidilmektedir ve öngörülen düzenlemelerin aciliyeti gerektiren hususlar
olmaması nedeniyle de tasarının ilgili olabilecek tali komisyonlarda
görüşülmeden, sağlıklı bir değerlendirme ve kanaat oluşturulmadan
olgunlaştırılmaması ve dikkat edilmemiş önemli birkaç madde nedeniyle oldubitti
bir şekilde torba yasa olarak huzurlarınıza getirilmiştir. Türkiye Büyük Millet
Meclisi ihtisas komisyonlarına seçilen üyelerde milletvekillerinin uzmanlık
alanları dikkate alınmakta, Plan ve Bütçe Komisyonu üyelerinin her konuda uzman
olduğunu da söylemek mümkün olmamaktadır. Bu nedenle, özel uzmanlık alanı ve
değerlendirme gerektiren konuların öncelikle ilgili ihtisas komisyonlarında
görüşülmesi gerekmektedir.
Kanaatimce,
bir yılda edindiğim intiba gereği, Türkiye Büyük Millet Meclisi yasama
faaliyetleri baştan sona düzensiz, eksik ve özensiz bir şekilde yürütülmekte,
yasama kalitesi iyice düşmekte, tasarılar hazırlanırken mevzuat hükümlerine
riayet edilmemektedir. Ayrıca, Hükûmet tarafından hazırlanan düzenlemelerin
düzenleyici etki analizinin bulunması zorunludur. Düzenleyici etki analizinde
düzenlemenin muhtemel fayda ve maliyetinin analizi ve düzenlemenin sosyal,
ekonomik ve ticari hayata, çevreye ve ilgili kesimlere etkileri ile izlenen
danışma ve görüş alma süreçlerine ilişkin ayrıntılı bilgi ve değerlendirmelere
yer verilmesi öngörülmüştü. Ancak, tasarının düzenleyici etki analizi yoktur;
kime, ne fayda ve zarar getireceği analiz edilmemiş, devlete getireceği yük
belirtilmemiştir.
Sayın
milletvekilleri, tasarının 3’üncü maddesiyle Harçlar Kanunu’nda yapılan
değişiklikle, kamu kurum ve kuruluşları tarafından uluslararası ihale konusu
edilen yük taşıma işlerinde döviz kazandırıcı faaliyetlere ilişkin damga
vergisi ve uluslararası taşımacılığa ilişkin damga vergisi istisnasının yolcu
taşımacılığını da kapsayacak şekilde genişletilmesi amaçlanmıştır. Söz konusu
maddeyle değiştirilmesinin asıl nedeninin yeni bir torba kanun mantığıyla
hazırlanarak Plan ve Bütçe Komisyonunda aceleyle görüşülüp temel kanun olarak
15/7/2016 tarihinde Yatırım Ortamının İyileştirilmesine Dair Kanun’da yapılan
değişikliğe rağmen, yeniden “münhasıran” kelimesinin, ibaresinin amacı dışında
kullanılması sonucu, yolcu taşımacılığı faaliyetinin madde metnine
yerleştirilmemesinden kaynaklanarak geldiği anlaşılmaktadır. 
Bu
düzenleme yapılırken yurt içi taşımacılığında da benzer uygulamaların
yapılması; kamyon, otobüs ve taksi esnafının özellikle kullandıkları yakıtı
ucuzlatacak vergi indirimine ilişkin düzenlemelerin de yapılarak kamyon ve
otobüsçü esnafların da ayrıca araç yenilemesinde ÖTV’den muaf tutulması
gerektiğini belirtiyor, yüce heyetinizi saygıyla selamlıyorum. (MHP
sıralarından alkışlar)
BAŞKAN
– Teşekkür ederim Sayın Ahrazoğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
4’üncü
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 4’üncü maddesinde
“yer alan” ibaresinin “bulunan” olarak değiştirilmesini arz ve teklif ederiz.

İsmail Faruk Aksu

Mustafa Kalaycı 
Kamil Aydın

İstanbul

Konya 
Erzurum

Deniz Depboylu

Baki Şimşek

Saffet Sancaklı 

Aydın

Mersin 
Kocaeli
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
4’üncü maddesinin aşağıdaki şekilde değiştirilmesini arz ve teklif ederiz.
Saygılarımızla.


Bihlun Tamaylıgil

Lale Karabıyık

Utku Çakırözer 

İstanbul

Bursa

Eskişehir

Kadim Durmaz

Bülent Öz

Mehmet Bekaroğlu 

Tokat

Çanakkale 
İstanbul

Musa Çam

İzmir 
MADDE
4- 492 sayılı Kanuna bağlı (8) sayılı tarifenin “XIII- Bağlama kütüğü
ruhsatnamelerinden ve bunların vizelerinden alınacak harçlar:” başlıklı
bölümünün başlığında ve birinci cümlesinde yer alan “ve bunların vizelerinden”
ibareleri ile üçüncü cümlesinde yer alan “ve yapılacak vize” ibaresi madde
metninden çıkarılmıştır. 
BAŞKAN
– Şimdi maddeye en aykırı önergeyi okutup işleme alacağım: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 4’üncü maddesinin tasarı metninden
çıkarılmasını arz ve teklif ederiz.

Filiz Kerestecioğlu
Demir
Osman Baydemir

Ahmet Yıldırım

İstanbul

Şanlıurfa 
Muş

Mahmut Toğrul

Mehmet Emin Adıyaman

Mizgin Irgat 

Gaziantep

Iğdır

Bitlis 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
– Önerge hakkında konuşmak isteyen Mizgin Irgat, Bitlis Milletvekili. 
Buyurunuz
Sayın Irgat. (HDP sıralarından alkışlar)
MİZGİN
IRGAT (Bitlis) – Sayın Başkan, değerli milletvekilleri; hepinizi saygıyla
selamlıyorum. 
Evet,
aslında ülkemiz torba yasalarla anılacak bir ülke hâline geldi. Maalesef, her
defasında yasama işlevini baypas eden bu Meclis, AKP Hükûmetinin torbalarla
doldurduğu değişiklikleri buraya getiren bir sistem hâline dönüştü. Buradan da
şu eleştiriyi yapmak gerekiyor: Evet, aslında, birçok yasa tasarısını
ilgilendiren, tek tek düzenlemeleri ilgilendiren, tartışılması gereken birçok
konunun bir potada yani bir torba yasada buraya getirilmiş olması aslında
ciddiyetten yoksun bir çalışmanın da yürütüldüğünün en önemli göstergesidir
diye düşünüyorum. 
Sayın
Başkan, değerli milletvekilleri; burada birçok konu tartışıldı, bugün size çok
çarpıcı bir örneği sunmak istiyorum: Bugün İstanbul’da yapılan bir yargılamada
IŞİD üyesi olduğu iddia edilen bir kişi, serbest ikametgâh sahibi olması
sebebiyle yani o gerekçeyle tahliye edildi. Yirmi dört gün önce gözaltına
alınan, aralarında eş başkanlarımızın ve yöneticilerimizin de olduğu 8 kişi
hakkında ise yine bugün, aynı gün tutuklama kararı verildi. Eş başkanımız -bir
hukukçu, bir avukat- Sayın Doğan Erbaş ve diğer arkadaşlarımızın tamamı sabit
ikametgâh sahibi ve Halkların Demokratik Partisinin üyesi. 
Diğer
taraftan, Urfa’da 31 kişinin içinde yer aldığı, aralarında ilçe eş
başkanlarımız ve avukatların da olduğu bir grup hakkında da hakeza tutuklama
kararı verildi. Aslında buradan yargıya yaptığımız birçok eleştirinin, birçok
yorumun burada sizler tarafından kabul edilmediğini, itiraz edildiği iyi
biliyoruz. Sadece dışarıda da değil, Mecliste de bir dizayn, tehdit dili, bir
dil adı altında baskı unsurunu oluşturduğunuz bu sistem, aslında şu anda
çürümeye ve yok olmaya gitmek üzere. Parlamenter sistem baypas edilerek
OHAL’lerle, KHK’lerle yönetilmek istenen bu sistem, bir gün mutlak surette
ortadan kalkmak durumundadır. Evet, konuştuğumuz madde ve yasa tasarısı bir
grup sermayedara, taraflı, sizin yandaşlarınıza, yandaş olan kurumlara, yandaş
olan belediyelere getirilmiş bir çalışmadır, bir tasarıdır. Yani bu tasarının
içerisinde emekçiler yok, yoksullar yok, halkımız yok, bu ülkenin büyük
çoğunluğu yok. Yat ve marinalara getirilen bu istisnaya baktığımızda buradan
sormak isterim: Kaç yoksulun, kaç vatandaşın yatı ve limanı var ki siz kalkıp
bu düzenlemeyi iyi bir şeymiş gibi burada Meclisten geçirilen bir yasa tasarısı
boyutunda tartışıyorsunuz? Maalesef ki bu tasarının halkımız nezdinde bir
karşılığı bulunmamaktadır. 
Buradan,
bu tasarıdan çıkardığım çok önemli bir cevap da var: DBP’li belediyelere
getirilen, atanan kayyumların da bu tasarıyla bir bağını ben kurdum -tasarıyı
okurken- kayyumlar yani bizim belediye başkanlarımızı görevinden alarak
yerlerine atadığınız kayyumlar, bu yasa çerçevesinde o kurumu, belediyeyi,
istediği kişiye, istediği kurumlara, istediği yerlere peşkeş çekecek. Demek ki
siyasi bir anlamı vardı ama bir anlamı da bu yasa tasarısıydı çünkü siz
yandaşlarınıza, sermayedarlara kendi politikalarınız üzerinden rant
devşiriyorsunuz. Dolayısıyla bu yasa tasarısının, halkların, Türkiye'nin
gerçekliğine uygun bir tasarı olmadığı çok açık bir şekilde anlaşılmaktadır. 
Sayın
Başkan, değerli milletvekilleri; biz, bu halkın gerçek sorunlarının
tartışıldığı, gerçekten hak ve özgürlükler temelinde yasama, yargı ve
yürütmenin mutlak suretle ayrıştığı, bağımsız bir yasama faaliyetinin
yürütüldüğü bir Meclisi görmek istiyoruz. Maalesef ki günbegün gittiğimiz
doğrultu bu değildir; gittiğimiz doğrultu hak ve özgürlüklerin askıya alındığı,
keyfî tutuklamaların ayyuka çıktığı, maalesef yarın hangi güne uyanacağımızı
bilmediğimiz, özgürlüklerin yok olduğu bir ülke hâline geldik. 
(Mikrofon
otomatik cihaz tarafından kapatıldı) 
MİZGİN
IRGAT (Devamla) – İçeride ve dışarıda istikrarsız bir politikayla yürüttüğümüz
bu sistemin bu tasarılarla istikrar kazanamayacağını düşünüyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Irgat. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
4’üncü maddesinin aşağıdaki şekilde değiştirilmesini arz ve teklif ederiz.
Saygılarımızla.

Bülent
Öz (Çanakkale) ve arkadaşları
MADDE
4- 492 sayılı Kanuna bağlı (8) sayılı tarifenin “XIII- Bağlama kütüğü
ruhsatnamelerinden ve bunların vizelerinden alınacak harçlar:” başlıklı
bölümünün başlığında ve birinci cümlesinde yer alan “ve bunların vizelerinden”
ibareleri ile üçüncü cümlesinde yer alan “ve yapılacak vize” ibaresi madde
metninden çıkarılmıştır.
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) - Katılmıyoruz Başkanım. 
LEVENT
GÖK (Ankara) – Gerekçe okunsun. 
BAŞKAN
– Gerekçeyi okutuyorum: 
Gerekçe:

Madde
metninin daha iyi anlaşılması için söz konusu değişiklik yapılmaktadır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 4’üncü maddesinde
“yer alan” ibaresinin “bulunan” olarak değiştirilmesini arz ve teklif ederiz.
Baki
Şimşek (Mersin) ve arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) - Katılmıyoruz.
BAŞKAN
– Önerge hakkında konuşmak isteyen Baki Şimşek, Mersin Milletvekili. 
Buyurunuz
Sayın Şimşek. (MHP sıralarından alkışlar) 
BAKİ
ŞİMŞEK (Mersin) – Sayın Başkan, değerli milletvekilleri; sözlerime başlamadan
önce yüce heyetinizi saygıyla selamlıyorum. 
446
sıra sayılı Türkiye Cumhuriyeti Emekli Sandığı Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 4’üncü
maddesi üzerine verilen önergede Milliyetçi Hareket Partisi Grubu adına söz
almış bulunmaktayım. 
Yalnız,
ben, bugün Mersin’de yaşanan doğal afetle ilgili düşüncelerimi Sayın Bakana
aktaracağım. Mersin, son otuz yılın en büyük doğal afetiyle karşı karşıya
kalmıştır. Metrekareye yaklaşık 167 kilogram yağış olmuş, Toros Dağlarında kar
şu anda 3 metrenin üzerindedir ve Türkiye’yi doyuran Çukurova’nın yüzde 70’i
sular altındadır hâlâ. Yani sel olmuş, bitmiş değildir. 5 vatandaşımızı
Mersin’de kaybettik, 2 vatandaşımız da Adana’da hayatını kaybetti, 1’inin
cesedine hâlâ ulaşılamadı. Doğal afetin boyutu basına yansıyandan çok daha
büyüktür. Onun için Mersin’le ilgili Hükûmetin acil afet bölgesi ilan etmesini
bekliyoruz. Tarım müdürlüğünün tespitlerine göre 116 milyon liralık sadece
tapulu arazilerde zarar mevcuttur. Bütün seralar sular altındadır. Bununla
ilgili Bakanlar Kurulu toplantısında geçen hafta görüşüldü ama sanıyorum henüz
yaraya merhem olacak bir sonuç duyamadık. Acilen çiftçilerin borçlarının
ertelenmesi gerekiyor. Bu çiftçilerin bu borçları ödeme şansı yok, önümüzdeki
yıl da ödeme şansı yok çünkü bütün mahsulleri suyun altında kaldı, bunun en az
dört beş yıllık bir vadeye yayılmasını bekliyor çiftçilerimiz. Bunun dışında da
nakdi yardım bekliyorlar, sadece borçların ertelenmesi çiftçilerimiz
kurtarmayacak ve bunlarla ilgili de… 
Tabii
doğal afet Mersin’in kaderi değil. Bu bölge deniz seviyesinin altında.
Yukarıdan çok yağmur suyu geldiği zaman her on-on beş yılda Mersin kaderiyle
baş başa kalıyor. Elli yıl önce, 1970’li yıllarda bu bölgede tahliye kanalları
yapılmış, drenajlar yapılmış, pompaj istasyonları yapılmış ama bu
güncellenmemiş, yenilenmemiş, teknoloji şu anda cevap vermiyor. Onun için bu
bölgeye acilen… Kalkınma Bakanımız ve bütün siyasi partilerdeki milletvekilleri
bölgeyi ziyaret ettiler. Yalnız, bölgeyi acilen Tarım, Çevre ve Orman
Bakanlarının ziyaret etmesi gerekmektedir. Çünkü afet anında burayı bunların
görmesi gerekmektedir. Burada yapılacak yatırımların çoğunluğu Çevre ve Orman
Bakanlıklarıyla alakalıdır. DSİ Genel Müdürünün gidip bu bölgeyi mutlaka
görmesi lazım. Biz her on yılda bu afetle karşı karşıya kalıyoruz. Sadece bir
afette harcanan para normal zamanda harcansa Çukurova’nın kaderi mutlaka değişecektir.
Ayrıca şehrin içerisinden geçen dereler de Mersin’i esir almıştır, Mersin de
sular altında kalmıştır. Bu derelerle ilgili DSİ’nin ya kendisinin bu dereleri
acil ıslah etmesi gerekmektedir, eğer ıslah etmiyorsa da bunları belediyelere
devretmesi lazım. Mevzuatı aşamıyor; belediye, derede bir düzenleme yapacak,
iyileştirme yapacak maalesef mevzuatı aşamıyor. DSİ müsaade etmiyor ama dereler
temizlenmediği için de yağan her yağmurda, arkası dağ, önü deniz olan bir yerde
maalesef şehri su basıyor. Bununla ilgili de gerekli düzenlemelerin yapılması
gerekiyor. 
Afet
sebebiyle belediyelere ve valiliklere ek ödenek gönderilmesi gerekiyor -2000
yılındaki doğal afette bu bölge afet bölgesi ilan edilmişti, o zaman bu
bölgedeki bütün belediyelere devlet tarafından ayrıca ilave para gönderilmişti-
çünkü belediyeler de bütün imkânlarını hem karla hem selle mücadelede seferber
ettiler. Ciddi zararlar var, altyapıda büyük çöküntüler var, bunların tamir
edilmesi gerekiyor. Hükûmetimizin bunlarla ilgili de ilave ödenek göndermesini
bekliyoruz. 
Ayrıca,
bu kanalların etrafında doğudan, güneydoğudan gelen vatandaşlarımız, mevsimlik
tarım işçisi olarak çalışanlar ve Suriyeli vatandaşlarımız ilkel şartlarda
yaşamlarını devam ettiriyorlar. İnsanlığımızdan utanıyoruz. Çadırların
içerisinde, elektrik ve suyun olmadığı, o kanallardaki pis suları içerek
insanlar hayat mücadelesi veriyor. Suriyelilere tanıdığımız konteyner kent ve
çadır kentlerin bu bölgede çalışan mevsimlik tarım işçilerine de verilmesi,
konteyner konulup en azından bir elektrik ve su verilerek daha insanca, daha
medeni şartlarda çalıştırılmalarının sağlanmasını bekliyoruz. Bu konuda da
Sayın Başbakan Yardımcımız bu işlerden sorumlu bakanlık görevini yerine
getiriyor. 
Çukurova’nın
kaderinin yapılacak sağlıklı yatırımlarla değişeceğini umuyor, yüce heyetinizi
saygılarımla selamlıyorum. (MHP sıralarından alkışlar)
BAŞKAN
– Teşekkür ederim Sayın Şimşek. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
4’üncü
maddeyi oylarınıza sunuyorum: Kabul edenler… Kabul etmeyenler… 4’üncü madde
kabul edilmiştir.
5’inci
madde üzerinde bir önerge vardır, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
5’inci maddesinin aşağıdaki şekilde değiştirilmesini arz ve teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Lale Karabıyık
Musa
Çam
Utku Çakırözer

Bursa
İzmir
Eskişehir

Bülent Kuşoğlu

Ankara
MADDE
5- 14/1/1970 tarihli ve 1211 sayılı Türkiye Cumhuriyet Merkez Bankası
Kanunu’nun 22/A maddesinin dördüncü fıkrası aşağıdaki şekilde değiştirilmiştir.
“Para
Politikası Kurulu toplantıları, Başkan (Guvernör)’ın çağrısı üzerine ulusal ve
uluslararası ekonomideki gelişmeleri değerlendirmek üzere yılda en az sekiz
defa yapılır. 21 inci maddenin ikinci fıkrasının diğer hükümleri ile üçüncü
fıkrası, Para Politikası Kurulu toplantıları için de uygulanır.”
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) –Katılamıyoruz Sayın Başkanım.

BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz. 
BAŞKAN
– Önerge hakkında konuşmak isteyen Bülent Kuşoğlu, Ankara Milletvekili. 
Buyurunuz
Sayın Kuşoğlu. (CHP sıralarından alkışlar)
BÜLENT
KUŞOĞLU (Ankara) - Sayın Başkan, değerli milletvekilleri; hepinizi saygıyla
selamlıyorum.
446
sıra sayılı Tasarı’nın 5’inci maddesi üzerinde söz aldım, bu konuyla ilgili
verdiğimiz değişiklik önergesi üzerinde söz aldım ama ondan önce, bu saatlerde
çalışmamızın çok doğru olmadığını, sıhhatli olmadığını, sağlıklı olmadığını,
özellikle bu konunun sorumlusu olan grup başkan vekillerimizi hiç ayrım
yapmadan kınadığımı söylemek istiyorum. (CHP sıralarından alkışlar) Ama, tabii,
kınamada öncelik iktidar partisinin. Herhâlde Doğan Bey’in kabahati, grup
başkan vekillerinin de değil ama bu saatte çalışmalarımızın organizatörü Doğan
Bey herhâlde. 
MUSA
ÇAM (İzmir) - En büyük suç onun.
BÜLENT
KUŞOĞLU (Devamla) - Efendim, değişiklik önergemizin konusu Merkez Bankasının
toplantılarının, Para Politikası Kurulu toplantılarının 12’den 8’e
indirilmesiyle ilgili. Uluslararası literatürde de böyledir. FED’in
toplantıları da yılda en az 8 kez yapılır. Bizim toplantılar yılda en az 12 kez
yapıldığı zaman mecburen toplantılar yapılıyor, henüz FED toplantıları ya da
diğer önemli merkez bankalarının, piyasa belirleyicisi merkez bankalarının
toplantıları yapılmadığı için bizimkiler karar almada güçlük çekiyordu, boşuna
toplantı yapılmış oluyor, sıkıntı oluyordu, anlamsız oluyordu; bu nedenle 8’e
indirilmesi doğrudur. Ama Merkez Bankasıyla ilgili bu konu gündeme gelmişken
şunu da söylemek istiyorum: “Merkez Bankasının -kanuna göre, 1211 sayılı Merkez
Bankası Kanunu’na göre- esas görevi fiyat istikrarını sağlamaktır.” der kanun.
Fiyat istikrarıyla ilgili, enflasyonla ilgili son veriyi biliyorsunuz. 2016
yılı enflasyonu maalesef çok yüksek çıktı; 8,53 olarak açıklandı TÜFE.
Tahminlerin çok ötesinde oldu. Biz diğer hedeflerin, iktidarın diğer
hedeflerinin gerçekleşmediğini ama enflasyon hedefinin aşağı yukarı
gerçekleşeceğini umarken bu da maalesef çok saptı. Enflasyonun olması, yüksek
olması istikrarsızlık demektir. İstikrarsızlık da ekonomide büyük sıkıntı
getirir. Maalesef, önümüzdeki yıl yani içinde bulunduğumuz yıl ve sonraki
yıllarda bu istikrarsızlığı, sıkıntıyı, ekonomide denge sağlanamamasını, bunun
sıkıntılarını çok fazla yaşayacağız, şimdiden bunu görüyoruz. Bununla ilgili
önlem alınması lazım. 
Ben
demin soru-cevap bölümünde Sayın Maliye Bakanına bir soru yönelttim, dedim ki
özellikle bu TÜİK’in açıkladığı yeni seri millî gelir rakamları sonrası
gelirimiz yüzde 20 arttı kâğıt üzerinde ama bu, birçok konuyu da beraberinde
değişiklik olarak getiriyor. En azından OVP’de bu değişiklikler yapıldı mı;
buna uygun, buna paralel değişiklikler söz konusu oldu mu? Çünkü mesela millî
gelirin gayrisafi yurt içi hasılanın yüzde 1’i kadar kanuna göre tarım desteği
vermemiz gerekiyor köylüye, çiftçiye. Şimdi, millî gelirimiz arttığına göre köylüye
yapılması gereken desteğin de artması lazım, şimdi yüzde yarımın altına da
düşmüş vaziyette. Son durumu bilmiyorum tam olarak ama zaten yüzde 1’i
sağlayamıyorduk, şimdi yüzde yarımın da altına düşmüş vaziyetteyiz. 
Vergi
yükü konusu; Erhan Bey de anlattı, vergi yükü azalmış oldu. Ee, o zaman,
vergilerin artması lazım. Zaten gerçek anlamda doğrudan beyana dayanan gelir
vergisini ve kurumlar vergisini alamıyoruz, tahsilat yapamıyoruz. Bu
göstergelerden sonra her şey altüst oldu. Yani şu anda ekonomide, ekonomiyle
ilgili kurumlarda, ekonomiyle ilgili kurumların koordine edilmesinde büyük bir
karmaşa yaşanıyor, büyük bir sıkıntı yaşanıyor gerçek anlamda. Bunu siyaset
olarak söylemiyorum, rahatsız olduğum için söylüyorum; bu konuyla ilgili hep
beraber bir çözüm bulmamız gerektiği için söylüyorum çünkü siyaseti aşmış, bir
kaosa doğru gitmekte ekonomi; bu vaziyette maalesef. Bununla ilgili hepimizin
bir şeyler yapması lazım. Güvensiz bir ortam oluşuyor gittikçe ve son yıllarda
bu rakam açıklanmıyor, tam olarak da tespit edilmiş değil ama iş adamlarımız
Türkiye’den daha çok yurt dışına yatırım yapıyor, maalesef arkadaşlar böyle bir
ortam var. Bu ortamda bu şekilde devam edemeyiz, güven ortamının yaratılması
lazım bir an önce. Bununla ilgili tedbirlerin bir an önce alınması lazım. Bu
şekilde, uydurma torba kanunlarla samimi bir iş yapamayız. Türkiye, bu şekilde
yönetilmez, istikrar ve güven ortamı bu şekilde oluşmaz; dibe vurmuş vaziyette.
Bunlarla ilgili, hep beraber, üzerimize bir sorumluluk düşüyor, bir şeyler
yapalım…
(Mikrofon
otomatik cihaz tarafından kapatıldı)
BÜLENT
KUŞOĞLU (Devamla) – …bu konuları tartışalım ama bu iş bu şekilde olmaz.
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Kuşoğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir.
6’ncı
madde üzerinde ikisi aynı mahiyette olmak üzere üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 6’ncı maddesinin
ilk cümlesindeki "gerçeğe uygun olmayan" ibaresinin "gerçeğe
aykırı" şeklinde değiştirilmesini ve maddenin sonuna aşağıdaki cümlenin
eklenmesini arz ve teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Saffet
Sancaklı
Deniz Depboylu

Kocaeli
Aydın
"Bu
madde uygulamasında bu kanunun ek 7'nci maddesindeki hane içinde kişi başına
düşen ortalama aylık gelir tutarı hesabında sadece engellinin aylık geliri esas
alınır"
BAŞKAN
– Şimdi okutacağım iki önerge aynı mahiyette olduğundan önergeleri birlikte
işleme alacağım.
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
6’ncı maddesinin tasarı metninden çıkarılmasını arz ve teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Musa
Çam
Lale Karabıyık
Utku Çakırözer

İzmir
Bursa
Eskişehir
Aynı
mahiyetteki diğer önergenin imza sahipleri:

Filiz Kerestecioğlu
Demir
Osman
Baydemir
Ahmet Yıldırım

İstanbul
Şanlıurfa
Muş
Mehmet Emin
Adıyaman
Mahmut
Toğrul
Erol Dora

Iğdır
Gaziantep
Mardin
BAŞKAN
– Komisyon aynı mahiyetteki önergelere katılıyor mu? 
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
- Aynı mahiyetteki önergelerle ilgili olarak söz talep eden sayın
milletvekillerine söz vereceğim. 
Önerge
hakkında konuşmak isteyen Erol Dora, Mardin Milletvekili. 
Buyurunuz
Sayın Dora. (HDP sıralarından alkışlar) 
EROL
DORA (Mardin) – Sayın Başkan, değerli milletvekilleri; Emekli Sandığı
Kanunu’nda Değişiklik Yapılmasına Dair Kanun Tasarısı’nın 6’ncı maddesi
üzerinde söz aldım. Genel Kurulu saygıyla selamlıyorum. 
Değerli
milletvekilleri, tasarının bu maddesiyle, engelli yurttaşlarımıza çeşitli
kalemlerde yapılan ödemelere ilişkin, “yapılan yersiz ödemeler”e dair, olası
bir Anayasa referandumu gözetilerek, af niteliğinde popülist bir affa
gidilmektedir.
Mevcut
durumda, hane içinde kişi başına düşen gelir, asgarî ücretin aylık net
tutarının üçte 2’sini geçtiği takdirde engelli vatandaşlarımıza evde bakım
yardımı kesilmekte ve “yersiz ödemeler” adı altında yapılmış ödemeler faiziyle
geri alınmaktadır.
Şimdi
burada yapılan düzenlemede yasaya eklenen geçici maddeyle gelir artış oranıyla
aynı oranda olacak şekilde yersiz ödemenin tahsil edilmesi amaçlanmaktadır.
Burada aslında sorunun kaynağı Aile ve Sosyal Politikalar Bakanlığıdır. Çünkü
“yersiz ödeme” olarak adlandırılan ve örneğin ölüm durumu, adres değişikliği,
sağlık durumu raporunun değişmesi, engellilik hâlinin ortadan kalkması gibi
durumlar Aile ve Sosyal Politikalar Bakanlığı tarafından takip edilmesi gereken
hususlar olup bu sorunlar Bakanlığın bu konudaki sorumluluğunu yerine
getirmemesinden kaynaklanmaktadır. 
Değerli
milletvekilleri, bir diğer sorun ise, Türkiye’de yaşayan sekiz buçuk milyon
engelli yurttaşımız arasında hak kazandığı hâlde, faydalanması gereken
yardımları alamayan yurttaşlarımızın da olması ve bu maddenin, mağdur olan bu engelli
yurttaşlarımıza dönük herhangi bir düzenleme getirmemesidir. Oysa, sekiz buçuk
milyon engelli yurttaşı yakından ilgilendiren bir düzenleme getiren bu maddenin
ilgili komisyon olan Sağlık, Aile, Çalışma ve Sosyal İşler Komisyonunda
etraflıca görüşülmesi, sosyal politikalar çerçevesinde ilgili sivil toplum
kuruluşlarının da katkılarıyla hazırlanması gerekmektedir. Hâl böyle olunca,
maddelerin hazırlanması sürecinde iktidar tarafından STK’ları dışlayan, merkezî
ve “ben yaptım, oldu” yaklaşımının benimsenmesi sebebiyledir ki daha birçok
sorun ortaya çıkmakta ve sosyal yardıma ihtiyaç duyan insanlar daha da mağdur
edilmektedir. 
Sayın
Başkan, değerli milletvekilleri; düşük gelirli ve sosyal yardıma muhtaç
durumdaki yurttaşlara yaklaşım bakımından bir hükûmetin sosyal politika analizi
rahatlıkla yapılabilir. Diğer taraftan, bu verilerle bir devletin ne ölçüde
sosyal devlet ilkesini benimsediği de gözler önüne serilebilir. Bakınız,
geçtiğimiz günlerde Asgari Ücret Belirleme Komisyonu toplandı ve asgari ücrete
sadece ve sadece 100 liralık bir zam kararı aldı. Tabii, şunun altını çizmekte
fayda vardır ki bir ülkede toplumsal sınıflar ve bireyler arasındaki ekonomik
paylaşımın ne kadar adil olduğunu ortaya koyan en önemli göstergeler gelir
dağılımı ve yoksulluk verileridir. Gelir dağılımı ve emekçilerin yaşama
koşullarıyla birlikte değerlendirilmesi gereken konuların başındaysa asgari
ücret tartışması gelmektedir. Ülkemizde, asgari ücretin tespitinde uluslararası
standartlara uyulmamakla beraber, Birleşmiş Milletler, ILO ve Avrupa Konseyi
standartları da dikkate alınmamaktadır. Asgari ücretin tespitinde sadece
uluslararası ilkelere değil, ulusal mevzuat hükümlerine ve TÜİK verilerine de
uygun davranılmamaktadır. Çünkü TÜİK bile Asgari Ücret Tespit Komisyonuna sunduğu
raporda bir işçinin asgari yaşam maliyetini 1.669 lira olarak belirlemiştir. 
Sayın
Başkan, değerli milletvekilleri; Ekonomi Bakanı Sayın Nihat Zeybekci’nin
sendikaların asgari ücret talepleri konusunda “Biliyorsunuz, istemenin sonu yok
ama ekonominin realitelerini de unutmamak lazım. Millî gelirine oranla dünyada
en yüksek asgari ücreti olan ülkedeyiz.” iddialarıysa OECD verileri dikkate alındığında
son derece temelsiz ve yanlış bir veriye işaret etmektedir. Çünkü, açıklanan
OECD verilerine göre, asgari ücretin satın alma gücü bakımından Türkiye 26 ülke
arasında 20'nci sıradadır.
Konuşmamı
sonlandırırken Hükûmeti milyonlarca yoksul yurttaşımızın sorunlarına gerçekçi
yapısal çözümler geliştirme konusunda samimiyete davet ediyor, Genel Kurulu
tekrar saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Aynı
mahiyetteki diğer önerge hakkında konuşmak isteyen Lale Karabıyık, Bursa
Milletvekili.
Buyurunuz
Sayın Karabıyık. (CHP sıralarından alkışlar)
LALE
KARABIYIK (Bursa) – Teşekkürler Sayın Başkan.
Değerli
milletvekilleri, Türkiye Cumhuriyeti Emekli Sandığı Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
6’ncı maddesiyle ilgili verilen önergede Cumhuriyet Halk Partisi Grubu adına
söz almış bulunmaktayım.
Evet,
Plan Bütçe Komisyonuna bu maddenin gelişi şöyle: Şimdi, bir hane içerisinde
engelli vatandaş varsa… Eski hâliyle engelli vatandaşın evde bakım aylığı söz
konusuydu, daha sonra getirilen düzenlemede yani şu andaki, bu tasarı gelinceye
kadar olan uygulamada ise bu hane içerisinde kişi başına düşen gelir asgari
ücretin üçte 2’sini geçiyorsa o zaman bakım yardımı bu engelliye verilmiyor,
kesiliyor, hatta bunun öncesinde yapılan yersiz ödemeler varsa tamamı da
faizleriyle birlikte geri alınıyordu. Bundan dolayı çok aile perişan oldu,
ailelere icralar geldi. 
Geldik
Plan Bütçe Komisyonuna bu maddenin geliş şekline: Aynı amaçla geldi, hatta “Kaç
misli asgari ücretten fazlaysa o kadar faiziyle birlikte geri alınacak.”
şeklinde Plan Bütçeye girdi. Peki, Plan Bütçeden nasıl çıktı? Çıkarken tam
tersiyle çıktı, zaten olması gerektiği şekliyle çıktı yani aynen şöyle: “Bu
maddenin yürürlüğe girdiği tarihten itibaren bugüne kadar fazla ve yersiz
ödenen ve geri alınması gereken faiz tutarları dâhil terkin edilir.” deniyordu.
Yani, olması gereken aslında buydu. 
Şimdi,
burada iki tane önemli nokta var değerli vekiller, bu neyi gösteriyor? Plan ve
Bütçe Komisyonuna gelirken o kadar çalakalem geliyor ki, o kadar kervan yolda
düzülüyor ki çıkarken olması gerektiği gibi tam doğru mahiyette çıktı ama
gelişi böyle değildi, bu çok ilginç.
MUSTAFA
ILICALI (Erzurum) – Düzelttik. 
LALE
KARABIYIK (Devamla) – Tabii, uyardık.
İkincisi:
Bu hesaplamaları hane yapmıyor, hanedeki engelli vatandaş yapmıyor. Peki kim
yapıyor? İlgili sorumlu idare yapıyor yani geliri hesaplayan o. Demek ki yeteri
ölçüde etkin bir ödeme ve izleme mekanizması mevcut değil. E, peki bu
vatandaşın suçu mu? Yani şimdi, bu ödemelerin geri alınmış olmasıyla aslında
iktidar bir şey bahşetmedi, kendi yaptığı hatayı düzeltiyor, telafi ediyor;
bunu böyle görmek lazım. 
Bir
noktaya daha değinmek istiyorum: Biz Plan ve Bütçe Komisyonunda dedik ki, daha
önce fark edilmemişti, bakın, gerçeğe uygun olmayan belge ve sağlık kurulu
raporu kullanımı sebebiyle yapılan ödemeler bunun dışında tutulsun, hariç olsun
dedik ve bu uyarımızı kabul ettiler, daha önce gözden kaçmıştı, bunu da ilave
ettirdik, bunun da altını çizmek istiyorum. Peki, ne kadarmış bu miktarlar?
Bakın, 57 milyon ve yaklaşık 10 bin kişiden bu şekilde tahsilat yapılıyormuş
yani yanlış bir ödeme yapılmış, yersiz bir ödeme yapılmış ve tahsilat
yapılacakmış ve bu 57 milyonun 3 milyonu sahte ve yanıltıcı raporlaymış. Yani
oraya hariç tutulmasını ifade ettiğimiz konu aslında son derece yerinde. 
Peki,
şunu ifade edelim şimdi de: Neden zaten engelli bireye kendisine ait bir evde
bakım aylığı verilmiyor? O niye görmezden geliniyor? O aile içerisinde
görmezden gelinmeden ayrı bir fert olarak düşünülmesi gerekmez mi? 
Başka
bir nokta daha söyleyeyim size: Bizim toplumumuzda, bizim kültürümüzde anneye
babaya kızlar veya gelinler kayınvalidelerine para karşılığında mı bakarlar
sayın vekiller? Şimdi getirilen sistem -yakında bir sistem daha geldiğini
biliyorum- para karşılığında aile büyüklerine bakımı getiriyor. Bu, bizim
toplumsal dokumuza aykırı değil mi? Bırakın, engelli bireyin evde bakım
aylığını kendisine verin ve bu toplumsal dokuyu değiştirmeyin. Böyle bir şey
olabilir mi? Gelinler, evlatlar annelerine, kayınvalidelerine, babalarına para
karşılığı bakacaklar. Yani ben bunu bizim toplum yapımıza da asla
yakıştırabilmiş değilim. 
Bir
başka noktaya değinmek istiyorum. Engelliler şu anda sağlık hakkından da etkin
bir biçimde yararlanamamaktadırlar. Özellikle ihtiyaç duydukları akülü
sandalye, tekerlekli sandalye, protez, işitme cihazları, hatta bazen bastonu
bile kendisine temin edilememektedir. Bu da çok önemli bir nokta. 
Sayın
vekiller, bir toplum engelli ve yaşlı vatandaşlarına sahip çıkmıyorsa, gerekli
desteği vermiyorsa o toplum gelişmiş bir toplum olamaz. 
Çok
teşekkür ederim. (CHP sıralarından alkışlar)
BAŞKAN
– Teşekkür ederim Sayın Karabıyık.
Aynı
mahiyetteki iki önergeyi oylarınıza sunuyorum: Kabul edenler… Kabul etmeyenler…
Önergeler kabul edilmemiştir.
6’ncı
madde üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 6’ncı maddesinin
ilk cümlesindeki "gerçeğe uygun olmayan" ibaresinin "gerçeğe
aykırı" şeklinde değiştirilmesini ve maddenin sonuna aşağıdaki cümlenin
eklenmesini arz ve teklif ederiz.
"Bu
madde uygulamasında bu kanunun ek 7'nci maddesindeki hane içinde kişi başına
düşen ortalama aylık gelir tutarı hesabında sadece engellinin aylık geliri esas
alınır."
Deniz
Depboylu (Aydın) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
– Önerge hakkında konuşmak isteyen Deniz Depboylu, Aydın Milletvekili.
Buyurunuz
Sayın Depboylu. (MHP sıralarından alkışlar) 
DENİZ
DEPBOYLU (Aydın) – Sayın Başkan, değerli milletvekilleri; Türkiye Cumhuriyeti
Emekli Sandığı Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 6’ncı maddesindeki önergemiz
üzerinde Milliyetçi Hareket Partisi Grubumuz adına söz almış bulunuyorum. Yüce
heyetinizi ve aziz Türk milletini saygıyla selamlarım.
Değerli
milletvekilleri, 2828 sayılı Sosyal Hizmetler Kanunu’na eklenecek geçici
maddeyle mağduriyetlerin giderilmesi konusunda Hükûmet tarafından bir adım
atılmış olsa da sorunu kökten çözmekten uzak bir tutum sergileyerek yine
Hükûmetin plansız ve geleceği düşünmeyen anlık hareketleriyle ülke yönetmeye
çalıştığını görmekteyiz. 
Sorun
teşkil eden husus, aylık verilmesinde aile gelirinin esas alınmasıdır. Bize
göre, engellinin kendi geliri üzerinden bir değerlendirme yapılarak aylık
bağlanması gerekmektedir; aksi takdirde, uygulamalarda benzer problemler
yaşanmaya devam edecektir. 
Değerli
milletvekilleri, TÜRK-İŞ’in Aralık 2016 ayı yaptığı araştırma sonucuna göre, 4
kişilik bir ailenin sağlıklı, dengeli ve yeterli beslenebilmesi için yapması
gereken aylık gıda harcaması tutarı açlık sınırında 1.432 lira 17 kuruştur.
Gıda harcamasıyla birlikte giyim, konut, kira, elektrik, su, yakıt gibi
masraflar, ulaşım, eğitim, sağlık ve benzeri ihtiyaçlar için yapılması zorunlu
diğer aylık harcamaların toplam tutarı ise yoksulluk sınırı altında 4.665 lira
4 kuruş olmuştur. Bekâr bir çalışanın aylık yaşama maliyeti ise 1.761 lira 74
kuruş olarak belirlenmiştir.
2016
yılı itibarıyla engellilerimiz ve yaşlılarımızın aylığına bakıyoruz: 65 yaş
üstü aylık aylığı 680 lira 51 kuruş. Yüzde 40 ila 69 arasında engel durumu olan
vatandaşımızın aylığı 1.021 lira 93 kuruş. Yine yüzde 70 ve üstü engelli raporu
olanların aylığı ise, bakıma muhtaç engelli aylığı 1.532 lira 89 kuruş. 18 yaş
altı engelli yakını aylığı 1.021 lira 93 kuruş.
2022
sayılı Engelliler Aylıkları Yasası’nda yapılan değişikliğe göre, hanede kişi
başına düşen aylık gelir 392 lira 50 kuruşa eşit olduğu takdirde ise ailedeki
engelli bireyin aylığı kesiliyor.
Peki,
bu koşullarda engelli vatandaşlarımız bu aldıkları maaşla, yardımla nasıl
yaşayacaklar açlık sınırının çok altında aldıkları bir bedelle? Üstelik bu
yardım, ancak talep edenlere kendisi talep ederse veriliyor yani bu durumda da
birçok engelli bu haktan da mahrum kalıyor. Devletin, engellilerin çalışma
hayatına girmesini kolaylaştırmak için çıkarmış olduğu kanunla özel sektörde
yüzde 3, kamu sektöründe yüzde 4 engelli personel çalıştırma zorunluluğu var.
50 işçi çalıştıran bir iş yeri ancak engelli çalıştırma zorunluluğu altına
giriyor ki bu durumda 2 engelli çalıştırıyor ama mevsimlik işçi çalıştırıyorsa
ve mevsimlik dönemde gereken iş gücünü sağladıktan sonra ihtiyacı kalmadığı
takdirde 50 işçinin altına düştüğünde, bu sefer engelli olan vatandaşımızı
işten çıkarıyor. Bu durumda da, engelli olan vatandaşımız sıkıntıya giriyor
çünkü tekrar maaş alabilmek için birçok prosedürü geçmesi gerekiyor. Yani zor
zahmet almış olduğu engelli maaşından sonra bulduğu bir işle, yine zor zahmet
bulduğu bir işle ortada kaldığında üç ay gibi bir süre boyunca yeni engelli
maaşını beklemek durumunda kalıyor ki bu da çok uzun bir süre. 
Peki,
bu sorun nasıl çözülebilir? İşçi çalıştırma durumunda, engelli bir işçiyi
çalıştırıyorsa bir iki yıl zorunlu çalışma zorunluluğu getirilebilir. Yine,
başvuru koşulları düzeltilebilir, böylece engelli vatandaşımız işe başvurmaktan
da korkmaz, işten çıkarılmaktan da korkmaz. Yine, engellilerin evde bakım yardımı
ve engelli maaşıyla ilgili mevcut yasalardaki mağduriyetlerin giderilmesi
lazım. Bir de önemli bir nokta var; aynı bakanlıktan, şehit, gazi ve engelliler
olarak yardım alıyorlar ama maalesef aynı haklara sahip değiller. Özellikle
engelli ebeveynlerin çocuklarının öğrenim durumunda yurt yardımı maalesef yok.
Bu çocukların da, engelli ailelerin çocuklarının da bu yardımdan yararlanması
gerekiyor. 
Bunu
da bilginize sunuyor, yüce heyetinizi saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Depboylu. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
6’ncı
maddeyi oylarınıza sunuyorum: Kabul edenler... Kabul etmeyenler... 6’ncı madde
kabul edilmiştir. 
7’nci
madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
7'nci maddesinin aşağıdaki şekilde değiştirilmesini arz ve teklif ederiz.
Saygılarımızla.
MADDE
7- 25/10/1984 tarihli ve 3065 sayılı Katma Değer Vergisi Kanununun 13 üncü
maddesinin birinci fıkrasının (d) bendine "teçhizat teslimleri"
ibaresinden sonra gelmek üzere "ile belge kapsamındaki yazılım ve gayri
maddi hak satış ve kiralamaları" ibaresi ilave edilmiştir.

Bihlun
Tamaylıgil
Yaşar
Tüzün
Lale Karabıyık

İstanbul
Bilecik
Bursa

Kadim
Durmaz
Musa
Çam
Mehmet Bekaroğlu

Tokat
İzmir
İstanbul
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 446 sıra sayılı Kanun Tasarısı’nın 7’nci maddesinin tasarı metninden
çıkarılmasını arz ve teklif ederiz.

Filiz Kerestecioğlu
Demir
Osman
Baydemir
Mahmut Toğrul

İstanbul
Şanlıurfa
Gaziantep

Ahmet
Yıldırım
Mehmet Ali Aslan
Mehmet Emin Adıyaman

Muş
Batman
Iğdır
BAŞKAN
- Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkan.
BAŞKAN
– Önerge hakkında konuşmak isteyen Mehmet Ali Aslan, Batman Milletvekili.
Buyurunuz
Sayın Aslan. (HDP sıralarından alkışlar) 
MEHMET
ALİ ASLAN (Batman) – Sayın Başkan ve Sayın Genel Kurulu saygıyla selamlıyorum.
2016’da
hayatını kaybeden bütün insanlarımıza Allah’tan rahmet diliyorum; 2017’nin de
bu anlamda acılarla, hüzünlerle, ölümlerle 2016’ya benzememesi temennisini de
Allah’tan diliyorum.
Bu
arada Batman’da TEOG Sınavı’nda 120 sorunun tamamını doğru cevaplayıp Türkiye
birincileri arasına giren Simanur Beyaz kardeşimizi de, öğretmenlerini de,
ailesini de buradan tebrik ediyorum, kutluyorum, başarılarının devamını
diliyorum.
7’nci
maddeyle ilgili ben söz almış bulunmaktayım. Yapılan düzenlemeyle özel
şirketlere, sermaye kesimlerine vergi muafiyetleri, istisnalar getirmek ve bu
muafiyetlerin toplumun ekseriyetinden azade kılınması vergide adalet ilkesine aykırıdır,
Anayasa’nın da eşitlik ilkesine aykırıdır. Vergide uyumluluğu ortadan kaldıran
bir düzenlemedir. Büyük sermaye kesimlerine sürekli yapılan bu vergi afları ve
istisnaları mali disiplini de bozmaktadır ve bununla beraber vergi alanında da
birçok usulsüzlüğü de beraberinde getirmektedir. En önemlisi, bu, istisna
edilen vergilerin yükü de işçiye, emekçiye, kadına, öğrenciye, memura yani
özetle toplumun ekseriyetini teşkil eden kesimlerin tamamına yüklenmektedir. 
Siyasi
iktidarın yaptığı torba yasa uygulamalarıyla getirilen muafiyetler ve
istisnalarla yaşanan ekonomik bunalım ve krize evrilen süreç de engellenemez.
Bu krizi sonlandıracak ve toplumsal anlamda refahı sağlayacak yegâne reçete,
ülkede barış iklimini egemen kılarak gelir adaletsizliğini sonlandırmak;
işçiyi, emekçiyi, öğrenciyi, memuru önceleyerek yani üretim odaklı, adaletli
bir ekonomik büyümeyi egemen kılmaktır. 
Midyat’tan
Bave Egîd kardeşimiz ve Abdülhakim’in de engellilerle ilgili yer almasını
istedikleri önerileri buradan Sayın Genel Kurul ve bakanlarla da paylaşmak
istiyorum: Türkiye’de yaklaşık 8,5 milyon engelli insanımız vardır. Kesinlikle,
en başta, engelli insanımızdan ve yaşlılardan hiçbir şekilde elektrik ve su
parası alınmamalıdır. Temel ihtiyaçlarını devlet karşılamalıdır. Belli bir
limit İnternet ve iletişim, telefonla görüşme olanağı sağlanmalıdır.
Çocuklarına ücretsiz kırtasiye malzemesi sağlanmalıdır. Evlenmek isteyen
engellilerin düğün masraflarını devlet karşılamalıdır. 
Maalesef
şundan da engelli insanlarımız yakınmaktadır: Birçok hastane ve çarşıda
engelliler için özel park yerlerine, maalesef, engelli olmayan insanlar aracını
park etmektedir. Hatta, görme engelli insanlarımız için yapılan yürüme
bantlarına bile esnaf, dükkânlar eşya koymaktadır ya da yine orada arabalar
park edilmektedir ve görme engelli insanlarımız onlara çarpmaktadır,
yaralanmaktadır. 
Engelli
araçlarından önceden fenni muayene ücreti alınmıyordu ama bunun özele
devredilmesiyle beraber yine engelli insanımızdan araçları için muayene ücreti
alınmaktadır. Araç alımlarında engelliler için -bütün engelliler için ama- ÖTV
alınmadığı gibi KDV de alınmamalıdır; bir kısmından alınıyor, bir kısmından
alınmıyor. Engelli istihdamı artırılmalı ve her kurumun büyüklüğüne ve
niteliğine göre belli bir kotada engelli istihdamı şart koşulmalıdır. Şu anda
bir şart var ama azdır, onun artırılması gerekiyor. İlaç paraları alınmamalıdır
engelli bireylerden ve çocuklarından, ailesinden. Uçak, tren, gemi gibi toplu
taşıma araçlarında ücretsiz ulaşım imkânı sağlanmıyorsa bile en azından yüzde
50 indirimli bir şekilde engelli insanımız faydalanmalıdır. 
Bu
duygu ve temenniler içinde de hepinizi saygıyla selamlıyorum.
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Aslan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
7'nci maddesinin aşağıdaki şekilde değiştirilmesini arz ve teklif ederiz.
Saygılarımızla.
MADDE
7- 25/10/1984 tarihli ve 3065 sayılı Katma Değer Vergisi Kanununun 13 üncü
maddesinin birinci fıkrasının (d) bendine "teçhizat teslimleri"
ibaresinden sonra gelmek üzere "ile belge kapsamındaki yazılım ve gayri
maddi hak satış ve kiralamaları" ibaresi ilave edilmiştir.
Yaşar
Tüzün (Bilecik) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım.
BAŞKAN
- Önerge hakkında konuşmak isteyen Yaşar Tüzün, Bilecik Milletvekili.
Buyurunuz
Sayın Tüzün. (CHP sıralarından alkışlar) 
YAŞAR
TÜZÜN (Bilecik) – Sayın Başkanım, değerli milletvekili arkadaşlarım; görüşmekte
olduğumuz kanun tasarısının 7’nci maddesi üzerine Cumhuriyet Halk Partisi Grubu
adına vermiş olduğumuz önergeyle ilgili söz almış bulunuyorum. Yüce heyetinizi
saygıyla selamlıyorum.
Sevgili
arkadaşlar, milletvekili olarak yasama yetkisini elimizde bulunduruyoruz. Bu
yetkiyi özellikle 2002’den beri AKP iktidarları döneminde, AKP’nin Parlamentoda
çoğunluğu sağladığı günden bugüne kadar istismar etmekle meşgulsünüz. Bu bir
torba kanun, bu torba kanun tabiri caizse bir nevi çuval kanun olmuş durumda.
23 ayrı konuyu içerisine alıyor, 23 ayrı kanunu oyluyoruz ve üstelik
yetmiyormuş gibi bir de temel kanun olarak getiriyorsunuz, hem temel kanun hem
torba kanun. Şunu içtenlikle söylemek istiyorum: Yarın sabah seçim bölgenizden
bir partiliniz, bir vatandaşınız sizi aradığında, “Sayın Milletvekilim, gece,
dün akşam 01.15 sularında çıkan maddeyle ilgili benim bir sorum var: Bu nedir,
nasıl kabul edildi veya edilmedi?” diye bir telefon aldığınızda buna maalesef
birçoğunuzun cevap veremeyecek durumda olduğunu itiraf etmek istiyorum. Çünkü
yasama görevimizi yerine getirirken yürütmeye yani Bakanlar Kuruluna bu kadar
yetkiyi devretmenizi anlamış değilim. Bu doğru değildir, Türkiye'nin gündemi bu
da değildir. Türkiye’de terör belası almış başını gidiyor, işsizlik had
safhada, güvensizlik had safhada. 
Bu
tasarıda belki de en önemli madde 7’nci madde, bir muafiyet sağlıyor. Kuşkusuz
olumlu bir madde ama bu maddenin yürürlüğe girmesi, kanun olarak kabul
edilmesi, vatandaşa veya esnafa yansıması direkt anlamda doğru olmayacaktır
çünkü siz bir sicil affı gündeme getiriyorsunuz. Bu sicil affından birçok
vatandaşımız, yurttaşımız, esnafımız kuşkusuz faydalanacaktır ama bugüne kadar
SSK’sını, BAĞ-KUR’unu, vergisini zamanında, doğru ve dürüst bir şekilde ödeyen
esnafımızın kabahati ne olacak? Ona ne muafiyet sağlıyoruz? Yani sicili
bozulanları affediyoruz. Evet, affedelim ama dürüst ve namuslu bir şekilde
esnaflık görevini yerine getiren; vergisini, SSK’sını, BAĞ-KUR’unu ödeyen bir
vatandaşa, bir esnafımıza hangi kolaylığı sağlıyoruz? Sağlamıyoruz. Dolayısıyla,
bugünkü bu torba kanunun bu akşam veya yarın kabul edilip yürürlüğe girmesi
Türkiye Cumhuriyeti devletinde hizmet eden esnafımıza, ticaret erbabımıza bir
kolaylık sağlayamayacaktır. Çünkü, yatırım noktasında vatandaşımız, esnafımız,
bugünkü Hükûmete, bugünkü AKP iktidarına maalesef güvenmiyor. Güvenmediği için
de bu paket, bu çıkarılan kanunlar sadece kâğıt üzerinde kalacak, yürürlüğe
girmeyecektir. 
Değerli
milletvekili arkadaşlarım, şunu içtenlikle söylemek istiyorum: Eğer şimdiden,
Anayasa’mız ve İç Tüzük’ümüz gereği bu yetkileri bugünkü Bakanlar Kuruluna bu
anlamda devrediyorsak, Türkiye'nin gündeminde olan yani Anayasa değişikliği
maddeleri gerek Genel Kurul aşamasından gerekse referandum aşamasından sonra
kabul edilirse bu yetkinizin tamamen ama tamamen elinizden alınacağını da
bilmenizi isterim. Geçmişte belediye meclis üyeliği ve belediye başkanlığı
yapmış bir arkadaşınız olarak şunu söylüyorum: Eğer bu kanun, önümüzdeki hafta
bu Meclisten geçerse ve referandumda kabul edilirse hepiniz birer belediye
meclis üyesi durumuna düşeceksiniz. Sadece ve sadece başkanın emrinde birer
yurttaş durumuna düşeceksiniz. O nedenle, Türkiye'nin gündeminde olan bu
Anayasa değişikliği gerek Genel Kurul aşamasında gerekse referandum aşamasında
biz vatandaşlarımızın, duyarlı vatandaşlarımızın… Cumhuriyetin kazanımlarının
tek kişiye devredilmesine karşı duruyoruz.” diyen milyonlarca insanımız var. Bu
insanlarımıza kulak vermenizi temenni ediyor, Genel Kurulu saygıyla
selamlıyorum. (CHP sıralarından alkışlar)
BAŞKAN
– Teşekkür ederim Sayın Tüzün.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
7’nci
maddeyi oylarınıza sunuyorum: Kabul edenler... Kabul etmeyenler... 7’nci madde
kabul edilmiştir.
8’inci
madde üzerinde iki önerge vardır, önergeleri okutuyorum:
Türkiye Büyük Millet Meclisi
Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
8'inci maddesinin aşağıdaki şekilde değiştirilmesini arz ve teklif ederiz.
Saygılarımızla.

Bihlun
Tamaylıgil
Lale
Karabıyık
Kadim Durmaz

İstanbul
Bursa
Tokat

Musa
Çam
Utku
Çakırözer
Mehmet Bekaroğlu

İzmir
Eskişehir
İstanbul
MADDE
8- 3065 sayılı Kanun’un 17’nci maddesinin (4) numaralı fıkrasının (p) bendinde
yer alan "arsa ve arazi teslimleri," ibaresinden sonra gelmek üzere
"belediyeler ve il özel idarelerinin mülkiyetindeki taşınmazların satışı
suretiyle gerçekleşen devir ve teslimler," ibaresi ilave edilmiş; (r)
bendinde yer alan "veya belediyeler ile il özel idarelerinin
mülkiyetinde," ibaresi madde metninden çıkarılmıştır.
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 8’inci maddesinin
tasarı metninden çıkarılmasını arz ve teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Saffet
Sancaklı
Deniz Depboylu
Mevlüt Karakaya

Kocaeli
Aydın
Adana
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz. 
BAŞKAN
– Önerge hakkında konuşmak isteyen Mevlüt Karakaya, Adana Milletvekili.
Buyurunuz
Sayın Karakaya. (MHP sıralarından alkışlar)
MEVLÜT
KARAKAYA (Adana) – Sayın Başkan, değerli milletvekilleri; her türlü uyarı ve
tavsiyelerimize rağmen görüştüğümüz bu torba kanunun 8’inci maddesiyle Katma
Değer Vergisi Kanunu’nun 17’nci maddesinin (4)’üncü fıkrasında yapılan
değişiklikle belediyelere ait arsa ve arazilerin satışında katma değer vergisi
alınmaması öngörülmektedir. Parti grubumuz adına bu konuda verilmiş olan önerge
adına söz almış bulunuyorum. Öncelikle, yüce heyetinizi saygıyla selamlıyorum. 
Değerli
milletvekilleri, mevcut kanun hükümlerine göre zaten bu alanda iki yıllık arsa
ve araziler için katma değer vergisi olmadan satış yapılabilmektedir. Bundan
dolayı, bu sürenin kaldırılmasındaki amaç maalesef anlaşılamamaktadır. İki
yıldan önce edinilen ve akabinde satılması gereken hangi arsanın ya da arazinin
olduğu da bir muammadır. Tasarının madde gerekçesinde de açık bir şekilde
düzenlemenin neden yapılmadığına dair bir bilgi maalesef bulunmamaktadır.
Tasarının madde gerekçesinde açık bilgi olmamasının yanında, sözlerimin başında
da belirttiğim gibi, kanunların muhakkak açık bir şekilde olması gerekiyor ve
daha önceden Katma Değer Vergisi Kanunu istisnası olmasına rağmen, katma değer
vergisi alınmamasına rağmen, bu iki yıllık sürenin kaldırılmasındaki maksat
anlaşılamamıştır. Kişi ya da kişilerin veya bir zümrenin menfaatinin değil,
toplumun tamamının çıkarının gözetilmesinin kanunların temel amaçlarından biri
olması gerektiğini elbette hepimiz biliyoruz. 
Bu
maddeyle getirilen düzenlemeler belediyelerin âdeta emlakçı gibi arsa ve arazi
alım satım işini yapan kuruluşlara dönüştürülmesine imkân sağlayacak ya da yol
açacaktır. Belediyelerin bir ticari organizasyon gibi arazi alım satım işine
girmesi, aynı işi yapan kişi ve kuruluşlar arasında haksız rekabet
yaratılmasına da neden olabilecektir. Bu maddeyle, arsa ve arazilerin kent ve
imar rantlarına bağlı oluşturularak haksız kazanç oluşturulup yandaşlara peşkeş
çekilmesine zemin hazırlanacaktır. Haksız rekabete ve vergi kaybına yol açacak
bu uygulamanın belediyelerimizi arsa ve arazi emlakçısı durumuna düşüreceği
endişesini taşımaktayız. Bundan dolayı, bu maddenin tasarı metninden
çıkarılmasını teklif ediyoruz. 
Değerli
milletvekilleri, tabii, bu tasarı içerisinde yine Katma Değer Vergisi
Kanunu’nun bazı maddelerinde de değişiklikler söz konusu ve bu maddelerin
gerekçesinde yatırımların teşviki gündeme alınmakta. Artık bunlar bir Adalet ve
Kalkınma Partisi klasiği hâline geldi. Bazı konuların ana başlık hâlinde
getirilmesi gerekirken, bunlar sürekli yan maddelerle, alt başlıklarla
getiriliyor. 
Yine,
10’uncu Kalkınma Planı’nda “25 konuda dönüşüm” dendi ama 25 kuruşluk bir
dönüşüm maalesef yapılamadı. İflas eden bezirgân misali, yapılan, TÜİK
aracılığıyla rakamlar üzerinde oynanarak, efendim, metodoloji, yöntem, teknik,
metot değişiklikleriyle mukayese edilebilirlikler ortadan önce kaldırılmakta,
daha sonra, dönemler arasında tutarlı olmayan, dönemler arasında tutarlılığı
sağlamak için gerekli düzeltmeler yapılmadan veriler siyaseten
kullanılmaktadır. Yani, 2006 yılında bir düzenleme yapılmıştır ama rakamlar
karşılaştırılırken 2002 ile 2015 yılı aynı ortamda, aynı tutarlılıktaymış gibi
karşılaştırılmaktadır. 
Ben
bu düzenlemelerde de dikkat edilmesi gereğini bir kez daha vurgulayarak yüce
heyetinizi saygılarımla selamlıyorum. (MHP sıralarından alkışlar)
BAŞKAN
– Teşekkür ederim Sayın Karakaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
8’inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Bihlun
Tamaylıgil (İstanbul) ve arkadaşları
MADDE
8 - 3065 sayılı Kanun’un 17’nci maddesinin (4) numaralı fıkrasının (p) bendinde
yer alan "arsa ve arazi teslimleri," ibaresinden sonra gelmek üzere
"belediyeler ve il özel idarelerinin mülkiyetindeki taşınmazların satışı
suretiyle gerçekleşen devir ve teslimler," ibaresi ilave edilmiş; (r)
bendinde yer alan "veya belediyeler ile il özel idarelerinin
mülkiyetinde," ibaresi madde metninden çıkarılmıştır.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkan.
BAŞKAN
– Gerekçeyi okutuyorum:
Gerekçe
Söz
konusu madde metninin daha iyi anlaşılması için söz konusu değişiklik
yapılmaktadır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir.
9’uncu
madde üzerinde ikisi aynı mahiyette olmak üzere üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı’nın
9'uncu maddesinin aşağıdaki şekilde değiştirilmesini arz ve teklif ederiz. 
Saygılarımızla.

Bihlun
Tamaylıgil
Lale
Karabıyık
Kadim Durmaz

İstanbul

Bursa
Tokat

Mehmet
Bekaroğlu
Musa
Çam
Utku Çakırözer

İstanbul
İzmir
Eskişehir
MADDE
9- 3065 sayılı Kanuna aşağıdaki geçici madde eklenmiştir.
"GEÇİCİ
MADDE 36 - Bu maddenin yürürlüğe girdiği tarihten önce belediyeler ve il özel
idareleri tarafından iktisadi işletme oluşturmaksızın yapılan taşınmaz
teslimlerinde katma değer vergisi aranmaz, bu nedenle geçmişe dönük herhangi
bir tarhiyat yapılmaz, daha önce yapılmış olan tarhiyatlardan varsa açılmış
davalardan feragat edilmesi kaydıyla vazgeçilir, tahakkuk eden tutarlar terkin
edilir, tahsil edilen tutarlar red ve iade edilmez. Bu maddenin yürürlüğe
girdiği tarihten önce belediyelerce tahsil olunan katma değer vergileri vergi
dairelerine yatırılır.
Bu
maddenin uygulanmasına ilişkin usul ve esasları belirlemeye Maliye Bakanlığı
yetkilidir."
BAŞKAN
– Şimdi okutacağım iki önerge aynı mahiyette olduğundan önergeleri birlikte
işleme alacağım.
Aynı
mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 9’uncu maddesinin
tasarı metninden çıkarılmasını arz ve teklif ederiz.

İsmail Faruk
Aksu
Mustafa
Kalaycı
Kamil Aydın

İstanbul
Konya
Erzurum

Saffet
Sancaklı
Deniz Depboylu

Kocaeli
Aydın
Aynı
mahiyetteki diğer önergenin imza sahipleri:

Filiz Kerestecioğlu
Demir
Ahmet
Yıldırım
Mehmet Emin Adıyaman

İstanbul
Muş
Iğdır

Osman
Baydemir
Mahmut
Toğrul
Müslüm Doğan

Şanlıurfa
Gaziantep
İzmir
BAŞKAN
– Aynı mahiyetteki iki önergeye Komisyon katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın Başkan.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
– Aynı mahiyetteki önergelerle ilgili olarak söz isteyen Müslüm Doğan, İzmir
Milletvekili.
Buyurunuz
Sayın Doğan. (HDP sıralarından alkışlar)
MÜSLÜM
DOĞAN (İzmir) – Sayın Başkan, değerli milletvekilleri; 446 sıra sayılı Kanun
Tasarısı’nın 9’uncu maddesi üzerine grubum adına söz almış bulunmaktayım.
Hepinizi saygıyla selamlıyorum. 
Değerli
milletvekilleri, AK PARTİ Hükûmetinin 2001 yılında yaşanan ekonomik ve siyasal
krizden yararlanarak tek başına iktidar olduğu ve bu iktidarını sürdürmek için
referans aldığı bütün planlamalar, artık büyük bir çöküşün eşiğine gelmiş ve
sürdürülemez bir durum olarak ortadadır. Bu torba tasarısı da bu çöküşün
ekonomideki resmiyete dökülmüş hâli olarak karşımızda durmaktadır. Yapılan bu
düzenlemeler işçinin, emekçinin, memurun, vergisini ödeyen vatandaşların
sorunlarını düzenlemek yerine, sermayenin içine düştüğü çıkmazı aşmak üzerine
kurgulanmakta, bunun yükünün de yine vatandaşın üzerine yüklendiğini görüyoruz.

Normalde
yatırım teşvik belgesine bağlı olarak inşaatlarla ilgili yüklenen katma değer
vergilerinin iadesi yapılmamaktadır. Yapılan düzenlemeyle KDV’nin iadesi
öngörülmektedir. Bu düzenlemenin artık doygunluk seviyesine ulaşmış ve
kıpırdamaz hâlde duran inşaat sektörünü canlandırmak için yapıldığını da açıkça
görmekteyiz. Burada KDV iadesi olarak öngörülen kısım, işletmeler üzerinde yük
olarak görülen kısımdır aslında. TÜİK’in Kasım 2016 verilerine bakıldığında
İnşaat Sektörü Güven Endeksi bugüne kadarki en büyük düşüşünü yaşamış, yüzde
6,9 oranında azalarak 75,75 değerine inmiştir. Kontrolsüz bir şekilde bugüne
kadar genişleyen inşaat sektöründeki kriz, sadece yasa çıkarılarak
düzeltilemez. Sektöre yönelik yapısal sorunlar doğru bir biçimde belirlenmeden,
vatandaşlarımızın sahip olduğu sosyal haklar için gerekli düzenlemeler
yapılmadan, işçi sağlığı ve güvenliği konusunda doğru adımlar atılmadan sadece
rant odaklı politikalar sonuç vermeyecektir. 
Değerli
milletvekilleri, bakın, daha dün, 2017’nin ilk günlerinde İzmir’in Aliağa
ilçesindeki bir fabrikada demir eritme kazanının belirlenemeyen bir nedenle
patlaması sonucu 1 işçimiz hayatını kaybetmiş, 3 işçimiz ise yaralanmıştır.
İşçi sağlığını değil de işi önceleyen politikaların bedelini yine maalesef vatandaşlarımız
ödemektedir. 
Üzerinde
konuşmak istediğim diğer bir konu da, 4632 sayılı Bireysel Emeklilik Tasarrufu
ve Yatırım Sistemi Kanunu. Bireysel emeklilik sistemi AK PARTİ Hükûmeti
tarafından, gelişmiş Avrupa ülkeleri de örnek gösterilerek olumlu bir şeymiş
gibi sunulsa da sosyal güvenlik sisteminin tasfiye edilmesinin bir başka adıdır
aslında. AK PARTİ Hükûmeti, Türkiye Cumhuriyeti’nin sosyal devlet ilkesini yok
etmek için çabalarını yoğunlaştırmıştır.
Sosyal
bir devlette, çalışanların kendi emekleri üzerinden zorunlu bir biçimde bir
sistemin içine dâhil edilmesi nerede görülmektedir? Sistemin çarklarının
dönmesi adına, sermayeye ciddi bir kaynak yaratmak adına sosyal güvenlik ve
sözleşme hürriyeti yok sayılmaktadır. Zira Anayasa'nın 60’ıncı maddesindeki
“Herkes sosyal güvenlik hakkına sahiptir ve devlet, güvenliği sağlayıp gerekli
teşkilatı kurmakla yükümlüdür.” hükmüyle sosyal güvenlik hakkı çok açık olarak
tanımlanmaktadır. Sosyal devlete düşen görev, vatandaşları bireysel emeklilik
sistemine zorunlu dâhil etmek değil, çalışanların mevcut durumda primini
ödediği sosyal güvenlik sistemini iyileştirmek ve bunu geliştirmektir.
İşçilerin, emekçilerin ihtiyacı, zorunlu bireysel emeklilik sisteminden ziyade,
parasız ve nitelikli, sağlıklı ve sosyal bir güvenlik hakkıdır.
Devlet
katkısıyla bireysel emekliliklerin dayatılması, devlet kesesinden özel
sigortaların finansmanı demektir. Oysaki, devletin vergi gelirlerinin önemli
bir bölümü ücretlilerden sağlanmaktadır. Emekçiden zorla kesilen paralarla,
vergilerle sermayeye kaynak yaratılması, ekonomideki durgunluğun bu şekilde
aşılmak istenmesi kabul edilebilir durum değildir. İlla tasarruf oranları
artırılmak isteniyorsa, bunun çaresi, büyüme programlarıyla değil, kalkınma
programlarıyla olmalıdır. Zorla tasarruf olmaz. Tasarruf yapılacaksa vergide
adalet sağlanır, çok kazanandan çok, az kazanandan az vergi toplanır, “vergi
barışı” adı altında büyük sermaye kesimlerine, yandaşlara milyarlarca lira
vergi affı getirilemez.
Değerli
milletvekilleri, bu sistemin istismara açık olduğu, herkes tarafından
bilinmektedir. Bu nedenledir ki, yapılması gereken, devlet katkısı alanının
düzenlenmesi değil, sosyal devlet ilkesine bağlı kalarak zorunlu bireysel
emeklilik uygulamasından ve devlet katkısından vazgeçilmesi, kamu kaynaklarının
israf edilmemesidir.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Doğan.
Aynı
mahiyetteki ikinci önergenin gerekçesini okutuyorum:
Gerekçe:

Belediyelere
ait arsa ve arazilerin satışında katma değer vergisi alınmaması uygulaması iki
yıllık arsa ve araziler için hâlen tatbik edilmektedir. Bu sürenin kaldırılması
kent ve imar rantlarına bağlı oluşturularak haksız kazanç oluşturup peşkeş
çekilmesine zemin hazırlayacaktır. Haksız rekabete ve vergi kaybına yol açacak
ve geriye dönük af getirecek bu uygulama belediyeleri arsa ve arazi emlakçısı
durumuna düşürebilecektir. Bu sebeple, maddenin çıkarılması öngörülmüştür. 
BAŞKAN
– Aynı mahiyetteki iki önergeyi oylarınıza sunuyorum: Kabul edenler... Kabul
etmeyenler... Önergeler kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 446 sıra sayılı “Türkiye Cumhuriyeti Emekli Sandığı Kanunu ile Bazı Kanun
ve Kanun Hükmünde Kararnamelerde Değişiklik Yapılmasına Dair Kanun Tasarısı”nın
9'uncu maddesinin aşağıdaki şekilde değiştirilmesini arz ve teklif ederiz.
Saygılarımızla.
Bihlun
Tamaylıgil (İstanbul) ve arkadaşları
MADDE
9- 3065 sayılı Kanuna aşağıdaki geçici madde eklenmiştir.
“GEÇİCİ
MADDE 36- Bu maddenin yürürlüğe girdiği tarihten önce belediyeler ve il özel
idareleri tarafından iktisadi işletme oluşturmaksızın yapılan taşınmaz
teslimlerinde katma değer vergisi aranmaz, bu nedenle geçmişe dönük herhangi
bir tarhiyat yapılmaz, daha önce yapılmış olan tarhiyatlardan varsa açılmış
davalardan feragat edilmesi kaydıyla vazgeçilir, tahakkuk eden tutarlar terkin
edilir, tahsil edilen tutarlar ret ve iade edilmez. Bu maddenin yürürlüğe
girdiği tarihten önce belediyelerce tahsil olunan katma değer vergileri vergi
dairelerine yatırılır.
Bu
maddenin uygulanmasına ilişkin usul ve esasları belirlemeye Maliye Bakanlığı
yetkilidir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım. 
BAŞKAN
– Hükûmet? 
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
9’uncu
maddeyi oylarınıza sunuyorum: Kabul edenler... Kabul etmeyenler... 9’uncu madde
kabul edilmiştir.
10’uncu
madde üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 10’uncu
maddesindeki “50 milyon” ibaresinin “40 milyon” şeklinde değiştirilmesini arz
ve teklif ederiz.

İsmail Faruk
Aksu
Mustafa
Kalaycı
Deniz Depboylu

İstanbul
Konya 
Aydın

Mevlüt Karakaya
Kamil Aydın
Saffet Sancaklı

Adana

Erzurum
Kocaeli
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 446 sıra sayılı "Türkiye Cumhuriyeti Emekli Sandığı Kanunu ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı”nın 10'uncu maddesinin aşağıdaki şekilde değiştirilmesini arz ve
teklif ederiz.
Saygılarımızla.

Bihlun
Tamaylıgil
Kadim
Durmaz
Mehmet Bekaroğlu

İstanbul
Tokat
İstanbul

Musa
Çam
Lale
Karabıyık
Utku Çakırözer

İzmir
Bursa
Eskişehir
MADDE
10- 3065 sayılı Kanuna aşağıdaki geçici madde ilave edilmiştir.
"GEÇİCİ
MADDE 37- İmalat sanayiine yönelik yatırım teşvik belgesi kapsamında;
a)
Asgari 50 milyon Türk Lirası tutarında sabit yatırım öngörülen yatırımlara
ilişkin inşaat işleri nedeniyle 2017 yılında yüklenilen ve 2017 yılının altı
aylık dönemleri itibarıyla indirim yoluyla telafi edilemeyen katma değer
vergisi altı aylık dönemleri izleyen bir yıl içerisinde,
b)
50 milyon Türk Lirası tutarına kadar sabit yatırım öngörülen yatırımlara
ilişkin inşaat işleri nedeniyle 2017 yılında yüklenilen ve 2017 yılı sonuna
kadar indirim yoluyla telafi edilemeyen katma değer vergisi izleyen yıl
içerisinde,
talep
edilmesi halinde belge sahibi mükellefe iade olunur. Teşvik belgesine konu
yatırımın tamamlanmaması halinde, iade edilen vergiler, vergi ziyaı cezası
uygulanarak iade tarihinden itibaren gecikme faizi ile birlikte tahsil edilir.
Bu vergiler ve cezalarda zamanaşımı, verginin tarhını veya cezanın kesilmesini
gerektiren durumun meydana geldiği tarihi takip eden takvim yılı başında
başlar.
Bu
maddenin uygulanmasına ilişkin usul ve esasları belirlemeye Maliye Bakanlığı
yetkilidir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
BAŞKAN
– Gerekçeyi okutuyorum: 
Gerekçe:

Söz
konusu madde metninin daha iyi anlaşılması için söz konusu değişiklik
yapılmaktadır. 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 446 sıra sayılı Emekli Sandığı Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 10’uncu
maddesindeki “50 milyon” ibaresinin “40 milyon” şeklinde değiştirilmesini arz
ve teklif ederiz.
Mevlüt
Karakaya (Adana) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ ŞİRİN ÜNAL (İstanbul) – Katılamıyoruz Sayın
Başkanım.
BAŞKAN
– Hükûmet?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım.
İSMAİL
FARUK AKSU (İstanbul) – Gerekçe…
BAŞKAN
– Gerekçeyi okutuyorum: 
Gerekçe:

Sabit
yatırım öngörülen yatırımlara ilişkin inşaat işleri nedeniyle verilen desteğin
artırılması öngörülmektedir. 
BAŞKAN
- Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
10’uncu
maddeyi oylarınıza sunuyorum: Kabul edenler... Kabul etmeyenler... 10’uncu
madde kabul edilmiştir. 
Birleşime
iki dakika ara veriyorum. 
Kapanma Saati: 01.39
YEDİNCİ OTURUM
Açılma Saati: 01.41
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Zihni AÇBA (Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 50’nci Birleşiminin
Yedinci Oturumunu açıyorum.
446
sıra sayılı Kanun Tasarısı’nın görüşmelerine devam ediyoruz.
Komisyon?
Yok.
Ertelenmiştir.
2’nci
sırada bulunan 443 sıra sayılı Kanun Tasarısı ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu’nun görüşmelerine
başlıyoruz.
2.- Serbest Bölgeler Kanunu ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı (1/666) ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
(S. Sayısı: 443)
BAŞKAN
– Komisyon? Yok.
Ertelenmiştir.
3’üncü
sırada yer alan 439 sıra sayılı Kanun Tasarısı ve Dışişleri Komisyonu
Raporu’nun görüşmelerine başlıyoruz.
3.- Türkiye Cumhuriyeti ile Rusya Federasyonu Arasında
Cezai Konularda Karşılıklı Adli Yardımlaşma ve Suçluların İadesi Anlaşmasının
Onaylanmasının Uygun Bulunduğuna Dair Kanun Tasarısı (1/650) ve Dışişleri
Komisyonu Raporu (S. Sayısı: 439)
BAŞKAN
– Komisyon? Yok.
Ertelenmiştir.
Bundan
sonra da komisyonların bulunmayacağı anlaşıldığından, kanun tasarı ve
teklifleri ile komisyonlardan gelen diğer işleri sırasıyla görüşmek için 5 Ocak
2017 Perşembe günü, alınan karar gereğince, saat 14.00’te toplanmak üzere birleşimi
kapatıyorum; iyi geceler diliyorum.
Kapanma Saati: 01.42







(x) 446 S. Sayılı Basmayazı tutanağa
eklidir.





