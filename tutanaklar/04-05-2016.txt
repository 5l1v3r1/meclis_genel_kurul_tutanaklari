



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

85’inci Birleşim
4 Mayıs 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Iğdır Milletvekili Mehmet Emin
Adıyaman’ın, Şii ve Caferi yurttaşların sorunlarına ilişkin gündem dışı
konuşması
2.- Tokat Milletvekili Kadim Durmaz’ın,
atanamayan öğretmenler ve ücretli öğretmenlik hakkında soru önergesinin
cevabına ilişkin gündem dışı konuşması
3.- Kastamonu Milletvekili Murat Demir’in,
Şeyh Şaban-ı Veli ve Kastamonu Evliyalarını Anma Haftası’na ilişkin gündem dışı
konuşması
V.- AÇIKLAMALAR
1.- Amasya Milletvekili Mustafa Tuncer’in,
işe girmek için müracaat edenlere İŞKUR yetkililerinin iktidar partisi
haricindeki bir partinin üyesiyse o partiden istifa etmesi gerektiğini
söylediklerine ilişkin açıklaması
2.- Hatay Milletvekili Serkan Topal’ın,
AKP’yi eğitim sistemini felç eden eğitim politikalarından bir an önce
vazgeçmeye davet ettiğine ilişkin açıklaması
3.- Bursa Milletvekili Nurhayat Altaca
Kayışoğlu’nun, karaciğerinde DDT’ye rastlanan İzmir Milletvekili Tuncay Özkan’a
geçmiş olsun dileğinde bulunduğuna ve Hükûmetin DDT’yle ilgili herhangi bir
denetimi olup olmadığını öğrenmek istediğine ilişkin açıklaması
4.- Bursa Milletvekili Erkan Aydın’ın,
Bursa’nın çevre sorunlarına ilişkin açıklaması
5.- Mersin Milletvekili Baki Şimşek’in,
Meclis çatısı altında gerilla marşı söyleyenleri, PKK sloganları atanları
kınadığına ilişkin açıklaması
6.- İstanbul Milletvekili Mahmut Tanal’ın,
indirimli toplu ulaşım kartlarının Türkiye genelinde tanınmasını talep ettiğine
ve Üsküdar ilçesinin Yavuztürk Mahallesi’nin imar sorununa ilişkin açıklaması
7.- İstanbul Milletvekili Didem Engin’in,
emeklilikte yaşa takılanların sorununun çözülmesi gerektiğine ilişkin
açıklaması
8.- Adıyaman Milletvekili Adnan
Boynukara’nın, Nurettin Demirtaş’ın Ankara’da 37 insanın katili olan canlı
bombacı teröristle ilgili ifadelerine ilişkin açıklaması
9.- Denizli Milletvekili Kazım Arslan’ın,
Denizli’nin Tavas ilçesine su arıtma ile katı atıkları değerlendirme
tesislerinin yapılıp yapılmayacağını ve atık sularla birleşen doğal su
kaynakları için bir tedbir alınıp alınmayacağını öğrenmek istediğine ilişkin
açıklaması
10.- Denizli Milletvekili Cahit Özkan’ın,
uluslararası toplumu Halep’teki mazlumların çığlığına kulak vermeye davet
ettiğine ilişkin açıklaması
11.- İstanbul Milletvekili Onursal
Adıgüzel’in, İstanbul’un Ataşehir ilçesi sınırları içinde bulunan Mustafa Kemal
ve Âşık Veysel Mahallelerinde yaşayan vatandaşların sorunlarına ilişkin
açıklaması
12.- Ağrı Milletvekili Dirayet Taşdemir’in,
4 Mayıs Dersim’i imha ve yok etme kararının alınmasının 79’uncu yıl dönümüne
ilişkin açıklaması
13.- Ankara Milletvekili Şenal Sarıhan’ın,
5 Mayıs Avukat Halit Çelenk’in 5’inci ölüm yıl dönümüne ilişkin açıklaması
14.- İstanbul Milletvekili Sibel
Özdemir’in, Avrupa Birliği Komisyonunun vize muafiyetiyle ilgili tavsiye
kararını açıkladığına ancak iktidar partisinin taahhüt ettiği 72 kriterin hâlâ tamamlanamadığına
ilişkin açıklaması
15.- Çanakkale Milletvekili Bülent Öz’ün,
anaç sığır desteklemelerinin ve 2016 yılı fark ödemelerinin ne zaman
yapılacağını öğrenmek istediğine ilişkin açıklaması
16.- Balıkesir Milletvekili Ahmet Akın’ın,
Balıkesir’in Altıeylül ilçesinin kırsal mahallelerinde yaşanan sulama suyu
sorunlarına ilişkin açıklaması
17.- İzmir Milletvekili Ali Yiğit’in,
İzmir’in Urla ilçesine bağlı Zeytineli kıyısındaki Devlet Hava Meydanları
İşletmesine ait olan kamp ve sosyal tesislerin Ensar Vakfı’na kiralanmasıyla
ilgili bilgi almak istediğine ilişkin açıklaması
18.- Kırklareli Milletvekili Türabi
Kayan’ın, Hükûmetin hayvancılıkla ilgili politikalarına ilişkin açıklaması
19.- Diyarbakır Milletvekili Çağlar
Demirel’in, 4 Mayıs Dersim katliamı kararının alınmasının 79’uncu yıl dönümüne
ilişkin açıklaması
20.- Amasya Milletvekili Mehmet Naci
Bostancı’nın, Avrupa Birliği Komisyonunun vize muafiyetinin tanınması için
karar aldığına ve Diyarbakır Milletvekili Çağlar Demirel’in yaptığı
açıklamasındaki bazı ifadelerine ilişkin açıklaması
21.- İstanbul Milletvekili Engin Altay’ın,
Avrupa Birliği Komisyonunun vize muafiyetiyle ilgili tavsiye kararını
memnuniyetle karşıladıklarına ve ulusal meselelerde Cumhuriyet Halk Partisinin
üzerine düşeni yapma noktasında her zaman olumlu tutum gösterdiğine ilişkin
açıklaması
22.- Manisa Milletvekili Erkan Akçay’ın,
Milliyetçi Hareket Partisi olarak ülkenin yararına olan düzenlemelerde gereken
gayreti ve desteği gösterdiklerine ve Avrupa Birliğinin vize muafiyeti konusundaki
nihai kararını ve AKP’nin tutumunu yakından takip ettiklerinin bilinmesini
istediğine ilişkin açıklaması
23.- Amasya Milletvekili Mehmet Naci
Bostancı’nın, Tunceli Milletvekili Gürsel Erol’un HDP grup önerisi üzerinde
yaptığı konuşmasındaki bazı ifadelerine ilişkin açıklaması
24.- İstanbul Milletvekili Engin Altay’ın,
Dersim olaylarının o günün şartlarında yaşanmış bir travma olduğuna ve Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
25.- Manisa Milletvekili Erkan Akçay’ın,
Dersim konusunu sebep ve sonuç ilişkisini doğru kurarak ele almak ve
bağlamından koparmamak gerektiğine ilişkin açıklaması
26.- Diyarbakır Milletvekili Çağlar
Demirel’in, Dersim’de yaşanan süreçle yüzleşmek için bir komisyona ihtiyaç
duyulduğuna ilişkin açıklaması
27.- Rize Milletvekili Osman Aşkın Bak’ın,
Kocaeli Milletvekili Haydar Akar’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
28.- Kocaeli Milletvekili İlyas Şeker’in,
Kocaeli Milletvekili Haydar Akar’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
29.- Kocaeli Milletvekili Saffet
Sancaklı’nın, İstanbul Milletvekili İsmet Uçma’nın CHP grup önerisi üzerinde
yaptığı konuşmasındaki bazı ifadelerine ilişkin açıklaması
30.- Diyarbakır Milletvekili Çağlar
Demirel’in, 170 sıra sayılı Kanun Tasarısı’nın görüşüleceğine dair kendilerine
herhangi bir bilgi verilmediğine ilişkin açıklaması
31.- Manisa Milletvekili Erkan Akçay’ın,
170 sıra sayılı Kanun Tasarısı’nın görüşüleceğine dair MHP Grubuna da herhangi
bir bilgi verilmediğine ilişkin açıklaması


VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Kosova Cumhuriyeti Meclisi Millî Eğitim, Bilim, Teknoloji,
Kültür, Gençlik ve Spor Komitesinden bir heyetin ülkemize resmî bir ziyaret
gerçekleştirmesinin Türkiye Büyük Millet Meclisi Başkanlık Divanının 27/4/2016
tarihli ve 11 sayılı Kararı’yla uygun bulunduğuna ilişkin tezkeresi (3/728)
B) Meclis Araştırması Önergeleri
1.- MHP Grubu adına, Grup Başkan Vekilleri
İzmir Milletvekili Oktay Vural ile Manisa Milletvekili Erkan Akçay’ın, rüşvet
ve yolsuzlukların sosyal, hukuki ve ekonomik boyutlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/190)
2.- HDP Grubu adına, Grup Başkan Vekilleri
Diyarbakır Milletvekili Çağlar Demirel ile Diyarbakır Milletvekili İdris
Baluken’in, Türkiye’deki seçilmiş siyasetçilerin ve atanmışların içerisinde
bulundukları veya bizzat organize ettikleri yolsuzlukların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/191)
3.- Adana Milletvekili Meral Danış Beştaş
ve 22 milletvekilinin, Türkiye’de mülteci ve sığınmacıların yaşadığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/192)
VII.- ÖNERİLER
A) Siyasi Parti Grubu Önerileri
1.- HDP Grubunun, 4/5/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, 1937-1938 yıllarında gerçekleştirilen
Dersim’de yaşananlarla yüzleşilmesi ve bu yaşananların tüm boyutlarıyla araştırılması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- CHP Grubunun, 8/3/2016 tarihinde
Kocaeli Milletvekili Haydar Akar ve arkadaşları tarafından, amatör spor
kulüplerinin sorunlarının araştırılması ve çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Erzurum Milletvekili İbrahim Aydemir’in HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması

2.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
3.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
4.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine tekraren sataşması nedeniyle
konuşması
5.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Halkların Demokratik Partisine tekraren sataşması nedeniyle
konuşması
6.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine tekraren sataşması nedeniyle
konuşması
7.- Kocaeli Milletvekili Haydar Akar’ın,
Rize Milletvekili Osman Aşkın Bak’ın yaptığı açıklaması sırasında şahsına
sataşması nedeniyle konuşması
8.- Diyarbakır Milletvekili İmam
Taşçıer’in, İstanbul Milletvekili İsmet Uçma’nın CHP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak amatör sporun yanında olduklarına
ilişkin konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Siyasi Etik Kanunu Teklifi (2/1000) ve
Avrupa Birliği Uyum Komisyonu ile Anayasa Komisyonu Raporları (S. Sayısı: 307)
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170)
3.- Avrupa Konseyi Terörizmin Önlenmesi
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
(1/672) ve Dışişleri Komisyonu Raporu (S. Sayısı: 248)


XI.- YAZILI SORULAR VE CEVAPLARI
1.- Bursa Milletvekili Ceyhun İrgil’in,
kanunlar ve kanun hükmünde kararnameler ile ilgili çeşitli verilere ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/2931)
2.- İstanbul Milletvekili Mustafa Sezgin
Tanrıkulu’nun, yurt dışı gezilerine katılan gazete temsilcilerine ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/3989)
3.- Hatay Milletvekili Hilmi Yarayıcı’nın,
kurum personelinin çeşitli sorunlarına ve yöneticilerin yönetim kurulu
üyeliklerine ilişkin sorusu ve Türkiye Büyük Millet Meclisi Başkan Vekili Ahmet
Aydın’ın cevabı (7/3991)
4.- Çanakkale Milletvekili Bülent Öz’ün,
2016/1 sayılı Genelge’ye ve personelin giriş-çıkış saatlerinin takibine ilişkin
sorusu ve Türkiye Büyük Millet Meclisi Başkan Vekili Ahmet Aydın’ın cevabı
(7/3993)
4 Mayıs 2016 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Türkiye
Büyük Millet Meclisinin 85’inci Birleşimini açıyorum.
III.- YOKLAMA
BAŞKAN –
Elektronik cihazla yoklama yapacağız.
Yoklama için üç
dakika süre vereceğim. Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen milletvekillerinin
salonda hazır bulunan teknik personelden yardım istemelerini, buna rağmen
sisteme giremeyen üyelerin ise yoklama pusulalarını görevli personel
aracılığıyla üç dakikalık süre içerisinde Başkanlığa ulaştırmalarını rica
ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem dışı ilk söz, Şia-Caferi yurttaşların sorunları
hakkında söz isteyen Iğdır Milletvekili Mehmet Emin Adıyaman’a aittir.
MEHMET EMİN ADIYAMAN (Iğdır) – Sayın Başkan, biraz
susturursanız…
BAŞKAN - Sayın milletvekilleri, Genel Kurulda bir
uğultu hissediyorum. Hatip kürsüdedir, şimdi konuşmasına başlayacak. Sizi,
sükûnete ve hatibi dinlemeye davet ediyorum.
Buyurunuz Sayın Adıyaman.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Iğdır Milletvekili Mehmet Emin
Adıyaman’ın, Şii ve Caferi yurttaşların sorunlarına ilişkin gündem dışı
konuşması
MEHMET EMİN ADIYAMAN (Iğdır) - Sayın Başkan, değerli
milletvekilleri; Şii ve Caferi yurttaşlarımızın sorunlarına ilişkin gündem dışı
söz almış bulunmaktayım. Hepinizi saygıyla selamlıyorum.
Değerli arkadaşlar, Şii, Caferi inancına mensup
yurttaşlarımız ağırlıklı olarak Iğdır, Kars ve Ağrı illerinde ikamet etmekte
olup, sonraki yıllarda, yaşanan ekonomik sıkıntılar ve işsizlik nedeniyle
İstanbul, İzmir, Ankara, Antalya, Bursa gibi metropol illerimize de göç etmiş
bulunmaktadırlar.
Şimdi, bildiğiniz üzere, Anayasa’mızın 10’uncu maddesi,
herkesin dil, ırk, renk, cinsiyet, siyasi düşünce, felsefi inanç, din, mezhep
ve benzeri sebeplerle ayrım yapılmaksızın kanun önünde eşit olduğunu hüküm
altına almış. Keza, Anayasa’nın 24’üncü maddesi de yine, her yurttaşın inancını,
ibadetini özgürce ve serbest yapma gibi bir hakka sahip olduğunu ifade eder.
Şimdi,
Anayasa’nın bu iki temel hükmüne binaen, bu yurttaşlarımız, Türkiye
kurulduğundan beri, resmî ideolojinin Sünni mezhep üzerinden, özellikle dinî
inancın, ifade edilmesi ve her türlü devlet olanaklarından faydalanmasına
rağmen, birçok inanç gibi, Alevilik, Süryanilik gibi pek çok ötekilenen,
dışlanan inançlar gibi, Caferi inancına mensup yurttaşlarımızın da yıllar
içinde biriken sorunlarına maalesef günümüze kadar hiçbir çözüm üretilememiş.
Üretilemediği gibi, özellikle Orta Doğu’da son yıllarda gelişen mezhep eksenli
çatışmaların ülkemizde de bu yurttaşlarımıza yönelik birtakım saldırılara,
ötekileştirmelere, dışlanmalara sebebiyet verdiğini görmekteyiz. Esasen devletin
birincil görevi bütün vatandaşlarının inançlarını özgürce ifade edebilecekleri
imkânları sağlamaktır. Maalesef, Diyanet İşleri Başkanlığına genel bütçeden
bütçe ayrılırken, ülkemizde yaklaşık 2 milyon civarında olduğu tahmin edilen
Caferi yurttaşlarımızın inançlarını ve ibadetlerini özgürce yapabilmesinin
koşulları sağlanamadığı gibi genel bütçeden herhangi bir para da
ayrılmamaktadır. 
Dolayısıyla,
biriken bu sorunların başında -süremiz çok az olmakla beraber- birkaç spesifik
sorunu dile getirmek gerekiyor, mesela genel bütçeden yardım yok. Özellikle, bu
inanca mensup yurttaşlarımızın fıkhı gereği din âlimlerinin hiçbir devlet
otoritesi veya bir hiyerarşik yapı içerisinde yer almalarına müsaade etmemekte
ama Diyanet İşleri Başkanlığı ısrarla bu inanca mensup din âlimlerini 657’ye
tabi hâle getirmek istemektedir. Oysa bunların kendi özerk yapılarını, kendi
özerk kurumlarını oluşturmalarına imkân sağlanmalı ve bu şekilde yardım
yapılmalı. 
Eğitim
sorunları var, din âlimlerinin yetiştirilmesine ilişkin sıkıntılar var. Zorunlu
din derslerinde Şia-Caferi mezhebine ilişkin objektif değerlendirmeler yok. 
Yine,
televizyonda, basında sürekli, kendisini bilmez birtakım din âlimi maskesi
altında konuşan insanların bu inanca mensup yurttaşlarımızın inançlarına
yönelik ciddi saldırıları var. 
Yine,
son, özellikle geçen yıl içerisinde Şii camilerine yönelik fiziki saldırılar
oldu, özellikle İstanbul Büyükçekmece ve Esenyurt’ta camileri yakıldı. Bu
vatandaşlarımızın cami inşasına yönelik mülkiyet sorunları var, özellikle bürokrasi
bu konuda engel çıkarıyor. Mesela, Büyükçekmece’de yapılmak istenen bir camiye
bizatihi Büyükçekmece Kaymakamı belediyeye yazı yazarak caminin inşaatına izin
verilmemesi gerektiği yönünde talimat veriyor. 
Daha
da önemlisi, Sayın Cumhurbaşkanının “Şialardan da öte” diye cemaati eleştirmesi
tamamen nefret suçunu oluşturan açıklamaları... 
Dolayısıyla,
bu sorunların temelden çözülmesi için Meclisi göreve çağırıyorum. 
(Mikrofon
otomatik cihaz tarafından kapatıldı)
MEHMET
EMİN ADIYAMAN (Devamla) – Bu yurttaşlarımızın sorunlarına bir çözüm üretilmesi
gerektiğine inanıyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Adıyaman. 
Gündem
dışı ikinci söz, atanamayan öğretmenler ve ücretli öğretmenlik hakkında soru
önergesinin cevabına ilişkin olarak söz isteyen Tokat Milletvekili Kadim
Durmaz’a aittir. 
Buyurunuz
Sayın Durmaz. (CHP sıralarından alkışlar) 
2.- Tokat Milletvekili Kadim Durmaz’ın,
atanamayan öğretmenler ve ücretli öğretmenlik hakkında soru önergesinin
cevabına ilişkin gündem dışı konuşması
KADİM
DURMAZ (Tokat) – Sayın Başkanım, değerli milletvekilleri; bugün, KPSS’ye
çalışırken, umutla atama bekleyen öğretmenlerimiz için konuşacağım. 
Ne
yazık ki şu günlerde en büyük esaretimiz oldu eğitim. Millî Eğitim Bakanlığının
soru önergemize gönderdiği cevabı sizlerle, atama bekleyen genç öğretmenlerle,
tüm kamuoyuyla paylaşacağım. 
2016
yılı itibarıyla ücretli öğretmen statüsünde çalışan 55.568 öğretmen
bulunmaktadır. Bunu ben söylemiyorum, bunu Millî Eğitim Bakanı Sayın Nabi Avcı
Bey söylüyor. Ne yazık ki bu rakamlar içler acısı. Bu cevap aslında AKP
iktidarıyla eğitimde bulunduğumuz noktanın, malumun ilanıdır değerli
arkadaşlar. 
Millî
Eğitimden, binlerce genç, atama beklerken, Millî Eğitim Bakanlığı ücretli
öğretmenlikle eğitimde de taşeron sistemini meşrulaştırmaktadır. Bunun adı emek
sömürüsüdür, eşitsizliktir, gencecik öğretmenlerin umudunun çalınmasıdır. 
Değerli milletvekilleri, atanamayan öğretmenler,
çalışması gereken ama çalıştırılmayan, öğretmenlik hakkı çalınan
öğretmenlerdir. Okul hayatı boyunca öğretmenlik görevini hayal ederek yaşayan
ama okuldan sonra bunun olmadığını gören öğretmenlerdir. Bu gençlerimiz,
öğretmenlik yapan, kendisiyle aynı okulda okuduğu, birlikte aynı görevi yaptığı
arkadaşından daha az ücretle emekleri sömürülenlerdir. Adaletten, hakkaniyetten
uzak, bu çağda yaşanan bu ayıbın bir an önce düzeltilmesi gerekmektedir.
Değerli
arkadaşlar, bu gençlerin umudunu çalmaya hiçbirimizin hakkının olduğuna
inanmıyorum. KPSS sınavına on gün kalmış, hâlâ kaç öğretmen alınacağı henüz
belli değil. Bu nasıl sistemsizlik, bu nasıl eğitimde plansızlık? Eğitim
sistemi ve çocuklarımızın geleceği kimlerin elinde, işte görün değerli
arkadaşlar, sevgili yurttaşlarım. 22 Mayısta KPSS sınavı var ama henüz öğretmen
atamalarına dair hiçbir yetkili ağızdan bir çift söz duymadık. Bu çocuklar
hangi umutla ders çalışacak, hangi umutla sınava girecek ve başarılı olacak ya
da aileleri başarı bekleyecek? Sayın Bakan acilen öğretmen atamalarının
tarihini ve atanacak öğretmen sayılarını açıklamalıdır. 2002 yılında AKP
iktidara gelirken 70 bin olan atanamayan öğretmen sayısı bugün 350 bindir
değerli arkadaşlarım.
NECİP
KALKAN (İzmir) – Kaç tane atadık, onu da söyle.
KADİM
DURMAZ (Devamla) - Ama iktidara gelirken, yurttaşın oyunu isterken ne yapıyordu
o günlerde yetkililer? Evet, diyorlardı ki: “Bu ülkede bir yığın öğretmen açığı
var, siz öğretmene sınav yapıyorsunuz?”
Değerli
arkadaşlar, bunlar yaşandı. 2003’le 2015 yılları arasında KPSS’ye toplam 2
milyon 997 bin 518 öğretmen girdi. Ancak, bu öğretmenlerin yüzde 16’sı AKP
hükûmetlerince atanabildi, geriye kalan yüzde 84’ü ne oldu, ne yapıyor bilen de
yok, araştıran da yok, bu gençlerin sesine maalesef kulak veren de yok.
Değerli
arkadaşlar, “En önemli görevimiz eğitimdir.” diyerek söze başlayan Sayın Bakan
ne yazık ki bu acı bilanço karşısında hâlâ sessiz kalmaktadır ama gelin hep
birlikte, atama bekleyen öğretmenlerin sesine, feryadına kulak verelim ve
ağustos atamasıyla ilgili rakamları ve bundan sonraki bu genç beyinlerin
geleceklerini köşeli bir şekilde açıklayalım diyor, yüce Meclisi saygıyla
selamlıyorum. (CHP sıralarından “Bravo” sesleri, alkışlar)
BAŞKAN
– Teşekkür ederim Sayın Durmaz.
Gündem
dışı üçüncü söz, Şeyh Şaban-ı Veli hazretleri ile Kastamonu evliyalarını anmak
için söz isteyen Kastamonu Milletvekili Murat Demir’e aittir.
Buyurunuz
Sayın Demir. (AK PARTİ sıralarından alkışlar) 
3.- Kastamonu Milletvekili Murat Demir’in,
Şeyh Şaban-ı Veli ve Kastamonu Evliyalarını Anma Haftası’na ilişkin gündem dışı
konuşması
MURAT
DEMİR (Kastamonu) – Sayın Başkan, değerli milletvekilleri; yüce heyetinizi
saygıyla selamlıyorum. 
Dün
idrak ettiğimiz, Sevgili Peygamber’imizin bütün insanlığı temsilen Cenab-ı
Hakk’ın huzuruna çıktığı Miraç Kandili’ni tebrik ediyor, bu vesileyle
şehitlerimizi rahmetle anıyor, kederli ailelerine ve milletimize başsağlığı
diliyorum.
Kastamonu’da
her yıl mayıs ayının ilk haftası andığımız Şeyh Şaban-ı Veli ve Evliyaları Anma
Haftası nedeniyle söz almış bulunmaktayım. Hazreti Mevlâna, Hacı Bektaş Veli,
Hacı Bayram Veli ve 16’ncı yüzyılda Şeyh Şaban-ı Veli, Anadolu’nun 4 muhafızı;
medeniyet coğrafyamızın birlik, dirlik ve huzur timsalleri; milletimizin
kökleşmesi için ahlaki, insani ve medeni değerleri yaşayan, yaşatan beşer
fedailer.
Değerli
milletvekilleri, bir zamanlar sınırları Sinop’tan Üsküdar’a kadar uzanan ve
tarihinde hiçbir şekilde düşman işgali görmemiş ender illerimizden biridir
Kastamonu. Yedi bin yıllık tarihe sahip olan, Anadolu’da Batı Karadeniz’in
bölgesel, tarihsel merkezi olan Kastamonu bölgesinin üç bin yıl başkentliğini
yapmıştır Kastamonu. Ev sahipliği yaptığı uygarlıkların her birinden önemli
izlere sahip olan Kastamonu “müze kent” tanımlamasının en güzel örneklerinden
biridir. 
Osmanlı
İmparatorluğu döneminde idari taksimat bakımından geçmişten gelen bir yönetim
merkezi olma özelliğini sürdüren Kastamonu Sancağı doğuda Samsun, batıda İzmit,
güneyinde Kalecik ve kuzeyinde doğal sınırı olan Karadeniz sahiliyle
imparatorluğun geniş bir eyaleti olarak cumhuriyete kadar idari merkez konumunu
sürdürmüştür. İlin her yanında olduğu gibi, Kastamonu’da da her adım atışınızda
başka bir yüzyılın bambaşka kültürünü, atmosferini yaşayabilirsiniz. Tarih
öncesi dönemlerde Antik Çağ, Bizans’tan beyliklere, Osmanlı İmparatorluğu’ndan
cumhuriyete kadar derin izleri taşıyan Kastamonu tam bir açık hava müzesi
konumundadır. Kastamonu, Batı Karadeniz bölgesinde tarih boyunca yerleşim
görmüş, yeşilin her tonundan mavinin sonsuzluğuna uzanan doğal güzelliğini,
tarihini korumuş köklü bir kenttir. Küre ve Ilgaz Dağlarının ayırdığı vadiler
arasından sıyrılıp Karadeniz’in serinliğine ulaşan, bir sınırıyla Ilgazları
aşıp Devrez Vadisi’yle İç Anadolu’ya yaslanan dağlar, vadiler, ormanlar ve
denizler kentidir Kastamonu.
Her şehrin bir manevi sultanı olduğunu unutmayalım.
Geçmişten günümüze birçok hükümdarlıklar, beylikler gören Kastamonu’nun manevi
sahibi de Hazreti Pirimiz Şeyh Şaban-ı Veli’dir. Kastamonu, Şeyh Şaban-ı
Veli’nin şehridir. Bu sebepten dolayı da aziz bir şehirdir. Kastamonu’da doğan
bu ilim irfan güneşi Doğu ve Batı düşünce dünyasının fikir dünyasını
aydınlatmıştır. Şeyh Şaban-ı Veli hazretleri irşat usulüne yeni metotlar
kazandırarak 300 halife yetiştirmiştir. İnsanları aydınlatmak için
görevlendirilen bu Halveti Şabaniye Tarikatı halifeleri, Anadolu, Mısır, Hicaz,
Pakistan, Afrika, Balkanlar ve pek çok ülkede ilim irfan hizmetlerinde
bulunmuşlardır. Şeyh Şaban-ı Veli toplumumuza yön vermiş, onun manevi
temellerinde buluşmasında rol almış, bugün hâlâ bu rolü yerine getiren özel bir
kişidir. Kısaca, onu tanımak, anlamak, çocuklarımıza öğretmek, dünyaya tanıtmak
önemli görevlerimiz arasındadır. Çünkü, kendi geçmişini bilmeyen toplumlar
geleceklerini de planlayamazlar. Gönül sultanlarının bereketlerinden
nasiplerini alan insanlar, o gönül sultanlarının manevi varlıklarını hissederek
yaşarlar. Bu sebeple ki Şeyh Şaban-ı Veli sadece kendi döneminde değil, tüm
dünya ve şahsiyetler üzerinde önemli tesirler meydana getirmiştir. 
Konuşmamı,
pir makamına ulaşmış ve kırk yılı aşkın bir süre içtihat görevini yerine
getirdikten sonra 1568 yılında vefat eden Şeyh Şaban-ı Veli hazretlerinin bir
sözüyle tamamlamak istiyorum: “Gidişiniz güle güle, gelişiniz güle güle, her
işiniz güle güle olsun.” diyor hepinize saygılar sunuyorum. (AK PARTİ
sıralarından alkışlar)
BAŞKAN
- Teşekkür ederim Sayın Demir.
Şimdi,
elektronik sisteme girerek söz talep eden sayın milletvekillerine söz
vereceğim.
Söz
verme işlemini başlatıyorum.
Sayın
Tuncer…
V.- AÇIKLAMALAR
1.- Amasya Milletvekili Mustafa Tuncer’in,
işe girmek için müracaat edenlere İŞKUR yetkililerinin iktidar partisi
haricindeki bir partinin üyesiyse o partiden istifa etmesi gerektiğini
söylediklerine ilişkin açıklaması
MUSTAFA
TUNCER (Amasya) - Sayın Başkan, değerli milletvekilleri; burada İŞKUR’la ilgili
bir konuyu gündeme getirmek istiyorum.
Amasya
İŞKUR müdürlüklerinde, işe girmek için müracaat edildiğinde, eğer o müracaat
eden kişi iktidar partisi haricindeki bir partinin üyesiyse o partiden istifa
etmesi gerektiğini, aksi takdirde işe alınmayacağını söylüyorlar. Bunu Amasya’nın
Taşova ilçesinde ve yine Hamamözü ilçesinde de bizzat yaşadım. Ve bu sebeple
de, Cumhuriyet Halk Partisinden bunu da gerekçe göstererek istifa eden
kişilerin olduğunu da dilekçelerini bizzat görerek yaşadım. 
Kanunun
yasaklamadığı ve şart olarak koşmadığı siyasi parti üyeliğini İŞKUR yetkilileri
hangi yetkiye dayanarak şart koşuyor, anlamış değilim. Bu uygulama suçtur,
kabul edilemez. Bu uygulamayı yapan yetkililerin de derhâl istifa etmesini,
buradan, istirham ediyorum.
Saygılar
sunuyorum.
BAŞKAN
- Sayın Topal…
2.- Hatay Milletvekili Serkan Topal’ın,
AKP’yi eğitim sistemini felç eden eğitim politikalarından bir an önce
vazgeçmeye davet ettiğine ilişkin açıklaması
SERKAN
TOPAL (Hatay) - Teşekkür ediyorum Sayın Başkan. 
Sayın
Hükûmet yetkilileri, bilindiği gibi, AKP iktidarları boyunca kanayan bir yara
olarak karşımızda duran en önemli sorunlardan bir tanesi de atanamayan
öğretmenler sorunudur. Eğitim sistemimizi bir yazboz tahtasına dönüştüren
Hükûmet öğretmenlerimizin bu sorununa bir türlü çare olamamaktadır. Taşeron
öğretmenlik sistemiyle soruna çözüm bulmaya çalışan AKP ne intihar eden ne de
artık ailelerinin yüzüne bakamayan öğretmenlerimizden habersizdir. 
Buradan
uyarıyorum: Eğitim politikaları her gün değişmeye devam ederse, dört yıl sonra
1 milyona yakın öğretmenimiz atama bekliyor olacaktır. AKP yanlış yapmaktadır.
AKP, eğitim politikalarında hata yapmaktadır. Öncelikli olarak, bir sonraki
atamalarda 100 bin kadronun açılmasını, bunun adil olarak dağıtılmasını talep
ediyor, AKP’yi eğitim sistemimizi felç eden eğitim politikalarından bir an önce
vazgeçmeye davet ediyorum.
Teşekkür
ediyorum. 
BAŞKAN
– Sayın Altaca Kayışoğlu…
3.- Bursa Milletvekili Nurhayat Altaca
Kayışoğlu’nun, karaciğerinde DDT’ye rastlanan İzmir Milletvekili Tuncay Özkan’a
geçmiş olsun dileğinde bulunduğuna ve Hükûmetin DDT’yle ilgili herhangi bir
denetimi olup olmadığını öğrenmek istediğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan. 
Geçtiğimiz
gün Tuncay Özkan Vekilimiz bir ameliyat oldu, geçmiş olsun diliyorum ve yapılan
biyopside karaciğerinde DDT’ye rastlandığı belirtildi. 1960’lı yıllarda dünyada
birçok ülkede DDT yasaklandı, ülkemizde de 1970’li yıllarda yasaklandı. Bu
yasaklamalara rağmen DDT’nin uzun yıllar yok olmadığı ve hatta yıllar sonra
kutuplarda penguenlerin vücudunda dahi rastlandığı belirtiliyor. Çevreye ve
insan sağlığına zararlı olan bu ilaçla ilgili Hükûmetin herhangi bir denetimi
var mıdır? Yıllardır yasak olmasına rağmen nasıl hâlâ birçok yerde ve tarım
alanlarında kullanılıyor, satılıyor? Bununla ilgili tedbirler alınmasını talep
ediyoruz. 
BAŞKAN
– Sayın Aydın…
4.- Bursa Milletvekili Erkan Aydın’ın,
Bursa’nın çevre sorunlarına ilişkin açıklaması
ERKAN
AYDIN (Bursa) – Teşekkür ederim Sayın Başkan. 
Seçim
bölgem Bursa’da çevre sorunları giderek ağırlaşıyor. Bursa’nın en yeşil ve en
temiz mahallelerinden biri olan Kayapa Mahallesi’nde yapılmak istenen taş ocağı
kırma, eleme tesisi ve alan genişletme çalışması çevreye büyük zarar verecek.
Mahalleye tesis istemeyen vatandaşlar itiraz dilekçelerini Çevre ve Şehircilik
İl Müdürlüğüne iletti. Söz konusu firmanın ilk proje başvurusunda mahalle halkı
mahkemeyi kazanmış, ruhsat iptal edilmişti. Bunun üzerine firma isim
değiştirerek tekrar faaliyetlerine başlamıştır. Zaten köylü mevcut durumdan
sıkıntılı, her gün taş patlatmalar, kırmalar yapılıyor, toz çıkıyor, çocuklar
sokaklarda oynayamıyor, köylü çamaşırlarını asamıyor. Çevre ve Şehircilik
Bakanlığının halkın dilekçelerini dikkate alarak kamu adına karar almasını
diliyorum. 
Teşekkür
ediyorum. 
BAŞKAN
– Sayın Şimşek…
5.- Mersin Milletvekili Baki Şimşek’in,
Meclis çatısı altında gerilla marşı söyleyenleri, PKK sloganları atanları
kınadığına ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan. 
7
Hazirandan bu yana 495 kahraman askerimizi şehit verdik, geriye yüzlerce dul
kadın, yetim çocuk kaldı. Yalnız, bu kadar şehit gelirken yüce Meclis çatısı
altında gerilla marşı söyleyenleri, PKK sloganları atanları kınıyorum. Yüce
Meclisin bunlarla ilgili cezai müeyyide uygulamasını bekliyor, teşekkür
ediyorum. 
BAŞKAN
– Sayın Tanal…
6.- İstanbul Milletvekili Mahmut Tanal’ın,
indirimli toplu ulaşım kartlarının Türkiye genelinde tanınmasını talep ettiğine
ve Üsküdar ilçesinin Yavuztürk Mahallesi’nin imar sorununa ilişkin açıklaması
MAHMUT
TANAL (İstanbul) – Teşekkür ediyorum Sayın Başkan. 
Sayın
Bakanım, Türkiye genelinde öğrencilere ulaşım indirim kartları verilmekte ancak
her il bazında ayrı ayrı verildiği için Türkiye genelinde öğrenciler bir başka
ile gittiği zaman bundan yararlanamıyor ve bu anlamda ülke genelindeki
öğrenciler için bir mağduriyet yaşanıyor. Bu indirimli toplu ulaşım kartlarının
Türkiye genelinde tanınarak bu mağduriyetin giderilmesini talep ediyorum. 
Yine
toplu ulaşım araçlarıyla ilgili diğer vatandaşlarımız için de aynı sıkıntı söz
konusu. Türkiye genelinde eğer bir ilde alınan bir kart diğer ilde geçerli
olursa bu mağduriyetlerin önüne geçilir. Bu konuda bir çalışmanız var mı? Veya
çalışma yapmanızı istirham ediyorum. 
Bir
başka sorun: Üsküdar ilçemizin Yavuztürk Mahallesi’nde imar sorunu var, tapu
sorunu var. Üsküdar ilçesi Yavuztürk Mahallesi bu konuda hakikaten çok mağdur.
Aşağı yukarı dört dönemden beri iktidar partisine vatandaş oy verdiği hâlde bu
mağduriyeti çözülmüyor. Yani, burada çözüm Cumhuriyet Halk Partisi diyoruz. 
BAŞKAN
– Sayın Engin…
7.- İstanbul Milletvekili Didem Engin’in,
emeklilikte yaşa takılanların sorununun çözülmesi gerektiğine ilişkin
açıklaması
DİDEM
ENGİN (İstanbul) – Teşekkürler Sayın Başkan.
Dün
emeklilikte yaşa takılanlar platformu temsilcileri Meclisi ziyaret ettiler,
milletvekilleriyle görüştüler, basın açıklaması yaptılar ve mağduriyetlerini
dile getirmeye çalıştılar. Ben daha önceki Meclis konuşmalarımda da bu konuya
değinmiştim ama ne yazık ki Hükûmet tarafında bu konunun çözümü için somut bir
adım göremiyoruz. 
Yaş
şartı olmaksınız prim günü ve sigortalılık süresiyle emekli olabilecekken
yapılan bir yasal düzenlemeyle yaş şartı getirildi ve çok sayıda vatandaşımız
mağdur oldu. İşverenin yaşlı bulup iş vermediği, devletin ise genç bulup
emeklilik imkânı sağlamadığı bu vatandaşlarımızın sorunlarını çözebilmeliyiz.
Cumhuriyet Halk Partisinin bu konuda kanun teklifi var. Hükûmete ve bütün
partilere buradan çağrı yapmak istiyorum: Bir araya gelip hep birlikte bu
sorunu çözebilmeliyiz. 
Teşekkür
ederim.
BAŞKAN
– Sayın Boynukara…
8.- Adıyaman Milletvekili Adnan
Boynukara’nın, Nurettin Demirtaş’ın Ankara’da 37 insanın katili olan canlı
bombacı teröristle ilgili ifadelerine ilişkin açıklaması
ADNAN
BOYNUKARA (Adıyaman) – Sayın Başkan, PKK terör örgütü elemanlarından Nurettin
Demirtaş Ankara’da 37 insanın katili olan canlı bombacı teröristi Yunan
mitolojisinde tanrısal kuvveti olduğuna inanılan Herakles’e benzetmiş,
kutsamış, canlı bomba teröristini kutsamış. Demirtaş, bunu kimi HDP’lilerin de
destek toplantısına katıldığı PKK’nın Avrupa yayın organı olan gazetesinde
yazmış. PKK’yla kimin ne ilişkisi olduğuna delil olsun diye söylemiyorum çünkü
her şey açık ve ortada, sadece kimin kiminle ne tür ilişkisi olduğunun
kayıtlara geçmesi için söylüyorum. “Kardeşim canilerle savaşıyor.” diyen lidere
de bu yazıyı okumasını öneriyorum.
BAŞKAN
– Sayın Aslan…
9.- Denizli Milletvekili Kazım Arslan’ın,
Denizli’nin Tavas ilçesine su arıtma ile katı atıkları değerlendirme
tesislerinin yapılıp yapılmayacağını ve atık sularla birleşen doğal su
kaynakları için bir tedbir alınıp alınmayacağını öğrenmek istediğine ilişkin
açıklaması
KAZIM
ARSLAN (Denizli) – Sayın Başkanım, Denizli Tavas merkezi başta olmak üzere
mahallelerde kanalizasyon atıkları, et kalınlığı olarak dünyanın 2’nci toprak
kalınlığına sahip olan Tavas Ovası’na dökülmektedir. Yakında sulu tarıma
geçmesi planlanan ovada acilen atık su ıslahı yapılacak tesise ihtiyaç vardır.
Bunun için atık su arıtma tesisi ne zaman yapılacaktır?
2)
Yine Tavas ilçemizde katı atık ve çöp depolama sorunu büyümektedir. Tavas’ta şu
anda katı atıklar ve çöpler kontrolsüz bir şekilde ortalıklarla dolaşmakta,
bazı alanlarda çöp dağları oluşmaktadır. Bu katı atıkların değerlendirilmesi
için tesis yapmayı düşünüyor musunuz? 
3)
Tavas’ta başlayıp Bozdoğan Barajı’na kadar giden doğal su kaynakları atık suyla
birleşmektedir. Zaman zaman sulamada kullanılan bu doğal su kaynakları çevreye
zarar vermektedir. Bununla ilgili herhangi bir tedbir almayı düşünüyor musunuz?
4)
Tavas Akyar Göleti’ni besleyen doğal su kaynakları Sarıabat Mahallesi’nden
gelen atık sularla birleşip Akyar Göleti’nin kirlenmesine sebep olmaktadır.
(Mikrofon
otomatik cihaz tarafından kapatıldı) 
BAŞKAN
– Sayın Özkan…
10.- Denizli Milletvekili Cahit Özkan’ın,
uluslararası toplumu Halep’teki mazlumların çığlığına kulak vermeye davet
ettiğine ilişkin açıklaması
CAHİT
ÖZKAN (Denizli) – Sayın Başkan, Suriye’de DAEŞ’le mücadele için pozisyon aldığı
iddia edilen Rusya ve İran, Halep’i son on günde 670 kez vurdu; 300 sivil
hayatını kaybetti, 300 bin sivil açık hedef oldu. Bu ittifak uçakları Halep’te
hastaneleri bombaladı. Bu saldırılarda Halep’in tek çocuk doktoru olan Vasim
Muaz öldü. Halep’in çığlığını duyan yok, dünya üç maymunu oynuyor. Birleşmiş
Milletler rapor üretmekten başka bir iş yapmıyor. Bu sebeple diyoruz ki: “Dünya
5’ten büyüktür.” Halep’teki mazlumların çığlığına kulak vermeye uluslararası
toplumu davet ediyor, yüce Meclisi saygıyla selamlıyorum.
BAŞKAN
– Sayın Adıgüzel…
11.- İstanbul Milletvekili Onursal
Adıgüzel’in, İstanbul’un Ataşehir ilçesi sınırları içinde bulunan Mustafa Kemal
ve Âşık Veysel Mahallelerinde yaşayan vatandaşların sorunlarına ilişkin
açıklaması
ONURSAL
ADIGÜZEL (İstanbul) – Değerli milletvekilleri, İstanbul Ataşehir ilçesi sınırları
içinde bulunan Mustafa Kemal ve Âşık Veysel Mahallelerinde yaşayan
vatandaşlarımız mağdur edilmektedir. Tarafımızdan iletilen şikâyetlerde,
mahalle sakinlerinin gecekondularının bulunduğu arazilere kasıtlı olarak imar
izni verilmediğine yönelik iddialar vardır. Mahallede yaşayan vatandaşlarımız,
kendi gecekondularına 5 metre mesafedeki arazilere imar izni verilirken kendi
arazilerine neden imar izni verilmediğini merak etmektedir. Çoğunlukla Alevi
vatandaşlarımızın yaşadığı bir mahalle olması nedeniyle, vatandaşlarımız imar
planının çıkarılmamasının kasıtlı olduğunu düşünmektedir. Mahalle muhtarlarımız
defalarca Büyükşehir Belediyesine ve Çevre ve Şehircilik Bakanlığına
başvurmalarına rağmen, ne yazık ki bir geri dönüş alamamışlardır. Buradan
yetkililere gereğinin yapılmasına ve mahalle sakinlerinin mağduriyetinin
giderilmesine yönelik gerekli adımların atılması için çağrıda bulunuyorum.
Teşekkür
ediyorum.
BAŞKAN
– Sayın Taşdemir…
12.- Ağrı Milletvekili Dirayet Taşdemir’in,
4 Mayıs Dersim’i imha ve yok etme kararının alınmasının 79’uncu yıl dönümüne
ilişkin açıklaması
DİRAYET
TAŞDEMİR (Ağrı) – Sayın Başkan, değerli milletvekilleri; bugün 4 Mayıs, Dersim
imha ve yok etme kararının alındığı günün 79’uncu yıl dönümü. 1937’de Dersim’de
büyük bir katliam yaşandı, on binlerce insan öldürüldü, sürgün edildi, kız
çocukları evlat verildi, Dersim coğrafyası insansızlaştırıldı. 
Dersim
tarihi boyunca sosyal, siyasal ve kültürel kimliğini korudu, hiçbir güce boyun
eğmedi. Bu özelliklerinden kaynaklı kıyıma uğradılar. Alevi ve Kürt
kimliğindeki ısrar katliamın asıl nedenidir. 1937’deki zihniyetin devamı
2016’da Sur’da, Silopi’de ve Cizre’de yeni Dersimler yapmaya devam ediyor.
Dersim kıyımında yaşamını yitirenleri bir kez daha saygıyla anıyorum.
BAŞKAN
– Sayın Sarıhan…
13.- Ankara Milletvekili Şenal Sarıhan’ın,
5 Mayıs Avukat Halit Çelenk’in 5’inci ölüm yıl dönümüne ilişkin açıklaması
ŞENAL
SARIHAN (Ankara) – 1922 yılında Antakya’da doğmuş olan ve Fransız mandası
altında yaşayarak Türkçe konuşmanın yasak olduğu Hatay’da eğitimini görmüş olan
1968 kuşağının efsane avukatı Halit Çelenk’in ölüm yıl dönümündeyiz. Onun
ölümü, aslında yaşadığı süreç yönünden hepimize çok değerli anılar bıraktı.
Öğretmen sendikalarına, işçi örgütlerine, bütün aydınlara avukatlık yaptı, hem
Türkiye Öğretmenler Sendikasının kuruluşuna hem İnsan Hakları Derneğinin
kuruluşuna hem Çağdaş Hukukçular Derneğinin kuruluşuna önderlik yaptı. Onun son
sözlerinden birinin, son yayınlanmış sözlerinden birinin bugüne ne kadar uygun
olduğunu anımsatarak ona saygılarımı sunmak istiyorum 1968 kuşağının bir bireyi
olma onuruna da… 
(Mikrofon
otomatik cihaz tarafından kapatıldı) 
BAŞKAN
– Sayın Özdemir, buyurunuz.
14.- İstanbul Milletvekili Sibel
Özdemir’in, Avrupa Birliği Komisyonunun vize muafiyetiyle ilgili tavsiye
kararını açıkladığına ancak iktidar partisinin taahhüt ettiği 72 kriterin hâlâ
tamamlanamadığına ilişkin açıklaması
SİBEL ÖZDEMİR (İstanbul) – Avrupa Birliği Komisyonu
beklenen tavsiye kararını açıkladı. Mülteci krizinin yarattığı fırsat ve
imzaladığımız geri kabul anlaşmasının bir karşılığı olarak vize muafiyeti için
Hükûmet 72 kriteri yerine getirme taahhüdünde bulunmuştu. Bu süreçte tüm
desteğimize rağmen -iktidar partisi içindeki güç savaşları ve lider
tartışmalarının gölgesinde kalarak- geçen hafta Meclis çalışmaları sekteye
uğramıştır. Tavsiye kararının açıklanacağı günün öncesinde gece yarısına kadar
çalışmamıza rağmen iktidar partisinin taahhüt ettiği 72 kriteri hâlâ
tamamlayamadık ödevini geç teslim eden öğrenci misali. Avrupa Birliği serbest
vize alanına hemen alınma beklentisi içinde olmamız oldukça dramatikti zaten.
Nihayetinde, tavsiye kararına göre vatandaşlarımızın Avrupa Birliği serbest
vize alanına girmesi yönünde kriterleri karşılamaya daha devam edeceğiz. 
BAŞKAN – Sayın Öz...
15.- Çanakkale Milletvekili Bülent Öz’ün,
anaç sığır desteklemelerinin ve 2016 yılı fark ödemelerinin ne zaman
yapılacağını öğrenmek istediğine ilişkin açıklaması
BÜLENT ÖZ (Çanakkale) – Teşekkürler.
Sayın Başkan, Çanakkale’de hayvancılıkla uğraşan
çiftçilerimiz, anaç sığır desteklemelerinin nisan ayı içerisinde yapılması
gerektiğini ve mayıs ayına girmiş olmamıza rağmen hâlâ destekleme ödemesinin
yapılmadığından şikâyetçidir. Bu yüzden, anaç sığır desteklemeleri ne zaman
yatırılacaktır?
Ayrıca, fark ödemesi destekleri kapsamında yağlık
ayçiçeği, aspir, kanola ve soya için ilave olarak çiftçilere dekara 15 TL
destekleme ödemesi yapılacağı açıklanmıştı. Nisan ayının 1’i itibarıyla
üreticilerimiz belgeleri teslim etmişlerdir. 1 kilo ayçiçeğine 30, kanolaya 40,
aspire 45 ve soyaya 50 kuruş destekleme ödemesi yapılması planlanmıştı. 2016
yılı fark ödemeleri ne zaman yapılacaktır? “Elden gelen öğün olmaz, o da
vaktinde bulunmaz.” der bizim çiftçimiz. Devletin üreticisine desteğinin
anlamlı olabilmesi için zamanında yapılması gerekmez mi? 
Teşekkür ederim. 
BAŞKAN – Sayın Akın...
16.- Balıkesir Milletvekili Ahmet Akın’ın,
Balıkesir’in Altıeylül ilçesinin kırsal mahallelerinde yaşanan sulama suyu
sorunlarına ilişkin açıklaması
AHMET AKIN (Balıkesir) – Teşekkürler. 
Altıeylül
ilçemizin kırsal mahallelerinden olan Çinge ve Macarlar’ın yararlandıkları
sulama göletinin çıkış sisteminde yer alan borular sürekli arıza yapıyor,
patlıyor. Göletten su alınan ana hat borularının yer seçimindeki yanlışlığın
buna neden olduğunu söylüyorlar. Sulama zamanı su bulamadıkları için ürünlerin
verimleri yarı yarıya düşüyor, emeklerin boşa gittiği belirtiliyor. Bu iki
mahallemiz de bu nedenle çok mağdur durumda. Konu defalarca DSİ’ye iletilmiş,
müracaatlar yapılmış olmasına rağmen bugüne kadar köklü bir çözüm üretilememiş,
patlayan su borularının tamiriyle yetinilmiş ama yapılan tamirat yeterli
olmuyor, bir işe yaramıyor, su basıncına borular dayanmıyor. Geçtiğimiz hafta
sonu konuyu bizzat yerinde inceledim, hemşehrilerimiz gerçekten çok kaygılı. Tam
suya ihtiyaçları olan bu dönemde sudan mahrum kalmış durumdalar. Altıeylül
ilçemizin bu iki mahallesini yakından ilgilendiren bu çok önemli sorunla ilgili
yetkilileri görevlerini yapmaya davet ediyorum. 
BAŞKAN
– Sayın Özdiş… Yok.
Sayın
Gürer… Yok. 
Sayın
Yiğit…
17.- İzmir Milletvekili Ali Yiğit’in,
İzmir’in Urla ilçesine bağlı Zeytineli kıyısındaki Devlet Hava Meydanları
İşletmesine ait olan kamp ve sosyal tesislerin Ensar Vakfı’na kiralanmasıyla
ilgili bilgi almak istediğine ilişkin açıklaması
ALİ
YİĞİT (İzmir) – Sayın Başkan, değerli arkadaşlar; İzmir’in Urla ilçesine bağlı
Zeytineli kıyısındaki Devlet Hava Meydanları İşletmesine ait olan kamp ve
sosyal tesisler 2014 yılında tadilattan geçirildi ve 5 milyon lira harcanarak
yenilendi. Bu kamp şimdi yıllık 120 bin TL’ye Ensar Vakfına kiralandı. Devlet
Hava Meydanları İşletmesine ait bu kampla ilgili tahsisatın kaldırılması için
talimatı kim vermiştir? Kampın devredilmesiyle ilgili idari tasarruf söz
konusuysa neden 5 milyon lira harcanarak yenilenme yapılmıştır? İhaleye kaç
dernek ve vakıf davet edilmiştir? Hangi teklifler verilmiştir? Burası Ensar
Vakfının gençlik kampı mı olacaktır? Belediyelerden tadilatla ilgili ruhsat
alındı mı?
Teşekkür
ediyorum. 
BAŞKAN
– Sayın Kayan…
18.- Kırklareli Milletvekili Türabi
Kayan’ın, Hükûmetin hayvancılıkla ilgili politikalarına ilişkin açıklaması
TÜRABİ
KAYAN (Kırklareli) – Teşekkür ediyorum Sayın Başkan.
Sayın
Bakan, Hükûmet, canlı hayvan ithalatında kotayı kaldırıyor; gerek damızlık
sığırda gerekse canlı hayvan etinde ithalata yöneldi et fiyatlarını düşürme
bahanesiyle. Hayvan üreticimize destek verilip girdilerine sübvansiyon
uygulanarak insanımıza ucuz et yedirmek yerine, yabancı ülkelerin hayvan
üreticilerine veriliyor bu destekler. Böylece, halkımızın parası yabancı ülkelere
gidiyor. Ülkemizi sanayileştirdiğiniz gibi, şimdi de gerek çiftçimizi gerek
hayvan üreticimizi üretimden kopararak ülkeyi sadece ithalat cennetine çevirmek
istiyorsunuz. Burada amacınız nedir? Ülkeyi kalkındırmak mı, yoksa batırmak mı
istiyorsunuz?
Hepinize
teşekkür ediyorum. 
BAŞKAN
– Teşekkür ederim. 
Bir
dakikalık soru sorma işlemi sona ermiştir. 
Gündeme
geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının bir tezkeresi vardır, okutup bilgilerinize sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Kosova Cumhuriyeti Meclisi Millî Eğitim, Bilim, Teknoloji,
Kültür, Gençlik ve Spor Komitesinden bir heyetin ülkemize resmî bir ziyaret
gerçekleştirmesinin Türkiye Büyük Millet Meclisi Başkanlık Divanının 27/4/2016
tarihli ve 11 sayılı Kararı’yla uygun bulunduğuna ilişkin tezkeresi (3/728)
Türkiye Büyük Millet Meclisi Genel Kuruluna
Kosova
Cumhuriyeti Meclisi Millî Eğitim, Bilim, Teknoloji, Kültür, Gençlik ve Spor
Komitesinden bir heyetin ülkemize resmî bir ziyaret gerçekleştirmesi, Türkiye
Büyük Millet Meclisi Başkanlık Divanının 27/4/2016 tarihli ve 11 sayılı
Kararı’yla uygun bulunmuştur.
Söz
konusu heyetin ülkemizi ziyareti, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun’un 7’nci
maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Bilgilerinize sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum:
B) Meclis Araştırması Önergeleri
1.- MHP Grubu adına, Grup Başkan Vekilleri
İzmir Milletvekili Oktay Vural ile Manisa Milletvekili Erkan Akçay’ın, rüşvet
ve yolsuzlukların sosyal, hukuki ve ekonomik boyutlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/190)
Türkiye Büyük Millet Meclisi Başkanlığına
Son
yıllarda ülke gündeminden hiç düşmeyen rüşvet ve yolsuzlukların sosyal, hukuki
ve ekonomik boyutlarının araştırılarak yasal önlemler dâhil olmak üzere, rüşvet
ve yolsuzlukların önlenmesi amacıyla Anayasa'nın 98'inci, Türkiye Büyük Millet
Meclisi İçtüzüğü’nün 104'üncü ve 105'inci maddeleri uyarınca Milliyetçi Hareket
Partisi Grubu adına Meclis araştırması açılmasını arz ve teklif ederiz.
 Oktay Vural Erkan
Akçay
 İzmir Manisa
 MHP Grubu Başkan Vekili MHP
Grubu Başkan Vekili
Gerekçe:
AKP
döneminde rüşvet ve yolsuzluk bir virüs gibi yayılmış, yolsuzluk ve rüşvet
hemen hemen tüm kurumlara sirayet etmiştir. Deniz Feneri, belediyeler,
özelleştirmeler, Enerji, Ulaştırma ve Sağlık Bakanlığındaki yolsuzluklar
kamuoyuna yansımıştır. İhalelerdeki usulsüzlükler ve yolsuzluklar, kamu
bankalarından yandaşlara verilen ve hortumlanan krediler her gün kamuoyuna
yansımaktadır.
AKP,
4734 sayılı Kamu İhale Kanunu'nu ve Kamu İhale Sözleşmeleri Kanunu'nu 158 kez
değiştirerek 64 konuda Kamu İhale Kanunu muafiyeti getirmiştir. Böylece
ihaleler Kamu İhale Kanunu'nun denetiminden çıkarılarak yolsuzlukların önü
açılmıştır. AKP, Sayıştayı denetim yapamaz bir hâle getirmiş, 13 bin müfettişi
bulunan Teftiş ve Denetim Kurullarını felç etmiştir.
Özelleştirmelerdeki
usulsüzlükler kamuoyuna yansımış, birçok özelleştirme yargı tarafından iptal
edilirken AKP, Bakanlar Kurulu kararıyla özelleştirmelerdeki yargı kararlarını
geçersiz kılmıştır.
Türk
Ceza Kanunu’na göre ihalelere fesat karıştıranlara beş yıldan on iki yıla kadar
ceza verilmekteydi ancak AKP Hükûmeti 11/4/2013 tarihli ve 6459 sayılı Kanun’la
bu cezanın alt sınırını beş yıldan üç yıla, üst sınırını da on iki yıldan yedi
yıla indirmiştir. İhale sonucunda zarar meydana gelmiş ise cezanın yarı
oranında artırılacağına ilişkin hükmü kaldırarak âdeta yolsuzlukları teşvik
etmiştir.
Yolsuzluklar
istikrarsızlık yaratmakta, güvenlik, iktisadi ve insani boyutuyla yaşamımızı
etkilemektedir; yoksulluk ve gelir dağılımında adaletsizliği tetiklemektedir.
Yolsuzlukların bulaşmadığı kurum ve kuruluş yok denecek kadar azdır. Milliyetçi
Hareket Partisi 17-25 Aralık rüşvet ve yolsuzluk operasyonlarında ortaya çıkan
kirli ilişkilerin ve bunun sonrasında yaşanan hukuksuzlukların unutturulmaması
için 17-25 Aralık tarihleri arasını "rüşvet ve yolsuzlukla mücadele
haftası" ilan etmiştir.
Yolsuzluk
ulaştığı ekonomik ve politik gücüyle engel tanımazken AKP Hükûmeti yolsuzlukla
mücadele konusunda kayıtsız kalmış, yolsuzluk iddialarına ait önergeler, Meclis
araştırmaları, genel görüşme ve soruşturma önergeleri ile gensorular AKP
tarafından hiç dikkate alınmadan reddedilmiştir. Yolsuzluklar ülke ekonomisini
tehdit ederken AKP Hükûmetinin yolsuzlukların üzerine gitmek yerine,
yolsuzlukların üzerine giden bürokratları cezalandırması kamuoyunda Hükûmete ve
TBMM'ye olan güveni sarsmaktadır. Temiz toplum hedefine ulaşmak ve yolsuzlukları
önlemek için Meclis araştırması açılması yerinde olacaktır.
2.- HDP Grubu adına, Grup Başkan Vekilleri
Diyarbakır Milletvekili Çağlar Demirel ile Diyarbakır Milletvekili İdris
Baluken’in, Türkiye’deki seçilmiş siyasetçilerin ve atanmışların içerisinde bulundukları
veya bizzat organize ettikleri yolsuzlukların araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/191)
Türkiye Büyük Millet Meclisi Başkanlığına
Türkiye'deki
seçilmiş siyasetçilerin ve atanmışların içerisinde bulundukları veya bizzat
organize ettikleri yolsuzlukların araştırılması amacıyla Anayasa'nın 98'inci İç
Tüzük’ün 104'üncü ve 105'inci maddeleri gereğince Meclis araştırması açılması
için gereğini arz ve teklif ederiz.
 Çağlar Demirel İdris
Baluken
 Diyarbakır Diyarbakır
 HDP Grubu Başkan
Vekili HDP Grubu Başkan
Vekili
Gerekçe:
Türkiye
Cumhuriyeti'nin kurulduğu günden bu yana seçilmiş siyasetçilerin ve atanmış
bürokratların bizzat organizasyonu içerisinde bulunduğu veya aracı oldukları
yolsuzluk olayları sürekli bir şekilde gündemde bulunmaktadır.
Bu
tarihsel hafızayla beraber yolsuzluğun az gelişmiş demokrasiler ve şeffaflık
ilkesini öncüllemeyen yönetim anlayışlarında var olduğu bilinen bir gerçektir.
Özellikle güçler ilkesi ayrılığının siyasi ve idari anlamda netleşmediği, resmî
ideolojinin tüm ayrı güçleri bir çatı altında topladığı yönetsel anlayışlarda
yolsuzluk gündelik hayatın bir gerçekliği hâline dönüşmektedir. Türkiye'de
yolsuzlukla yüzleşme anlamında ciddi bir hakikat arayışı gereklidir.
Yolsuzluğun
sadece idari, bürokratik ve adli değil, siyasi arka planının var olduğu
gerçekliği de unutulmamalıdır. Türkiye'nin başta Kürt sorunu olmak üzere köklü
sorunları çözememesinden kaynaklı gelişemeyen demokrasi kültürü ve hukuk
devleti niteliği siyasilerin, bürokrasinin ve finans çevrelerinin içerisinde
olduğu yolsuzluk girişimlerine zemin hazırlamıştır.
Son
dönemde Türkiye'de yolsuzluğun gündemleşmesi, 2013 yılında yapılan bir polis
operasyonuyla gerçekleşmiş, tipik bir yolsuzluk döngüsünü ortaya çıkaracak
şekilde insanlar gözaltına alınmıştır. Gözaltına alınanlar arasında siyasetçi
yakınlarının, finans çevrelerinin, iş insanlarının olması, suçlamaların rüşvet,
görevi kötüye kullanma, ihaleye fesat karıştırma ve kaçakçılık gibi ağır suçlar
olması yapılan yolsuzluğun boyutunu gözler önüne sermiştir. Basına yansıdığı
kadarıyla evlerde yapılan aramalarda bulunanlar yolsuzluk kanısını
güçlendirecek şekildedir.
Belediyelerin
imara açmadığı arazilerin bakanlıkların yetkileri kullanılarak ranta
çevrildiği, kara para aklama, altın ticareti gibi yüksek meblağlardan oluşan
işlerin yolsuzluğa bulaşan kişiler tarafından gerçekleştirildiği
belirtilmektedir. AKP iktidarının bu yolsuzluk soruşturmasını yürüten polisleri
görevden alması da soruşturmanın etkin sürdürülmesine yönelik derin kuşku
uyandırmıştır. Yolsuzluğa bulaşan 4 bakan hakkında fezlekelerin hazırlanması,
oluşan kamuoyu baskısı sonucu Mecliste soruşturma açılması, iktidarın sayısal
çoğunluğuyla bakanların aklanması ve bu süreçteki sayısız hukuk ihlali durumun
vehametini gözler önüne sermiştir. O günden bu yana geçen iki yıllık süreçte
yaşanan pratikler vicdanları rahatlatmamış, yolsuzluk yapanın yanına âdeta kâr
kalmıştır. Ayrıca, bu konuda hakikatin ortaya çıkartılması için TBMM'ye verilen
çok sayıda kanun teklifi ve önerge yanıtsız kalmıştır.
Türkiye'nin
derinlemesine bir yolsuzlukla yüzleşme ve gerçeklerin açığa çıkarılması
sürecine ihtiyaç vardır. Yolsuzluk da seçilmiş siyasiler ve bürokrat kişiler
arasındaki ilişkilerle beraber değerlendirilmeli, Türkiye'de dönemsel resmî
ideoloji nüvelerinin de yolsuzluklara etkisi dikkate alınmalıdır. Siyasilere
yolsuzluk için zemin sunan demokratik ve bürokratik teamüllerin de gözden
geçirilmesi gerekir.
Gerek
17 ve 25 Aralık 2013'te gerçekleşen operasyonlarla ortaya çıkarılan yolsuzluk
iddialarının araştırılması gerekse de Türkiye'de kurumsallaşmış olan yolsuzluk
olgusunun açığa çıkarılması için bir Meclis araştırması açılmasını talep
ediyoruz. 
3.- Adana Milletvekili Meral Danış Beştaş
ve 22 milletvekilinin, Türkiye’de mülteci ve sığınmacıların yaşadığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/192)
Türkiye Büyük
Millet Meclisi Başkanlığına
Türkiye'de
mülteci ve sığınmacıların yaşadığı sorunların incelenmesi ve tespiti amacıyla
bir araştırma komisyonu kurulmasını ve bu hususta Anayasa'nın 98’inci, İç
Tüzük’ün 104’üncü ve 105’inci maddeleri gereğince Meclis araştırması açılması
için gereğini arz ve teklif ederiz.
1) Meral Danış Beştaş (Adana)
2) İdris Baluken (Diyarbakır)
3) Filiz Kerestecioğlu Demir (İstanbul)
4) Garo Paylan (İstanbul)
5) Hüda Kaya (İstanbul)
6) Müslüm Doğan  (İzmir)
7) Ali Atalan  (Mardin)
8) Erol Dora  (Mardin)
9) Mithat Sancar  (Mardin)
10) Ahmet Yıldırım  (Muş)
11) Burcu Çelik Özkan  (Muş)
12) Besime Konca  (Siirt)
13) Kadri Yıldırım  (Siirt)
14) Aycan İrmez  (Şırnak)
15) Faysal Sarıyıldız  (Şırnak)
16) Ferhat Encu  (Şırnak)
17) Leyla Birlik  (Şırnak)
18) Dilek Öcalan  (Şanlıurfa)
19) İbrahim Ayhan  (Şanlıurfa)
20) Osman Baydemir  (Şanlıurfa)
21) Alican Önlü  (Tunceli)
22) Nadir Yıldırım  (Van)
23) Tuğba Hezer Öztürk  (Van)
Gerekçe:
Bilindiği
üzere, Türkiye, 1951 yılında Mültecilerin Hukuki Durumuna Dair Sözleşme’yi
imzaladı ancak mültecileri coğrafi sınırlamaya maruz bıraktı. 1967 yılında
protokol kabul edilmişse de zaman sınırlamasının kaldırılmasına rağmen coğrafi
sınırlama devam etmektedir. Bu bahisle, Türkiye, Suriyeli sığınmacıları
başlangıçta misafir olarak tanımlamıştır. Bu durum ise Suriyeli sığınmacılara
hiçbir hak vermediği gibi, Türkiye'ye sınır dışı etme hakkı da vermekteydi.
Ardından, UNHCR'ın tavsiyesi üzerine Hükûmet sığınmacıları geçici koruma altına
almış, 2014 yılının Nisan ayından itibaren de Yabancılar ve Uluslararası Koruma
Kanunu'nun 91’inci maddesiyle bu statü Suriyelilere sağlanmıştır.
Ancak,
Suriyeli sığınmacıların durumu muğlaklığını korumuş, statüyle ilgili bu
belirsizlik de sığınmacıların sorunlarının katmerlenmesine neden olmuştur. Hâl
böyle olunca gelecek kaygısı taşıyan sığınmacılar yaşamlarını riske atarak,
âdeta ölümü tercih edercesine Yunanistan üzerinden Avrupa'ya gitmeye
çalışmaktadırlar. Son derece tehlikeli yollarla Avrupa'ya gitmeye çalışan
Suriyeli sığınmacıların cansız bedenlerini nerdeyse her gün gazete
sayfalarında, haber bültenlerinde görmekteyiz. BM kaynaklarına göre, Türkiye'de
2,2 milyon Suriyeli sığınmacı olduğu ifade edilmekle birlikte Türkiye
sığınmacılara asgari düzeyde dahi yaşam olanakları sunmaktan oldukça uzak bir
noktadadır. Çünkü, Türkiye'de hâlihazırda bir mülteci yasası yoktur.
Mültecilerin yaşam koşullarını denetleyen, örgütleyen sivil bir kurum
bulunmamaktadır. Mültecilere ilişkin bütün işler kolluk tarafından yürütülmekte
olup bu durumun yarattığı sorunlar da oldukça fazladır. Türkiye'nin öncelikli
olarak Suriyeli sığınmacılara dair sorumluluklarını yerine getirmesi gerekiyor.
Ne yazık ki bu sorun ancak tekneler batıp birileri öldüğü zaman ya da Suriye
gibi yığınsal göçler yaşandığında gündeme geliyor. Oysaki sığınmacılar sorunu
oldukça güncel ve acil önlem gerektiren bir vakıa hâlini almıştır. Bu nedenle
derhâl insan hakları standartlarına ve hukukuna uygun bir yasal altyapının
oluşturulması şarttır.
Mevcut
yasal boşluklar nedeniyle sığınmacıların çalışma izni konusundaki sorunlar
devam etmekte, Suriyeliler ucuz iş gücü olarak kullanılmaktadır. Hayatta
kalabilmek adına Suriyeli sığınmacılar düşük ücretlerle, gayriinsani koşullarda
çalışmaya zorlanmaktadırlar. İnşaatlarda, sanayide, merdiven altı atölyelerde
ya da diğer ağır işlerde ucuza çalıştırılan sığınmacı işçilerin ücretleri
ödenmediğinde ise şikâyette bulunma hakları da söz konusu değildir. Çünkü, bu
kez de çalışma izinleri olmadığı için yasalar nezdinde suçlu konumuna
düşmektedirler. Bu durumu bilen işverenler de sığınmacıların dezavantajlı
durumundan faydalanmakta ve sığınmacı işçileri çoğu kez ücretsiz çalışmaya
zorlamaktadırlar.
Keza,
evin geçimini sağlamaya çalışan Suriyeli kadınların sayıları ciddi boyutlarda
olup kadınlar fuhuşa zorlanmaktadırlar. Kadınlar en iyi ihtimalle erken yaşta,
ikinci eş olarak ya da çoklukla yaşı büyük kişilerle evliliğe
zorlanmaktadırlar. Türkiyeli kadınlar için dahi yeterli koruma yöntemleri söz
konusu değil iken bu
durum sığınmacı kadınlar için çok daha vahimdir. Birçok erkek, on sekiz yaşın
altındaki küçük kız çocuklarını eş ya da kuma olarak seçmekte ve bu küçük kız
çocukları türlü işkencelere maruz kalmaktadırlar.
Suriyeli
sığınmacı çocuklar da çalışmaya zorlanmakta, sokaklarda sigara satarak oldukça
kötü şartlarda yaşam mücadelesi vermektedirler. Daha da vahimi on sekiz
yaşından küçük erkek ve kız çocuklar cinsel tacize uğramakta, çocuk yaşta
gelecekleri ellerinden alınmaktadır. Yine kamplarda yaşayan sığınmacılar
sağlıksız, hijyen koşullarından yoksun şartlarda yaşam mücadelesi vermekte,
sağlık sorunları gibi en temel ihtiyaçları dahi karşılanmamaktadırlar. Bunun
dışında çeşitli kentlere gönderilen sığınmacılar bir çok kez kent halkının
nefret ve ayrımcı söylemlerine maruz kalmakta, kentten ayrılmaya
zorlanmaktadırlar.
İfade
etmiş olduğumuz üzere, Suriyeli sığınmacıların sorunlarının sosyal, ekonomik,
yasal her türlü boyutuyla bir komisyon kurularak araştırılması ve çözüm
yollarının tespiti zaruridir. 
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır.
Sayın
Demirel, söz talebiniz var zannediyorum. 
ÇAĞLAR
DEMİREL (Diyarbakır) – Evet Başkan. 
BAŞKAN
– Buyurunuz. 
Bir
dakika süreyle mikrofonunuzu açıyorum. 
V.- AÇIKLAMALAR (Devam)
19.- Diyarbakır Milletvekili Çağlar
Demirel’in, 4 Mayıs Dersim katliamı kararının alınmasının 79’uncu yıl dönümüne
ilişkin açıklaması
ÇAĞLAR
DEMİREL (Diyarbakır) – Teşekkür ediyorum Sayın Başkan. 
Sayın
Başkan, her gün bir acıyla sıkışan bir ülkede yaşıyoruz. Bugün 4 Mayıs. 4 Mayıs
da Dersim katliamı kararının alındığının yıl dönümü. Bundan yetmiş dokuz yıl
önce Kürt halkının ve Alevi kültürünün, inancının yok edilmeye çalışıldığı bir
gün ve bu yok edilmeyle birlikte, Dersim’de yaşanan bu katliamdan kaynaklı,
Dersim’de yaşayanların hâlâ bu acıyla bir bütün yaşadıklarını ifade etmek
istiyorum. Hâlâ Dersim katliamıyla bir yüzleşme gerçekleşmemiştir. 
Biz,
buradan, özelde de bir halkı yok eden, bir inancı küçük düşüren ve sağ
kalanları da sürgüne gönderen bir anlayışı kınamak istiyoruz. 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Başkan, cümlemi tamamlayacağım. 
BAŞKAN – Sayın Demirel, bir dakika süreyle söz verdim. 
ÇAĞLAR
DEMİREL (Diyarbakır) – İki artı bir değil miydi Başkan?
BAŞKAN
– Sayın Demirel, dün bunun açıklamasını yaptım, izninizle bir daha açıklayayım:
7 Nisan 2016 tarihinde, Türkiye Büyük Millet Meclisi Başkanının başkanlığında 4
Meclis Başkan Vekiliyle yapılan toplantıda varılan mutabakat sonucunda, sayın
grup başkan vekillerine, gündeme geçmeden önce iki artı bir dakika süreyle söz
veriliyor, gündeme geçildikten sonra bir dakika süreyle söz veriliyor. 
ÇAĞLAR
DEMİREL (Diyarbakır) – Başkan, daha ilk söz hakkımız.
BAŞKAN
– Bir saniye Sayın Demirel. 
Dün
gündeme geçmeden önce sayın grup başkan vekilleri söz talep etmediler. Ben,
herhâlde, dünün yoğunluğu nedeniyle sayın grup başkan vekilleri gündeme
geçmeden önce söz talep etmeyi ihmal ettiler, o nedenle, gündeme geçtikten
sonra, “Bugüne -yani dünü kastederek- mahsus olmak ve emsal teşkil etmemek
üzere sayın grup başkan vekillerine iki artı bir dakika süreyle söz veriyorum.”
dedim. Dolayısıyla, bu bir emsal teşkil etmeyecek, size bu nedenle bir
dakikadan fazla söz veremiyorum efendim. 
ÇAĞLAR
DEMİREL (Diyarbakır) – Sadece cümlemi tamamlayayım. 
BAŞKAN
– Ama vardığımız mutabakat bu şekilde. Yoksa, diğer sayın grup başkan
vekillerinin de bir dakikalık süreden fazla konuşma istemleri olması hâlinde
sizin konuşmanız emsal teşkil eder, onlara da vermek zorunda kalırım. Bunu
burada bırakalım. Ben teşekkür ederim konuşmanız için. 
ÇAĞLAR
DEMİREL (Diyarbakır) – O zaman, kayıtlara geçmesi açısından, sözlerimi
tamamlamak istiyorum Başkan. 
BAŞKAN
– Buyurunuz. 
ÇAĞLAR DEMİREL (Diyarbakır) – Dersim katliamıyla yüzleşmiş
olsaydık aslında Çorum’da, Maraş’ta, Sivas’ta, Gazi’de, Lice’de, Roboski’de
yine bu katliamlar yaşanmamış olacaktı, yine bugün Sur’da, Cizre’de, Silopi’de
bu katliamlar gerçekleşmiş olmayacaktı. Bunların engellenmesi ve bunların
ortadan kaldırılması için Dersim halkıyla, Alevi kültürünü benimseyen, Alevi
kültürüyle yaşamak isteyen tüm halklarla bir arada yaşamanın ve Dersim
katliamında açığa çıkan sonuçla yüzleşmemiz gerektiğini bir kez daha ifade
ediyor, özelde de “Zalimin hile ve yalanlarına karşı diz çökmeyeceğiz.” diyerek
ölüme giden Seyit Rıza’yı ve onunla birlikte yaşamını yitiren tüm halkı
saygıyla anmak istiyorum.
Teşekkür
ediyorum.
BAŞKAN
– Teşekkür ederim Sayın Demirel.
Sayın
Bostancı, buyurun.
Sizin
de mikrofonunuzu bir dakika süreyle açıyorum.
20.- Amasya Milletvekili Mehmet Naci
Bostancı’nın, Avrupa Birliği Komisyonunun vize muafiyetinin tanınması için
karar aldığına ve Diyarbakır Milletvekili Çağlar Demirel’in yaptığı
açıklamasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkan, teşekkür ediyorum.
Avrupa
Birliği Komisyonu yapmış olduğu toplantı neticesinde güçlü bir şekilde vize
muafiyetinin tanınması için karar aldığını açıklamış oldu. Bu, Türkiye’nin
beklediği karardı. Ümit ederiz Schengen Bölgesi’ne bundan sonra Türk
vatandaşları vize serbestliği tanınmış bir şekilde gireceklerdir. Bunu iki yüz
yıllık modernlik yolculuğunda önemli bir aşama olarak görmek gerekir. 
Öte
yandan tarihe bakış, akademik olarak da, politik olarak da çok tartışılır.
Tarihî gerçeklikleri her kuşak kendisi yeniden günceller. Bu güncellemeyi
yaparken kastımız nedir? Eğer kastımız ortak kader ve gelecek istikametinde bir
ülke kurmak ise tarihi güncellerken de yüzleşme dediğimiz, acılar dediğimiz,
çekilen çileler dediğimiz hususları bu ortak kader ve gelecek istikametinde bir
dilin, söylemin içine yerleştirmek önemlidir. Tarihten bizim muradımız aynı
zamanda geleceğin inşasıdır.
Saygılarımla.
BAŞKAN
– Teşekkür ederim Sayın Bostancı.
Sayın
Altay…
21.- İstanbul Milletvekili Engin Altay’ın,
Avrupa Birliği Komisyonunun vize muafiyetiyle ilgili tavsiye kararını
memnuniyetle karşıladıklarına ve ulusal meselelerde Cumhuriyet Halk Partisinin
üzerine düşeni yapma noktasında her zaman olumlu tutum gösterdiğine ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Elbette
Avrupa Komisyonunda alınan kararı biz de memnuniyetle karşılıyoruz. Nitekim ana
muhalefet partisi olarak Avrupa Birliği normları çerçevesinde ve 72 kriter
kapsamında gelen yasalara azami katkıyı göstermiş bir partiyiz. Umarım
gerçekleşir, Sayın Bostancı’nın açıklamasından sanki bu iş bitti gibi
anlaşıldı. Bu, bir henüz tavsiye kararı, daha parlamento aşaması var. 5 konuda
daha eksik olduğu belirtildi ama her şeye rağmen ulusal meselelerde,
Türkiye’yle ilgili meselelerde Cumhuriyet Halk Partisi her türlü üzerine düşeni
yapma noktasında sürekli olumlu tutumunu göstermiştir, bundan sonra da
gösterecektir. Hayırlı olsun.
Teşekkür
ederim.
BAŞKAN
– Teşekkür ederim Sayın Altay.
Buyurunuz
Sayın Akçay, mikrofonunuzu açıyorum.
22.- Manisa Milletvekili Erkan Akçay’ın,
Milliyetçi Hareket Partisi olarak ülkenin yararına olan düzenlemelerde gereken
gayreti ve desteği gösterdiklerine ve Avrupa Birliğinin vize muafiyeti
konusundaki nihai kararını ve AKP’nin tutumunu yakından takip ettiklerinin
bilinmesini istediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Gündemin
yoğunluğu nedeniyle biraz evvel söz alamamıştım fakat hazırlığımı da yine bu
Avrupa Birliğiyle ilgili olarak yapmıştım ve hazırlığımız da şu şekildeydi,
tevafuk oldu o açıklamalarla birlikte: Türkiye’nin Avrupa Birliği ülkelerine
vizesiz seyahat görüşmelerinde bugün önemli bir gün, bunu bekliyorduk ve 18
Martta imzalanan anlaşma sonrasında bugün Avrupa Komisyonu tavsiye kararı
açıklanacaktır demiştim, açıklanmış o, onu öğrendik ve Komisyondan Türkiye’nin
aleyhine bir karar çıkması beklenmiyor olsa da şimdiden belirtmek isteriz ki bu
kararı zafer olarak değerlendirmek yanlış olur. Bu konuda yetkili merci Avrupa
Parlamentosudur. Temenni ederim ki yine aynı yönde bir karar çıkar. 
Türkiye
Büyük Millet Meclisi bu vize muafiyeti takvimi çerçevesinde yoğun bir mesai
yapmıştır. 
(Mikrofon
otomatik cihaz tarafından kapatıldı)
ERKAN
AKÇAY (Manisa) – Biz de Milliyetçi Hareket Partisi olarak ülkemizin yararına
olduğunu düşündüğümüz bu düzenlemelerde gereken gayreti ve desteği gösterdik.
Bundan böyle de devam ederiz ancak Avrupa Birliğinin vize muafiyeti konusundaki
nihai kararını ve AKP’nin tutumunu yakından takip ettiğimizin de bilinmesini
isterim. Bunun böyle hayali, afaki, soyut bir zafer olarak yine vatandaşı
yanlış bilgilendirmeye yönelik bir propagandaya vesile olmamasını temenni
ediyorum.
Teşekkür
ediyorum.
BAŞKAN
– Teşekkür ederim Sayın Akçay.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, 4/5/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, 1937-1938 yıllarında gerçekleştirilen
Dersim’de yaşananlarla yüzleşilmesi ve bu yaşananların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 4
Mayıs 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 04/05/2016 Çarşamba günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
04
Mayıs 2016 tarihinde Diyarbakır Milletvekili Grup Başkan Vekili Çağlar Demirel
ve Diyarbakır Milletvekili Grup Başkan Vekili İdris Baluken tarafından verilen,
1896 sıra numaralı, “1937-1938 yıllarında gerçekleştirilen Dersim'de yaşananlar
ile yüzleşilmesi ve bu yaşananların tüm boyutlarıyla araştırılması amacıyla”
Türkiye Büyük Millet Meclisine verilmiş olan Meclis araştırma önergesinin Genel
Kurulun bilgisine sunulmak üzere bekleyen diğer önergelerin önüne alınarak,
04/05/2016 Çarşamba günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN
– Halkların Demokratik Partisi Grubu önerisinin lehinde ve aleyhinde olmak
üzere ikişer sayın milletvekiline söz vereceğim. 
Lehinde
ilk konuşmacı Ahmet Yıldırım, Muş Milletvekili. 
Buyurunuz
Sayın Yıldırım. (HDP sıralarından alkışlar) 
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; gerçekten cumhuriyet tarihi açısından talihsiz
bir günün yıl dönümündeyiz. 1937 yılında 4 Mayıs günü Bakanlar Kurulu bir karar
alarak bir tedip ve tenkil hareketi başlatmış, Dersim’de Kürt, Kızılbaş
halkımıza karşı bilinçli bir -Bakanlar Kurulu kararını az sonra da okuyacağım
üzere- harekât başlatılmış; on binlerce kişi maalesef katledilmiş ve on
binlerce kişi de yerinden yurdundan edilmiş. Bunun yanı sıra, 2K, Kürtlük ve
Kızılbaşlığın yanında, üçüncü K kimliğine sahip olan Dersimli kadınlar ise
neredeyse bir meta olarak, pazarlanarak; ailelerinden, annelerinden,
babalarından kopartılarak önce yetimhanelere, oradan da bir asimilasyon
politikası çerçevesinde hiç tanımadığı, görmediği, asla aynı ortamı teneffüs
etmediği kişilerle çocuk yaşta evlendirilmek zorunda kalmışlardır. 
Sayın Başkan, değerli milletvekilleri; 2 maddeyle
sınırlı olan bu Bakanlar Kurulunun Başvekâlet Kararlar Müdürlüğündeki 4 Mayıs
1937 tarihli kararında:
“1)
Toplanan kuvvetlerle Nazımiye, Keçizeken, Sin, Karaoğlan hattına kadar şedit ve
müessir bir taarruz hareketi ile varılacaktır.
2)
Bu defa isyan etmiş mıntıkadaki halk toplanıp başka yere zorla nakil edilecektir.
Ve bu toplama ameliyesi de köylere baskın edilerek hem silah toplanacak, hem bu
suretle elde edilenler nakledilecektir. Şimdilik -Bakanlar Kurulu kararı
kapsamında- 2 bin kişinin nakli kararı alınmıştır.”
Değerli
milletvekilleri, aslında bugünden yaklaşık iki yüz otuz yıl önce, Fransız
İhtilali’nden sonra başta Kıta Avrupası’ndan bütün dünyaya 19 ve 20’nci
yüzyılda yayılmış olan ulusçuluk mantığı özellikle 20’nci yüzyılda iki cihan
harbine neden olmuş ve bu iki cihan harbinde uluslara zorla giydirilmeye
çalışılan deli gömleğinin bir ulus devlet formunda halkları tekleştiren, belli
sınırlar içerisindeki herkesi tek etnisiteye, tek dine, tek mezhebe indirgeyen
anlayışının sonucu çok kanlı olmuştur. 1914’te başlayan Birinci Cihan Harbi ve
1939’da başlayan İkinci Cihan Harbi, bu deli gömleğinin halklara giydirilmesi
politikası neticesinde toplam 75 milyon insanın günümüze kadar ölümüne neden
olmuştur. 
Değerli
milletvekilleri, ulus devletten nasibini alan, aslında Osmanlı’nın parçalanma
dönemine tekabül eden 20’nci yüzyılın başlarında Serv Antlaşması’ndan sonra
–doğrudur- hemen sonrasında Kürdistan Teali Cemiyetinin yönlendirmesiyle Dersim
merkez olmak üzere bölgede özerk Kürt yönetiminin kurulması çabaları
yürütülmüştür. Ancak, Anadolu, Mezopotamya, Kafkasya ve Trakya’yı kapsayacak,
daha sonra adına “Misakımillî” denen bir kurtuluş savaşı hazırlığı sürecinde
Kürtlerle tarihteki ikinci büyük ittifakını yapan Mustafa Kemal, Kürt mirleri,
pirleri, şeyhleri ve beyleriyle büyük bir ittifaka girişmiş, Kürtler, Erzurum
ve Sivas kongrelerinde, yine Birinci Mecliste -açılması durumunda zabıtlarda
görüleceği üzere- bu özerk Kürt bölgesi projesini ortak kader ve Anadolu,
Mezopotamya, Trakya’nın bütün halklarıyla eşit yaşam koşullarında anlaşılmak
üzere bir araya gelmekten geri durmamışlardır ve Kurtuluş Savaşı’nın cereyan
ettiği her toprakta mutlaka Kürt kanı da akmıştır. Bu, ortak gelecek, ortak
kader için önemli ve elzem görülmüştür. Ancak Kurtuluş Savaşı kazanıldıktan
sonra, gerek Birinci Meclis zabıtlarında sabit olduğu üzere gerekse Kurtuluş
Savaşı ve 24 Anayasası’na kadar geçen sürede, onu aşkın yerde Atatürk,
konuşmalarında Kürtlere dair bir demokratik muhtariyetten söz etmiş, Kürtlerin
kendi renkleri, dilleri, kültürleri, inançları ve mezhepsel özellikleriyle Mecliste
temsil edileceğini söylemiş ve bunun cumhuriyetin asli unsurlarından bir
bileşen olarak kabul görülmesinde hiçbir beis görmemiştir. Gelin görün ki,
özellikle 24 Anayasası’ndan sonra elde kalan husus şudur: O günden bugüne kadar
aslında cumhuriyetin Kürt siyaseti çok da karmaşık değildir. Cumhuriyet tarihi
boyunca Kürt siyaseti hangi sosyal bilim prensipleriyle yaklaşılırsa
yaklaşılsın, hangi bilimsel retorikle ele alınırsa alınsın aynı kapı gerçeğine
çıkacaktır; o da şudur: O ulus devlet olma hayaliyle kendisine giydirilmeye
çalışılan o deli gömlek çerçevesinde Kürtleri ulusal bir topluluk olma
kimliğinden mahrum kılmaya denk düşürmedir. 
Yine,
bu siyaset hem de kimliği, dili, kültürü, tarihiyle, aynı zamanda yöntem olarak
tedip, tenkil, kan, gözyaşı, sürgün, katliamlarla gerçekleştirilmeye
çalışılmıştır ama bugüne kadar başarılı olunmamıştır. Bugüne kadar Kürtler,
Allah’ın onlara bahşetmiş olduğu ulusal kimliklerinden, dinlerinden,
mezheplerinden, inançlarından, kültürlerinden taviz vermeden zulme karşı
direnmeyi evla görmüşlerdir. Bu nedenledir ki o doksan üç yıllık yara açık
olarak durmaktadır.
Açık
yüreklilikle söyleyeyim, bunları ifade etmekte ve ilgili gündemlerde şu Meclis
kürsüsünde toplumsal, siyasal yaşamın her alanında dile getirmemizin ve siyasetin
merkezine oturtmamızın sebebi şudur: Asla ve kata yarayı daha fazla kaşımak,
açmak, kanatmak değildir. Toplumsal yara açık durmaktadır. Mümkün olduğunca
Türkiye'yi oluşturan bütün halkların iradesini temsil eden bu Mecliste ortak
bir akıl, ortak bir ferasetle bu toplumsal yaraya merhem olma, merhemi sürme,
bu yarayı bu şekilde eşitlik temelinde kapatma sorumluluğu ve yükümlülüğümüzü
layıkıyla yerine getirme amacını taşımaktayız biz. 
Yine,
değerli arkadaşlar, şunu ifade edelim: Aslında sadece 4 Mayıs 1937 günü dönemin
hükûmeti, ülkeyi yönetenleri Bakanlar Kurulunda bu kararı almadılar. 1924 Şark
Islahat Planı’na dayanmaktaydı bu. Neyi öngörüyordu Şark Islahat Planı?
Aslında, bu Kürt Islahat Planı olarak da okunabilir. 
Bir:
Kürtleri batı bölgelere serpiştirmek.
İki:
Kürtlerin meskûn bölgelerine Kürt olmayanları getirip adacıklar oluşturmak. 
Üç:
Bölgede yatılı mekteplere ağırlık vermek. 
Dört:
Kürtleri kendi ana dillerini unutturmak suretiyle Türkçeye mecbur bıraktırma
amacı taşıdı. 
Yeri
geldiğinde dönemin başbakanı ve Adalet ve Kalkınma Partisinin Genel Başkanı
“kürdistan” kavramını siyasi pragmatizm için kullandı. Yine, Sayın Erdoğan aynı
şekilde 1990’lı yıllarda yapılan özellikle kanlı olaylara “katliam” demekten,
“darbe” demekten geri durmadı. Yeri geldi, Dersim’in adının iade edilmesinden
ve bu durumda yine Dersim’le ilgili gerçeklerin açığa çıkarılmasından söz etti.
Şunu iyi bilelim değerli milletvekilleri, kürdistan gerçeği, 1990’lı yılları
değil, bütün cumhuriyet tarihi boyunca akmış olan kanın politikasını yapmak
veya Dersim katliamı, ondan önceki Ağrı’yı, Zilan’ı, Şeyh Said’i, Koçgiri’yi
sadece kimse siyasi malzeme olarak kullanamaz, bu bir siyasi pragmatizm
malzemesi yapılamaz. İşinize geldiği zaman en üst perdeden bunları
kullanacaksınız, daha sonra da özellikle yeri, zamanın ruhu değişti mi bunları
ters yüz edeceksiniz. Ben özellikle bunların hangi gerçeğe tekabül ettiğini
bilim insanlarının, bilim çevrelerinin de katkısını almak suretiyle ele alma
konusundaki önergemize destek olmanızı bekliyorum. Ve Pirimiz Seyit Rıza’nın
bir cümlesiyle bitireyim: “Ben sizin yalan ve hilelerinizle baş edemedim, bu
bana dert oldu/Ama biz de sizin önünüzde diz çökmedik, bu da size dert olsun.”
(HDP sıralarından alkışlar) Sen rahat uyu pirim, torunların asla Hızır’dan
başka kimseye boyun eğmedi, diz çökmedi.
Bütün
Genel Kurulu saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yıldırım. 
Halkların
Demokratik Partisi Grubu önerisi aleyhinde İbrahim Aydemir, Erzurum
Milletvekili…
Buyurunuz
Sayın Aydemir. (AK PARTİ sıralarından alkışlar)
İBRAHİM
AYDEMİR (Erzurum) – Başkanım, teşekkür ediyorum.
Değerli
milletvekilleri, “1937-1938 yıllarında gerçekleştirilen Dersim’de yaşananlarla
yüzleşilmesi ve tüm boyutlarıyla araştırılması” başlıklı araştırma komisyonu
kurulması önergesi konusunda grubum adına söz almış bulunuyorum, hepinizi
saygıyla selamlıyorum. 
Öncelikle,
mensubu bulunduğum ak bir davayı temsil eden partimin insanı yaratılmışların en
şereflisi olarak bilen, “İnsanı yaşat ki devlet yaşasın.” felsefesini ilke
edinen bir hassasiyete yoğunlaşmış, Türkiye'de insan hakları, fikir, düşünce ve
girişim hürriyetleri konusunda ilkleri gerçekleştirerek özgürlüklerin önünü
açmış bir siyasi hareket olduğunu vurgulamak, yüce heyetiniz önünde tarihe not
düşerek hatırlatmak isterim. Siyasetinin temeli insana sevgi ve saygı olan,
yaratılanı Yaradan’dan ötürü hoş gören bir siyasi davanın mensubu olarak
birlik, beraberlik ve kardeşlik ülküsünden bugüne kadar taviz vermediğimizi,
vermeyeceğimizi de bir kez daha kaydetmek isterim.
Sayın
Başkan, sayın milletvekilleri; Meclis araştırma komisyonu kurulması yönündeki
önergede dikte edilmeye çalışılan ve önergenin sahiplerince asla üzerinde
hassasiyet ve samimiyet gösterilmeyen dört başlık var: Toplumsal barış,
geçmişle yüzleşme, yaşanan hakikatler ve geleceğin inşası için bir araştırma
komisyonu kurulması isteniyor. Öncelikle bu dört gerekçe üzerinde durmak
isterim. Milletimizin birliğine, vatanımızın bütünlüğüne, devletimizin
dirliğine göz diken; kıblesi, vatanı, bayrağı bir olan yüce milletimizi bölmeye
ve parçalamaya çalışan; sevgiden değil nefretten, öfkeden, acıdan, kandan
beslenen; yaşatmak değil, sadece öldürmek için faaliyet gösteren terör
örgütünün kanlı eylemleri karşısında sükûtu tercih edenlerin, yandaşça tavır
sergileyenlerin toplumsal barıştan söz etmeleri ne kadar doğru ve ne kadar
samimidir? Asırlarca ölümüne kardeş olanlar arasına nifak tohumu ekmek, haset
ve kin yolu döşemek isteyenlerle aynı safta yer alanların barıştan, hele
toplumsal barıştan bahsetmeleri tarihe kaydedilecek bir paradoks örneğidir.
Ülkemizin aziz parçası güneydoğuyu bir kan haritası hâline çevirmek yolunda
tarihin kaydettiği en vahşi planları kuranların, kardeşliğimizle hesaplaşmaya
kalkışanların, camilerimizden okullarımıza asgari ve azami müştereklerimizi
ifade eden her adreste terör estirenlerle paydaş olmayı yeğleyenlerin ve
bugünü, bugün sahnelenen bölücü hain senaryoları görmeyenlerin geçmişle
yüzleşme gerekçeleri ne kadar doğrudur? 
Bu noktada bir not düşmek istiyorum, değerli
arkadaşlarım. Doğrudur, Dersim’de yaşananlar dramatik bir hâldir. Bu resimler
millî hafızamızda yer etmiştir. Bunu siyaset zemininde en net, en mütebâriz bir
biçimde ak dava, AK PARTİ dillendirmiştir. Bizim her neviden duruşumuzda olduğu
gibi geçmişe ait yaşananlar mevzusundaki tarzımız da nettir, bellidir. 
Sayın
Cumhurbaşkanımız, Sayın Başbakanımız, partimizin her düzeyden yöneticileri yeri
geldikçe hâli özetleyen, izah eden açıklamalar yaptılar, yapıyoruz. 
Sayın
Cumhurbaşkanımızın tespiti üzereyiz. Dersim yakın tarihimizin en acı, en trajik
olaylarından biridir. Beslendiğimiz kaynaklar, birçok kesimin bigâne kaldığı,
korkup ürktüğü zamanlarda bize Dersim hakikatlerini aktarmıştı zaten. Biz de
hakşinas tavırda, tarzda berdevam hâldeyiz. 
Değerli
milletvekilleri, bu notu düştükten sonra güne gelelim ve asıl yüzleşmemiz
gereken bir gerçeği ortaya koyalım. Sahici bir yüzleşme. Sıcaklığı henüz
muhafaza edilen bir yüzleşme. Aktörleri isim isim belli, tarih ise çok yakın 13
Mart 2016, yer Ankara’nın Kızılay Meydanı. Yine bir canlı bomba saldırısı
gerçekleştiriliyor ve 36 vatandaşımız hayatını kaybediyor -bigünah insanlar-
125 vatandaşımız ise yaralanıyordu. Evlilik hazırlığındaki nişanlılardan kâğıt
toplayıcısına, günün yorgunluğuyla gözlerini uykuya kapamış işçiye kadar masum
insanlar hayatlarını kaybettiler. 
O
saldırıyı gerçekleştiren terörist Seher Çağla Demir’in terör örgütü PKK’nın
üstüne kan sıçramasın diye taktığı yapay kollarından biri olan TAK üstlendi bu
saldırıyı. PKK ve HDP eylemin kendileriyle ilişkisi olmadığını söylüyordu. 
Şimdi
bu bilgileri kenara not edelim ve bugüne gelelim. Sizi bir yazıya götürmek
istiyorum değerli arkadaşlarım. Yazı malum bir şahsa ait, hepimizin tanıdığı
bir şahsa, Nurettin Demirtaş imzalı. Hani her konuşmasını Kandil’de beslenip
büyütülen sözde barış güvercinlerini uçurarak süsleyen HDP Genel Başkanı
Selahattin Demirtaş var ya, onun Kandil’deki ağabeyi. 
SİBEL
YİĞİTALP (Diyarbakır) – Bu ne biçim konuşma ya! 
İBRAHİM
AYDEMİR (Devamla) - Yolcu otobüsüne yanaşıp tamamen sivil insanları hedef alan
ve 36 masum vatandaşımızı katleden, 135 vatandaşımızın yaralanmasına neden olan
PKK’nın canlı bombası Seher Çağla Demir’in o eylemine övgüler düzen bir yazı
bu. Bu sivil katliamlarını yücelten, terörü öven yazı PKK’nın Avrupa’daki
yayınlarından birisi olan “Yeni Özgür Politika” isimli gazetede yayınlandı.
Bakın neler diyor o yazıda Demirtaş: “İlk eylemin ardından Ankara girilmez bir
kaleye çevrildiği hâlde engellenemedi, başardı. Bu yüzden beyinlerinden
vurulmuşa döndüler. İnsanlığın en vicdanlı devrimcisi olarak anılmayı hak eden
Zınar Raperin’i soykırımı beyninden vuran Doğa takip etti.” Zınar Raperin’den
kastı daha önceki Ankara saldırısını gerçekleştiren Abdulbaki Sönmez galiba.
SİBEL
YİĞİTALP (Diyarbakır) – Bizimle ne alakası var? 
İBRAHİM
AYDEMİR (Devamla) – Alakası var, dinliyorsunuz. 
ZEHRA
TAŞKESENLİOĞLU (Erzurum) – Cenaze törenlerine gidiyorsunuz. 
SİBEL
YİĞİTALP (Diyarbakır) – Zorlama bir kurgu yapmayın.
ÇAĞLAR
DEMİREL (Diyarbakır) – Gündemimizle ilgili konuşsanız… Konuşacak bir sözünüz
olmadığı için…
İBRAHİM
AYDEMİR (Devamla) – “Seher Çağla Demir bir intihar eylemcisi değil bir özgürlük
ve yaşam tutkunudur ve eylemiyle ölümü değil yaşamı yarattığı görülebilir.
Doğa, asla bir ölüm ya da intihar eylemcisi olarak tanımlanamaz. Doğa fedailiği
Zilan fedailiğidir, hiçbir bahaneyle asla lekelenemez olan nilüfer çiçeğidir.
Bu amaç uğrundaki adanmışlık karşısında en azından saygılı olmayı bilmek
gerekir. Doğa, tüm insanlığın yüz akı ve onurudur; sevilecek insan, sevilecek
kadın, sevilecek yoldaştır. Doğa gibi yaşamak ve Doğa gibi ölümün üstüne
gitmek en soylu davranıştır. Şimdi, tereddütlerin değil faşizm karşısında tarih
yazacak direniş ruhunu ve tutumunu sergilemenin zamanıdır, şimdi Doğa
zamanıdır.” Ve bu iblis tehdit ediyor. “Ya durdurun bu kanlı, bu vahşi, bu
insanlığın yüz karası soykırım saldırılarınızı ya da kürdistan gençliğinin
tümden ‘Doğa’laşmasına şaşmayın.”
ZİYA
PİR (Diyarbakır) – Ya, size fezleke gelir!
İBRAHİM
AYDEMİR (Devamla) – Ölü sevicilik, bunun adı ölü sevicilik. Silah, tehdit,
katliam övgüsü, terör kutsaması, ne ararsanız var. Ağızlarından “barış” ve
“halkların kardeşliği” gibi ekran koruyucuları kaldırıldığında, akan kanlı
sözler bunlar işte değerli arkadaşlarım. 
MAHMUT
TOĞRUL (Gaziantep) – Hâlâ bir kelime “Dersim” demedin ama. Dersim üzerine
konuşur musunuz? 
İBRAHİM
AYDEMİR (Devamla) – Hangisine inanalım şimdi biz? Ağabeyinin mi yoksa kardeşin
sözlerine mi? 
Sayın
Başkan, değerli milletvekilleri; yüzleşme saygıdeğer bir insani erdem, önemli
bir kavram ve eğer dürüstseniz, yüzleşme çağrınızda samimiyseniz son derece
kıymetli bir çağrıdır yüzleşme çağrısı. AK PARTİ iktidarı olarak biz
yüzleşmenin bu kıymetini bildiğimiz için, Dersim dâhil tarihin tozlu raflarında
bırakılmış tüm garabetlerle yüzleştik, sorunların yüzleşmesini sağladık. Madem
HDP yüzleşme istiyor, öyleyse topu taca atıp 1938’lere gitmeden günümüze
gelmeli ve yukarıda içimizi acıtarak alıntıladığım satırlarla yüzleşmelidir ve
lafı eğip bükmeden yanıtlamalıdır. 
Sual
şu: HDP, Genel Başkanlarının ağabeyinin Kandil’de arkasına yaslanıp Ankara’da
onlarca vatandaşımızı öldüren teröristlere methiyeler düzülmesine ne diyor? Bir
yandan “halkların kardeşliği” gibi süslü laflar ederken, diğer yandan canlı
bombalara övgüler yağdıranlara söyleyecek bir sözleri var mı? Ankara’yı,
İstanbul’u, Bursa’yı ve daha yurdun birçok yerini kana bulayan canlı bombalar
sayısız insanımızın hayatını karartırken bu insanlık katillerini yere göğe
sığdırmayan ağabeyler için ne diyor HDP? Öyle kısık sesle geçiştirmeler değil,
yüksek sesle itirazlar duymak istiyoruz ama biliyoruz ki o itirazlar
gelmeyecek. Birileri bu çatı altında barış güvercini rolünü oynarken ağabeyleri
bu insanlık dışı eylemlere alkış tutacak.
Sayın
Başkan, değerli milletvekilleri; HDP’nin “Tavşana kaç, tazıya tut.” politikası
artık fazlasıyla sırıtmaktadır ve bugünle dürüstçe hesaplaşamayan, yüzleşemeyen
bir yapının dünü gündeme taşıması samimi ve dürüstçe değildir.
Hepinizi
en kalbî saygılarımla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Aydemir.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, hatip gündemin dışında yani gündeme dair
hiçbir kelime kullanmadan Dersim katliamı ve araştırma önergemize ilişkin ifadelerinin
dışında partimizi ve özelde de Eş Genel Başkanımızı hedef alan sataşmanın da
ötesinde bir hakaret tarzında bir durum söz konusu, çok ağır bir sataşma söz
konusu. 69’a göre söz talep ediyoruz.
BAŞKAN
– Hangi cümle?
RAMAZAN
CAN (Kırıkkale) – Nasıl yapmış?
ZEHRA
TAŞKESENLİOĞLU (Erzurum) – Cenazeye gidiyorsunuz, cenazeye!
ZİYA
PİR (Diyarbakır) – Kim cenazeye gitti ya? Taziye ile cenaze arasındaki farkı
öğren bir kere!
BAŞKAN
- Sayın milletvekilleri, bir saniye efendim… Sayın Demirel’i dinliyorum, lütfen.
ZİYA
PİR (Diyarbakır) – Her seferinde aynı konuyu getirmeyin.
BAŞKAN
- Buyurunuz Sayın Demirel, dinliyorum.
ÇAĞLAR
DEMİREL (Diyarbakır) – Eğer HDP samimiyse, yüzleşmekle samimiyse çünkü bu
bahsettiğimiz, gündemdeki yüzleşme konusunda samimi olmadığımızı…
BAŞKAN
– Evet, buyurunuz.
Siz
mi konuşacaksınız?
ÇAĞLAR
DEMİREL (Diyarbakır) – Yani size onlarca sataşma sayabilirim, konuşmasının bir
bütünü zaten sataşmaydı.
Grup
adına Ahmet Bey konuşacak.
BAŞKAN
– Bir saniye, bir açıklama yapayım. 
Sayın
milletvekilleri, İç Tüzük’ün 69’uncu maddesine göre “Şahsına sataşılan veya
ileri sürmüş olduğu görüşten farklı bir görüş kendisine atfolunan Hükümet,
komisyon, siyasî parti grubu veya milletvekilleri, açıklama yapabilir ve cevap
verebilir.” 
Kürsüde
konuşan hatibin konuşmalarını Başkanlık Divanı olarak dikkatle dinliyoruz.
Sataşma gerekçesiyle söz almaya yol açabilecek cümleler kullanıp kullanmadığını
burada tespit ediyorum ben, dinliyorum ama sataşma talebiyle söz talep eden
sayın grup başkan vekilleri ve milletvekillerinin bu talebin gerekçesini ortaya
koymaları İç Tüzük’ün gereğidir, bu nedenle Sayın Demirel’den ayrıntı
istiyorum. Sürekli olarak uygulamamız bu şekildedir.
Sayın
Yıldırım mı konuşacak Sayın Demirel?
ÇAĞLAR
DEMİREL (Diyarbakır) – Evet Başkan.
BAŞKAN
– Buyurunuz Sayın Yıldırım. (HDP sıralarından alkışlar) 
Süreniz
iki dakikadır.
Sayın
Yıldırım, lütfen, yeni bir sataşmaya meydan vermeyiniz efendim.
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Erzurum Milletvekili İbrahim Aydemir’in HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
AHMET
YILDIRIM (Muş) – Teşekkürler Sayın Başkan.
İbrahim
Bey, bunlar ciddi konular. Böyle saptırılmaya, kıvırtmaya, köşe dönmeye gelecek
işler değil bunlar; ciddi konular, tarihsel konular. Samimi misiniz? Oy
verirsiniz, arşivler açılsın.
YILMAZ
TUNÇ (Bartın) – Açık arşivler.
AHMET
YILDIRIM (Devamla) – Oy verirsiniz; o dönem katledilen, idam edilenlerin
mezarlarının, kemiklerinin nerede olduğunu açığa çıkarırsınız. Oy verirsiniz,
sürgüne gönderilenlerin el konulan mallarının envanterini açıklarsınız. Oy
verirsiniz, yer değiştirme sonucunda ailesini kaybetmişlerin nüfus
gerçekliklerine ulaşılmasını sağlarsınız. 
Aile
üzerinden mi vuracaksınız? Yetiştirdiğiniz dindar nesilleri Singapur’da
kumarhanelere göndermek için mi yetiştiriyorsunuz? (HDP sıralarından alkışlar)
Bunun için mi yetiştiriyorsunuz? 
O
zaman, bakın, ilişkiyi kurayım İbrahim Bey: Eş Genel Başkanımızın Ankara
patlamalarıyla ilgili, duymakta samimiyseniz, kınama açıklamalarını okursunuz,
suçun şahsiliği üzerinden konuşursunuz ondan sonra, başka yere çekmezsiniz. On
dakikanızın dokuz dakikasını bizimle ilgisi olmayan bir PKK kadrosuyla ya da
YPG kadrosuyla ya da PYD kadrosuyla meşgul etmezsiniz. 
Bir
diğer husus: Kişilik… Hani haklarından vazgeçtik, herkes herkesle
ilişkilendirilir ya. O zaman söyleyeyim: Mitinglerinizi yaptığınız, beraber,
kol kola selamlar verdiğiniz, insanların kanıyla banyo yapmaktan haz duyan
mafya bozuntularının sizin partinizle olan ilişkisine ne diyeceksiniz? (AK
PARTİ sıralarından gürültüler)
YILMAZ
TUNÇ (Bartın) – Ne alakası var?
HASAN
BASRİ KURT (Samsun) – Ne alakası var?
ZİYA
PİR (Diyarbakır) – Metin Külünk’ün resimlerini görmediniz mi?
AHMET
YILDIRIM (Devamla) – Sizin Rize mitinginize gelmedi mi? Sizin Genel
Başkanınızla aynı mitingde bulunmadı mı? Kaç etkinlik gösterelim size? Onun
için, siz, o kan banyosunu yapanlarla ilgili olarak gelin burada bir
cevabınızın olduğunu söyleyin. (HDP sıralarından alkışlar)
BAŞKAN
– Teşekkür ederim Sayın Yıldırım.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkan, Sayın Yıldırım konuşmasında, kan banyosu
yapmaktan bahseden mafya bozuntusu ile partimiz arasında bir ilişki olduğunu
ifade etmiştir.
ZİYA
PİR (Diyarbakır) – Metin Külünk’ün resimleri var onunla. Açın sosyal medyayı,
Metin Külünk’ün resimleri var. Daha yeni.
MEHMET
NACİ BOSTANCI (Amasya) – Bu açık bir sataşmadır.
BAŞKAN
– Buyurunuz Sayın Bostancı. (AK PARTİ sıralarından alkışlar) 
Sayın
Bostancı, lütfen yeni bir sataşmaya yol açmayınız efendim.
2.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; o kişiye ilişkin,
burada zikredilen kişiye ilişkin savcılığın soruşturma yürüttüğünü biliyoruz.
Bizim partimizle de herhangi bir ilgisi yok. Türkiye'nin herhangi bir yerinde
birileri çıkıp miting yapıp konuştuğunda bunu AK PARTİ’ye ihale etmek son
derece yanlış bir yaklaşım. 
İkincisi:
Acılardan ve geçmişle yüzleşmeden, adalet arayışından bahsediyorsak buna
ilişkin bir yaklaşım, buna ilişkin bir dil gerekir. Bu işler böyle öfkeli,
kızgın, saldırgan bir dille olmaz. Gerçekten derdimiz, tarihte ne olduğunu
açığa çıkarmak ve geleceği bunun üzerine kurmak ise bunu sağlayacak bir dil ve
üslubu da bunun yanına koymamız lazım. Yoksa, derdimizin öyle olmadığı anlaşılır.

Öte
taraftan, burada resmî görüşlerimizi anlatabiliriz ama herkes biliyor ki, terör
örgütünün üzerinde yer aldığı sosyopolitik zemin aynı zamanda HDP’nin de
üzerinde yer aldığı zemindir. Mesele sadece Sayın Demirtaş ile diğer
Demirtaş’ın kardeşliği, akrabalığı, ilişkisi değil; onun orada ifade ettiği,
aynı zamanda, ölüme, şiddete, cinayetlere yönelik bir kültür, bir güzelleme ve
buradan arkadaşımızın bahsettiği, sizin bu şiddet çağrılarına; bu, ölümü
güzellemeye; bu, cinayet işleyen insanlara, canlı bombalara ilişkin onları
yücelten anlatıya karşı tavrınız nedir, söylenen bu.
AHMET
YILDIRIM (Muş) – Eş Genel Başkanımız söyledi işte. 
ZİYA
PİR (Diyarbakır) – Tavrımızı belirleyin! Aha burada, resim. 
MEHMET
NACİ BOSTANCI (Devamla) – Sayın Yıldırım, mesele sadece kınamak, ayıplamak
değil, şiddete ilişkin, orada yükseltilen şiddete ilişkin sizin onu reddeden,
onu açıkça teşhir eden… 
ZİYA
PİR (Diyarbakır) – Siz bunu reddediyor musunuz?
MEHMET
NACİ BOSTANCI (Devamla) – …böyle olmaması gerektiği konusunda sahada ciddi bir
pratik ortaya koyduğunuz şeklinde bir durum var mı? Bu yok maalesef ve emin
olun, bu olmadığı için insanlar, milyonlarca insan HDP’ye karşı hiç iyi gözle
bakmıyor, emin olun bu böyle. 
(Mikrofon
otomatik cihaz tarafından kapatıldı)
MAHMUT
TOĞRUL (Gaziantep) – Size iyi gözle mi bakıyor? Ne diyorsunuz be! Size nasıl
baktığını herkes biliyor. 
MEHMET
NACİ BOSTANCI (Devamla) – Bu, Türkiye için iyi bir durum değil, sizin için de
iyi bir durum değil. 
Saygılarımla
(AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, Sayın Grup Başkan Vekilinin açıklamasında
zaten son cümlesi yeterlidir. HDP’ye iyi gözle bakılmadığını, halkın HDP’ye iyi
gözle bakmadığını ifade etti. Direkt grubumuza yönelik bir sataşma var.
BAŞKAN
– Buyurunuz. 
Siz
mi konuşacaksınız?
MEHMET
NACİ BOSTANCI (Amasya) – Sayın Başkanım, iyi gözle bakmamak, yani, bir sataşma
mıdır? Hiç mi bir laf söylemeyeceğiz? Böyle şey olur mu?
ÇAĞLAR
DEMİREL (Diyarbakır) – Ve onun da dışında, diğer ifadeler de söz konusu. Yani
söylediklerini sıralarsam zaten bitmez sataşmayla ilgili. Yani konuyla ilgili…
MEHMET
NACİ BOSTANCI (Amasya) – Kutsal bir parti mi bu? Hiç mi laf söylenmeyecek?
BAŞKAN
– Siz mi konuşacaksınız Sayın Demirel?
ÇAĞLAR
DEMİREL (Diyarbakır) – Ahmet Bey konuşacak. 
BAŞKAN
– Sayın Yıldırım, buyurun. (HDP sıralarından alkışlar) 
Sayın
Yıldırım, lütfen açıklama hakkınızı yeni bir sataşmaya yol açmayacak şekilde
kullanınız. 
HASAN
BASRİ KURT (Samsun) – “Kan” filan demesin Sayın Başkan, lütfen, kandan filan
bahsetmesin. 
3.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
AHMET
YILDIRIM (Muş) – Böyle, partinizin milletvekiliyle o mafya bozuntusunun resmi
de burada durarak kalsın ve ben bu şekilde konuşmaya devam edeyim. 
HASAN
BASRİ KURT (Samsun) – Hani miting vardı!
İBRAHİM
AYDEMİR (Erzurum) – Ahmet Bey, sizin milletvekillerinizle teröristlerin
resimleri var yığınla, onu da biz mi koyalım yani? 
OSMAN
AŞKIN BAK (Rize) – Teröristlerle çektiriyor. 
AHMET
YILDIRIM (Devamla) – Hani, sakinlikten söz ettiniz ya Naci Bey… 
İSMAİL
AYDIN (Bursa) – O zaman aynaya bak, aynaya!
OSMAN
AŞKIN BAK (Rize) – Aynaya bak, kendine bak! 
AHMET
YILDIRIM (Devamla) – Bakın, sakinlikten söz ettiniz ya, gördünüz mü
tahammülsüzlüğü, gördünüz mü? 
İBRAHİM
AYDEMİR (Erzurum) – Yakışıyor mu sana?
AHMET
YILDIRIM (Devamla) – Benim ilk konuşmamda söylediklerim çok açık. 
HASAN
BASRİ KURT (Samsun) – Hayır, “miting” dedin. 
AHMET
YILDIRIM (Devamla) – Mesele, yarayı daha fazla kanatmak değil. 
HASAN
BASRİ KURT (Samsun) – Bak, yine “kan” dedi, kandan başka bir şey bilmiyorsun
ya!
AHMET
YILDIRIM (Devamla) – Oy verirsiniz, bu tarihsel gerçekliği, gelirsiniz hep
birlikte araştırırız ve bununla birlikte, sadece siz, biz değil, bu işe kafa
yormuş tarih bilimcilerle, sosyal bilimcilerle birlikte çalışırız. 
Sosyolojik
tabandan söz ettiniz. Bizim partimizin hangi siyasi hareketle sosyolojik tabanı
paylaştığını bir yana bırakalım, sizin partinizin milletvekilinin kan banyosu,
insan kanıyla banyo yapmak isteyenlerle nasıl bir sosyolojik tabana ve eksene
oturduğuna bir bakın.
İSMAİL
AYDIN (Bursa) – Aynaya bak…
OSMAN
AŞKIN BAK (Rize) – Aynaya bak, aynaya.
İBRAHİM
AYDEMİR (Erzurum) – Ahmet Bey, o Metin Külünk var ya, bir büyük vatanseverdir,
bulunduğu yere de şekil verir o.
AHMET
YILDIRIM (Devamla) – Bir diğer husus: Bu konularda ne düşündüğümüzü sordunuz,
az biraz kulağınızı açıp dinleseydiniz, Eş Genel Başkanımızın bu patlamalara
ilişkin açıklamalarının neler olduğunu size sizin konuşmanızdan önce söyledik.
OSMAN
AŞKIN BAK (Rize) – Vatan hainleriyle çektiriliyor ya!
AHMET
YILDIRIM (Devamla) – Bunlara ilişkin niye gerçekleri, söylemlerimizi, sadece
duymak istedikleriniz üzerinden yürütüyorsunuz? Bu ibret vesikasıdır.
İBRAHİM
AYDEMİR (Erzurum) – Hiç ibret vesikası değil, ibret vesikası canlı bombalarla
çektirilen resimlerdir.
AHMET
YILDIRIM (Devamla) – Bu, partinizin kimlerle aynı sosyolojik eksende
bulunduğunun ve siyaset yaptığının göstergesidir. Öbür türlü, Kandil’deki bir
siyasetçinin bu konudaki düşüncelerini merak etmek istiyorsanız… 
OSMAN
AŞKIN BAK (Rize) – Teröristlerle çektirmiyor, vatan hainleriyle çektirmiyor ya!
İBRAHİM
AYDEMİR (Erzurum) – Yanındaki vatan haini değil onun.
AHMET
YILDIRIM (Devamla) – Evet, siz, hani övünüyorsunuz ya, 2014 Temmuzda bir yasa
çıkardınız, bu konuda bütün aktörlerle görüşülmesinin önünü açtınız, bunun suç
teşkil etmediğini söylediniz ilgili yasa maddesinde. Bu konuda, bu memlekette
kan akmasın, hayra vesile olsun diye arkadaşlarımız defalarca gidip gelip
günlerini, saatlerini ayırdılar. Bir kere de buyurun, zaten gidenleriniz var,
bir kere daha gidersiniz, bu yazılan yazıdakileri de sormuş olursunuz.
Teşekkürler.
(HDP sıralarından alkışlar) 
BAŞKAN
– Teşekkür ederim Sayın Yıldırım.
Sayın
Bostancı…
MEHMET
NACİ BOSTANCI (Amasya) – Sayın Yıldırım bir fotoğraf bulmuş, o mafyadan
birisiyle… (HDP sıralarından gürültüler) 
ZİYA
PİR (Diyarbakır) – Sadece bir fotoğraf mı?
AHMET
YILDIRIM (Muş) – Bak, ikinci fotoğraf geliyor, Cumhurbaşkanının, ikinci
fotoğraf geliyor, bakın, ikinci fotoğraf.
BAŞKAN
– Sayın milletvekilleri, bir saniye efendim, lütfen.
Buyurunuz
Sayın Bostancı.
MEHMET
NACİ BOSTANCI (Amasya) – Yine, mafyayla partimiz arasında bağ olduğu
iddiasıyla, bir de fotoğraf göstererek sataşmada bulunmuştur.
BAŞKAN
– Buyurunuz Sayın Bostancı. (AK PARTİ sıralarından alkışlar) 
4.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine tekraren sataşması nedeniyle
konuşması
MEHMET
NACİ BOSTANCI (Amasya) – Sayın Yıldırım, sizden beklerdim ki o fotoğrafın yanına
başka fotoğraflar koyun.
ZİYA
PİR (Diyarbakır) – Ya, Cumhurbaşkanının da var, onu da koyarız.
MEHMET
NACİ BOSTANCI (Devamla) – PKK militanlarıyla HDP’li milletvekillerinin yan
yana, kucak kucağa, yanak yanağa fotoğraflarını koyun. (AK PARTİ sıralarından alkışlar)

AHMET
YILDIRIM (Muş) – Ricanızla gittiler arkadaşlarımız, sizin ricanızla.
MEHMET
NACİ BOSTANCI (Devamla) – Affedersiniz, o PKK militanları ne yapıyor, ne?
Ellerinde silahlarla ne yapıyorlar Sayın Yıldırım?
OSMAN
AŞKIN BAK (Rize) – Vatan hainleri! Teröristler!
ZİYA
PİR (Diyarbakır) – Başbakan selam gönderdi de resim çekildiler. Cumhurbaşkanı
selamını gönderdi.
MEHMET
NACİ BOSTANCI (Devamla) – Mesele şu: Bakın, “Sen bana söyledin, ben sana
söyledim.” meselesi değil, Türkiye’nin bir yarası var, Türkiye’nin bir derdi
var. Sizin oynayacağınız bir rol vardı, bundan vazgeçtiniz, bu önemli bir şey. 
HÜDA
KAYA (İstanbul) – Allah, Allah! Masayı biz mi devirdik?
MEHMET
NACİ BOSTANCI (Devamla) – Siz şiddetle, bu ülkede o şiddetin yaşanmasına mâni
olacak tarzda bir politika yürütmek yerine şiddetin diline teslim oldunuz ve
burada yaptığınız her konuşma aynı zamanda bu şiddete teslim olmuş bir dilin
konuşması. 
SİBEL
YİĞİTALP (Diyarbakır) – Ülkeyi yöneten siz değil misiniz?
BURCU
ÇELİK ÖZKAN (Muş) – Şiddetin en büyüğünü geçen hafta çarşamba yaşadık biz,
merak etmeyin, hiç merak etmeyin Naci Bey.
MEHMET
NACİ BOSTANCI (Devamla) - Bu, sadece sizin için kötü değil aslında. Türkiye’de
bu işleri tezekkür ederken, konuşurken, tartışırken herkes adına da bir parça
kayıp. Bence biraz bu şiddetle ilgili dilinize, aynı zeminde bulunduğunuz o
sosyopolitik zeminin şiddeti yücelten ve güzelleyen anlatımına karşı mesafe
koyma iradenizi –varsa eğer- bunu ortaya koyarsanız sizin için de iyi olur,
memleket için de iyi olur. Yoksa her hâlükârda Türkiye şiddetle bu ülkeye, bu
halka meydan okuyanlara hukuk çerçevesinde gereken cevabı verecek ama bu
Parlamentonun çatısı altında olan herkesin herhâlde baş görevi şiddete karşı
çıkmak ve böyle bir zeminde derdimiz her neyse bunları konuşabilmektir. Konuşun
ama şiddeti yüceltici tavırlara karşı da öyle kuru resmî beyanlarla değil,
pratikte, hayatın içinde karşı çıkın. Benim söylediğim bu.
Saygılarımla.
(AK PARTİ sıralarından alkışlar)
BAŞKAN
– Teşekkür ederim Sayın Bostancı.
AHMET
YILDIRIM (Muş) – Sayın Başkan…
BAŞKAN
- Bunu devam ettireceğiz öyle zannediyorum.
AHMET
YILDIRIM (Muş) – Sayın Başkan, Sayın Bostancı çok açık bir şekilde misyonumuzu
terk ederek şiddete teslim olduğumuz ve bu dili kullandığımız konusunda
sataştı. İç Tüzük 69’a göre sataşmadan söz istiyorum.
BAŞKAN
– Buyurunuz Sayın Yıldırım.
5.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Halkların Demokratik Partisine tekraren sataşması nedeniyle
konuşması
AHMET
YILDIRIM (Muş) – Şimdi, arkadaşlar, bakın, iş resimlere gelirse Kurucu Genel
Başkanınızla devam eder. Bakın, o mafya bozuntusuyla ne güzel, ne samimi
fotoğrafların olduğunu da gösteririm. 
MEHMET
AKİF YILMAZ (Kocaeli) – Daha dün “Biji Apo” diye yürüyordun Meclisin içinde.
AHMET
YILDIRIM (Devamla) – Şimdi, hani bir misyonumuz vardı, biz ondan vazgeçtik;
gerçekler acı. Naci Hoca, bakın, 9 Şubat 2016, Sayın Davutoğlu Hollanda’dan
dönüyor ve uçakta gazetecilere yanıt veriyor, diyor ki: “2014 Ekim ayında -o
meşhur, en uzun MGK var ya- orada kararı biz aldık, bu süreci bitirme kararı
aldık.” diyor. Daha Dolmabahçe yapılmamış. Sizin, halkı bu kadar oyalayan,
ülkeyi şiddet sarmalına götüren bu süreci, Dolmabahçe’den dört ay önce
aldığınızı Sayın Başbakan söylüyor. Hollanda dönüşü, 9 Şubat 2016, girin
İnternet’e bakın ne söylediği çıkacak ortaya: “İlgili birimlere ben talimat
verdim, ‘Bütün hazırlıklarınızı yapın.’ dedim.” Başbakan söylüyor. 
MEHMET
AKİF YILMAZ (Kocaeli) – Kahpeliği gördü, kahpeliği. Başbakan kahpeliği gördü. 
AHMET
YILDIRIM (Devamla) – Ve gelelim mi, oraya gidişle, arkadaşlarınızın verdiği
fotoğraflarla, emin olun, bunu bütün asker ve polis ailelerine dönük de
söylüyorum, analarına, babalarına da söylüyorum: Bakın, Başbakan itiraf ediyor.
Bir yandan çözüm sürecini devam ettirirken bir yandan evlatlarınızın ölümüne
neden olacak savaş kararını almış zaten. Ama biz bu ülkede bir kişinin burnu
kanamasın diye oraya gitmek bin defa gereksin, arkadaşlarımızla bin defa daha
yeter ki ülkenin sulhuna, selametine, hayrına hizmet etsin diye yine gideriz.
Bu, bizim partimizin alabileceği 5 milyon oydan daha kıymetli bir çalışmadır. 
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Yıldırım.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Yıldırım, yaptığı konuşmada çözüm sürecini AK
PARTİ Hükûmetinin MGK’da yapmış olduğu bir toplantıda karar alarak bitirdiği ve
bunun neticesinde gelen ölümlerden de sorumlu olduğu iddiasında bulunmuştur. Bu
açık bir sataşmadır.
MAHMUT
TOĞRUL (Gaziantep) – Başbakanın cümlelerini okudu, başka bir şey söylemedi
Sayın Bostancı.
BAŞKAN
– Buyurun Sayın Bostancı. (AK PARTİ sıralarından alkışlar)
İnşallah
bu son konuşma olur, bunu geçeriz. 
6.- Amasya Milletvekili Mehmet Naci
Bostancı’nın, Muş Milletvekili Ahmet Yıldırım’ın sataşma nedeniyle yaptığı
konuşması sırasında Adalet ve Kalkınma Partisine tekraren sataşması nedeniyle
konuşması
MEHMET
NACİ BOSTANCI (Amasya) – Sayın Başkan, değerli arkadaşlar; süreci hepimiz
biliyoruz. Ben de Çözüm Komisyonunun Başkanı olarak görev yaptım. O süreçte
Anadolu’yu dolaştık, doğuda birçok yere gittik, batıda da gittik. Görüştüğümüz
insanların bir kısmı belli ki PKK’ya yakın, herkesle görüşüyoruz, “Niçin barajlar
yapılıyor? Bunlar birer savaş ilanıdır.” Baraj yapılmasını, çözüm süreci devam
ederken bu şekilde bize deklare etmeye kalkan insanlar vardı. “Niçin karakollar
yapılıyor? Bu bir savaş ilanıdır.” Daha çözüm süreci devam ediyor. O sırada,
sahada PKK’ya yakın olan, sempati duyanların PKK’nın bulunduğu pozisyona
ilişkin bize ilettiği görüşler bunlar. İnternet sitelerine girin bakın, aynı
şekilde 2015’in Mart, Nisan, Mayıs aylarında “Çözüm süreci bitmiştir; bundan
sonra savaş vardır, bundan sonra şiddet vardır, bundan sonra Kürt halkının
ayaklanması vardır.” tarzında nice beyanlara rastlayacaksınız. Niçin? Çünkü,
mesele “O dedi, bu dedi.” meselesi değil. PKK zannetti ki: “Suriye’deki iç
çatışma ve gelişmeler ve buradaki büyük güçlerin belli bir politik duruşu bana
fırsat sağlıyor, bir tık yukarıya çıkarım, Türkiye'de fiilî bir durum
yaratırım.” Asıl sebebin bu olduğunu siz çok iyi biliyorsunuz. 
SİBEL
YİĞİTALP (Diyarbakır) – Aa! Aa!
MEHMET
NACİ BOSTANCI (Devamla) – Evet, çok iyi biliyorsunuz ama bunu böyle söyleyemezsiniz.
SİBEL
YİĞİTALP (Diyarbakır) – Niye?
MEHMET
NACİ BOSTANCI (Devamla) – Bunu böyle söylemeniz mümkün değil. 
SİBEL
YİĞİTALP (Diyarbakır) – Niye ki?
MEHMET
NACİ BOSTANCI (Devamla) – Evet, çözüm sürecini bitiren PKK’dır. Gidin, PKK’nın
askerî şeflerinin beyanlarına bakın.
MAHMUT
TOĞRUL (Gaziantep) – Başbakan öyle demiyor ama.
AHMET
YILDIRIM (Muş) – Başbakan öyle demiyor. 
MEHMET
NACİ BOSTANCI (Devamla) – O süreçte, sonra da Ağrı’da yaşanan olayı hatırlayın,
Ağrı’da. Ağrı’da yaşanan olayı hatırlayın, daha çözüm süreci devam ederken. 
ZİYA
PİR (Diyarbakır) – Başbakanın beyanları ortada ya!
MEHMET
NACİ BOSTANCI (Devamla) – Sonuçta, bu ülkede dökülen kanın sebebi, Orta Doğu
coğrafyasındaki gelişmelerden kendisine ekmek çıkacağını düşünen PKK’dır. (AK
PARTİ sıralarından alkışlar)
HAKAN
ÇAVUŞOĞLU (Bursa) – Taşeron örgüt, evet. 
(Mikrofon
otomatik cihaz tarafından kapatıldı)
MEHMET
NACİ BOSTANCI (Devamla) – O PKK’ya destek veren herkes o kanın altındadır,
başka hiçbir izahı yok. (AK PARTİ sıralarından alkışlar)
BAŞKAN
– Teşekkür ederim Sayın Bostancı.
Birleşime
on beş dakika ara veriyorum.
Kapanma Saati: 15.39
İKİNCİ OTURUM
Açılma Saati: 15.56
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 85’inci Birleşiminin İkinci
Oturumunu açıyorum.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 4/5/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, 1937-1938 yıllarında gerçekleştirilen
Dersim’de yaşananlarla yüzleşilmesi ve bu yaşananların tüm boyutlarıyla
araştırılması amacıyla verilmiş olan Meclis araştırması önergesinin, Genel Kurulun
bilgisine sunulmak üzere bekleyen diğer önergelerin önüne alınarak 4 Mayıs 2016
Çarşamba günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi üzerindeki görüşmelere kaldığımız
yerden devam ediyoruz. 
Lehte
ikinci konuşmacı Gürsel Erol, Tunceli Milletvekili. 
Buyurunuz
Sayın Erol. (CHP sıralarından alkışlar) 
GÜRSEL
EROL (Tunceli) – Sayın Başkanım, sayın milletvekilleri; hepinizi sevgi ve
saygıyla selamlıyorum. 
Bugün,
milletvekili seçildiğim, eski adıyla Dersim’de, bugünkü adıyla Tunceli’de 1937
ve 1938’de yaşanan insanlık suçu ve vahşetle ilgili, HDP’nin vermiş olduğu
önergeyle ilgili lehte söz aldım. 
Ben
Mecliste daha önce yaptığım konuşmalarda kendimi siyaseten ifade ederken,
siyaseti gerilim ve karşıtlık üzerine değil, daha çok siyaseti sorgulayan,
çözüm odaklı söylemlerde bulunan bir siyasetçi olarak kendimi tanımladım ve
kendi seçim bölgemde de, herkesin bildiği gibi, Atatürkçü ve cumhuriyetçi
çizgide siyaset yapan bir siyasetçiyim. Bu anlamda, burada konuşacaklarım,
tamamen benim bölgemin gerçekleri olan, geçmişte yaşanmış, mağduriyetler
üzerine yaşanan bir olayın tekrar gündeme gelmesiyle ilgili sizleri
bilgilendirmek amaçlı. 
Konuşmamda, aslında, 1937 ve 1938’i değerlendirmeden
önce, 1937 ve 1938’de bu insanlık suçunu ve bu vahşeti yaşayan halkın şu anda
hangi noktada olduğunu anlatmak isterim. Bakın, istatistik araştırmalara göre,
Türkiye’nin en eğitimli kenti Tunceli; okuryazar oranı yüzde 98. Yine,
istatistik araştırmalara göre, asker kaçağının en az olduğu kent Tunceli. Yine,
istatistik araştırmalara göre, Kocaeli’den sonra düzenli vergisini ödeyen,
Türkiye’de en fazla vergi ödeyen kent Tunceli. Yine, istatistik araştırmalara
göre, adi suçların en az gerçekleştiği kent Tunceli. Yine, istatistik
araştırmalara göre, kadın ve erkek eşitliğinde kadın özgürlüğünün en yoğun
yaşandığı kent Tunceli. Yine, istatistik araştırmalara göre, cumhuriyetin temel
değerlerine bağlılık ve laikliğin yaşatıldığı, en yoğun şekilde yaşandığı kent
Tunceli. (CHP sıralarından alkışlar) Yani, bu kadar insanlık suçuna ve vahşete
rağmen, bu toplum hiçbir zaman cumhuriyetten ve cumhuriyetin temel
değerlerinden kopmadan her dönemde yurttaşlık görevlerini yerine getirmiş bir
toplumdur. Ve bu toplumun bir bireyi olarak, temsilcisi olarak Türkiye Büyük
Millet Meclisinde bulunmaktan da duyduğum mutluluğu ifade etmek isterim. 
1937’de, 1938’de gerçekten Tunceli’de ne oldu? Bu
konuyu yaklaşık iki yıl öncesinden başlayan bir süreçle, Sayın Başbakanımız,
Sayın Cumhurbaşkanımız, siyasi partilerin genel başkanları kamuoyunda; köşe
yazarları, yorumcular medyada sürekli işlediler ve gündeme getirdiler, bunun
bir katliam olduğunu, bunun bir insanlık suçu olduğunu sürekli ifade ettiler.
Gerçekleri öğrenebilmek için aslında yapılacak yol ve yöntem çok basit: Bir
araştırma komisyonunun kurulması. Yani, o bölgede yaşanan o tarihle ilgili
sürecin değerlendirilmesinde, tarihçilerin içinde olacağı bir araştırma
komisyonunun kurulmasında ne sakınca var, bunu anlamış değilim. Eğer biz geçmiş
tarihimizle yüzleşemeyeceksek, iyisiyle kötüsüyle bu tarihin, kamuoyunu doğru
bilgilendirmek anlamında, eldeki belgelerin, verilerin sağlıklı bir şekilde
değerlendirilmesiyle ilgili bir komisyon kurmayı bile başaramayacaksak peki o
Parlamentodaki varlığımızın nedeni nedir? 
Bakın, 1937 ve 1938’de Tunceli’de bu hareketin
başlamasındaki en önemli gerekçeleri konuşmacılar ve yorumcular şöyle
sıralıyorlar, diyorlar ki:
1)
Vergi ödemediler.
2)
Tuncelililer o dönemde askerlik
görevini yapmadılar, askere gitmediler.
3) Cumhuriyeti ve otoriteyi tanımadılar.
Sözde gerekçe bunlar. Bunların hepsi külliyen yalan.
Bakın, ben size şimdi belgelerle bunu kanıtlayacağım.
Değerli milletvekilleri, 
1) 1937 ve 1938’de Tunceli’ye Maliye müfettişi
gönderilmiş, vergi ödeme oranıyla ilgili bir değerlendirme yapmış, rapor
yazmış. 1937 ve 1938’de, askerî harekât olduğu dönemde bile, Tunceli’de vergi
ödeme oranı yüzde 95,40. Buyurun belgesi Maliye Bakanlığının sitesine girdiğiniz
zaman bu belgeyle karşılaşırsınız.
2) “Tuncelililer askere gitmedi.” Külliyen yalan. Millî
Savunma Bakanlığının İnternet sitesine girin, Rus Savaşı’ndan, Birinci Dünya
Savaşı’ndan, Çanakkale Zaferi’mizden Kurtuluş Savaşı’mıza kadar şehitlerimizin,
Tuncelili şehitlerin isimlerini görürsünüz. Buyurun belgeleri Millî Savunma
Bakanlığının sitesinden alınmış, Tuncelili şehitlerin belgeleri.
3) “Tuncelililer cumhuriyeti ve otoriteyi tanımadılar.”
Bu da külliyen yalan. Bakın, 1920’li yıllarda, Tuncelili aşiret reisleri
Atatürk tarafından Ankara’ya çağrılır ve aşiret reisleri Ankara’ya gelirler,
Atatürk’e ve Meclise ziyaretlerde bulunurlar, buradaki görüşmelerden sonra
Tunceli’ye dönerler. 
Şunların kılık kıyafetlerine bakmanızı isterim. Yani,
Türkiye’de Kılık Kıyafet Kanunu’na ilk uyan kent, Tunceli’dir. Bakın, aşiret
reislerinin çoğu okuryazar değil; hepsi takım elbiseli, papyonlu, kravatlı ve
bu şekilde Ankara’ya gelmişlerdir, Ankara’da Mustafa Kemal Atatürk’le
görüşmüşlerdir ve bizim, Tunceli’nin bütün evlerinde ve cemevlerimizde,
gittiğiniz zaman, cumhuriyete olan bağlılıktan ve inançlarımızdan, verdiğimiz
değerden dolayı şu resmi görürsünüz: İnançlarımızdan dolayı Hazreti Ali’nin,
cumhuriyete olan bağlılığımızdan dolayı Mustafa Kemal Atatürk’ün resmini görürsünüz.
(CHP sıralarından alkışlar) Çünkü, yalnızca Tuncelililer değil, Türkiye’deki
tüm Aleviler, tüm ezilmişler, tüm dışlanmışlar kendi haklarını ve
özgürlüklerini cumhuriyetin ilanından sonra görmüşlerdir ve cumhuriyetle kendi
yaşamlarını bütünleştirmişlerdir.
Peki,
1938’de neler yaşandı? Bakın, 1937 ve 1938 yıllarında yaklaşık 13 bin sivil
halk o bölgede katledildi, hayatını kaybetti, 13 bin… 
ERKAN
KANDEMİR (İstanbul) – Kim yaptı? Kim yaptı?
GÜRSEL
EROL (Devamla) – …kadın, genç, çocuk, yaşlı ve yaklaşık 14 bin insan zorunlu
göçe tabi tutuldu ve 2.700 kayıp kızımız var. 
MEHMET
ŞÜKRÜ ERDİNÇ (Adana) – İktidarda kim vardı? İktidarda kim vardı?
GÜRSEL
EROL (Devamla) – Anlatacağım, sabırlı olun.
İşte,
bu gördüğünüz resimdeki kızlar yurtlara verilerek daha sonra asker ailelerin
yanına evlatlık verilmiştir. Bu kızlardan birisi kim biliyor musunuz? Kenan
Evren’in karısı Sekine Hanım. Dersimli kızlardan birisi Kenan Evren’in eşi
Sekine Hanım ve Türk siyasetinde önemli figürlerin birçoğunun -ismini
buradan açıklamam doğru değil- anneleri Tuncelili kayıp kızlardan. Peki, bu
kimin döneminde yapıldı? Bu, tek partili dönemde devletin hâkim olduğu, Celal
Bayar’ın Başbakan olduğu dönemde yapıldı. 
ERKAN
KANDEMİR (İstanbul) – Başka kim vardı? Başka kim vardı?
GÜRSEL
EROL (Devamla) – Celal Bayar kimdir? Celal Bayar, Cumhuriyet Halk Partisinin
Geçici Genel Başkanlığını yapmış, sonra Demokrat Partinin kurulmasıyla birlikte
Demokrat Partinin Cumhurbaşkanlığını yapmış, 1955 yılında 6-7 Eylülde
-Dersim’deki aynı anlayışla hareket edip- İstanbul’daki azınlıklara karşı da
eylem gerçekleştiren kişidir. 
FARUK
ÇATUROĞLU (Zonguldak) – Cumhurbaşkanı kim? Cumhurbaşkanı kim?
GÜRSEL
EROL (Devamla) – Yani, bugün siz nasıl “Devletin içerisinde paralel güçler var,
paralel yapı var.” diyorsanız, o zaman da siyasi bir parti olmayan, devletin ta
kendisi olan, Cumhuriyet Halk Partisinin içerisindeki paralel güçler, bu sağ
düşünceye hâkim olan güçlerdi ve etkin olan güçlerdi. Bu güçler insanlık
suçunun işlenmesine katkı vermişlerdir.
FARUK
ÇATUROĞLU (Zonguldak) – Cumhurbaşkanı kim? Cumhurbaşkanı kim?
CEMAL
OKAN YÜKSEL (Eskişehir) – Kimse kim ya, sana ne! Biliyoruz Cumhurbaşkanının kim
olduğunu! Nedir bu Atatürk düşmanlığı?
GÜRSEL
EROL (Devamla) – Değerli milletvekilleri, ben bu kürsüden ne birbirinize laf
atmanızı ne de bana laf atmanızı doğru buluyorum. Bir milletvekili kürsüden
özgürce düşüncelerini ifade edebilmeli çünkü biz, hepimiz ayrı siyasi
düşünceden gelen, ayrı seçmen kitlesine hitap eden milletvekilleriyiz. Tabii ki
hepimizin siyasete bakış açısı, ülkede yaşanan sorunlara bakış açımız
birbirinden farklı olacak. Aynı parti içerisinde bile ayrı şeyleri
düşünebiliriz bugün Sayın Başbakanımız ile Sayın Cumhurbaşkanımızın aynı
düşünmedikleri gibi, bundan daha doğal ne olabilir ama önemli olan, medeni
kurallar içerisinde biz, hepimiz birbirimizi dinleyebilmeliyiz, ortak
değerlerde ve ortak vicdanda buluşabilmeliyiz. Bu ülke hepimizin, kimse
kimseden daha fazla Türkiye Cumhuriyeti’nin yurttaşı değil, kimse kimseden daha
fazla, birbirimizden ayrı bir yurttaşlık hakkına sahip değil. Bu ülkede insan
hakları ihlali varsa hepimiz bunu seslendirebilmeliyiz ve tedbir alabilmeliyiz.
Eğer bu ülkede gerçekten hukuk dışı bir uygulama varsa, hukukun egemen olması
için hepimiz bunun mücadelesini vermeliyiz. 
Bakın,
bizim bütün adliye binalarımızda, hâkimin arkasında bir ifade vardır: “Adalet
mülkün temelidir.” Yani, gayrimenkulü tarif etmiyor, yurttaşlık hakkını tarif
ediyor. O zaman, hepimiz, birbirimize saygılı olabilmeliyiz, birbirimizi
dinleyebilmeliyiz, ortak değerler üzerinde buluşabilmeliyiz. 
Sayın
Grup Başkan Vekili, benim cumhuriyetçi bir milletvekili ve bu ülkenin onur
duyan bir milletvekili olarak AKP Grubundan ricam, Dersim olaylarının
araştırılmasıyla ilgili bir komisyonun kurulmasına yönelik “evet” oyu
kullanmanızdır. Tarih ortaya çıksın, bu tarihle insanlar yüzleşsin. Eğer
Cumhuriyet Halk Partisinin bu konuda bir sorumluluğu varsa, ben Cumhuriyet Halk
Partisinin milletvekili olarak çıkar bu kürsüden özür dilemesini de bilirim.
Ama, yapılması gereken ortak değerlerde, ortak kararlarda uzlaşma kültürünün
egemen olmasıdır. 
Hepinize
teşekkür ederim, saygılarımı sunarım. (CHP sıralarından alkışlar) 
BAŞKAN
– Teşekkür ederim Sayın Erol. 
MEHMET
NACİ BOSTANCI (Amasya) – Sayın Başkan… 
BAŞKAN
– Sayın Bostancı…
MEHMET
NACİ BOSTANCI (Amasya) – Sayın hatibi dinledik. Esasen, genel bağlamı
itibarıyla makul bir değerlendirmeydi ancak bir suçlu ararken Celal Bayar, onun
ardından da “sağ düşünce” diye bir tarihsel sürekliliğe atıfla, Dersim’in
ihalesini sağ düşüncenin bugün Türkiye’de temsilcisi olarak kabul edilen AK
PARTİ’ye kadar ulaştıran anlatımı uygun değildi. Bu açık bir sataşmadır. Bu
çerçevede söz talep ediyorum. 
BAŞKAN
– Sayın Bostancı, ben o cümleyi sataşma olarak görmüyorum. O ifadeyle Adalet ve
Kalkınma Partisine yönelik bir iddiada bulunduğunu düşünmüyorum, ben böyle
almadım bunu.
Sayın
Erol’a soralım isterseniz. 
ERKAN
AKÇAY (Manisa) – AKP’nin programında var mı efendim “Biz sağ partiyiz.” diye? 
GÜRSEL
EROL (Tunceli) – Sayın Başkan, ben bir siyasi partiyi…
MEHMET NACİ BOSTANCI (Amasya) – Sayın Başkanım, siz de
çok iyi biliyorsunuz, AK PARTİ nevzuhur bir parti değil. Türkiye’de siyasetin
bir sürekliliği var, bir tarihsel hikâyesi var. Esasen, burada, bugün temsil
edilen bütün siyasi hareketler Yusuf Akçura’nın ta 1904’te ifade ettiği
geleneğin devamı. Dolayısıyla, sayın konuşmacının kastı ne olursa olsun,
anlaşılan odur, bir sürekliliğe atıf yapıyor ve ihale ediyor. Ben -iyi niyetle
veya başka türlü, bilemem niyetini- sadece buradaki atıf dolayısıyla tashih
amacıyla ve sataşma olduğu için söz istiyorum.
CEMAL
OKAN YÜKSEL (Eskişehir) – Efendim, hatibe soralım.
ENGİN
ALTAY (İstanbul) – Sataşma yoktur, 60’a göre yerinden söylesin.
BAŞKAN
– Sayın Bostancı, bakın, siz de gayet iyi biliyorsunuz ki bir siyasi parti
grubuna bir sataşma olması hâlinde cevap hakkınız vardır. Sağ düşünceye yönelik
bir eleştiriyi doğrudan bir parti grubuna yönelik eleştiri olarak almak doğru
değil. Varsayalım ki, kürsüden bir hatip sol düşünceye yönelik teorik bir
eleştiri getirdi, bundan dolayı Cumhuriyet Halk Partisinin sataşma gerekçesiyle
söz istemesi ne kadar doğru değil ise bu nedenle sizin de söz istemenizi -doğru
değil demeyeyim ama- İç Tüzük'e uygun bulmuyorum efendim.
MEHMET
NACİ BOSTANCI (Amasya) – Sayın Başkanım, CHP'nin Değerli Genel Başkanı sürekli
yeni CHP'den bahsetti, yeni CHP.
Şimdi,
geçmişe yönelik eleştiriler dile geldiğinde arkadaşlar hemen öfkeleniyorlar ve
söz talep ediyorlar, bundan sonra etmeyecekler mi acaba?
HAYDAR
AKAR (Kocaeli) – Ne alakası var ya?
ALİ
ÖZCAN (İstanbul) – O zaman AKP var mıydı Sayın Bostancı?
BAŞKAN
– Sayın Bostancı, şimdi, ben bu konuda tartışmaya girmek durumunda değilim,
böyle bir hakkım yok, böyle bir yetkim yok.
MEHMET
NACİ BOSTANCI (Amasya) – Hayır, ben süreklilikten bahsediyorum Sayın Başkan.
BAŞKAN
- Mikrofonunuzu yerinizden bir dakika süreyle açabilirim.
Buyurunuz
Sayın Bostancı.
ERKAN
AKÇAY (Manisa) – Efendim, parti programlarına bakalım Sayın Başkan, “sağcı”,
“solcu” diye yazıyorsa sataşma olarak kabul edilebilir.
V.- AÇIKLAMALAR (Devam)
23.- Amasya Milletvekili Mehmet Naci
Bostancı’nın, Tunceli Milletvekili Gürsel Erol’un HDP grup önerisi üzerinde
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, esasen bu tür olayları değerlendirirken
politik polemikler işin içerisine girdiğinde, tarihsel durumları açıklamak ve
anlatmak çok kolay olmuyor, önce bunu belirteyim.
Bu
iş esas itibarıyla tarihçilerindir, bizim genel tavrımız da bu. Siyasetin rolü
şudur: İnsanları cesaretlendirmek, bu tarihsel yüzleşme için cesaretlendirmek,
Sayın Cumhurbaşkanımız bunu yapmıştır, tarihçiler böyle bir cüretkârlıkla
tarihe bakabilirler, bu yüzleşmeyi sağlayabilirler, bunu yaparken de
unutmayalım, ortak kader ve gelecek, en asıl olan unsur budur. Dolayısıyla, bu
araştırma önergesinin bu politik spekülasyonlar çerçevesinde bir mecra açacağı
kanaatindeyim.
Arz
ederim.
BAŞKAN
– Teşekkür ederim Sayın Bostancı.
ERKAN
AKÇAY (Manisa) - Sayın Başkan, ben de söz istiyorum yerimden.
ÇAĞLAR
DEMİREL (Diyarbakır) – Bu direkt bize sataşmadır Başkan.
BAŞKAN
– Hayır, hayır, hiçbir sataşma yok efendim, hangi cümleyle sataşmada bulundu?
ÇAĞLAR
DEMİREL (Diyarbakır) – Sayın Bostancı’nın ifade ettiği bizim araştırma
önergemizin tamamen politik bir soruna neden olacağını ifade ediyor. Bu söylem
direkt bir sataşmadır, ben de yerimden söz isterim o zaman.
BAŞKAN
– Sayın Demirel, bakınız, Sayın Bostancı’nın sataşma talebini İç Tüzük’e nasıl
uygun bulmadıysam, sizin de sataşma gerekçenizi İç Tüzük’e uygun bulmuyorum.
Ancak, sizden önce Sayın Altay’ın bir söz talebi var; önce Sayın Altay’a, sonra
size söz vereceğim.
ERKAN
AKÇAY (Manisa) – Sayın Başkan, benim de söz talebim var.
BAŞKAN
– Peki Sayın Akçay, size de söz vereceğim.
Buyurunuz
Sayın Altay.
24.- İstanbul Milletvekili Engin Altay’ın,
Dersim olaylarının o günün şartlarında yaşanmış bir travma olduğuna ve Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, sayın milletvekilleri; Dersim’de yaşanan acı, şu veya bu şekilde
yapılan bu olayla ilgili sıfatlar ayrı, hepsinden ayrı olarak söylemek isterim
ki o günün şartlarında yaşanmış bir travmadır, acıdır; bir.
İki:
Bunları kaşıyarak Türkiye’de ulusal birliğe zarar vermekten başka bir şey
yapılmaz.
Üç:
Genelde -özellikle AKP cenahında- “Dersim” ve “1937-1938” deyince Atatürk ve
İnönü üzerinden bu eleştiriler yapılır. Biraz önce konuşan hatibimiz bu yanlış
bilgilenmeyi düzeltmek için “O dönem, üstüne üstlük, Başbakan da Celal Bayar.”
diyerek bir tarih hatırlatması yapmıştır. Ama, Sayın Bostancı’nın bu polemik
sevdası… Bilirim, sever polemiği, hayhay, yanımızda felsefe sözlüğü yok ama
Sayın Bostancı’yla bu konuda sabaha kadar polemik yapmak gerekiyorsa yaparız
ama lütfen, lütfen…
(Mikrofon
otomatik cihaz tarafından kapatıldı) 
ENGİN
ALTAY (İstanbul) - …bu acıları kaşıyarak siyasette oy konsolidasyonu yapmaktan
artık vazgeçin.
Teşekkür
ederim.
BAŞKAN
– Teşekkür ederim Sayın Altay.
Sayın
Demirel…
ÇAĞLAR
DEMİREL (Diyarbakır) – Sayın Başkan, Sayın Akçay’ın talebi var öncelikle,
isterseniz o konuşsun.
BAŞKAN
– Peki.
Buyurunuz
Sayın Akçay.
25.- Manisa Milletvekili Erkan Akçay’ın,
Dersim konusunu sebep ve sonuç ilişkisini doğru kurarak ele almak ve
bağlamından koparmamak gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Tabii,
konuyu sebep ve sonuç ilişkisini doğru kurarak ele almak gerekir diye
düşünüyoruz ve konuyu da bağlamından koparmamak gerekir. Bir kere, bu Dersim
hadiselerinin mezheple veya bir etnik yapıyla alakası olmadığını düşünüyoruz.
Yani, Dersim’de Türkmen de Kürt de Alevi de ve diğer insanlarımız da
yaşıyorlardı. Bu feodal yapıdan kaynaklanan sorun, aynı zamanda Osmanlıdan
cumhuriyete evrilen, devredilen bir sorundur. Konunun sosyolojik, coğrafi,
tarihî, tabii, elbette sebepleri de vardır. Bu konuyu ele alanların aslında
feodal aşiret düzenini sorgulamadıkları da çok calibidikkat oluyor. 
(Mikrofon
otomatik cihaz tarafından kapatıldı)
ERKAN
AKÇAY (Manisa) – Aslında bunun bir sorgulanması gerekir. Acaba, bu feodal
aşiret düzenini mi savunuyorlar diye doğrusu merak ediyorum.
Bu
feodal aşiretler, cumhuriyet rejiminin kendi feodal çıkarlarına zarar
vereceğini gördüğü için karşı çıktılar ve pek çok hadise yaşandı hem Osmanlı
düzeninde hem cumhuriyete uyum konusunda. Yurttaşlık rejimine, hukukuna,
statüsüne, bu feodal düzenin, yapının itirazı vardı, her ne kadar kabul
edilmese de. Okullara, eğitime bu aşiret ağaları, o kutsanan, birtakım seyit ve
pirlik rütbesi bahşedilen kişiler, askerlik konusunda ve orada meydana gelen
eşkıyalık olayları… 
Şimdi,
cumhuriyet düzeninde de…
BAŞKAN
– Sayın Akçay, toparlayınız lütfen.
ERKAN
AKÇAY (Manisa) – Yani, toparladım sayılır. 
Burada,
ben Celal Bayar’ı da rahmetle anarak sözlerime son veriyorum.
BAŞKAN
– Teşekkür ederim Sayın Akçay.
Sayın
Demirel…
26.- Diyarbakır Milletvekili Çağlar
Demirel’in, Dersim’de yaşanan süreçle yüzleşmek için bir komisyona ihtiyaç
duyulduğuna ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Başkan,
önemli bir konu. Dersim katliamıyla yüzleşmemek, bugünkü yaşananlarla da
yüzleşmemek anlamına geliyor. Konuşmamın başında da ifade ettim. Bu önemli
konuya ilişkin bugün, burada bir araştırma komisyonunun kurulmasından neden
kaçıyor iktidar? Yüzleşmekten korkuyor. Bunları görmek gerekiyor. Bunların
hepsi tarihe geçecek. Tarihle yüzleşmek de bunun bir adıdır. Şu anda, Dersim’de
katliama ilişkin anma programları var iki gün boyunca. Sürekli, bu anma
programına hem yurt dışından katılımlar var hem Dersimliler şu anda bizi
izliyor. Dersim’de Kürtler, Aleviler katledildi, idam edildi ve sürgüne
gönderilen bütün insanlar, özelde de kadınlar gerçekten ya sürgüne gönderildi
ya başkalarıyla evlenmeleri sağlandı, -başkaları açısından da ifade edersek-
genel yaşananları açığa çıkartmak gerekiyor.
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) - Bir de Dersim açısından şunu söylemek lazım: Bu
katledilenlerin kemiklerinin ortaya çıkması ve bu süreçle yüzleşmek için bir
komisyona ihtiyaç duyulduğunu bir kez daha buradan ifade ediyor, madem
samimiysek o zaman bu komisyonun kurulması için hep birlikte “Evet.” diyelim
diyorum.
Teşekkür
ediyorum.
BAŞKAN
- Teşekkür ederim Sayın Demirel.
Önerinin
aleyhinde Yılmaz Tunç, Bartın Milletvekili. 
Buyurunuz
Sayın Tunç. (AK PARTİ sıralarından alkışlar)
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 4/5/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, 1937-1938 yıllarında gerçekleştirilen
Dersim’de yaşananlarla yüzleşilmesi ve bu yaşananların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 4 Mayıs
2016 Çarşamba günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
YILMAZ
TUNÇ (Bartın) - Sayın Başkan, değerli milletvekilleri; HDP grup önerisi
aleyhinde söz aldım. Bu vesileyle Genel Kurulu saygılarımla selamlıyorum.
Öncelikle,
dün ve önceki gün, Bartın’da 2 şehit acısıyla sarsıldık, peş peşe oldu. Mardin
Nusaybin’de terörle mücadele sırasında, hain bir saldırı neticesinde Bartın’ın
Ulus ilçesi Kumluca Kirsinler köyünden Sinan Oruç şehit edildi. Ve ertesi gün
de Hakkâri Şemdinli’de yine Bartın Kozcağız Eyüpoğlu köyünden Ayhan Erdoğan
kardeşimiz kalleşçe şehit edildi. Ben, buradan, şehitlerimize Allah’tan rahmet
diliyorum; yakınlarına, ailelerine ve milletimize başsağlığı diliyorum. Terörü
ve terörün arkasında duranları şiddetle ve nefretle kınadığımı tekrar buradan
yinelemek istiyorum. Teröre destek verenler hem tarih huzurunda hem milletimiz
huzurunda hem de Cenab-ı Allah’ın huzurunda hesap vereceklerdir. Milletimiz bu
oynanan kirli oyunun farkındadır, bu oyunlara bugüne kadar fırsat vermediği
gibi bundan sonra da vermeyecektir. Bir kez daha şehitlerimize Allah’tan rahmet
diliyorum.
Yine,
geçen hafta da burada, Ergenekon davasının adli ve siyasi boyutlarının
araştırılmasıyla ilgili bir araştırma önergesinde konuşma yapmıştım. O
konuşmada, davaya değişik kesimlerden müdahale taleplerinin olduğunu
belirtmiştim. Bu müdahillik taleplerinden bir tanesinin de CHP’li milletvekili
Selina Doğan’ın eşi Erdal Doğan olduğunu ifade etmiştim. Selina Hanım’ın burada
bir düzeltme yapılması noktasında bir ricası oldu. Orada, tabii, Selina
Hanım’ın eşi Erdal Doğan Zirve Yayınevi davasının müdahil avukatıydı. Zirve
Yayınevi davası da daha sonra Ergenekon ana davasıyla birleştirildi. Ben bu
ifadeyi kullanırken, ana dava ve birleştirilen davalar ayırt etmeksizin,
Ergenekon dosyasında müdahillik talebinde bulunan kişi ve kurumlardan
bahsetmiştim. Bunu da burada, bu vesileyle düzeltmek istiyorum. 
HDP
grup önerisine gelince: Grup önerisiyle 1937-1938 yıllarında Dersim’de meydana
gelen olaylarla yüzleşilmesi ve bununla ilgili Mecliste bir araştırma komisyonu
kurulması istenmektedir. Önceki dönemlerde de bu yönde araştırma önergeleri
verilmişti, burada da konuşmalar yapılmıştı. Biraz önce de benzer konuşmalar yapıldı,
polemikler yapılmaya çalışıldı, farklı düşünceler dile getirildi, “Dönemin
Başbakanı sonradan Demokrat Partiye geçti.” eleştirileri oldu, sataşmalarla
“Dönemin Cumhurbaşkanı kimdi?” diye soranlar oldu. Şimdi, tabii, bu dönemin
Cumhurbaşkanını, Başbakanını araştırmaya kalktığımız zaman doğru sonuçlar elde
edemeyiz, o zaman şunu da sorarlar: “Dönemin İçişleri Bakanı kimdi ve bu
İçişleri Bakanının ismini hangi belediyeler, hangi partinin belediyeleri
parklara hâlâ vermeye devam ediyor?” Bunu da sorgulamak gerekir. O nedenle, bu
polemiklerle bir yere varamayacağımızı öncelikle belirtmek istiyorum. 
Bu
konuda Türkiye Cumhuriyeti devleti AK PARTİ iktidarında cesaret göstermiş ve
“Tarihimizle yüzleşmemiz gerekir. Bu anlamda, eğer araştırma yapmak isteyenler
varsa buyurun, Başbakanlık arşivleri açıktır.” demiştir. Bu konudaki
araştırmayı, olayın faillerinin kimler olduğunu, mağdurlarının kimler olduğunu
Başbakanlık arşivlerinde artık bulmak mümkün, gizli saklı bir olay değil. Bu
nedenle, bu konu öncelikle tabii ki tarihçilerin görevidir ama bu konuda
araştırma yapmak isteyen herkese Başbakanlık arşivlerini açan iktidar da AK
PARTİ iktidarıdır. 
Değerli
milletvekilleri, AK PARTİ, kurulduğundan ve iktidara geldiği günden itibaren
siyasi tabuların, tarihî tabuların, sorgulanamayan konuların üzerine büyük bir
kararlılıkla gitmiştir. Kendi tarihiyle, tarihinin karanlık noktalarıyla
yüzleşemeyenlerin, yüzleşme cesaretini gösteremeyenlerin iyi bir gelecek inşa
edemeyeceğine inanan AK PARTİ iktidarında hiçbir şeyin üzeri örtülmemiştir.
Çünkü, AK PARTİ, bu ülkenin büyümesinin, güçlenmesinin, dünyanın lider
ülkelerinden birisi olabilmesinin önündeki en büyük engellerden birinin
geçmişiyle, tarihiyle, tabularıyla ve korkularıyla, faili meçhullerle
yüzleşememesi olduğuna inanmaktadır. Onun için, on dört yıllık iktidarımız
sürecinde başta güneydoğu sorunu olmak üzere, ret politikaları ortadan
kaldırılmış, inkâr politikaları, asilimasyon politikaları neredeyse
sıfırlanmıştır. 
Dersim
katliamının üzerinden güncel siyasi polemikler yapılması doğru değildir. Dersim
olaylarıyla ilgili olarak yazılmış çok sayıda araştırma vardır. Bugünkü olaylar
ile geçmişte meydana gelen olaylar arasında benzerlik kurmak doğru sonuçlar
vermeyebilir. Bu konuda araştırma yapmak isteyenler için Başbakanlık arşivleri
de araştırma yapmak isteyenlere açılmıştır. Olayın sorumlularının da
mağdurlarının da kimler olduğunu belgeleriyle, delilleriyle hiçbir tartışmaya
mahal vermeyecek şekilde arşivlerde bulmak mümkündür. Çeşitli tarihlerde
Dersim’le ilgili hazırlanan raporlar vardır, Dersim’le ilgili çıkarılan
kanunlar vardır, dönemin sorumlularının verdiği talimatlar vardır, Bakanlar
Kurulu kararları ve ilgili belgeler ortadadır. Bu belgelerden rahatsız olmadan,
belgelerde sorumlularının açık olarak belli olduğu bu olaylarla yüzleşmekten
kimsenin kaçınmaması gerekir. 
Araştırma
önergesinde bahsedilen 1921 Anayasası’yla ilgili olarak ifade edilen hususlara
da değinmek gerekirse 1921 Anayasası Kurtuluş Savaşı sonrası hazırlanan çerçeve
bir Anayasa’dır, 24 maddeden oluşan bir Anayasa’dır. Bu Anayasa, yerel
yönetimlere daha çok yetki veren bir Anayasa olarak tarihimizde, anayasa hukuku
tarihimizde yerini almıştır. Tabii, bunu “özerklik” anlamında algılamamak
gerekir çünkü verilen yetki yerel yönetimlerin o günkü ortamda
güçlendirilmesine ilişkindir. AK PARTİ iktidarının on dört yıllık dönemine
baktığımız zaman, Belediyeler Yasası’ndaki değişiklikle, il genel meclislerinin
-üyeler ve başkan dâhil- âdeta bir yerel parlamentoya dönüştürülmesiyle,
Büyükşehir Yasası’ndaki değişiklerle yerel yönetimler 1921 Anayasası’ndan çok
daha ileri noktada güçlendirilmiştir. Bu nedenle, 1921 Anayasası’ndaki yerel
yönetimlere verilen yetkileri “özerklik” olarak algılamak doğru değildir.
Dersim
olaylarının yerel yönetimlerin özerklik talepleriyle de bir ilgisi
bulunmamaktadır. Araştırma önergesinde böyle bir bağ kurulmaya çalışılıyor, bu
bağın kurulmasının da doğru olmadığını belirtmek istiyorum.
Konu,
tarihimizle yüzleşmeme sorunudur. Bununla ilgili olarak da zaten Sayın
Cumhurbaşkanımız Başbakanlığı döneminde net bir şekilde açıklamalar yapmış,
gerekirse bu konularda devletin özür bile dileyebileceğini açıklamıştır. 
Türkiye
Büyük Millet Meclisinin 24’üncü Döneminde de Dersim olaylarıyla ilgili
mağdurların dilekçeleri Dilekçe Komisyonuna gelmiştir. Dilekçe Komisyonu da o
dönemde bir alt komisyon oluşturmuştur bu konuda. 150 bine yakın belge Dilekçe
Komisyonu alt komisyonuna intikal etmiştir. Bu konuda Dilekçe Komisyonunun da
incelemeleri devam etmektedir. Ayrıca, Dilekçe Komisyonu alt komisyonu bu
konuda hem bilgi, belgeleri talep etmiş hem de bazı tanıkları da dinlemiştir. 
Konu,
insan hakları sorunudur. Eğer geçmişte meydana gelen bir insan hakları sorunu
varsa bunun araştırılmasıyla ilgili Türkiye Büyük Millet Meclisinde yetkili
komisyon da aslında bu konuda kurulmuş olan ihtisas komisyonudur. Türkiye Büyük
Millet Meclisi İnsan Haklarını İnceleme Komisyonu tam bu konuyla ilgili ihtisas
komisyonudur. Yani, burada ayrıca bir araştırma komisyonu kurup -üç artı bir
ay- dört aylık sürede bu konuyu araştırmak yerine, eğer varsa yine endişeler,
“Başbakanlık arşivleri yeterli gelmiyor, belgeler yeterli gelmiyor.” diyorsak,
o zaman Türkiye Büyük Millet Meclisi İnsan Haklarını İnceleme Komisyonunda da
bu konuda inceleme yapılabilir. Türkiye Büyük Millet Meclisi İnsan Haklarını
İnceleme Komisyonu, bu konuda uzman milletvekillerimiz tarafından oluşturulan
bir komisyondur, ayrıca yetkileri de geniştir. O nedenle, araştırma
komisyonundan daha geniş yetkileri olan bir komisyon varken böyle bir komisyonun
kurulmasına gerek olmadığı kanaatindeyim. Gündemimizde de İş Kanunu’yla ilgili
tasarı var. 
Bu
nedenle grup önerisinin aleyhinde olduğumu belirtiyor, Genel Kurulu
saygılarımla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Tunç. 
Öneriyi
Oylarınıza sunuyorum…
III.- YOKLAMA
(CHP sıralarından bir grup milletvekili
ayağa kalktı)
ENGİN
ALTAY (İstanbul) – Yoklama talep ediyoruz.
BAŞKAN
- Bir yoklama talebi vardır. Bu nedenle yoklama işlemini gerçekleştireceğim.
Önce yoklama talebinde bulunan sayın
milletvekillerinin Genel Kuruldaki varlığını tespit edeceğim: Sayın Altay,
Sayın Akar, Sayın Özcan, Sayın Aydın, Sayın Özkoç, Sayın Erol, Sayın Akaydın,
Sayın Özdemir, Sayın Karadeniz, Sayın Basmacı, Sayın Emre, Sayın Arık, Sayın
Tümer, Sayın Gürer, Sayın Altaca Kayışoğlu, Sayın Tanal, Sayın Gaytancıoğlu,
Sayın Bektaşoğlu, Sayın Bakan.
Yoklama işlemi için iki dakika süre
vereceğim. 
Yoklama işlemini başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur. 
Birleşime
on dakika ara veriyorum.
Kapanma Saati: 16.29
ÜÇÜNCÜ OTURUM
Açılma Saati: 16.41
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 85’inci Birleşiminin Üçüncü
Oturumunu açıyorum.
III.- YOKLAMA
BAŞKAN
– Halkların Demokratik Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi
yoklama işlemini tekrarlayacağım.
Yoklama
için iki dakika süre veriyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 4/5/2016 tarihinde Grup
Başkan Vekilleri Diyarbakır Milletvekili Çağlar Demirel ile Diyarbakır
Milletvekili İdris Baluken tarafından, 1937-1938 yıllarında gerçekleştirilen
Dersim’de yaşananlarla yüzleşilmesi ve bu yaşananların tüm boyutlarıyla
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 4
Mayıs 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, 8/3/2016 tarihinde
Kocaeli Milletvekili Haydar Akar ve arkadaşları tarafından, amatör spor
kulüplerinin sorunlarının araştırılması ve çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
4/5/2016
Türkiye Büyük Millet Meclisi Başkanlığına
Danışma
Kurulu 4/5/2016 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Altay
 İstanbul
 Grup
Başkan Vekili
Öneri:
Kocaeli
Milletvekili Haydar Akar ve arkadaşlarının, amatör spor kulüplerinin
sorunlarının araştırılması ve çözüm önerilerinin belirlenmesi amacıyla 8/3/2016
tarihinde Türkiye Büyük Millet Meclisi Başkanlığına verilmiş olan Meclis
Araştırması Önergesinin (341 sıra no.lu) Genel Kurulun bilgisine sunulmak üzere
bekleyen diğer önergelerin önüne alınarak 4/5/2016 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir. 
BAŞKAN
– Cumhuriyet Halk Partisi Grubu önerisinin lehinde ve aleyhinde olmak üzere
ikişer sayın milletvekiline söz vereceğim.
Lehinde
ilk konuşmacı, Haydar Akar, Kocaeli Milletvekili.
Buyurunuz
Sayın Akar. (CHP sıralarından alkışlar)
HAYDAR
AKAR (Kocaeli) – Sayın Başkan, değerli milletvekilleri; sizlerden bir ricam var:
Dinlemek istemeyen lütfen çıksın Genel Kuruldan, dinleyen arkadaşlara da engel
olmasınlar lütfen; ayakta sohbetleri bırakalım, Sayın Bakan siz de. Böylece
konumuzu vatandaşa ve arkadaşlarımıza anlatma fırsatını yakalamış oluruz.
Teşekkür
ediyorum. 
Evet,
amatör spor kulüplerinin problemleriyle ilgili bir Meclis araştırması önergesi
verdim ve buraya getirdik. Buna başlamadan önce, biliyorsunuz, artık, sezon
sonu dediğimiz, bütün spor müsabakalarında finaller oynanmaya başladı, çeşitli
liglerde her branşta olmak üzere şampiyonlar belirleniyor; bunlardan bir tanesi
de Kocaelispor. Kocaelispor Bölgesel Amatör Lig’den profesyonel lige çıktı ve
geçen hafta bu da yaptığı play-off maçından sonra tescillenmiş oldu.
Kocaelispor’un hikâyesine baktığımızda, 1966 yılında kurulan bir spor
kulübümüz. Kocaelispor deyince akla, 1990’lı yıllar, yine, MHP sıralarında
oturan sevgili milletvekili arkadaşımız Saffet Sancaklı da dâhil olmak üzere
Türkiye’de birçok futbolcu gelebilir. Yine, Süper Lig macerası 1990’lı yıllarda
başlamış ve süreç içerisinde de 2 kez Türkiye Kupası’nı kazanmış, en son
kazandığı Türkiye Kupası’yla, bugün Kocaelispor’a hiç destek vermeyen AKP’li
Büyükşehir Belediye Başkanı ellerini havaya kaldırarak, kupayı kaldırarak şehir
turu da atmıştır açık otobüs üzerinde. Ama bugün Kocaelispor’un geldiği noktaya
bakarsanız, amatör yani BAL liginden profesyonel lige çıktığı için bunları
konuşmak durumunda kalıyoruz. 
Ben
bu arada, şampiyon olan tüm takımları kutluyorum, hangi branşta olursa olsun,
hepsine başarılar diliyorum. 
Evet,
buradan hareketle, amatörden hareketle -dedik ya, Kocaelispor BAL liginden
profesyonel lige çıktı dedik- amatör kulüplerin Türkiye’deki durumuna şöyle bir
bakmak gerektiğini düşünüyorum. Gerçekten de içler acısı hâlleri olduğunu hep
birlikte görüyoruz. 
Yine,
ülkemizdeki Spor Genel Müdürlüğünün 2015 verilerine göre 13.867 amatör spor
kulübü bulunuyor. Bunlar futbol kulübü değil arkadaşlar, güreş kulübü, yüzme
kulübü, voleybol kulübü, basketbol kulübü olmak üzere birçok dalda 13.867 spor
kulübü bulunuyor. Bu rakam size büyük gelebilir, bu 13.867, spor kulübüne 3
milyon 700 bin kayıtlı amatör sporcumuz var; 78 milyon nüfusta 3 milyon 700
binlik kayıtlı sporcu var. Nüfusa oranladığınız zaman yüzde 10’ları bulmayan
bir sayıyla karşı karşıyayız. Peki, bu iş gelişmiş ülkelerde nasıl, bir iki
tane örnek vermek istiyorum: Örneğin, nüfusu bize çok yakın olan Fransa’da 165
bin amatör spor kulübü var. Bakın, bizim 13.867, Fransa’da 165 bin spor kulübü
var. Bizde 1 spor kulübüne 6.430 kişi düşüyor, Fransa’da 1 spor kulübüne sadece
333 kişi düşüyor. Rakamlar gerçekten ilginç. Peki, nüfusu sadece 17 milyon olan
Hollanda’ya baktığımızda 36 bin spor kulübünün olduğunu görüyoruz ve onlarda da
417 kişi düşüyor. Bizdeki rakamı bir daha tekrarlıyorum: 6.430 kişi 1 bir spor
kulübüne.
Niye
söyledim bu rakamları? Bugün şiddetten bahsediyorsak, bugün terörden
bahsediyorsak, bugün uyuşturucu alışkanlığından, alkol alışkanlığından
bahsediyorsak, çocuklarımızın, gençlerimizin kötü yollara düşme oranlarının
yüksekliğinden, suç işleme yüksekliğinden bahsediyorsak bilin ki etkilerinden
bir tanesi de amatör spor kulüplerinin azlığıdır. Tabii ki bu tür suçları
önleyecek tek başına bir araç değil amatör spor kulüpleri veya amatör sporcu
olmak ama genelde baktığınızda etkenlerden birinin olduğunu görüyorsunuz. Bu
kadar az spor kulübüyle yürümeye çalışırsanız ne olur? Suç oranları Türkiye’de
gençlerde özellikle artış gösterir diye düşünüyorum. 
Şimdi,
amatör spor kulüplerinin durumu bu; 13 bin tane var dedik. 13 bin spor
kulübünün de durumu felaket, hepsi borçlu arkadaşlar, hepsi borçlu aşağı
yukarı. Hangi dalda olursa olsun, hepsi bir başkanın veya spor kulübünün
yöneticilerinin sırtında gidiyor, devletin buna en ufak bir katkısı yok. Bunu
sadece kaynaklara erişim noktasında, devletin katkısı noktasında da demiyorum,
kentlerinize bakın… Şimdi, AKP Hükûmeti sporu sadece futbol olarak düşünüyor ve
futbol sahaları yapıyor; örneğin, Sakarya ve Kocaeli’ye, birbirine çok yakın
iki noktada 33’er bin kişilik spor sahaları yapıyor. İki kentin de profesyonel
ligde oynayacak bir takımı bile yok. Aslında bunlara bir stat bile
yetebilirdi. Diğer stadın 120 milyon TL’lik maliyetiyle de amatör spor
kulüplerine 2 kentte, 3 kentte, 4 kentte destek verilebilirdi. 
OSMAN
AŞKIN BAK (Rize) – Sayın Akar, salon da yapıyor, spor salonunu da yapıyor,
gençlik merkezi.
HAYDAR
AKAR (Devamla) – Asla böyle yapılmıyor çünkü sadece yapmış olduğunuz, rant
transferi ve bir gösteriş. 
Amatör
spor kulüplerinin tesislerine girdiğinizde gerçekten temizlik problemi olduğunu
görüyorsunuz. Yine, amatör spor kulüplerinin malzeme problemi olduğunu
görüyorsunuz ama bu problemlerin bir türlü de giderilemediğini görüyorsunuz.
Peki, devlet ne yapmış? Gerçekten 24’üncü Dönemde bir kanun çıkarttık, yerel
yönetimlerden -AKP’nin 2002 seçim bildirgesinde de var- amatör spor kulüplerine
ve amatör sporculara daha çok destek verileceği sizin seçim bildirgenizde
olmasına rağmen…
OSMAN
AŞKIN BAK (Rize) – Veriyoruz canım.
HAYDAR
AKAR (Devamla) – …24’üncü Dönemde belediyelerin bütçelerinden binde 1,2 pay
ayrılması öngörülmüş; bu pay ayrılmış ama bu sefer de başka bir problem çıkmış
ortaya, belediyelerin sahip oldukları spor kulüpleri çıkmış ortaya. Bunu, AKP
belediyesi, bir başka siyasi parti belediyesi olarak söylemiyorum. Bir tarafta
tamamen kendi imkânlarıyla, başkan ve yöneticilerinin imkânlarıyla yürüyen bir
süreç, diğer tarafında belediyenin amatör spor kulüplerine eşit bir şekilde
ayırması gereken payı kendi spor kulübüne kullandıran belediyecilik anlayışı.
Yine, bu payın diğer kültürel hizmetlerde kullanılması. Bunların, bu yanlıştan
derhâl vazgeçmesi gerekiyor ve amatör spor kulüplerine, o belediyenin kendi
kulübüne veya kültürel hizmetlere ayırdığı payı direkt spor kulüplerine
ayırması gerekiyor. 
En
önemli problemlerden biri sponsor bulamıyorlar. Aslında Vergi Kanunu’nda
sponsorluk var ama yandaş ve candaş spor kulüplerine, amatör spor kulüplerine
bunlar transfer edilirken, bu sponsorluk hizmeti verilirken aynı görüşü
paylaşmayan spor kulüplerine bu imkân tanınmıyor.
OSMAN
AŞKIN BAK (Rize) – Ya, tanınıyor canım, proje çerçevesinde tanınıyor Haydar
Bey. 
HAYDAR
AKAR (Devamla) – Spor kulüplerinin bir başka derdi ulaşım problemleri. Yani bir
kentten bir kente giderken ya da kendi içerisinde bir ilçeden bir ilçeye
giderken müthiş ulaşım sıkıntısı çekiyorlar ve belediyeler yine bu
tutumlarıyla, yandaş ve candaş olarak ayırıyorlar amatör spor kulüplerini;
bunun da bir şekilde çözülmesi gerekiyor.
OSMAN
AŞKIN BAK (Rize) – Hayır canım, hepsine veriyorlar, yapma, olur mu canım! Belediyeler
ulaşım desteği sağlıyorlar.
HAYDAR AKAR (Devamla) – En büyük problemlerinden bir
tanesi lisans ve vize problemleri. Bakın, bir futbol takımında, amatör kümede
bir futbol takımında en az 20-25 futbolcu bulunuyor. Vize ve lisans tutarları
yaklaşık bin TL; belki de bir sezonda geçirecekleri, kullanacakları bütçeyi
sadece vize ve lisans işlemleri için kullanmak zorunda kalıyorlar.
Altyapıya
gelince, tamam, evet, profesyoneller için statlar yapıyorsunuz, orada açılışlar
yapıyorsunuz, hatta vatandaşla, seyirciyle, onların gruplarıyla açılış
yapmaktan korkup kendi militanlarını, siyasi partili militanlarını getirip
dünya kamuoyunun önünde de orta sahada kısa paslar yapıyorlar ama bunu da kimse
yemiyor, bunu da belirtmek istiyorum. Böylece altyapı problemlerinin de yüksek
boyutlara ulaştığını düşünüyorum.
Yine,
antrenörlerin yetersiz olduğuna bu antrenörler de katılıyorlar. Antrenörlerin
gerekli eğitimi alamadıklarını, Futbol Federasyonunun veya ülke
federasyonlarının bu işe ilgi göstermediğini belirtiyorlar. Bunun da, eğitimin
düzenlenmesi gerekiyor. 
Sahalardaki
sağlık hizmetini verecek personelin aslında amatör spor federasyonları
tarafından bölgelerde kurulan, illerde kurulan... Sağlık Bakanlığı bunu
üstlenmiş olmasına rağmen onlar maddi imkân ayırarak bu işleri yapıyorlar. 
OSMAN
AŞKIN BAK (Rize) – Olur mu canım! Yeni sözleşme yapıldı ya, Sağlık Bakanlığı
ile Spor Bakanlığı sözleşme yaptı.
HAYDAR
AKAR (Devamla) – Peki, bölgelerdeki amatör spor kulüpleri, federasyonları
devletten bir kuruş alıyorlar mı? Hayır, almıyorlar.
OSMAN
AŞKIN BAK (Rize) – Ya, çamurdu sahalar, sahalar çamurdu Haydar!
HAYDAR
AKAR (Devamla) – Bir kuruş almıyorlar ve kentin bütün amatör spor kulüplerine
destek veriyorlar.
OSMAN
AŞKIN BAK (Rize) – Soyunma odalarında sıcak su akmıyordu, onları da söyle!
HAYDAR
AKAR (Devamla) – Şimdi, sevgili arkadaşlar, gerçekten bu borç işini çözmemiz
lazım amatör spor kulüpleriyle ilgili.
OSMAN
AŞKIN BAK (Rize) – Hiçbir dönemde bu kadar destek olunmadı amatöre.
HAYDAR
AKAR (Devamla) – Bununla ilgili, 24’üncü Dönemde Maliye Bakanıyla, Spor
Bakanıyla anlaşmamıza rağmen, Osman Aşkın Bak’la da anlaşmamıza rağmen 24’üncü
Dönemde beceremedik bu kanunu çıkartmayı. Amatör spor kulüpleri gözümüzün içine
bakıyorlar.
BÜLENT
TURAN (Çanakkale) – Ben destek oluyorum Haydar Bey.
OSMAN
AŞKIN BAK (Rize) – Evet, destek oluyoruz.
HAYDAR
AKAR (Devamla) – Gelin, bu kanunu çıkartalım, amatör spor kulüplerini borç
yükünden kurtaralım.
OSMAN
AŞKIN BAK (Rize) – Destek veriyoruz destek, amatörlere.
HAYDAR
AKAR (Devamla) – Yine, amatör spor kulüpleri adına belediyelerden, Hazineden
alınan, ecrimisil ödenen arsaları belki kırk yıldır, elli yıldır kendi
tekellerinde bulunduruyorlar.
OSMAN
AŞKIN BAK (Rize) – Çamur sahada oynuyorlardı, şimdi çim sahada oynuyorlar.
Salonlara yağmur akıyordu, damlıyordu aşağıya, şimdi yeni salonlarda
oynuyorlar.
BAŞKAN
– Sayın Bak, lütfen efendim, lütfen, böyle bir şey olmaz ki!
OSMAN
AŞKIN BAK (Rize) – Ama efendim, doğruyu söylemiyor. Salonları görüyoruz, eski
dönemi de söylüyoruz işte.
BAŞKAN
– Böyle bir usul var mı efendim?
HAYDAR
AKAR (Devamla) – Bunlardan da kurtaracak yasa teklifimize, önerimize destek
verirseniz bu borç yükünden kurtarırız.
Ama
ciddi bir şey söylüyorum: Gerçekten, gençlerimizin alkolden, bağımlılıktan,
kötü işlerden kurtulabilmesi, teröre yakalanmaması ve oralardan
uzaklaştırılması için spor kulüplerimizin desteklenmesi gerektiğini söylüyor,
bu araştırma önergemize pozitif, olumlu oy vereceğinizi düşünüyor, hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Akar.
OSMAN
AŞKIN BAK (Rize) – Sayın Başkanım...
BAŞKAN
– Sayın Bak...
OSMAN
AŞKIN BAK (Rize) – Sayın konuşmacı ismimi zikrederek geçen dönemde bir çalışma
yaptığımızı ifade etti, onunla ilgili bilgi vermek istiyorum. 
BÜLENT
TURAN (Çanakkale) – Buradan zabıtlara geçsin Başkanım. 
BAŞKAN
– Mikrofonunuzu açıyorum, buyurunuz. 
Sayın
Bak, bilgi vermek istediniz, bunun gereği 60’ıncı maddedir, bir dakikadır,
buyurunuz. 
V.- AÇIKLAMALAR (Devam)
27.- Rize Milletvekili Osman Aşkın Bak’ın,
Kocaeli Milletvekili Haydar Akar’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
OSMAN
AŞKIN BAK (Rize) – Teşekkür ederim Sayın Başkan. 
Değerli
konuşmacı amatör spor kulüplerinin sorunlarıyla ilgili konuşmasında
açıklamalarda bulundu. Amatörlerin eski dönemini de biliyorum ben. İstanbul
Amatör Spor Kulüpleri Federasyonunda da görev yaptım, Güreş Federasyonu
Başkanlığı da yaptım, o zaman çamur sahalarda spor yapılıyordu…
ÖMER
FETHİ GÜRER (Niğde) – Turgut Özal vardı o zaman, yanlış söyleme. 
OSMAN
AŞKIN BAK (Rize) – …şimdi çim sahalarda yapılıyor, spor salonlarının durumunu
görüyoruz. Amatörlerin sorunlarının çözülmesi için adımlar atıldı, geçtiğimiz
dönemde büyükşehir yasasına madde yerleştirildi, bunun kullanılması noktasında
önemli adımlar yapıldı. Amatörlerin sayısının, kulüp sayısının artırılması
taraftarıyım; doğru, katılıyorum, bu konuda gençlerimize spor yaptırılması için
amatör kulüplerimizi etkin bir şekilde kullanmamız gerekiyor. Ama, “Hiçbir şey
yapmadı.” demek doğru değil, Türkiye’de spor için çok güzel şeyler yapıldı,
amatörler için özellikle güzel şeyler yapıldı. Sağlıkla ilgili daha geçen ay,
Sağlık Bakanlığı ile Spor Bakanlığı arasında bir…
(Mikrofon
otomatik cihaz tarafından kapatıldı)
OSMAN
AŞKIN BAK (Rize) – …anlaşma yapıldı, Millî Eğitim Bakanlığı ile Spor Bakanlığı
arasında gençlerin okullarda spor yapması için anlaşma yapıldı ve Türk sporu
büyüyerek, gelişerek inşallah olimpiyatlarda başarılı olacak. 
BAŞKAN
– Teşekkür ederim Sayın Bak. 
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Başkanlık Divanı olarak amatör sporun yanında
olduklarına ilişkin konuşması
BAŞKAN
– Amatör sporun ne kadar sıkıntılı olduğunu bilirim, ben de İstanbul
Maliyespor’un kuruculuğunu ve başkanlığını yapmıştım. Amatör sporun Başkanlık
Divanı olarak yanındayız.
HAYDAR
AKAR (Kocaeli) – Sayın Başkanım…
İLYAS
ŞEKER (Kocaeli) – Sayın Başkanım…
BAŞKAN
– Sayın milletvekilleri, efendim, böyle bir usul yok, hayır. Sayın Bak’ın
ismini anmış olduğu için doğal olarak Sayın Bak’a 60’ıncı madde çerçevesinde
bir dakikalık süre için yerinden söz verdim. 
İLYAS
ŞEKER (Kocaeli) – Sayın Başkanım, konuşmacı…
BAŞKAN
– Bir saniye efendim, sizden önce Sayın Akar ayağa kalktı, önce Sayın Akar’ı
dinleyeceğim. 
HAYDAR
AKAR (Kocaeli) – Osman Bey, benim hiçbir şey yapılmadığını söylediğimi iddia
etti. Ben bunları bu şekilde söylemedim, ne söylediğimi tekrarlamak istiyorum,
Osman Bey anlayamamış. Müsaade edersiniz 69’a göre…
BAŞKAN
– Teşekkür ederim Sayın Akar, tutanaklara geçmiştir. 
HAYDAR
AKAR (Kocaeli) – Ama, hayır efendim, 69’a göre… Hiçbir şey yapmadığımı…
BÜLENT
TURAN (Çanakkale) – Sataşmadı Başkanım, Haydar Bey’e sorabilirsiniz. 
BAŞKAN
– Hayır, sataşma cümlesi nedir onu söylerseniz Sayın Akar.
HAYDAR
AKAR (Kocaeli) – Hiçbir şey yapılmadığını ifade ettiğimi söylüyor. Aslında,
ben on dakikalık konuşmamda çok şey anlattım.
OSMAN
AŞKIN BAK (Rize) – “Yapıldı.” diyorsun. Çok şeyler yapıldı. 
HAYDAR
AKAR (Kocaeli) – Ama ben neyin yapıldığını, neyin yapılmadığını…
BAŞKAN
– Yani, sizin söylemediğiniz bir şeyi size atfen ifade etti. 
HAYDAR
AKAR (Kocaeli) – Evet.
BAŞKAN
– Buyurunuz, buyurunuz. 
VIII.- SATAŞMALARA İLİŞKİN KONUŞMALAR
(Devam)
7.- Kocaeli Milletvekili Haydar Akar’ın,
Rize Milletvekili Osman Aşkın Bak’ın yaptığı açıklaması sırasında şahsına
sataşması nedeniyle konuşması
HAYDAR
AKAR (Kocaeli) – Evet, Osman bağırdığı ve konuştuğu kadar bu işlerle
ilgilenilmiş olsaydı, biz amatör spor kulüplerinin problemlerini şimdi çözmüş
olurduk. 
Tekrar,
yeni bir sataşma yaptım Osman Bey size. Gerçekten, oradan bağırdığınız kadar
bu kürsüde de bu işlerle ilgilenmiş olsaydınız, sizinle mutabakata varmış
olduğumuz kanun teklifini 24’üncü Dönemde ikna etmiş olduğumuz şekilde burada
ortaklaşa çıkarmış olsaydık, belki bugün bu problemleri konuşmuyor olacaktık. 
Evet,
on dört yıllık… Eskiye gitmenize gerek yok, artık siz de eskidiniz. Böyle
eskiye gidip… Biz reddimiras falan da yapmıyoruz, siz on dört yıllık
geçmişinizi reddimiras yapıyorsunuz. On dört yıldır iktidardasınız ve çamur
sahalardan çim, halı… Baktığınız zaman bu tesislerin hiçbirinin devlet
olanaklarıyla da yapılmadığını hep beraber görüyoruz. 
Arkadaşlar,
bir iki ufak örnek, bir iki ufak tesis bu problemleri çözmüyor. Problemlerin
temelinde çözülmesi gereken işler olduğunu, neler olduğunu biraz evvel
söyledim. Gelin bu problemleri çözmek için gayret sarf edelim. Siz bunları
söylemiyorsunuz, en ufak bir eleştiride, yapılması gerekenleri söylememize
rağmen kalkıp geçmişe atıfta bulunuyorsunuz. Ya, bu geçmişi altmış beş yıldır…
Biraz evvel, Celal Bayar konuşuldu Dersim’den dolayı, çıktı grup başkan
vekiliniz “Biz o gelenekten geliyoruz.” dedi, altmış beş yılı kendilerine mal
etti. Siz sadece on dört yılı şimdi kendinize mal etmeyin, aynı altmış beş
yıllık gelenekten geliyorsunuz ve eğer yapılmamışsa da siz yapmamışsınız bunu,
senin dedelerin babaların yapmamış; öyle bakmak lazım. İşinize gelince
sahipleniyorsunuz tarihi, işinize gelince de reddediyorsunuz; böyle bir şey
yok. 
Onun
için burada yapılması gereken şu: Dediğim gibi, bir şeyler yapılmış mı?
Yapılmış. 24’üncü Dönemde bir kanun çıkardık -söylüyorum sana- yerel
yönetimlerden eskiden sadece giyim ve kuşam olarak yardım vardı, şimdi maddi
yardım da yapılması öngörülüyor. Bu maddi yardımın binde 1,2 olduğunu da söylüyorum,
yetersiz binde 1,2 ama belediyeler bunları istedikleri gibi kullanıyorlar, spor
kulüplerine yardım olarak kullanmıyorlar; bunu ifade etmeye çalışıyorum. Bunu
düzeltmek istiyorum.
Teşekkür
ediyorum.
BAŞKAN
– Teşekkür ederim Sayın Akar.
Sayın
Şeker, dinliyorum. 
İLYAS
ŞEKER (Kocaeli) – Sayın Başkan, konuşmacı kürsüde konuşurken Kocaelispor’dan
bahsetti ve “Büyükşehir Belediyesi Kocaelispor’a destek olmadı ancak kupasını
kaldırdı.” diyerek Kocaeli Büyükşehir Belediyesine, dolayısıyla o dönemde benim
orada aktif görevde olmam nedeniyle sataşma vardır. 69’a göre söz istiyorum. 
HAYDAR
AKAR (Kocaeli) – Hayır, kupayı kaldırdılar. Ben bir şey demedim, sataşmadım ki.
Kupayı kaldırmadınız mı? Tamam, ben onu söyledim. 
BAŞKAN
- Hayır, Sayın Şeker, Kocaeli Büyükşehir Belediyesine yönelik bir eleştiri
getirmiş olması, 69’uncu maddeye göre size söz hakkı yaratmıyor efendim. 
İLYAS
ŞEKER (Kocaeli) – Peki, bu konuda bir bilgilendirme yapmak istiyorum Sayın
Başkan. 
BAŞKAN
– Buyurunuz. 
Mikrofonunuzu
açıyorum. 
V.-
AÇIKLAMALAR (Devam)
28.- Kocaeli Milletvekili İlyas Şeker’in,
Kocaeli Milletvekili Haydar Akar’ın CHP grup önerisi üzerinde yaptığı
konuşmasındaki bazı ifadelerine ilişkin açıklaması
İLYAS
ŞEKER (Kocaeli) – Sayın Başkanım, öncelikle ben Haydar Bey’e teşekkür ediyorum
bu konuyu gündeme getirdiği için, Kocaelispor konusunu gündeme getirdiği için. 
Kocaelispor’a
Kocaeli Büyükşehir Belediyesi olarak ne kadar yardımlar yapıldığını ben
biliyorum, burada tek tek dökmeme gerek yok.
HAYDAR
AKAR (Kocaeli) – Ben istersen söyleyeyim tek tek. 
İLYAS
ŞEKER (Devamla) - Ama ben Kocaelispor’la ilgili bir konuyu gündeme getirmek
istiyorum. Kocaelispor’a tesis yapılmak üzere belediye tarafından yer
bağışlandı. Arkasından, bu bağışlanan yer üzerinde tesis yapılmak üzere Kocaeli
halkından yardım toplandı, bağış toplandı ve tesis yapıldı. Tesisler yapıldı
ancak bir baktık ki bu tesislerin tamamı Kocaeli Eğitim Vakfı (KEV) diye bir
vakfın üzerine geçmiş, Kocaelispor orada kiracı konumuna gelmiş ve
Kocaelispor’un, bu anlamda, yeri gasbedilmiş durumdadır. Bunun bir an önce
çözülmesi lazım. Bu yerin Kocaeli Eğitim Vakfından yani KEV’den alınarak
Kocaelispor’a iade edilmesi lazım diyorum. 
Teşekkür
ediyorum. 
BAŞKAN
– Teşekkür ederim Sayın Şeker. 
HAYDAR
AKAR (Kocaeli) – Sayın Başkan, İlyas Bey’in anlattıklarının bir kısmı doğru,
bir kısmı yanlış. İzin verirseniz düzelteyim. 
İLYAS
ŞEKER (Kocaeli) – Ben bilgilendirme yaptım Akar ya. 
HAYDAR
AKAR (Kocaeli) – Bugün o KEV’in üyesi büyükşehir belediye başkanı, KEV’in üyesi
vali, KEV’in üyesi yine kentteki bürokratlar; bunlar zorunlu üyeleri, onun
dışında da üyeleri bulunuyor. 
Evet,
KEV tesisleri, Kocaelispor tesisleridir; buna katılıyorum, bunda bir sıkıntı
yok ama Kocaelispor’un kupasını kaldıranların Kocaelispor’a yardımı resmî
kanallardan değil, birilerinin banka hesaplarına aktararak yaptığını da çok iyi
biliyorum İlyas Bey.
BAŞKAN
– Teşekkür ederim Sayın Akar. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 8/3/2016 tarihinde
Kocaeli Milletvekili Haydar Akar ve arkadaşları tarafından, amatör spor
kulüplerinin sorunlarının araştırılması ve çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Önerinin aleyhinde İmam Taşçıer, Diyarbakır Milletvekili. 
Buyurunuz
Sayın Taşçıer. (HDP sıralarından alkışlar) 
İMAM
TAŞÇIER (Diyarbakır) – Sayın Başkan, değerli milletvekilleri; hepinizi saygıyla
selamlıyorum. Spor, bireysel ve kolektif olarak yapılan, belli kurallar
çerçevesinde uygulanan bedensel hareketlerin tümüne verilen addır. Bu tanım
daha fazla da geliştirilebilir, en kısa hâlini böyle açıklamak istedim. 
İnsanların,
illerin, yörelerin, bölgelerin, devletlerin, halkların birbirine yaklaşması
için zaman içinde müsabakalar düzenlenmiş, olimpiyatlar organize edilmiştir.
Temel amacı sağlıklı bir toplum yetiştirmek ve farklı kültürleri birbirine
yakınlaştırmak olan spor, özellikle 20’nci yüzyılın başlarında uluslararası
boyut kazanmış barışa, diyaloğa hizmet etmesi için de çaba sarf edilmiştir.
Türkiye’de ise spora gerekli önem verilmemiş, iktidar odaklı nedenlerle
toplumun kutuplaşmasıyla politik şiddet tribünlere ve sahalara yansımıştır.
Özellikle kürdistan illerinde sporun gelişmesi konusunda gerekli özen
gösterilmemiş, kendi kıt imkânlarıyla gelişen spor ırkçı, faşist, tekçi
uygulamalara maruz kalmıştır. Diyarbakır takımı olan Amedspor’a yapılanlar
sporun boyutunu göstermektedir. Başarıya endeksli izleyici yerine müdahaleci
taraftar karakterinin yaratıldığı, sportif faaliyetlerin yerine siyasi
gerginliklerin yansıtıldığı alan olarak gelişen Türkiye’de futbol, Türkiye
Futbol Federasyonu başta olmak üzere, yetkili kurumların yanlış uygulamaları
neticesinde bugün toplumsal gerilimi artıran, her gün şiddet dilinin
kullanıldığı, ırkçılık ve ayrımcılığın derinleştirilerek toplumsal normaliteye
dâhil edilmeye çalışıldığı bir alan hâlini almıştır. Türkiye Futbol
Federasyonunun Amedspor’a yönelik haksız, hukuksuz ve kabul edilemez
uygulamaları bunun en net göstergesidir. “İdeolojik propaganda”, “sportif
centilmenliğe aykırı davranış” gibi sudan gerekçelerle cezalandırılmıştır
Amedspor. Bu cezayı almak için ne demişti yani bu, sportif centilmenliğe
aykırı, ideolojik propaganda… Ne demişti? Amedspor pankart açmıştı: “Çocuklar
ölmesin, maça gelsin.” Pankart buydu. Bu sözcük, dünyanın hangi ülkesinde
söylenirse söylensin, ödüle layık bir sözcüktür çünkü spor toplumun sağlıklı
gelişebilmesi içindir, çocuklar maça gelirse sağlıklı büyür. 
Bir
başka ceza Amedspor’a: Amedspor’un sporcusu Deniz Naki zafer işareti yapmış,
şöyle elini kaldırmış, onun için 12 maç ceza almış. Peki, başkaları da Rabia
işareti yapıyor, biri de bozkurt işareti yapıyor ama onlar ceza almıyorlar. Bu,
tek taraflı uygulama. 
Yine,
Amedspor, iki hafta önce -çok uzak değil, iki hafta önce- Ankara’da oynadığı
maçta 2-1 Ankaragücü’nü yendiğinde, şeref tribününde Amedspor’un
yöneticilerinin hepsi, 5 yöneticisi linç edilmek istenmiş, hepsi de darp ve
yaralar almışlardır. 
Yine
bir başka ceza: İdeolojik propaganda yapıldığı gerekçesiyle, Türkiye Futbol
Federasyonu Disiplin Kurulu tarafından tamamı taraf tutan bir ceza verilmiş
Amedspor’a ve Amedspor’un bir üst gruba gitmesini engellemek için 3 puanı
silinmiştir. 
Irkçılığın
ve ayrımcılığın yanı sıra, Türkiye futbolunun bir diğer sorunu, saha içi ve
saha dışı olaylardır. “Sokağa çıkma yasağı” adı altında abluka uygulanan Kürt
illerinin, kentlerinin futbol ve diğer spor faaliyetleri binbir zorluklarla
karşı karşıyadır. 
Yine çarpıcı bir örnek olarak: Konya’da, bir millî maç
esnasında, Ankara Garı’ndaki katliamda hayatını kaybeden yurttaşlarımız
anılırken tribünden protesto sesleri gelmiştir. Bu da ayrışmanın ve tehlikenin
boyutlarını göstermesi açısından çok dikkat çekicidir. 
Neredeyse her futbol müsabakası olası şiddet tehdidi
atmosferinde yapılmaktadır. Bu karanlık tablonun oluşmasında Hükûmetin spor
politikalarındaki hatalarının payı büyüktür. AKP Hükûmeti sportif faaliyetlerle
ilgili sorunları çözmek yerine, kendisi bu alanda siyasi rant devşirmek
istemektedir. On dört yıldır iktidar olan AKP, sporun hem olumlu hem olumsuz
bütün durumlarından sorumludur. 
Sporun iyileştirilebilmesi için neler yapılmalıdır?
Biraz da öneri sunalım burada, eleştirilerimizin dışında. Eğitim kurumlarında
her yaşta sporcu ve taraftarlara eğitimler verilerek “fair play” ruhunun
kazanılmasına yardımcı olunmalıdır. Buna paralel olarak öğretmenlere,
yöneticilere, hakemlere, teknik direktörlere ve antrenörlere sporda şiddetle
ilgili bilinçlendirilme çalışmaları uygulanmalıdır. 
Spor kültürü oluşturmak için etkin çalışmalar
yapılmalıdır. Sporun çocuklardan başlayarak bir yaşam tarzı hâline getirilmesi,
buradan hareketle sportif gelişim için Millî Eğitim Bakanlığı olarak eğitim
müfredatlarına sportif dallar konularak çocuk yaşta bireylerin sporun her
dalıyla tanışması, fiziksel özelliklerine göre branşlara yönlendirilmesi,
sporun yaşamın bir parçası hâline getirilmesi ve eğitimin bir parçası olması
hâlinde başarılar elde edilebilinir. Bu, dönemsel politikalarla değil geleceğe
dönük uzun erimli planlamalarla mümkündür ancak. 
İktidarın federasyonlar üzerinde özellikle ekonomik
gücünü baskı unsuru olarak kullanması, federasyonların özerk yapılarına
müdahale etmesi ve yönetmeye çalışması, doğalında, federasyonlar arasında
ayrımcılığı beraberinde de getirmektedir. Oysaki siyaset kurumu uluslararası
normları gözeterek bilimin öncülüğünde sportif branşların gelişimi için gerekli
olan yasal düzenlemeleri yapmak, idari olarak denetlemek ve bütçeden pay vermek
zorundadır. Sporun kendi uzmanlarınca yönetilmesine ve yön verilmesine destek olunması
gerekir. 
Spora ayrılan kaynaklar özellikle geniş kitlelerin
performans, başarı ölçülerinden bağımsız olarak gerçekleştirildikten sonra,
spor yapmaya ve onu faydalı hâle getirmeye yarayacaktır. Amatör sporun
desteklenerek mahalle ve köylerde spor yapılması amacıyla yeni yeni alanların
açılması gerekmektedir. 
Sporun militarizmden, cinsiyetçilikten,
milliyetçilikten ve benzeri tekçi, ırkçı düşüncelerden arındırılarak sahalarda
kardeşlik, barış ve diyalog adına gerçekleştirilmesi gerekmektedir.
Ben
prosedür gereği bu önerinin aleyhinde söz almıştım ama bizim bu önerinin
lehinde oy kullanacağımızı da belirtmek isterim.
Saygılar
sunuyorum. (HDP sıralarından alkışlar)
BAŞKAN
– Teşekkür ederim Sayın Taşçıer.
Önerinin
lehinde Saffet Sancaklı, Kocaeli Milletvekili. (MHP sıralarından alkışlar)
Buyurunuz
Sayın Sancaklı.
SAFFET
SANCAKLI (Kocaeli) – Sayın Başkan, saygıdeğer milletvekilleri ve bizi
televizyonlarının başında izleyen Türk milleti; hepinizi saygıyla selamlıyorum.
Amatör spor kulüplerinin sorunlarıyla ilgili araştırma önergesi verildi, bunun
hakkında ben de partim adına birkaç cümle söylemek istiyorum. Hepinizi
tekrardan saygıyla selamlıyorum.
Tabii, biraz önce konuşmacıların arasında sporun nasıl
güçlü olduğunu, nasıl etkili olduğunu konuşurken… Eğer Türk sporunu biz belli
bir yerlere getirebilirsek Türk gençliğini nasıl kurtaracağımızı ben daha önce
de buradan defalarca anlattım. Eğer sporu, spor kültürünü aşılayabilirsek ve
özellikle bu amatör kümeleri, amatör spor kulüplerini kalkındırabilirsek
Türkiye’de gençlerimiz uyuşturucudan, alkolden ve kötü alışkanlıklardan, hatta
ve hatta terörden bile kurtulabilirler. Bugün gelinen noktada, özellikle terör
konusunda, gençlerimizi spora yönlendirebilirsek onları terörden uzakta
tutabiliriz.
2000’li
yılların başları -2001 veya 2002- Diyarbakırspor Süper Lig’e çıkmak için
mücadele ediyor. O dönemde rahmetli Gaffar Okkan beni aradı, dedi ki: “Kaptan,
Diyarbakırspor’u Süper Lig’e çıkarmamız lazım. Buradaki halkın böyle bir isteği
var. Sosyal konuda biraz zayıfız, sportif konuda biraz zayıfız. Yardımını
istiyorum.” Ben de kendisine… İşte, aradan on dört on beş yıl geçti, buradan
rahatlıkla söyleyebilirim çünkü şahitleri var. “Fenerbahçe’den 2 oyuncu
istiyorum, isimleri de şunlar, senden hediye etmeni istiyorum.” dedi. Ben de o
2 oyuncuyu gittim, Fenerbahçe Kulübünden aldım, Diyarbakırspor’a hediye ettim
ve Diyarbakırspor o sene Süper Lig’e çıktı. Süper Lig’e çıktıktan sonra da uzun
yıllar Süper Lig’de oynadı ve neredeyse hiç olay olmadı statta, ufak tefek
olayların dışında. Yani spor öyle bir şey ki, futbol öyle bir şey ki toplumları,
insanları birbirine bağlayabilir ve kardeşlik hukukunu geliştirebilir. 
Tabii,
on dört yıl önce AKP iktidarı hükûmete geldiğinde yeni bir spor yasası ve spor
politikası yapacağını söyledi ve bununla ilgili de birtakım çalışmalar yaptı
ama tabii ki bu çalışmaların bir kısmını eksik bulduğumuz için biz de hem
eksiklerini söyleyeceğiz hem de bu konularla ilgili yapabileceklerimizi
anlatacağız.
TANJU
ÖZCAN (Bolu) – Doğru bir şey yapmışlar mı şimdiye kadar? 
SAFFET
SANCAKLI (Devamla) – Tabii, bu yasa çıkarılırken, bu söylemler söylenirken
bunun yerel belediyeler, yerel yönetimler vasıtasıyla yapılacağı söylendi ve
yerel belediyeler yasasında, Büyükşehir Yasası’nda “Büyükşehir bütçesinin binde
1,2’si amatör spor kulüplerine harcanacak.” dendi. Tabii, bu kısmı çok güzel,
çok doğru bir şey -belki o oran artırılabilir- ama bu böyle uygulandı mı?
Maalesef uygulanmadı, şahit olduğum şeyler var. Nasıl ki işçi alımlarında,
memur alımlarında, bürokrat atamalarında yandaş aranıyorsa maalesef amatör spor
kulüplerine yardım konusunda da benim şahit olduğum bazı şeyler var. “Eğer bize
oy veriyorsanız, bize yakınsanız yardım ediyoruz ama bize yakın değilseniz,
bize oy vermiyorsanız…” Ya hiç yardım yapılmıyor ya da az yardım yapılıyor.
Yani bu uygulama doğru bir uygulama değil. 
Şimdi,
Kocaelispor meselesini konuştular biraz önce. Kocaelispor, 2008 senesinde -ben
de aynı ligde, PTT 1. Liginde İstanbulspor Kulübünün Başkanıydım- şampiyon oldu
ve haklı olarak da Kocaeli Büyükşehir Belediye Başkanı ve milletvekilleri açık
otobüsün üstüne çıkıp oradan kupayı kaldırdılar, bu da en doğal haklarıydı.
2008’de Kocaelispor Süper Lig’deydi ama ne oldu da 2013’te Bölgesel Amatör
Lig’e düştü? Beş sene üst üste Kocaelispor Amatör Lig’e düştü. Seneyi
hatırlamıyorum ama üç dört sene önce, o dönem Başbakan olan Sayın
Cumhurbaşkanımız Kocaeli’nde bir mitingde geldi, şunu söyledi: “Kocaelispor
efsane bir takımdır. Kocaeli şehri bir futbol kentidir. Bu şehirde Süper Lig’e
bir takım istiyorum.” diye talimat verdi. Peki -buradan da Kocaeli milletvekillerini
göremiyorum- Sayın Bakan Fikri Işık önderliğinde Kocaelispor’a el atılmadan
“Kocaeli Birlikspor” diye bir takım kuruldu Körfezspor’un ismini değiştirerek
ve “Kocaeli Birlikspor” adı altında bir takım 2. Lig’de oynuyor, hâlâ daha
oynuyor. Peki, 2. Lig’de oynayan Kocaeli Birlikspor’un maçına gidiyorsunuz 100
kişi, 200 kişi var ama Kocaelispor amatör kümede oynuyor, 20 bin kişiye
oynuyor.
Yani, burada biraz evvel de sayın milletvekilimiz,
Kocaeli Milletvekilimiz, Kocaelispor’a yardım yapıldığını söylüyor. Tabii ki
yapılmıştır, on dört sene büyükşehir ve bütün ilçeler sizde olursa, bakan ve 7
milletvekili olursa tabii ki yardım edeceksiniz. Peki, niye Kocaelispor’u ikiye
bölmeye çalıştınız da Kocaeli Birlikspor’u çıkardınız?
TANJU ÖZCAN (Bolu) – Bölücü mu bunlar?
ERKAN AKÇAY (Manisa) – Bölücü de ondan.
SAFFET SANCAKLI (Devamla) - İşte Kocaelispor,
Kocaeli’nin markasıdır ve benim de şerefle takım kaptanlığını yaptığım
yıllarda, Avrupa’nın spor dergilerine kapak olmuş bir takımdır başarılarıyla.
Avrupa kupalarında oynamıştır, şampiyonluk yaşamıştır ve şampiyonluklar
kovalamıştır. Onun için, bu konuda benim söyleyeceğim şu: Bu “Kocaeli Eğitim
Vakfı” adı altında daha önce yapılmış, Kocaelispor’a verilmemiş; verilsin
Kocaeli Eğitim Vakfı Kocaelispor’a, Kocaelispor’a her şey helal olsun ama bunun
arkasına saklanarak Kocaelispor’a yardım yapmamanızı, tamamen Kocaeli
Birlikspor’a yönelmenizi de doğru bulmuyorum. 
Tabii,
amatör kümedeki spor kulüpleriyle ilgili büyük sıkıntılar var. Tabii, daha
önceden yasa yapılırken de eksik yapılmış biraz. Mesela, Gençlik ve Spor
Bakanlığı bütün federasyonlara nakdî yardım yapıyor ama amatör spor kulübü
federasyonuna -konfederasyonu var- çok az bir yardım yapıyor ama illerdeki
amatör spor kulüplerine yardım gelmediği için, doğal olarak paraları da
olmadığı için, imkânları olmadığı için de illerde yeterince hizmet edemiyorlar.

Tabii,
şahit olduğum bir şey söyleyeyim: Amatör takımlardan -sadece futbol takımları
değil bu- geçenlerde bir karate takımı şehirler arası bir yere gidecek,
maalesef yol parası ve orada kalacakları konaklama paraları verilmediği için
veya cüzi verildiği için müsabakalara gidemiyorlar arkadaşlar. 
TANJU
ÖZCAN (Bolu) – Onu bile yapmamışlar mı?
SAFFET
SANCAKLI (Devamla) –
Bunlar bizim üzerinde durmamız gereken ve bu konuda da yaptırım yapmamız
gereken konular. 
Bunun dışında biraz evvel Osman kardeşimiz dedi ki: “Spor
Bakanlığı ile Sağlık Bakanlığı bir anlaşma imzaladı.” Bu anlaşma da şudur:
Türkiye’de senede 100 bine yakın amatör futbol müsabakası var, 300 bine yakın
da diğer branşlarda yani 400 bin tane müsabaka yapılıyor senede ortalama. Daha
önce sağlık konusunda 1 sağlıkçı yoktu bu statlarda, bu müsabakalarda. İşte
yazdım buraya, 10 Mart 2016’da Spor Bakanlığı ile Sağlık Bakanlığı kendi
aralarında bir mukavele imzaladılar ve bundan sonra bu müsabakalara sağlıkçı
gönderecekler.
OSMAN AŞKIN BAK (Rize) – Hayır “bundan sonra” değil.
Neyse, devam et kaptan sen.
SAFFET
SANCAKLI (Devamla) – Bir dakika alacağım var. Her seferinde Osman sataşıyor
bana. Bir dakika ekstra isteyeceğim. 
Şimdi
konu şu: Futbol Federasyonu amatör kümede maçlara hakem, gözlemci ve saha
komiserleri gönderdiğinde bunların paralarını ödüyor ama sağlıkçı konusunda
büyük sıkıntılar var yani sağlıkçılar -Osman’ın, hadi şöyle olsun- yüzde
99,9’unda yoktu. Şimdi güzel bir anlaşma imzaladılar, bundan sonra sahalara ve
müsabakalara sağlıkçılar gelecek ama şöyle: Kurs yapılacak, mayıs ayından
itibaren başlıyor ve bu kursa geliyor, katılıyor insanlar, sertifika alacaklar
ve sahalarda sağlık görevlisi olarak yardımda bulunacaklar. Güzel bir şey.
Ancak, burada gözüme çarpan bir şey var: Bu kursa katılmak için sağlıkçı
olmanız şart değil, herhangi bir meslekten biri olarak katılabilirsiniz. Bir de
on beş gün bu kurs. Milletvekillerimizden de isteyen gidip o kursa katılabilir,
on beş gün sonra hepiniz sağlık sertifikası alıp sahada görev yapabilirsiniz.
Bu eksik olmuş burada, biraz bu konuda da şey yapmamız lazım. 
TANJU
ÖZCAN (Bolu) – Bu sağlıklı bir düzenleme mi?
SAFFET
SANCAKLI (Devamla) – Sağlıkta biraz sağlıksız olmuş; buradan dile getiriyoruz
ki belki düzeltiriz. 
Amatör
kümede takımların büyük borçları var -Haydar Bey doğru söyledi- imkânsızlıkları
var. Türk Futbol Federasyonu da amatör kümeye hiçbir yardımda bulunmuyor.
Mesela, önümde bir not var: Kocaelispor bu sene BAL liginden, Bölgesel Amatör
Lig’den Üçüncü Lig’e çıkabilmek için 3 milyona yakın para harcamış yani 3
trilyon lira para harcamış, Futbol Federasyonunun yardımı da 25 bin TL
arkadaşlar. 
Biraz
önce, tabii, Haydar Bey rakamları söyledi. Haydar Bey’in söylemesine göre 3
milyon 700 bin sporcumuz var, Spor Bakanlığı sitesinden Spor Bakanının
açıklamasına göre de 5 milyon 700 bin. 2004 verilerine baktım gelişmiş
ülkelerde -bizde 5 milyon 700 bin şimdi, Bakanın demesine göre; Haydar Bey’in
demesine göre 3 milyon 700 bin- Almanya’da 24 milyon, İtalya’da 14 milyon,
Fransa’da 13 milyon sporcu var. Biliyorsunuz, İtalya ile Fransa’nın da nüfusu
bizden daha az. 
Tabii,
bunları buradan konuşmamız lazım. En son dün de Sayın Bakan Sakarya’da Sporda
Şiddet Çalıştayı yaptı. Buradan, muhalefetten hiçbir kimse yok. Sayın Bakana
buradan söylüyorum, bu tip konuları yaptığınız zaman muhalefetten de birilerini
çağırın. Bizim gidip orada kavga gürültü yapacak hâlimiz yok; fikirlerimizi
belirtiriz, ondan sonra da beraber bir çalışma yaparız. Eğer biz Türk sporunu
bir yere getirmek istiyorsak hep beraber çalışmamız lazım. Bu, bir parti
meselesi değildir; spor, partilerüstü bir meseledir. 
(Mikrofon
otomatik cihaz tarafından kapatıldı)
BAŞKAN
– Teşekkür ederim Sayın Sancaklı. 
SAFFET
SANCAKLI (Devamla) – Beni dinlediğiniz için de teşekkür ederim. 
Sağ
olun. (MHP ve CHP sıralarından alkışlar) 
BAŞKAN
– Cumhuriyet Halk Partisi Grubu önerisinin aleyhinde İsmet Uçma, İstanbul Milletvekili.
Buyurunuz
Sayın Uçma. (AK PARTİ sıralarından alkışlar)
İSMET
UÇMA (İstanbul) – Sayın Başkan, değerli milletvekili arkadaşlarım; hepinizi
saygı, sevgi ve muhabbetle selamlıyorum. Hepinize bir rahmet, merhamet dili
öneriyorum. 
Geçtiğimiz Miraç Kandili’ni tebrik ediyorum, miracın
bizim de sıkıntılarımızdan kurtuluşumuza vesile olmasını niyaz ediyorum. 
Gençlerimizle,
sporcularımızla, kulüplerimizle ve milletimizle aynı ufka bakan bir partinin
kurucusu ve mensubu olmaktan büyük bir onur ve gurur duyuyorum.
TANJU
ÖZCAN (Bolu) – Ben sporla bağlantıyı çözemedim ama açıklarsanız. 
İSMET
UÇMA (Devamla) – Bu vesileyle, sevgili arkadaşlar, bir iki teknik konuya
değindikten sonra, altını çizmem gereken birkaç hususu sizlerle paylaşmak
istiyorum.
Sevgili
konuşmacılarımızın yer yer kullandıkları üslupları yadırgadığımı ifade
ediyorum; “yandaş” gibi, işte “Oy verirse şöyle yapar, oy vermezse böyle
yapar.” gibi. 
TANJU
ÖZCAN (Bolu) – Duyamıyoruz çok dikkatli dinlememize rağmen. 
İSMET
UÇMA (Devamla) – Galiba, arkadaşlarımız eski Türkiye'nin milletvekili
olduklarını zannediyorlar.
BÜLENT
YENER BEKTAŞOĞLU (Giresun) – Kimmiş o? 
HAYDAR
AKAR (Kocaeli) – Kim o İsmet Bey?
TANJU
ÖZCAN (Bolu) – Kim o, Haydar Bey mi?
İSMET
UÇMA (Devamla) – Sevgili arkadaşlar, ülkeyi yönetmenin, ülkeyi kalkındırmanın
kriterleri bellidir. Örneğin, bir dostumuz, bir arkadaşımız, konuşma yapan bir
kardeşimiz lütfen bize şunları söylesin: 2002’den önce şu alandaki durum şu
noktadaydı çıta olarak, 2002’den sonra geriledi. 
TANJU
ÖZCAN (Bolu) – E, sen söyle.
HAYDAR
AKAR (Kocaeli) – Siz söyleyin de dinleyelim İsmet Bey.
TANJU
ÖZCAN (Bolu) – Biz de dinlemek isteriz onu. 
İSMET
UÇMA (Devamla) – Sevgili arkadaşlar, bir arkadaşımız şayet bunu ortaya koyarsa
ben bu kürsüden o arkadaşımdan özür beyanında bulunurum. Dolayısıyla, dikkatli
olmamız gerektiğini ifade ediyorum. Kırıcı, yaralayıcı üsluplara girmemek
gerektiğini düşünüyorum. 
HDP
sözcümüzün atıf yaptığı hususlarla ilgili mümkün olduğunca bir rahmet diliyle
cevap vermek istiyorum, bir iki hususa tabii, tamamına girmek mümkün değil.
Sevgili
arkadaşlar, AK PARTİ dönemlerinde milliyetçilikler tasnif edilmişti, bunlardan
biri de bölgesel milliyetçilikti. 
TANJU
ÖZCAN (Bolu) – Milliyetçilik ayaklar altına da alınmıştı.
ERKAN
AKÇAY (Manisa) – Bölgesel milliyetçilik olmaz; bölgecilik olur, bölgecilik.
Milliyetçiliğin ne olduğunu nereden bileceksin sen?
İSMET
UÇMA (Devamla) – AK PARTİ’nin 2002’den itibaren bölgesel milliyetçilik
yaptığını ortaya koyacak bir tane veri ve delil varsa bundan da özür dilemeye
bu kardeşiniz hazırdır.
ERKAN
AKÇAY (Manisa) – Bölgecilik ayrı, milliyetçilik ayrıdır. Milliyetçilik
bölgecilik yapmaz.
İSMET
UÇMA (Devamla) – Bulamazsınız, yoktur çünkü eski Türkiye'nin ezberleri değişmiş
ve bozulmuştur. 
ERKAN
AKÇAY (Manisa) – Senin ezberin iyi değil bak, kavramları karıştırıyorsun. 
İSMET
UÇMA (Devamla) – Sevgili HDP’li kardeşime ifade etmek isterim ki 2002’den önce,
AK PARTİ’den önce var olan “Akşam evde Kürt, okulda Türk.” dönemi bitmiştir.
(AK PARTİ sıralarından alkışlar) Bunu anlamak lazım. 
SAFFET
SANCAKLI (Kocaeli) – Sporla ne alakası var?
İSMET
UÇMA (Devamla) – Eğer bu anlaşılamıyorsa ve 2002’den sonra… 
ERKAN
AKÇAY (Manisa) – Spordan konuş, spordan!
İSMET
UÇMA (Devamla) – Sevgili arkadaşlar, 2002 öncesi ülkemizin tarihî süreçlerde
yaşadığı demokrasi sıkıntılarını hepimiz biliyoruz.
ERKAN
AKÇAY (Manisa) – Kürsüde spor mu yapıyorsun Sayın Vekil, saçmalıyorsun
gittikçe.
İSMET
UÇMA (Devamla) – Kuşkusuz ki hepimiz acılar çektik; bunları bir devrisabık
oluşturmak, potansiyel suçlu yaratmak anlamında söylemiyorum, hepimiz çok
acılar çektik…
ERKAN
AKÇAY (Manisa) – Ne acısı çektin?
İSMET
UÇMA (Devamla) – …ama sevgili arkadaşlar, hadi kısmen bu tepkileri o günlerin
şartlarında haklı görme, bir miktar haklı görme imkânımız olsun, hiçbir zaman
haklı görülemez şiddet ama arkadaşlar…
İMAM
TAŞÇIER (Diyarbakır) – Amedspor’a yapıldı Ankara’da.
İSMET
UÇMA (Devamla) – …2002’den sonra Sayın Cumhurbaşkanımızın doğu, güneydoğuya ve
Kürt kardeşlerimize yönelik yaklaşımlarından sonra nasıl oluyor da 2002’den
sonra insanın eli tetiğe dokunabiliyor? Doğrusu biraz insaf etmek gerekir.
TANJU
ÖZCAN (Bolu) – Sporla ne alakası var?
İSMET
UÇMA (Devamla) – Irkçı davranışlar konusuna gelince. Sevgili Kardeşim, tarihte
onlarca Kürt ayaklanması olmuştur, onlarca Kürt ayaklanmasının hiçbiri ırk
temelli değildir. 
İMAM
TAŞÇIER (Diyarbakır) – 29 tane.
DİRAYET
TAŞDEMİR (Ağrı) – Ne temelli?
İSMET
UÇMA (Devamla) – Ya aşiretine el konmuştur ya beyliği dağıtılmıştır ya
inançlarına dokunulmuştur. Tarih bunu böyle yazacaktır: İlk defa, PKK, ırk
temelli örgütlenen bir Kürt hareketi olma iddiasındadır. Ama arkadaşlar, bizim
ve ülkemizin Kürt sorunu yok, terör sorunu var…
TANJU
ÖZCAN (Bolu) – Var mı, yok mu? Her hafta fikir değiştiriyorsunuz, ben
anlamadım. Bir hafta var, bir hafta yok.
İSMET
UÇMA (Devamla) – …bizim Ermeni sorunumuz yok Taşnak’tan kalma diaspora
sorunumuz var. Bizim azınlıklar sorunumuz yok, onların lejyonerleri
sorunlarımız var. Bunların böyle bilinmesi iktiza eder. 
TANJU
ÖZCAN (Bolu) – Amatör sporla ilgili değerli görüşlerinizi ne zaman alacağız? 
İSMET
UÇMA (Devamla) – Sevgili Haydar Bey’in yaptığı konuşmalardan sonra, efendim,
birkaç istatistiki bilgi vereceğim. 
TANJU
ÖZCAN (Bolu) – Amatör sporla bir alakası yok ki. 
İSMET
UÇMA (Devamla) – Parti programımıza bakarsanız, Onuncu Kalkınma Planı’mıza
bakarsanız ve hatta Büyükşehir Yasamızda 2012’de daha önce nakdî yardıma ilave
ettiğimiz ayni yardıma bakarsanız, bu konuda Bakanlığımızın bütçe görüşmeleri
sırasında yaptığı açıklamalara bakarsanız göreceksiniz ki bu söyledikleriniz
hilafıhakikat bağlamında kalmaktadır; doğru tespitler ve doğru rakamlar
değildir. 
Şimdi,
sevgili arkadaşlar, 2002’de 17 spor kulübünün amatör faaliyetlerine 315 bin TL
ödenek ayrılmış. 2003’ü geçiyorum, 2009’u veriyorum; 913 kulübe 2 milyon 745
bin TL -tamamını vermiyorum- 2015’te efendim, 734 spor kulübüne 26 milyon 799
bin 500 TL ödeme yapılmış. Yekûnuna gelince, 2002’den beri toplam 9.766 amatör
spor kulübüne 143 milyon 904 bin 037 TL ödenek ayrılmış. 2002 yılında 6.035
olan spor kulübü sayısı 2016 yılı itibarıyla 14.039 olmuştur. Rakamlar ortada.
Mukayeseyi, ben, sevgili konuşmacı arkadaşlarıma bırakıyorum.
Sevgili
dostlar, spor sosyolojisini ve psikolojisini konuşmadan önce, ünlü düşünür
Muhammed Esed’in, Roje Garodi’nin, Halil Cibran’ın ve dünyaca ünlü filozofumuz
Muhammed İkbal’in “Doğu ve Batı toplumları arasında en ayırt edici özellik
nedir?” sorusuna verdikleri çok önemli bir cevap var, “Batı eğitiminde,
öğretiminde, sporunda ve hayata dair bütün alanlarında bireylerine nasıl düşüneceklerini
ve nasıl öğreneceklerini öğretir ama Doğu toplumlarının esasen çıkmazları
bireylerine eğitim-öğretimde, sporda, hayata dair bütün alanlarda ne
öğreneceklerini ve ne düşüneceklerini öğütlerler ve bu yöntem üzerinde bu
işlerini görürler.” demektedirler. Basitçe kurduğum bu iki tespit arasında
dünyalar kadar fark vardır sevgili arkadaşlar. 
Sevgili
dostlar, spor -çok dikkat edin- hiçbir inancın, hiçbir sosyal birlikteliğin,
hiçbir toplumsal yapının aynı anda bu kadar farklı gruplara aynı duyguları yaşatan,
bu kadar toplumsal farklılıkları aynı anda oturup kaldıran, birbirlerini hiç
tanımayan insanları aynı anda bir araya getiren çok önemli bir sosyoloji ve
psikolojidir. Bunun üzerinden hareketle ülkemizdeki birliği, bütünlüğü,
değerlerimize bağlı, tarih bilinciyle, coğrafya bilinciyle ve gelecek
muhayyilesiyle, tasavvuruyla gençlerimizi, dünyada gençlerin düştüğü
tuzaklardan kurtarma imkânına sahibiz, bunu asla küçümsememek gerekir.
Sevgili
dostlar, biz çok zengin bir ülkeyiz, büyük bir hazinemiz var: Gençlerimiz.
Dünya artık mülteci kabul ediyor. Gelişmiş ülkelerde nüfus bitiyor. Bu gidişle
insanlığın sonu gelmek üzere. 
(Mikrofon
otomatik cihaz tarafından kapatıldı)
İSMET
UÇMA (Devamla) - Sayın Cumhurbaşkanımız “3 çocuk” dediğinde bunu algılayamayan
belli grupların bunu bazen alay konusu etmelerini gerçekten “…”(x)
olmalarını, “…”(x) olmalarını gerçekten anlamak mümkün değil. 
Gençlerimize,
spor kulüplerimize, sporcularımıza, milletimize esenlikler diliyorum. Hepinize
saygı, sevgi ve mutluluklarımı arz ediyorum. Çok teşekkür ediyorum. (AK PARTİ
sıralarından alkışlar) 
BAŞKAN
– Teşekkür ederim Sayın Uçma.
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Sayın konuşmacı konuşması sırasında “2002’den önce hiç iyi
bir şey yapılmadı, yapıldıysa söylesinler, özür dileyeyim.” türünden açık
sataşmada bulunmuştur. Çünkü kendinden önceki konuşmacı Sayın Saffet
Sancaklı’dır Milliyetçi Hareket Partisi adına ve 2002 yılından evvel de Hükûmet
ortağı Milliyetçi Hareket Partisidir. Sataşmadan dolayı söz istirham ediyorum.
BAŞKAN
– Sayın Akçay, şimdi Sayın Uçma şöyle söyledi, not aldım hatta: “2002’den önce
şu alanda işlerin daha iyi olduğu bana söylenir ise ben özür dilemeye hazırım.”
anlamında bir değerlendirme yaptı yani bir iddia ortaya koyuyor. “Bizim
hükûmetlerimiz döneminde yani Adalet ve Kalkınma Partisi hükûmetleri döneminde
her alanda Türkiye iyiye gitmiştir.” şeklinde bir iddiada bulunuyor, bir siyasi
değerlendirme. Bu, Sayın Uçma’nın veya mensubu olduğu siyasi parti grubunun görüşüdür.
“2002’den önce” diyerek çok geniş bir tarihi zikrediyor. Yani bundan dolayı
bir siyasi parti grubuna bir sataşma gerekçesi ben bulamadım doğrusu Sayın
Akçay.
ERKAN
AKÇAY (Manisa) – Sayın Başkan…
BAŞKAN
– Yani şöyle deseydi anlayabilirdim: “Biz Hükûmete geldiğimizde enkaz
devraldık.” gibi o dönemi eğer açıktan hedef alan bir şey olsaydı anlayabilirim
ama burada bir geniş çerçevede, uygun bir üslupla yapılan bir eleştiriyi bir
sataşma olarak değerlendirirsek ağır olur Sayın Akçay.
ERKAN
AKÇAY (Manisa) – Sayın Başkan, gerçekten yorumunuzla -biraz zorlama bir
yorum oldu- ve yorumlarken iki dakika geçti zaten. Yani bunu şimdiye kadar izah
edebilirdik. Takdir ederseniz kürsüden, etmezseniz de yerimizden Sayın Saffet
Sancaklı…
BAŞKAN
– Yerinizden, mikrofonunu açıyorum, Sayın Sancaklı herhâlde konuşacak.
Buyurunuz
Sayın Sancaklı.
MAHMUT
TOĞRUL (Gaziantep) – Başkan, bizim de grup olarak talebimiz var.
V.- AÇIKLAMALAR (Devam)
29.- Kocaeli Milletvekili Saffet
Sancaklı’nın, İstanbul Milletvekili İsmet Uçma’nın CHP grup önerisi üzerinde
yaptığı konuşmasındaki bazı ifadelerine ilişkin açıklaması
SAFFET
SANCAKLI (Kocaeli) – Sayın Başkan, konuşmacı arkadaşımız “2002’den önce eğer
bir tane doğru bir şey varsa bizden daha iyi yapılan, söyleyin, ben de özür
dileyeceğim kürsüden.” dedi. En son, güncel olduğu için söylüyorum, popüler bir
şey olduğu için: 2000 senesinde Galatasaray Futbol Takımı UEFA Kupası’nı aldı,
arkasından Avrupa’nın en büyük kupası Süper Kupa’yı aldı, ardından da 2002
senesinde Türkiye Futbol Millî Takımı dünya 3’üncüsü oldu. 2002 senesinde dünya
3’üncüsü olan Türkiye Futbol Takımı, 2015 senesinde UEFA sıralamasında 53’üncü
sıraya kadar düştü. Şimdi, o dönemde de hatırlarsanız, Milliyetçi Hareket
Partisi iktidar ortağıydı ama hiçbir zaman biz çıkıp da “Bizim sayemizde oldu.”
demedik çünkü iktidar olanlar hizmet etmek zorundadır. Başarıları da tabii ki
sahipleneceksiniz ama başarısızlık olduğu zaman da lütfen bunu da kabul edin. 
Bir
de 317 AKP milletvekilinin içerisinden…
(Mikrofon
otomatik cihaz tarafından kapatıldı) 
BAŞKAN
– Teşekkür ederim Sayın Sancaklı.
SAFFET
SANCAKLI (Kocaeli) – Bitiriyorum efendim.
BAŞKAN
– Bir dakika, Sayın Sancaklı.
SAFFET
SANCAKLI (Kocaeli) – Bitiriyorum.
317
AKP milletvekilinden, on dakikalık sporla ilgili konuşmanın dokuz buçuk
dakikasında ırkçılıktan ve başka bir şeyden bahseden bir arkadaşımız konuştu.
Onun için de bunu da anlamış değilim. 
HAKAN
ÇAVUŞOĞLU (Bursa) – Tüzük gereği Sayın Sancaklı. 3 grup konuşuyor, bir tek grup
cevap veriyor aynı dakikada, ondan kaynaklanıyor.
SAFFET
SANCAKLI (Kocaeli) – Lütfen, bunu da aranızdan sporla ilgili bilgili arkadaşlar
çıkıp konuşursa, biz de Hükûmet adına konuşan arkadaşları…
HAKAN
ÇAVUŞOĞLU (Bursa) – Tüzük’ten kaynaklanıyor Sayın Sancaklı. 3 grup konuşuyor,
3’üne de on dakikada cevap vermek zorunda kalıyor, ne yapsın?
ERKAN
AKÇAY (Manisa) – Osman Bey var ya!
BAŞKAN
– Sayın milletvekilleri, lütfen efendim…
SAFFET
SANCAKLI (Kocaeli) – Bizim de Hükûmetin yaptığı icraatlar konusunda bilgiye
ihtiyacımız var, gerçek bilgiye. O yüzdendir, konuşacak olan arkadaşlar bu
konuda bilgili olursa biz de bilgilenmiş oluruz, eleştiri yaparken daha
dikkatli oluruz ve beyefendinin de özür dilemesini bekliyorum kürsüden.
BAŞKAN
– Teşekkür ederim Sayın Sancaklı.
Sayın
Toğrul…
MAHMUT
TOĞRUL (Gaziantep) – Sayın Başkan, hatip cümlesine aynen şöyle başladı: “HDP
sözcüsüne şunu söylemek istiyorum: Biz bölgesel milliyetçiliği kaldırdık.”
demek suretiyle, sanki bizim partimiz bölgesel milliyetçilik yapıyormuş gibi
bir ithamda bulundu. Bu açık bir sataşmadır Sayın Başkanım.
HAKAN
ÇAVUŞOĞLU (Bursa) – Sayın Başkan, bu illiyet bağıyla gidersek Hazreti Âdem’e
gideriz, yani olmaz!
BAŞKAN
– Bir saniye, sayın milletvekilleri…
Sayın
Toğrul, ben şöyle dinledim ve not aldım: Doğru, “HDP sözcüsüne söylemek isterim
ki...” dedi, “Bölgesel milliyetçiliği kaldırdık.” dedi, ondan sonraki cümleleri
şöyleydi: “Türkiye’de Kürt sorunu yoktur, terör sorunu vardır. İlk defa PKK,
ırk temelli bir örgütlenme olmuştur.” şeklinde. Ben, doğrudan sizin grubunuzu
hedef alan bir sataşma görmedim. 
MAHMUT
TOĞRUL (Gaziantep) – Sayın Başkan, cümle eğer “HDP sözcüsüne şunu söylüyorum…”
diye başlarsa ve “Milliyetçiliği kaldırdık.” derse…
BAŞKAN
– Hayır, Sayın Toğrul, bu, aşırı bir hassasiyet yani…
MAHMUT
TOĞRUL (Gaziantep) – Ama Sayın Başkan… 
BAŞKAN
– Hayır, HDP sözcüsüne…
MAHMUT
TOĞRUL (Gaziantep) – …bu, bizim partimizi açık bir şekilde…
BAŞKAN
– Sayın Toğrul, “HDP sözcüsüne şunları söylerim ki…” diyerek…
MAHMUT
TOĞRUL (Gaziantep) – Sayın Başkan, doğru bir bilgi de vermedi.
BAŞKAN
– …cümleler kurar ise “Siz bunların aksini savunuyorsunuz.” anlamında, ben, bir
anlam çıkarmıyorum. 
MAHMUT
TOĞRUL (Gaziantep) – Nasıl ama? 
BAŞKAN
– Hayır.
MAHMUT
TOĞRUL (Gaziantep) – HDP sözcüsüne, peki, ne diye yanıt veriyor Sayın Başkanım?
BAŞKAN
– Sayın Toğrul, tutanakları getirtelim, bakalım; sizin dediğiniz anlama
gelebilecek bir ifade var ise size sataşma gerekçesiyle söz vereceğim. Ben öyle
bir anlam çıkarmadım ama belki dikkatimden kaçmış olabilir, bakacağım. 
MAHMUT
TOĞRUL (Gaziantep) – Sayın Başkan, bakın, hem böyle, bize sözlü sataştı hem de
halka yanlış bir bilgi verdi. 
BAŞKAN
– Bakacağım, değerlendireceğim.
MAHMUT
TOĞRUL (Gaziantep) – Eğer “HDP” demeseydi, “Bölgesel şeyleri kaldırdık.” demiş
olsaydı anlayacaktım. 
BAŞKAN
– Hayır, bakın, bir siyasi parti grubunun ismini anmak bir sataşma gerekçesi
değildir. 
MAHMUT
TOĞRUL (Gaziantep) – Sayın Başkan, arkasından gelen cümleyi neye bağlayacağız?
BAŞKAN
– Bir daha bakacağım Sayın Toğrul, eğer orada bir sataşma var ise gerçekten,
size o söz hakkını vereceğim. Tutanakları getirteceğim. 
MAHMUT
TOĞRUL (Gaziantep) – Peki. 
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 8/3/2016 tarihinde
Kocaeli Milletvekili Haydar Akar ve arkadaşları tarafından, amatör spor
kulüplerinin sorunlarının araştırılması ve çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ENGİN
ALTAY (İstanbul) – Yoklama istiyoruz. 
BAŞKAN
– Bir yoklama talebi vardır. 
Yoklama
işlemini gerçekleştirmek için, yoklama talebinde bulunan sayın
milletvekillerini ismen tespit edeceğim:
Sayın
Altay, Sayın Bektaşoğlu, Sayın Havutça, Sayın Gürer, Sayın Tümer, Sayın Emir,
Sayın Engin, Sayın Kök, Sayın Çamak, Sayın Özdemir, Sayın Akaydın, Sayın
Yıldız, Sayın Akyıldız, Sayın Yalım, Sayın Tüm, Sayın Bozkurt, Sayın Balbay,
Sayın Tamaylıgil, Sayın Sarıhan, Sayın Ekici.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 8/3/2016 tarihinde
Kocaeli Milletvekili Haydar Akar ve arkadaşları tarafından, amatör spor
kulüplerinin sorunlarının araştırılması ve çözüm önerilerinin belirlenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 4 Mayıs 2016 Çarşamba
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Cumhuriyet Halk Partisi Grubu önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Birleşime
beş dakika ara veriyorum.
Kapanma Saati: 17.41
DÖRDÜNCÜ OTURUM
Açılma Saati: 17.51
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 85’inci Birleşiminin Dördüncü
Oturumunu açıyorum.
Bir önceki
oturumda Sayın Toğrul’un sataşma gerekçesiyle söz talebi vardı. Kendisine,
tutanakları getirteceğimi, tutanaklara bakacağımı ve sataşma gerekçesi varsa
söz vereceğimi ifade etmiştim. Ben Sayın Uçma’nın “HDP Grubuna şunu söylemek
isterim ki…” diyerek başladığı cümlenin doğrudan bir sataşma olmadığını ifade
etmiştim. Ancak Sayın Uçma’nın ondan önce söylemiş olduğu bir cümle var, onu
okumak isterim: “HDP sözcümüzün atıf yaptığı hususlarla ilgili mümkün olduğunca
bir rahmet diliyle cevap vermek istiyorum.” Bu cümlesiyle başlayan konuşması
sonrasında söyledikleri doğal olarak HDP Grubuna yönelik olduğu için Sayın
Toğrul size söz veriyorum.
MAHMUT TOĞRUL
(Gaziantep) – İmam Bey konuşacak Sayın Başkanım. 
BAŞKAN
– Sayın Taşçıer, buyurunuz.
Lütfen
cevap hakkınızı kullanırken yeni bir sataşmaya meydan vermeyiniz. 
VIII.- SATAŞMALARA İLİŞKİN KONUŞMALAR
(Devam)
8.- Diyarbakır Milletvekili İmam
Taşçıer’in, İstanbul Milletvekili İsmet Uçma’nın CHP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
İMAM
TAŞÇIER (Diyarbakır) – Evet, sayın konuşmacı konuşmasını biraz da Kürt hakları
üzerine kurmaya çalıştı ve şunu da dedi: “AKP iktidarından önce gece Kürt,
gündüz Türk’tü yani okullarda konuşan.” Ben şu anda bu Mecliste de kendi ana
dilimi konuşamıyorum. Dünya İnsan Hakları günü dolayısıyla Kürtçe, kendi ana
dilimde yaptığım bir dakika, iki dakikalık konuşmanın tümü (x), (x) diye geçti
tutanaklarda. Türkiye’de 20 milyon Kürt yaşıyor, ana dilleriyle eğitimlerini
alamıyorlar. Hiçbir eğitim hakları yok; ilkokuldan üniversiteye kadar ana dil
eğitim hakları olması gerekirken, Kürtçenin ikinci resmî dil olması gerekirken
bunların hiçbiri yok.
Artı,
Kürt isyanlarından bahsetti. Evet, doğrudur, cumhuriyetten bu yana 29 tane Kürt
isyanı oldu. Onu kim söylüyordu? Onu, dönemin Cumhurbaşkanı Süleyman Demirel
söylüyor, Meclis tutanaklarında var. ilk Kürt isyanı olan Şeyh Said hareketi,
cumhuriyetin kuruluşunda ortaklaştığı Atatürk’ün ya da o zamanki cumhuriyetin ona
gerekli ayrıcalığı, muhtariyeti vermemesi üzerine başlamıştır. Bunu da tarih
kitaplarında ve tarihte çok rahat görebiliriz, bir.
İkincisi,
Amedspor’un bütün maçlarında ayrımcılık ve ırkçılık yapılmaktadır. Ve şu
denmektedir sahalarda, Amedspor bir Diyarbakır takımıdır: “Diyarbakır dışarı.”,
“Kürtler dışarı.”, “PKK dışarı.” diye sloganlar atılmaktadır. Yani her yerde bu
ırkçılığın boyutları günden güne fazlalaşmaktadır.
Artı,
bölgesel milliyetçilikten söz etti sayın hatip. Evet, doğrudur, milliyetçilik değil
ırkçılık yapılmaktadır. Ben Kürt olduğum için kendimi hiçbir yerde rahat
hissedemiyorum, baskılar Kürtler üzerinde var. Bunu teröre indirgemek
yanlıştır. Tüm 20 milyon Kürt şu anda sıkıntılıdır. 
Teşekkür
ediyorum. (HDP sıralarından alkışlar)
BAŞKAN
– Teşekkür ederim Sayın Taşçıer. 
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci
sırada yer alan Siyasi Etik Kanunu Teklifi ve Avrupa
Birliği Uyum Komisyonu ile Anayasa Komisyonu Raporları’nın görüşmelerine
başlayacağız.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Siyasi Etik Kanunu Teklifi (2/1000) ve
Avrupa Birliği Uyum Komisyonu ile Anayasa Komisyonu Raporları (S. Sayısı: 307)
BAŞKAN –
Komisyon? Yok.
Ertelenmiştir.
2’nci
sırada yer alan, İş
Kanunu ile Türkiye İş Kurumu Kanununda Değişiklik Yapılmasına Dair Kanun
Tasarısı ve Sağlık, Aile, Çalışma ve Sosyal İşler Komisyonu Raporu’nun görüşmelerine
başlayacağız.
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) (x)
BAŞKAN –
Komisyon? Yerinde.
Hükûmet?
Yerinde.
Komisyon
Raporu 170 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince, bu tasarı İç Tüzük'ün 91’inci maddesi
kapsamında görüşülecektir. Bu nedenle, tasarı tümü üzerindeki görüşmeler
tamamlanıp maddelerine geçilmesi kabul edildikten sonra bölümler hâlinde
görüşülecek ve bölümlerde yer alan maddeler ayrı ayrı oylanacaktır.
Şimdi
tasarının tümü üzerinde söz isteyen siyasi parti gruplarının isimlerini ve
sözcülerini okuyacağım.
ÇAĞLAR
DEMİREL (Diyarbakır) – Sayın Başkan, söz talebimiz vardı.
BAŞKAN –
Buyurunuz Sayın Demirel, mikrofonunuzu açıyorum.
V.- AÇIKLAMALAR (Devam)
30.- Diyarbakır Milletvekili Çağlar
Demirel’in, 170 sıra sayılı Kanun Tasarısı’nın görüşüleceğine dair kendilerine
herhangi bir bilgi verilmediğine ilişkin açıklaması
ÇAĞLAR DEMİREL
(Diyarbakır) – Sayın Başkan, daha önce de gündeme gelen 170 sıra sayılı Kanun
Tasarısı’na ilişkin ifade etmek istediğim şey şudur: Bugün bu tasarıyı biz
basından öğrendik ki Genel Kurula gelecek yani öyle bir etik var ki,
Parlamentoda, gruplar arasında bir paylaşım, ortaklaşma, hangi kanun
tasarısının Meclise geleceğine dair daha önceden bilgi alışverişi olan bir
Parlamentoda -belki biz kendi açımızdan söyleyebiliriz HDP Grubu olarak- ilk
kez böyle bir şeyle karşılaştık. Yani, bu, HDP Grubunun tasfiye sürecinin
şimdiden başladığının ilanıdır, biz böyle değerlendiriyoruz. Bu yasa, bizim
açımızdan, emekçiler açısından, işçiler açısından çok önemli bir yasadır. 
(Mikrofon otomatik
cihaz tarafından kapatıldı)
ÇAĞLAR DEMİREL
(Diyarbakır) – Aylardır gündemde olan bu yasanın apar topar, hiç bilgi vermeden
bugün buraya getirilmesi ve görüşülmesini kabul etmiyoruz ve bu yasanın derhâl
bugün görüşmeden çekilmesini talep ediyoruz.
BAŞKAN
– Teşekkür ederim Sayın Demirel. 
Gündem
uyarınca ben gündemi devam ettirmek zorundayım. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) (Devam)
BAŞKAN
– Şimdi siyasi parti gruplarının sözcülerini okuyorum: Milliyetçi Hareket Partisi Grubu
adına Fahrettin Oğuz Tor, Kahramanmaraş Milletvekili… 
Diğer siyasi parti gruplarının henüz sözcüleri
bildirilmiş değil. 
Şimdi
geldi.
Cumhuriyet
Halk Partisi Grubu adına Yakup Akkaya, İstanbul Milletvekili… 
Diğer
siyasi parti grupları da isim bildirdikçe sizlerin bilgisine sunacağım. 
Şimdi
ilk konuşma…
ERKAN
AKÇAY (Manisa) – Bildirdik Sayın Başkan, daha evvel bildirdik,
konuşmacılarımızı bildirdik. 
BAŞKAN
– Hayır, “Birinci olarak, Milliyetçi Hareket Partisi Grubu adına Fahrettin Oğuz
Tor.” dedim Sayın Akçay. 
ERKAN
AKÇAY (Manisa) – “Bildirdikçe” deyince ben acaba dedim…
BAŞKAN
– Hayır, hayır. 
Şahıslar
adına da Mahmut Kaçar, Şanlıurfa Milletvekili.
İlk
konuşmacı Milliyetçi Hareket Partisi Grubu adına Fahrettin Oğuz Tor,
Kahramanmaraş Milletvekili. 
Buyurunuz
Sayın Tor. (MHP sıralarından alkışlar) 
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; 170 sıra sayılı İş Kanunu ile İş Kurumu Kanununda Değişiklik
Yapılmasına Dair Kanun Tasarısı hakkında MHP Grubu adına söz almış bulunuyorum.
Bu vesileyle sizleri ve ekranları başında bizleri izleyen aziz milletimizi saygılarımla
selamlıyorum. 
Konuşmama
başlamadan önce belirtmek gerek ki terörden on gün içinde sadece
Kahramanmaraş’tan 4 askerimiz şehit düşmüştür. Dört gün içinde Türkiye
genelinde şehit düşen asker sayımız, güvenlik görevlisi sayımız 10’dur. Hepsine
Allah’tan rahmet diliyorum. Her zaman olduğu gibi, burada, inşallah son olur
diyorum. 
Değerli
milletvekilleri, 18’inci yüzyılın ikinci yarısında buhar makinesinin
bulunmasıyla başlayan Birinci Sanayi Devrimi’yle fabrika sanayisi kurulmuş,
yeni bir işçi sınıfı doğmuş ve işçi-işveren ilişkileri ortaya çıkmıştır. O
zamanlar liberalizmin etkisiyle çalışma ilişkilerine müdahale edilmemiş, bunun
neticesinde de işveren karşısında güçsüz kalan ve örgütsüz olan işçilerin,
ücret dâhil, çalışma şartları kötüleşmiştir. Bu dönem, emeğin sömürüldüğü,
çalışanın köleleştirildiği, insan hak ve hukukunun hiçe sayıldığı bir dönem
olarak hatırlanmaktadır. Yüzyıllarca Afrika’da, Asya’da, Amerika’da sömürülen
geniş halk kitleleri, bugün de başka bir şekilde sömürülmeye devam edilmekte,
sömürülmeye çalışılmaktadır. Birkaçı hariç, bugün, gelişmiş ülkelerin
zenginliklerini kurdukları sömürü düzeniyle elde ettikleri kuşkusuzdur. 
Zaman içinde sefaletin artmasıyla işçi-işveren
ilişkilerine mecburen müdahale etme gereği duyulmuştur. Bunun neticesinde de
işçi-işveren ilişkilerinde serbestlik dönemi kapanmış ve müdahaleli dönem
başlamıştır. Ülkeler çıkardıkları bireysel ve toplu iş yasalarıyla asgari ve
azami sınırlar koyarak işçiler korunmaya çalışılmış, örgütlenme ve toplu
pazarlık hakları sağlanmıştır.
İkinci Endüstri Devrimi’yle yeni teknolojilerin ortaya
çıkmasıyla, özellikle de bilgisayar ve mikroişlemcilerin ortaya çıkmasıyla
üretimin yeri ve şekli değişmiş, bu, çalışma ilişkilerini de etkilemiştir.
Günümüzde, kitlesel üretimin iş bölümü ve tam günlü istihdam şeklini benimseyen
üretim yapısının konjonktürel dalgalanmalara, ürün çeşitlemesine ve talep
değişikliğine cevap vermedikleri sıkıntılar, farklı üretim arayışlarına yol
açmıştır. Bu anlamda, esnek üretim anlayışı da bunlardan biri olarak karşımıza
çıkmıştır. Avrupa’da sınırlı alanlarda ve sendikaların muvafakatiyle
uygulanmaktadır. Esnek çalışma uygulamasıyla, tehlikeli, beğenilmeyen işlerde
sadece göçmenlerin çalıştığını, genel olarak yerli nüfusun çalıştırılamadığını
da belirtmek istiyorum. 
Değerli milletvekilleri, 64’üncü Hükûmet Eylem
Planı’nda 10 ve 11 numaralı eylemler esnek çalışma ve özel istihdam bürolarıyla
ilgilidir. Esnek çalışma ve özel istihdam bürolarına ilişkin 10 no.lu eylemde
çalışma hayatına güvenli esneklik sağlayacak düzenlemeler yapılacağı, eylemin
21 Aralık 2015 tarihinde başlayacağı, 21 Mart 2016 tarihinde bitirileceği, iş
gücü piyasalarına esneklik sağlayan çalışma biçimlerinin iş ve sosyal güvenlik
mevzuatına ekleneceği, söz konusu mevzuat düzenlemelerinde Avrupa Birliği
müktesebatı ve uygulamaların dikkate alınacağı, öncelikle mevcut esnek çalışma
sistemindeki sorunların giderileceği, sonrasında yine esnek çalışma
sistemlerinin geliştirileceği, bu kapsamda, kamu sektörü başta olmak üzere, söz
konusu çalışma biçimlerine yönelik, çeşitli kurumlarda pilot uygulamalar
gerçekleştirileceği belirtilmiştir.
11 no.lu eylem planında ise Avrupa Birliği norm ve
standartlarında özel istihdam bürolarının faaliyetlerinin, geçici iş ilişkisini
de içerecek şekilde genişletilmesi amacıyla mevzuat düzenlemelerinin
tamamlanacağı, bu kapsamda, gerek Üçlü Danışma Kurulunda gerekse diğer sosyal
diyalog mekanizmalarında konunun değerlendirilerek sonuçlandırılacağı
açıklanmıştır. Bunun sonucunda da tasarı önümüze gelmiştir.
Değerli milletvekilleri, tasarının özü, esnek çalışma
ve uzaktan çalışmadır. Bazı Avrupa ülkelerinde uygulanan uygulamayla, bazı
ülkelerde iş kazalarında önemli oranlarda artış olması nedeniyle, başta Almanya
olmak üzere Avusturya gibi ülkelerde bugün itibarıyla kaldırılması dahi
tartışılan esnek çalışma uygulaması, ülkemizde hangi ihtiyaçtan doğmuştur, izah
edilmesi gereken soru budur.
Bugün ülkemizde, ihtiyaç olduğunda, işveren, yevmiyeli
işçi çalıştırabiliyor mu? Çalıştırabiliyor. Kısmi süreli sözleşme yaparak işçiyi
çalıştırabiliyor mu? Evet. İşi taşerona verebiliyor mu? Verebiliyor. Yani
ihtiyaç olduğu zaman, işveren, birçok yoldan işini gördürebiliyor mu? Evet, hem
de çok kolay şekilde gördürebiliyor.
Bunca işsizlik varken, işsizliğin tavan yaptığı, on
binlerce üniversite mezununun boş gezdiği, bir yıl, iki yıl, üç yıl iş aradığı
hâlde iş bulamadığı için umutlarını yitiren yüz binlerce işsiz varken işverenin
işçi bulamadığını söyleyebilir miyiz? Asla söyleyemeyiz. O zaman, sıkıntı
nerede? O zaman, özel istihdam büroları hangi ihtiyaçtan doğmuştur? Özel
istihdam bürolarının nasıl doğduğunu daha sonra açıklayacağım ancak öncelikle
bir iki konuyu açıklamakta fayda görüyorum.
Değerli
milletvekilleri, birkaç gün önce ziyaretime gelen bir arkadaşımın yaşadığı bir
olayı burada paylaşmak istiyorum. Bunun gibi olayları hepimiz, her gün,
sıklıkla yaşıyoruz. Arkadaşım, birkaç gün önce, havanın da yağışlı olması
nedeniyle, Beysukent’ten, yolda bekleyen üç bayanı alarak Kızılay’a getirir;
arabada bayanlardan birinin makine mühendisi, diğerinin Fransızca öğretmeni,
bir diğerinin de sosyolog olduğunu ve kreşte çocuk bakım işlerinde çalıştığını
öğrenir. Bugün binlerce mühendisin boş gezdiği, öğretmenin atama beklediği,
binlerce beyaz yakalının işsiz olduğunu bilmeyen yoktur. Bu sebeple ben bugün
ülkemizin acil ve önemli problemi esnek çalışma değildir diyorum. 
Değerli
milletvekilleri, enerjimizi faydasız işlerle uğraşarak geçirmeyelim.
Türkiye’nin önemli problemleri vardır. Bugün Türkiye’nin en önemli problemi
bölücü terördür; en önemli diğer bir problemi kayıt dışı istihdamdır,
işsizliktir, geçim sıkıntısıdır, hırsızlıktır, yolsuzluktur, israftır,
tembelliktir, işin ehline verilmemesidir, adaletle hükmedilmemesidir. İşi olan
da işi olmayan da ciddi sıkıntılar içerisindedir. Tüm Türkiye huzursuzdur.
Türkiye’nin her zamankinden daha fazla huzura ve sükûnete ihtiyacı vardır. 
Bakınız,
getirilen tasarı, bir ihtiyaçtan doğmamıştır diyorum; çalışma barışını
zedeleyecek mahiyettedir, zamanlaması uygun değildir; çalışma barışını bozacak,
husumeti ve huzursuzluğu artıracak, yeni huzursuzluklar yaratacak mahiyettedir.
Yukarıda da kısaca izah ettiğim gibi, getirilen tasarı bir ihtiyaçtan da
doğmamıştır. Özel istihdam büroları ve esnek çalışmanın kaynağı yani tasarının
kaynağı, Çalışma Bakanlığınca hazırlanmış ve Şubat 2012’de kamuoyuna açıklanmış
olan Ulusal İstihdam Stratejisi’dir. Ulusal İstihdam Stratejisi’nin dört ayağı
vardır, bunlar: Bir, eğitim ve istihdam ilişkilerinin güçlendirilmesi; iki, iş
gücü piyasasının esnekleştirilmesi; üç, kadınlar, gençler ve dezavantajlı
grupların istihdamının artırılması; dört, istihdam-sosyal koruma ilişkisinin
güçlendirilmesi. Ulusal İstihdam Stratejisi’nin en önemli hedefi iş gücü
piyasasının esnekleştirilmesidir. Bu çerçevede, belirli süreli hizmet sözleşmeleri
yaygınlık kazanacak, özel istihdam bürosu aracılığıyla işçi kiralanmasına izin
verilecek, kıdem tazminatı fona dönüşecektir. Bunların sonunda da işçinin
ücret, fazla mesai, ihbar tazminatı, kıdem tazminatı, izin parası, işsizlik
parası, sağlık sigortası primi gibi bireysel, sendika üyeliği ve toplu iş
sözleşmesi gibi kolektif hakları geriye gidecektir, gerçek budur. Bunlar işçiyi
mutlu edecek hususlar değildir. 
Ulusal
İstihdam Stratejisi’nin bir başka hedefi kadınlar, gençler ve dezavantajlı
grupların istihdamının artırılmasıdır. Evet, kadınların, gençlerin ve
dezavantajlı grupların istihdamını artıralım, hiç itirazım yok. Türkiye’de
mevcut durum itibarıyla bunca işsiz varken bay-bayan yeni işçiye ihtiyaç var
mıdır? Siz milyonlarca insana iş buldunuz da yeni çalışanlar mı arıyorsunuz? Şu
an en önemli göreviniz eşleri dul, çocukları, gençleri yetim bırakmamak
olmalıdır. Kısa sürede şehit sayısı 500’e yaklaşmıştır. Bugün bölücü teröre
verdiğimiz şehit sayısı neredeyse Kıbrıs Barış Harekâtı’nda verdiğimiz 498
şehit sayısına eşit hâle gelmiştir. Bu sebeple, enerjimizi başka noktalara
yönlendirmeyelim. Esnek çalışma bugünün konusu olmamalıdır diyorum.
Vatandaşımızın beklentisi de budur. Vatandaşın beklentisi teröre bir an önce
son verilmesidir. Bakınız, esnek çalışma sonucunda işçi ayağa düşer, ülkemiz
ucuz işçilik cenneti olur. Hele de dil bilmeyen milyonlarca göçmen nüfusun
yaşadığı ülkemizde işçinin aç kalması dahi konuşulur hâle gelecektir. 
Değerli
milletvekilleri, iş gücü piyasasını esnekleştirebilirsiniz, gençlerin,
kadınların istihdamını artıracağını iddia edebilirsiniz, anladım da
çalışanların durumu ne olacak? Ülkemizin birinci ve acil olarak yapması
gereken, el birliğiyle kayıt dışı istihdamın azaltılmasıdır. Esneklikle,
uzaktan çalışmayla uğraşacağımıza, gelin, kayıt dışı istihdamı el ele vererek
yok etmek için ne gerekiyorsa yapalım diyorum. Yasa çıkarılacaksa çıkaralım,
MHP olarak tam desteğiz. Zira, kayıt dışı istihdam acıdır, zulümdür. 
Bakınız, bizzat yaşadığım başka bir olayı burada
anlatmak istiyorum: Kamu görevim sırasında, büyük bir sanayi kentimizde yerel
denetim görevi sırasında iki katlı bayan konfeksiyon mağazasına denetime
gittik. Çalışanların tamamı bayandı, bayan olması sebebiyle ben zemin katta
kaldım, birlikte görev yaptığım 3 bayan arkadaş üst kata çıktılar, beraberinde
4-5 bayanla döndüler. Bayanların üst katta saklandığını öğrendim. Aylık prim
hizmet belgeleri üzerinde yaptığım incelemede 5’inin de sigortalı olmadığını
tespit ettik. Saklanma sebepleri sigortasız oluşlarıdır. Sigortalı çalışmayı
kim istemez ama maalesef bu insanlar istemeye istemeye de olsa saklanmak
zorunda kalmışlardır. Saklanmasalar ne olurdu veya şikâyet etseler ne olurdu?
Ne olacağı gayet açıktır: Maaşa zam, işe son! Yıllarca çalıştığı hâlde 900
günü, 1.800 günü dolduramadığı için eşine aylık bağlanamayan yüzlerce eş
vardır; üç beş günle ölüm aylığı bağlanamayanlar vardır kayıt dışı istihdam
nedeniyle.
Değerli milletvekilleri, konuyla doğrudan ilgili olması
bakımından bir hususun daha altını çizerek söylemek istiyorum: Ülkemizde iş
kanunlarının çok katı olduğu, mahkemelerin hep işçinin yanında olduğu iddiası.
Bakınız, ben iyi ki katı diyorum, her şeye rağmen iyi ki böyle diyorum; böyle
olmasa, emin olun, Türkiye’de kurumsallaşmış işletmeler ve vicdanlı işverenleri
ayırıyorum, bunların dışında işçi hakkı çok geridedir, ücret dışında da bir
hakkı yoktur maalesef. Bu tür yerlerde ne çalışma sürelerinden ne fazla
mesaiden ne ihbar ne kıdem tazminatından ne hafta sonu ne de bayram tatilinden
bahsedebilirsiniz. Bakanlık uygulamaları da maalesef son yıllarda hep geriye
gitmiştir. Bugün Türkiye’de yargı, işçinin yegâne güvencesi hâline gelmiştir.
Değerli
milletvekilleri, bakınız, sadece bir işletmede 5 bayandan alınacak prim ve
vergi en az 2 sigortalının maaşıdır. 5 bayanın sağlık güvencesi yoktur.
Oturmaları için sandalye bile konulmadığını gördük. 5 bayanın da bu durumda
emekli olma şansları yok denecek kadar azdır. İhbar tazminatından, kıdem
tazminatından, izinden, işsizlik parasından, bunlardan bihaberdirler, emin olun
bunların adlarını dahi bilmediklerini öğrendim. Maruz kaldıkları durumun insan
haklarıyla, insan onuruyla hiçbir alakası yoktur. Bakınız, bu mağaza sahibinin
bundan başka 2 konfeksiyon mağazası daha olduğunu öğrendik. Bir tarafta, şehrin
göbeğinde sigortasız çalıştırılan garip, ürkek, korkak, sigortasız ve
gayrisıhhi şartlarda da olsa evine ekmek götürmek derdinde olan kardeşlerimiz;
diğer tarafta, 3 mağaza sahibi, zevk, sefa içinde hayat süren, devletin hiçbir
şey yapamadığı, kul hakkı yiyen aymazlar. 
Değerli
milletvekilleri, aynı zamanda başka bir arkadaşımız da bu sırada büyük bir
fason üretim yapan atölyeye gittiğinde çok sayıda sigortasız olması nedeniyle
denetime müsaade etmediler ve arkadaşımız maalesef darbedilmek durumunda kaldı.

Merdiven
altı dediğimiz üretim yerlerinde çalışanların çoğu kayıt dışıdır, ne vergi
verirler ne de prim öderler. Burada söyleyelim: Atölye denen birçok yerde doğru
dürüst ayrı bir bay-bayan tuvaleti bile olmadığını gördük. Acı gerçek budur.
Mevcutları ıslah etmek, kayıt altına almak devlet olmanın bir gereğidir
diyorum. 
Burada
samimi olarak kayıt dışını önlemek istiyorsanız bir önerim var Sayın Bakanım.
Çalışana kendisini bildirme mecburiyeti getirelim. Çalışana kendisini bildirme
mecburiyeti getirdiğimiz zaman, kayıt dışıyla hiç emek de vermeden çok ciddi
şekilde mücadele edeceğimizi söylüyorum buradan. 
Burada,
kayıt dışını -istatistikleri de takip ediyoruz- şu kadar gerilettik, bu kadar
gerilettik beyanlarının da toplumda fazla bir inandırıcılığı, karşılığı
olmadığını da söylemek istiyorum. 
Bu
sebeplerle, kadın, genç istihdamını tabii ki artıralım ancak mevcut
çalışanların, emekçilerin, alın teri dökenlerin anayasal, bireysel ve kolektif
haklarını, sosyal haklarını da temin etmekten geri durmayalım diyorum. 
Değerli
milletvekilleri, özet olarak söylemek istediğim şudur: Çok sayıda çalışanın
kişisel, kolektif, yasal haklarını temin etmeden, kayıt dışılığı önlemeden
enerjimizi başka alanlarda tüketmeyelim; bunca problem varken yeni problemler,
huzursuzluklar yaratmayalım diyorum. Avrupa’da şöyle, Avrupa’da böyle, Avrupa
müktesebatı, falan, filan. Neyimiz Avrupalı ki bu Avrupalı olsun diyorum. Her
iş bitti de sadece esnek çalışma mı kaldı diyorum. Avrupa’da kaçak sigortalı
olabilir mi? Fiilî ücret ile bildirilen ücret ayrı olabilir mi? Yani ikili
kayıt düzeni söz konusu olabilir mi? İşçinin, iznini, fazla mesaisini, bayram
tatilini, yıllık iznini iç edebilir mi? İşçi on-on iki saat çalıştırılabilir
mi? Hele de ücretsiz on-on iki saat çalıştırılabilir mi? Daha birçok husus. En
son örneği Asil Nadir örneğidir, ortadadır. 
Değerli milletvekilleri, Ulusal İstihdam Stratejisi’nin
kaynağı nedir? Ulusal İstihdam Stratejisi’nin kaynağı uluslararası
kuruluşlardır. Ulusal İstihdam Stratejisi ulusal değil, fikir babası küresel
kuruluşlardır. Kısaca, moda deyimiyle, “yerli ve millî” değildir.
Bakınız,
IMF’nin 4’üncü Gözden Geçirme Raporu’nda “Direktörler, artan bir esneklik
getiren ve emek piyasasında kimi yapısal sorunlara hitap eden kapsamlı istihdam
stratejisi hazırlıklarını memnuniyetle karşılamıştır.” denilmektedir. Dünya
Bankasının 2008 tarihli raporunda Türkiye’nin açık ekonomik ortamda esas
politika olarak sıkı iş güvencesi kurallarını esnekleştirmesi ve istihdamın
korunmasından vazgeçmesi önerilmiş, iş piyasalarının esneklik derecesinin
artırılması, sözleşmesiz geçici işçi çalıştırılması gibi unsurların hepsinin
birlikte uygulanması gerektiği belirtilmiştir. OECD'nin 2006 Türkiye İnceleme
Raporu’nda “Türkiye'de kıdem tazminatı kaldırılarak işsizlik sigortası ön plana
çıkarılmalıdır.” önerisi yer almıştır. İşte, bu sebeple söz konusu tasarının
millî, orijinal ve yerli olmadığını söylüyorum.
Ulusal
İstihdam Stratejisi’nin güvenceli esneklik faslında “İşçiye gelir ve istihdam
güvencesinin sağlanması firmanın rekabet gücünün korunmasına bağlıdır.”
denilmektedir. Buradan da bu suretle firmanın rekabet gücünün korunmasının
amaçlandığı aşikârdır. Tasarının genel gerekçesinin başlangıcında ise güvenceli
esneklik, iş gücü piyasasında esneklik ve güvencenin bir arada sağlanabileceği
öngörülmektedir; “Güvenceli esneklikle bir yandan iş gücü piyasasının
esnekleştirilmesiyle işletmelerin rekabet gücünün ve değişen koşullara uyum
yeteneğinin artırılması hedeflenirken, bir yandan da iş gücü piyasasında yer
alan kişilerin istihdam ve gelir güvencesinin sağlanması hedeflenmektedir.”
ifadesi yer almıştır.
Burada
akla gelen ilk soru, öncelik işletmelerin mi olacaktır, yoksa işçinin mi
olacaktır? Zira, işçiye gelir ve istihdam güvencesi ancak firmanın rekabet gücü
elverirse geçerli olacaktır. Gelir ve istihdam, işverenin rekabet gücüne
endekslenmiştir. Mevcut durumda ise iş güvenliğinin işverenin iki dudağının
arasında olduğu bir ortamda işçinin fazla mesai, çalışma süreleri, yıllık izin,
bayram izni, İhbar tazminatı, kıdem tazminatı gibi haklarının bile tam
manasıyla temin edilemediği bir ortamda söz konusu esnek çalışma modeliyle
işçinin söz konusu haklarının değil temin edilmesi, korunması bile mümkün
olamayacaktır; kısacası, bireysel işçi hakları bile geriye gidecektir. Strateji
Belgesi’nde iş gücü piyasasının yapısal sorunları olarak, yüksek tarımsal
istihdamda yüksek çözülme yaşanmaktadır, iş gücü niteliği düşüktür, iş gücü
piyasası katıdır, iş gücü maliyeti yüksektir. Belgeye göre, yüksek tarımsal
istihdamda yüksek çözülme demek köyden şehre göç ve işsizlik demektir, böyle
olunca da şehirler ucuz iş gücü deposu olmuş, iş gücü maliyeti zaten
azalmıştır. Esnek model işsizliğin çözümüne hiçbir katkı sağlamayacaktır.
Belgede aynen yer aldığı üzere, Türkiye ekonomisi 2002-2007 döneminde yüksek
oranlı ve sürekli bir büyümeye, iş gücü piyasasında istihdamı artırmaya yönelik
müdahalelere rağmen istihdamını beklenen ölçüde artıramamış, 2007 sonrasında
ekonomik verilerin daha iyi olmadığı göz önüne alındığında istihdamın artması,
hele hele de esnek modelle istihdamın artırılması, işsizliğin azaltılması
mümkün olamayacaktır.
Bu
arada, Meclisten geçen torba yasayla SGK’ya 2.600 denetmen kadrosunun ihdas
edilmesinin de olumlu bir adım olduğunu ifade etmek istiyorum ancak
denetmenlerin özlük haklarının da yeniden ele alınması gerektiğini söylüyor,
yüce Meclisi saygıyla selamlıyorum. (MHP sıralarından alkışlar) 
BAŞKAN
– Teşekkür ederim Sayın Tor.
Tasarının
tümü üzerinde ikinci konuşmacı Cumhuriyet Halk Partisi Grubu adına Yakup
Akkaya, İstanbul Milletvekili.
Buyurunuz
Sayın Akkaya. (CHP sıralarından alkışlar) 
CHP
GRUBU ADINA YAKUP AKKAYA (İstanbul) – Sayın Başkan, Sayın Bakan, Çalışma
Bakanlığının değerli bürokratları, sayın milletvekilleri; öncelikle, hepinizi
sevgi, saygıyla selamlıyorum.
170
sıra sayılı İş Kanunu ile Türkiye İş Kurumu Kanununda Değişiklik Yapılmasına
Dair Kanun Tasarısı’nın geneline dair Cumhuriyet Halk Partisi adına söz almış
bulunuyorum.
Değerli
milletvekilleri, çalışma hayatını kökten değiştirmeyi hedefleyen, çalışma
hayatını bize göre kaosa sürükleyecek, çalışma barışını muhtemelen bozacak yeni
bir kanun tasarısıyla karşı karşıyayız. Kanunlar ne için düzenlenir? Tabii ki
sosyal bir ihtiyaca cevap vermek için kanunlar düzenlenir. Peki, temelde iş
kanunları ne için yapılır? Elbette, çalışma hayatında istismarları önlemek; art
niyetli işverenler karşısında, asgari düzenlemelerle, çalışanların haklarını ve
hukuklarını korumak için yapılır. Peki, getirilmek istenen düzenleme sosyal bir
ihtiyaca cevap veriyor mu? Bu kanun tasarısında sosyal taraflar dediğimiz
sendikaların, meslek odalarının mutabakatı sağlanmış mıdır? Hayır,
sağlanmamıştır. Bu tespiti biz gözlemledik ve önerimiz üzerine TÜRK-İŞ, HAK-İŞ,
DİSK, TÜSİAD, MÜSİAD, Türk Tabipleri Birliği, Türkiye Barolar Birliğinin
görüşlerini komisyonlarda dinledik. Ayrıca, saydığım bu kuruluşlar yazılı
olarak da düşüncelerini komisyonlarda ifade ettiler. Söz alan sendika ve STK
temsilcileri bu tasarının ülkemizin çalışma hayatına fayda getirmeyeceğini,
çalışma barışını ve toplumsal barışı bozacağını anlattılar. Komisyondaki sayın
AKP’li üyeler de Sayın Bakan da bu konuşmalara şahit oldu.
Değerli
milletvekilleri, bu düzenlemede toplumsal mutabakat yoktur. Şayet olsaydı, 24
Şubatta Komisyonda kabul edilen tasarı çoktan kanunlaşmıştı. 1 Mayıstan önce bu
tasarının Meclis Genel Kuruluna getirilmemesi, bence AKP’nin ince bir
düşüncesi. AKP Hükûmeti 1 Mayıs alanlarında toplumsal tepkinin artacağı
endişesiyle 1 Mayıstan önce getirmedi; 1 Mayıs geçti, şimdi burada Meclisin
huzuruna getiriyorlar.
Değerli
milletvekilleri, üzülerek söylüyorum ki AKP Hükûmetlerinin çalışma hayatına,
toplumsal barışa, iş barışına verebileceği bir şey olmadığı, aksine kaos
yaratmak üzere kurulu bir siyaset anlayışı olduğu var. Bu işi ya bilerek
yapıyorlar ya bilmeyerek yapıyorlar.
Size
ilginç bir örnek vereceğim. Yalnız, vereceğim örnekte ismi geçen konfederasyon
başkanının bir hatası yok. Çünkü, o sadece davete icabet etmiş. Bakın,
önümüzdeki hafta yani 8 ile 11 Mayıs tarihleri arası Uluslararası İş Sağlığı ve
İş Güvenliği Haftası. Dolayısıyla, haftaya İstanbul’da bununla ilgili olarak
Çalışma Bakanlığı bir konferans düzenliyor. Bu konferansta uluslararası
kuruluşların çok değerli temsilcileri de var. Kapanış konuşmasını, sendikalar
adına, MEMUR-SEN Genel Başkanı yapıyor. Şimdi, Sayın Cumhurbaşkanı konuşuyor,
Sayın Başbakan konuşuyor, Sayın Çalışma Bakanı konuşuyor, açılışta Sayın
TÜRK-İŞ Başkanı konuşuyor ve kapanışta MEMUR-SEN Genel Başkanı konuşuyor. Başta
da söylediğim gibi, sorun MEMUR-SEN Genel Başkanının bu İş Sağlığı ve Güvenliği
Haftası’nda konuşması değil, onu eleştirmiyorum çünkü o davet edilmiştir, büyük
bir konfederasyonun Genel Başkanıdır, elbette ki gelip orada konuşacaktır ama
buradaki sorun: On dört yılda 17 bin işçinin iş cinayetlerinde katledildiği bir
Türkiye’de hizmet sektöründe örgütlü Memur Sendikasının Genel Başkanının orada
konuşması çalışma hayatına nasıl bakıldığının da ayrıca bir göstergesidir, buna
işaret etmek için konuştum. Değerli milletvekilleri, bu yüzden bu anlayış
çalışma barışını sağlayamaz; işte, bu anlayış işçilerin sorunlarını çözemez;
işte, bu anlayış asla toplumsal barışı çözemez.
Değerli
milletvekilleri, gömleğin düğmesini ters iliklemeye başladığımız zaman
düşeceğimiz durumu hepimiz biliyoruz. Onun için, bu tasarı emeğin bir mal gibi
alınıp satılmasını yasal hâle getiren bir düzenlemedir; bu tasarı Anayasa’nın
5, 48, 49 ve 55’inci maddelerine aykırıdır; bu tasarı 4857 sayılı İş Kanunu’nun
2, 5, 7, 11, 12, 15, 17, 18, 19, 20, 21, 29’uncu maddeleriyle, kısıtlı da olsa,
işçinin iş akdini feshe karşı koruyan haklarını ortadan kaldırmaktadır; bu
tasarı çalışma yaşamının dengelerini bozacaktır; bu tasarı işçi simsarlığına
yol açacaktır; bu tasarı işçinin sömürülmesine yol açacaktır; bu tasarıda
işçiler istismar edilecektir; bu tasarı sendikal örgütlenmeyi engelleyecektir;
bu tasarıda grev hakkının kullanımı engellenecektir; bu tasarıda iş güvencesi
ortadan kalkacaktır; bu tasarıda “iş yeri” kavramı ortadan kalkacaktır; bu
tasarıda emek meta hâline getirilecektir.
Değerli
milletvekilleri, iş sadece gelir getiren bir uğraş değildir, iş aynı zamanda
bireyin topluma aidiyetini sağlayan temel bir haktır. İşçi, yeri, yurdu, eşi,
dostu belirli olması gereken sosyal bir varlıktır. Tasarıyla getirilen kiralık
işçilik ise ücreti, sağlığı, sosyal güvenlik ve sendikal hakları güvence
altında olmadan çalışmayı kabul etmek zorunda kalan işçidir. Dolayısıyla,
değerli milletvekilleri, dünyadaki deneyimler de kiralık işçi uygulamasının
nasıl hızla yayıldığını ve kazanılmış tüm hakları nasıl gasbettiğini net bir
şekilde ortaya koymaktadır. Ülkemizdeki sendikalaşmanın önündeki engeller ve
yüksek kayıt dışılığın varlığını koruyan çalışma koşulları ortadayken, üstüne
hiçbir somut gerekçe göstermeden, özel istihdam bürolarının getirilmesi çalışma
yaşamına ciddi bir darbe olacaktır. 
Değerli
milletvekilleri, öncelikle, bu yasa tasarısı özünde özel istihdam bürolarına
işçi kiralama hakkıyla “uzaktan çalışma” adı altında evde çalışmaya ve turizm
sektöründe denkleştirme süresinin uzatılmasına dair düzenlemeleri de
içermektedir. 
Yasa
tasarısının gerekçesine baktığımız zaman, her üç düzenleme de özünde iş gücü
piyasasına esneklik getirmektedir. Bunların güvenceli esneklik olduğu
söylenmektedir. Böylelikle işsizliğin azaltılacağı, kayıt dışı çalışanların
kayıt içine alınacağı, bu yolla istihdamın artacağı, firmaların büyüyeceği,
üretimin artacağı, uluslararası rekabetin artacağı, Avrupa ülkeleriyle rekabet
edilebileceği vurgulanmaktadır. Ama, tasarı incelendiğinde bu gerekçelerin
hiçbirinin gerçekçi olmadığı da görülecektir. 
Bu
yasa tasarısı güvencesiz salt bir esneklik getirmektedir. Tasarıya baktığımız
zaman, bu işçilerin iş güvencesi yoktur, işçinin istihdamının devam edeceğine
ilişkin hiçbir düzenleme yoktur, istihdam güvencesi yoktur; işçilerin ücret,
sosyal güvenlik hakları, genel sağlık sigortasına ilişkin düzenlemeler yoktur
yani gelir güvencesi yoktur, sosyal güvencesi yoktur. 
Değerli
milletvekilleri, yılda geçici olarak dört ay çalışan bir işçinin normal emekli
olabilmesi için çalışması gereken yıl altmış yıl yani 65 yaşını doldursa dahi
bu kişi emekli olamayacak, kısmi aylıklı olabilmek için ise 5.400 gün şartını
ancak kırk beş yıl sonra yerine getirebilecektir. Bu yasa tasarısı emekliliği
bu işçiler için hayal hâline getirmektedir. Yasa tasarısı emekçileri ticari bir
sözleşmenin konusu hâline getiriyor, bunların sendikalaşma hakkı, toplu
sözleşme hakkı ne yazık ki yok. Bu yasa tasarısı işverenler için de tam bir
esneklik sağlarken emekçiler için sıfır güvence üstüne kurulmuştur. Bu yasa
söylendiği gibi güvenceli değil, güvencesiz esneklik getirmektedir.
Değerli
milletvekilleri, “Bu düzenleme işsizliği önleyecek.” deniliyor. Şimdi soruyorum
size: Yeni yatırım yapılmazsa, yeni istihdam olanakları sağlanmazsa işsizlik
azalır mı? Yeni fabrikalar açılacak ki istihdam artsın. İşsizliği azaltmak için
yapılması gereken öncelikle yatırımları artırmaktır. Eğer siz ülkenizi sermaye
için güvenilir olmaktan çıkarmışsanız; savaş ortamına, terör ortamına
sokmuşsanız; sıfır sorundan bütün komşularla soruna dönüşmüşseniz ne yaparsanız
yapın yabancı sermayeyi yatırım yapmaya ikna edemezsiniz. 
Bakın,
turizm sektöründe teşvik paketini açıkladınız. Bu, kapanan binlerce firmayı
geri getirebilecek mi, turist gelecek mi? Bunlar belirsiz. İşte, turist
bölgelerindeki işverenlerimizle yaptığımız konuşmalarda ne kadar zor durumlarda
olduklarını kendileri de anlatıyorlar. Ama açık olan bir şey var: Dış
politikanız nedeniyle ülkemiz turizmi açık bir biçimde çökmüştür. Bu nedenle
sadece işçi haklarını törpüleyerek, her olayda “Hadi biraz daha esnetelim.”
diyerek bu sorunları çözemezsiniz. Bu tasarı çalışanlara çalışma mevzuatı
gereğince verilmiş yasal hakları fiilen ortadan kaldırmayı hedeflemektedir. Var
olan formel alanı daraltarak atipik istihdam alanlarını genişletmek uzun vadeli
yapısal bir çözüm asla değildir.
Değerli
milletvekilleri, çalışma hak ve özgürlüğünün korunması için işçinin iş yerinin
belli olmasının, kuralsız çalıştırılmamasının mücadelesi esasen verilmelidir.
Devletin koruyucu konumu ve sosyal devlet olması bunu gerektirir. Kiralık
işçilik işsizliğe çare olmayacak, tam tersi iş gücünün sömürülmesine yol
açacaktır. Yasa tasarısında belirtildiği gibi, Türkiye iş gücü piyasası katı
bir piyasa değildir. Hâlihazırda, 4857 sayılı İş Kanunu’yla esnek çalışmanın
neredeyse tamamı, tüm çalışma yaşamına girmiştir ve yasal bir çerçeveyle
tanımlanmıştır. Bugün için gelinen noktada, yeni bir esnek çalışma ilişkisi
yaratacak olan kiralık işçilik ile uzaktan çalışma, kamuoyu ve sosyal
taraflarda tartışmaya açılmadan kanunlaştırılmaya çalışılmaktadır, hatta
işçi sendikalarına bu şekliyle dayatılmıştır. 
Gelelim
kayıt dışılığı önlemeye. Bu yasa tasarının bir gerekçesi de kayıt dışılığı
önlemek diye bahsediliyor. Değerli milletvekilleri, bütün dünyada kiralık
işçilerin bir yılda ortalama çalıştıkları süre üç aydır, geri kalan dokuz ayda
ise bu işçiler çalışmıyorlar. Bu durumda, bu insanlar yaşamak için kayıt dışı
çalışmak zorunda kalıyorlar. Dolayısıyla, oradaki durum sadece istatistiklerde
kayıt dışını azaltacağına dair bir söylem oluşturmaktadır. 
“Mevsimlik
tarım işçilerini, ev hizmetlerinde çalışanları kayıt altına alacağız.”
diyorsunuz. Devlet yönetmek, bakkal dükkânı yönetmeye benzemez. Yasalar yapboz
tahtasına döndürülmemelidir, devletin kaynakları çarçur edilmemelidir. Bakın,
2011 yılında 6111 sayılı Kanun’la mevsimlik tarım işlerinde çalışanları esnaf
yaptınız. Çalışma Bakanlığının öncülüğünde, birçok bakanlığın da katılımıyla
mevsimlik tarım işçilerine yönelik büyük bir proje başlattınız; tarımda
aracılık sistemini ve yönetmeliğini çıkarttınız. Devletin bütçesinden bu projeye
büyük miktarda para aktardınız. Şimdi bunların ne sonuç verdiğini açıklamadan,
başarılı olup olmadığının hesabını vermeden mevsimlik tarım işçilerini özel
istihdam bürolarının inisiyatifine teslim ediyorsunuz. Zaten sömürülen
mevsimlik tarım işçilerinin daha da fazla sömürülmesine zemin hazırlıyorsunuz. 
Değerli
milletvekilleri, peki, bu firmalar, daha ucuza çalışacak olan Suriyelileri
çalıştırsa ne olacak? Bu durumda, sayısı yaklaşık 1 milyonu bulan tarım
işçileri yapacak iş bile bulamayacaklar. O zaman bu insanlar ne yapacak? Bunun
etki analizi yapıldı mı? Hayır. Biz bunu komisyonlarda da sorduk, bu yasanın
etki analizinin yapılmadığını Sayın Bakan da orada ifade etmişti. Bu insanlar
büyük kentlere gelecekler, kayıt dışı çalışmaya başlayacaklar, suç artacak.
Gelmezlerse ne olacak? Güneydoğuda durum daha da vahim hâle gelecek, mafyalaşma
artacak, kaçakçılık artacak. Buna ilişkin bir çözüm var mı? Ne yazık ki yok.
Sosyal yardımlarla mı bu insanlara bakacaksınız? Zaten 22 milyon insanın sosyal
yardımlarla yaşadığı bir ülke hâline geldik. Siz, Hükûmet olarak bunu azaltmak
yerine çoğaltmayı tercih ediyorsunuz. Yanlış olan da esasen budur. 
Değerli
milletvekilleri, yasa tasarısının temel olarak getirdiği değişiklik, özel
istihdam büroları eliyle kiralık işçilik ilişkisinin kurulabilmesinin yolunu
açmaktır. Bir diğer deyişle, “modern işçilik simsarlığı” yeniden hayata
geçirilmektedir. 20’nci yüzyılda işçileri korumak için yasaklanan, hatta
Türkiye İş Bulma Kurumunun kurulmasının ana gerekçesi olan işçi simsarlığının
önlenmesi gayesinden vazgeçilmektedir. Bu tasarı, yaklaşık 10 milyon kişiyi
doğrudan veya dolaylı olarak ilgilendiren çalışma yaşamının dengelerini altüst
edecek bir niteliğe sahiptir.
Bakınız,
bu tasarı, ilk defa gündeme gelen bir tasarı değildir. 2003 yılında çıkartılan
İş Kanunu görüşmelerinde, bu Genel Kurulda yapılan görüşmelerde geri çekilen
bir düzenlemedir. 2009 yılında Türkiye Büyük Millet Meclisinde kabul edilen
ancak Sayın Cumhurbaşkanı Abdullah Gül tarafından veto edilen bir tasarıdır. 2015
yılında da Büyük Millet Meclisinden geçmiş ancak kadük hâle gelmiştir. 
Sayın
milletvekilleri, kiralık işçilik yasa tasarısı, söylendiği gibi çalışma
yaşamını daha güzel, daha demokratik bir hâle getirmeyecektir. Bu tasarı, tıpkı
bundan önce AKP tarafından çalışma yaşamında yapılan birçok yanlış düzenlemeye
benzer bir şekilde kaosa neden olacaktır. Şimdi “Niye?” diye sorulacak?
Değerli milletvekilleri, bu tasarıda işçinin kiralama
öncesinde ve sonrasında istihdamın devam edeceğine ilişkin hiçbir düzenleme
yoktur. İşçi, iş buluncaya kadar veya kiralama işi bittiğinde özel istihdam
firmasına döndüğünde çalışmaya hazır olmasına rağmen ücret alamayacaktır. Özel
istihdam bürosuyla iş akdi askıya alınacaktır. İşçi, yaşamını idame ettirecek
bir gelire kavuşmak için zorunlu olarak yine kayıt dışı alana geri dönecektir.
Söz konusu yasa tasarısıyla getirilen kiralık işçilik,
açık bir biçimde Anayasa’nın birçok maddesine de aykırıdır. Dahası uluslararası
sözleşmelere aykırı, Gözden Geçirilmiş Avrupa Sosyal Şartı’na da aykırılık
taşımaktadır. 
Değerli milletvekilleri, buradan tekrar uyarmayı bir
görev biliyorum: Eğer bu hükümler, bu Meclisten bu şekilde geçerse Anayasa’ya
aykırılığı nedeniyle iptal edilecektir. Bunun için açın 2009 yılında Sayın
Cumhurbaşkanı Abdullah Gül’ün veto gerekçesini okuyunuz. Ne yazık ki veto
gerekçesinde belirtilen eleştirilerin hiçbirisi giderilmemiştir. 
Sayın milletvekilleri, işsizlik ve kayıt dışı ekonomi,
ülkemiz açısından oldukça önemli sorunlardır, bu sorunların çözümünü herkes
istemektedir. Eğer bu sorunların çözümü amaçlanıyorsa gelin işçi ve emekçi
haklarını geri götürmekten vazgeçerek daha kalıcı ve daha yapıcı yasal
düzenlemeler yapalım, buna olanağımız ve fırsatlarımız var. 
Bakın, 4837 sayılı Türkiye İş ve İşçi Bulma Kurumunun Kuruluş
Kanunu’nun gerekçesini açıp okuyunuz. 1946 yılında çıkartılan bu kanunun
gerekçesi, açık bir biçimde neden bu aracılık işlerinin özel sektör eliyle
yürütülmemesi gerektiğini belirtmektedir. İşçi simsarlığını önleme, işçileri ve
işsizleri koruma, bu kurumun ortaya çıkışının ana nedenidir. Bugün de bu işlev,
Anayasa ile devlete yüklenen görevlerden birisidir. Bu nedenle, yapılması
gereken, Türkiye İş Kurumunu güçlendirmektir. İşsizliğin azaltılması ve kayıt
dışılığı önlemek için gelin Türkiye İş Kurumunun yetki ve görevlerini
geliştirelim, ortak mutabakatla yeni bir düzenleme yapalım. Bu anlayıştaki
çalışmaya Cumhuriyet Halk Partisi olarak katkı yapmaya varız, hazırız. 
Değerli
milletvekilleri, bu yasa tasarısı, sadece kiralık işçilikle ilgili de değildir,
aynı zamanda “uzaktan çalışma” adı altında evde çalışmayı da düzenlemektedir.
“Uzaktan çalışma” adı altında çalışma yaşamı daha esnek hâle getirilerek iş
cinayetlerine davetiye çıkartılmaktadır. Uzaktan çalışma, aynı zamanda
kuralsız, güvencesiz çalışmayı, aile emeğinin ve kadın, çocuk emeğinin
sömürülmesini doğuracaktır. Ayrıca, kadınları evden çalışmaya ve eve mahkûm
eden, kadınların çalışma hayatında görünür olmasını engelleyecek bir
düzenlemedir. 
Bakınız,
bu çalışma biçiminin başka etkileri de çıkabilir. 4+4+4 sistemi nedeniyle okul
hayatından uzaklaştırdığınız kızlarımız, buralarda korumasız ve güvencesiz bir
şekilde çalışmak zorunda kalacaklardır, evlere kapatılacaklardır. Yine,
getirilen bu düzenlemeyle, vakıflar ve benzeri yerlerde çocuklar çalıştırılabilir,
bunların denetimleri de ne yazık ki yapılmayabilir ve bunlara yönelik bir önlem
bile alınmamıştır. 
Değerli
milletvekilleri, bu yasa tasarısıyla ilgili olarak üzerinde durmak istediğim
son sorun ise tasarıya Komisyon görüşmeleri esnasında son dakikada eklenen,
turizm sektöründe denkleştirme süresinin uzatılması konusudur. Siyasi iktidar
milletvekillerince verilen bir önergeyle turizm sektöründe yer alan iş
yerlerinde uygulanmak üzere İş Kanunu’nda düzenlenen iki aylık denkleştirme
süresi dört aya çıkartılmıştır. Aynı zamanda, o iş yerinin toplu iş sözleşmesi
yürürlükteyse mevcut durumdaki dört aylık süre altı aya kadar çıkmaktadır. 
Değerli
milletvekilleri, bu maddenin yürürlüğe girmesi hâlinde ortaya çıkacak sonuç
açıktır. Turizm sektöründe fazla çalışma hâlinde ödenen fazla çalışma
ödenmeyecektir. Turizm sektöründe çalışanların sezon sonlarında yine iş bitimi
ve sezon sonu gerekçesiyle iş akitleri sona erdirilecek ve askıya alınacaktır,
sezon başlarında da yeniden kurulacaktır.
Değerli
milletvekilleri, yani bir deyişle, bugün, yeni bir AKP klasiğiyle karşı
karşıyayız. İşçilere ve emekçilere meydanlarda açıklamalarınızla verdiğiniz
vaatler yok sayılıyor. Onların aleyhine, sermayenin lehine düzenlemeler, sanki
emekçilerin sendikalarını rahatlatacak şeylermiş gibi sunuluyor. 
Gelin,
burada yeni bir sorun, yeni bir kaos yaratmayın; gelin, bu yasa tasarısını geri
çekin, çalışma yaşamını kaosa sürüklemeyin diyor, hepinizi bir kez daha
sevgiyle saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Akkaya. 
Tasarının
tümü üzerinde üçüncü konuşmacı, Halkların Demokratik Partisi Grubu adına Çağlar
Demirel, Diyarbakır Milletvekili.
Buyurunuz
Sayın Demirel. (HDP sıralarından alkışlar)
HDP
GRUBU ADINA ÇAĞLAR DEMİREL (Diyarbakır) – Teşekkür ediyorum Sayın Başkan. 
Değerli
milletvekilleri, 170 sıra sayılı İş Kanunu ile Türkiye İş Kurumu Kanunundaki
Değişikliklerin Yapılmasına Dair Kanun Tasarısı üzerine partimiz adına söz
almış bulunmaktayım. 
Bu
kanun tasarısını biz, “kölelik yasası”, “kiralık işçi yasası” olarak
tanımlıyoruz. Bu yasa tasarısı daha önceden hazırlanmasına rağmen, ne yazık ki
hem toplumsal baskılar hem de 1 Mayıstan kaynaklı nedenlerle bugüne ertelenmiş
durumdadır. Bu toplumsal baskılardan sonra ertelenen bu yasanın, bugün
getirilme şekli de çok manidardır. Bugün apar topar, yangından mal
kaçırırcasına getirilen bu yasa, aslında AKP Hükûmetinin HDP’ye yaklaşımının
bir örneğidir, yaklaşımının tam kendisidir de aynı zamanda. Çünkü, bizler
Halkların Demokratik Partisi olarak, bu yasanın bugün gündeme geleceğini
basından öğrendik. Bugün, bu yasanın gündeme geleceğinden, bu Parlamentonun
açılışından birkaç saat önce bilgimiz oldu. Sanırım bu, ilk kez burada
gerçekleştirilen bir durum. Parlamentonun 3’üncü siyasi partisine, Parlamentoda
diğer iki parti grubuna bilgi verilmesine rağmen, ne yazık ki bize verilmedi.
Yani, şunu gösteriyor: HDP, şimdiden Parlamento dışına itilmek isteniyor. 
Nasıl
ki HDP şimdiden bu yaklaşımla Parlamento dışına itilmek isteniyorsa bugünkü
yasa tasarısında işçi ve emekçilere yaklaşım da aynı HDP’ye yaklaşımın
göstergesidir. Biz bunu böyle okuyoruz, böyle değerlendiriyoruz ve böyle ele
alıyoruz. Çünkü, bu yasa tasarısına gerek Komisyonda gerekse de bütün alanlarda
karşı olduğumuzu, işçi ve emekçilerin kıyımına gidildiğine dair önerilerimizi
ve muhalefetimizi gerçekleştirdik. Bu, çok net biliniyor. 
Bu
yasa, sendikaların, işçilerin talepleri doğrultusunda hazırlanan bir yasa
değil, tam tersine, sermayenin ve işveren tarafından organize edilen bir yasa
tasarısıdır. Biz HDP Grubu olarak, bu yasanın Parlamentodan geçmemesi
gerektiğini düşünüyoruz ve buna yönelik de muhalefetimizi gerçekleştireceğiz. 
Biz
bu yasanın, aynı zamanda, HDP’ye ve halkımıza karşı yürütülen darbe süreciyle
bir bağlantısı olduğunu düşünüyoruz. Aynı zamanda, bu darbe sürecini, işçi ve
emekçiye yapılan bir darbe olarak değerlendiriyoruz ve bunun, bu sürecin bir
parçası olduğunu da bir kez daha ifade etmek istiyoruz. Çünkü bu yasa tasarısı,
en fazla ifade ettiğimiz ve diğer partilerin de karşı çıktığı bu yasa tasarısı,
muhalefetin eleştirileri ve önerileri dikkate alınmadan, apar topar hazırlanıp
getirilen bir yasa tasarısıdır. Buna karşı olduğumuzu bir kez daha ifade etmek
istiyorum. 
Evet,
bu yasayla emekçilere savaş mı açılıyor; bunu da çok merak ediyoruz. Tıpkı,
Halkların Demokratik Partisine ve halklara açılan savaş gibi. Tıpkı, kadınlara
açılan, kadın kıyımına benzer… Kadınların iş alanından geri çekilmesini
sağlayan bir yasa olarak ele alıyoruz, kadın kıyımı olarak görüyoruz.
Kıdem
tazminatı bu yasayla ortadan kalkıyor. Bu yasayı sömürünün son modeli olarak
ifade ediyoruz yani işçiyi, emekçiyi sömüren bir yasa olarak ifade edebiliriz.
İşçileri, emekçileri daha fazla sömürmesi ve özelde işverene daha fazla hak
sağlanması amaçlı yapılan bir yasadır. Gelin, bundan vazgeçin; gelin, bu yasayı
geri çekin ve bu yasadan vazgeçin diyoruz. 
İşçilerin,
tıpkı köle pazarındaki gibi alınıp değiştirileceği bir yasa tasarısı olarak
görüyoruz ve öyle değerlendiriyoruz, uygulama da onu gösterecektir; tıpkı, 1
Mayısta alanlardaki tepkilerin önüne geçmek için bu yasa tasarısını 1 Mayıs
sonrası gündeme aldığınız ve Parlamentoda görüştüğünüz gibi. 
Siz
burada bu yasayı gerçekleştirerek aslında işçileri kiralıyorsunuz. “Kiralık
işçi” olarak ifade ettiğimiz işçileri dört aylık ya da sekiz aylık kiralayarak
işverenin işçiyi sürekli değiştirebileceği bir alana dönüştürdünüz. 
Ücretleri
düşürüyorsunuz. Daha fazla işçinin daha fazla yaşam kaybına neden olacaksınız
çünkü daha fazla çalıştırılacak, daha ağır koşullarda çalışmayı getirmiş
olacaksınız.
Yine
sendikal örgütlülüğün önünü kapatacaksınız çünkü itiraz edenin, karşı çıkanın
istifasını alıp yeni işçileri almaya çalışacaksınız. Bununla işçilik daha fazla
artacak. Sermayeyi korumak için işçilerin haklarını daha da azaltmış
olacaksınız. Yaşanan ekonomik krizin aslında faturasını işçilerin omzuna
yükleyeceksiniz. 
İşçinin
ve emekçinin ekmeğiyle uğraşmayın, gelin, kul hakkını yemeyin diyoruz. Bu özel
istihdam bürolarının tamamı yeni şirketlere verilecektir. Tıpkı diğerlerinde
olduğu gibi, bunun da AKP yandaşı firmalara verileceğini çok iyi biliyoruz.
Yangıdan mal kaçırmayın. Gelin, sendikalarla, işçilerle oturun, konuşun ve bu
yasa tasarını gözden geçirin.
Bu
tasarıyı onaysız ele alırsanız yürürlüğe koymanız da gerçekten çok zor
olacaktır. Bu nedenle, bizler HDP Grubu olarak yaklaşık 25 milyon işçinin iş
güvencesine dokunmayı amaçlayan bu yasanın derhâl geri çekilmesi gerektiğini
bir kez daha ifade etmek istiyoruz. Emin olun ki bu yasa, bizim için
dokunulmazlıktan daha önemli bir yasadır çünkü siz, işçiye ve emekçiye daha
ağır bir şekilde dokunmuş oluyorsunuz ve bu tasarıyı da bugün getirmenizin
sonucu işçi ve emekçi kıyımı olacaktır. 
Bu
tasarıyı biraz daha derinlemesine ele alırsak, yasanın meşru ve somut bir
gerekçesi yoktur. Yani bu meşru ve somut gerekçesi olmayan yasayı bugün
dayatmanın bir anlamı da yoktur. 
Yine,
bu yasayla kamusal sorumluluk da özel sektöre devredilecektir. Yani bu yasa,
kamusal sorumlulukta olan istihdamın özel sektöre devredilmesiyle ilgilidir.
Burada İŞKUR işlevsizleştirilecektir, özel sektör her şeyi yüklenmiş olacaktır.
Ayrıca bu yasa, daha önce de bahsettiğim gibi kiralık işçi kullanımına istisna
değil, kaide olacaktır. Yine, bu yasa, şirketlerin ihtiyaç duyacağı, neredeyse
her konuda bir gerekçe göstererek kolaylıkla işçiyi kiralayabilecektir.
Yine,
gelin, bu yasadan vazgeçin diyoruz. Hazırlanan bu kiralık işçi yasa
tasarısıyla, Soma’da 301 işçinin kaybedilmesine yol açan dayıbaşı sistemi tüm
Türkiye ve tüm alanlara yayılacaktır. Artık bu iş alımı ve çıkarımı, direkt
işverene devredilecektir. Tabii ki sadece işsizleri değil, işte olanları da
vuracaktır, onların da etkileneceği bir durumdur. Yıllık daha fazla çalıştırıp
hakkı olan kıdem tazminatını elinden alacaksınız. Yıllık ücretli izin hakkını
ödemek zorunda kalmamak için de işten çıkartacaksınız. Yani bunların hepsini
ifade ettiğimizde… Dünya örneklerinde de bunu görüyoruz, dünyada da aslında
bunun örnekleri pekâlâ ortadadır. 
Daha
düşük ücret alacak işçiler, daha güvencesiz çalıştırılacak; bu, açık ve alenen
ortadadır. Yine, tasarıda “Kiralık işçilere eşit koşullar sağlanacaktır.” diye
ifade ediliyor. Oysaki bırakın eşit koşulları, daha fazla mağdur
edileceklerdir, daha fazla özelleştirmeye hak tanınacaktır. Bu kamudaki
sözleşmeli personele uygulananın daha gerisinde yani on yılı aşkın süre boyunca
insanlar geçici istihdamda kadroya geçmeyi beklerken ne yazık ki bu bile
ortadan kaldırılmış olacaktır. Kiralık işçilikte de bu durum ortaya çıkmış
olacaktır. 
Yine,
ücretlerde düşüşün yanı sıra, esnek, güvencesiz ve düzensiz olan iş yaşamı, bu
yasadan sonra daha da düzensizleştirilecektir. Dönemsel olarak çalışmak norm
hâline getirilecek, bir sonraki iş yerinin neresi olacağını bilemeyecektir
işçiler. Bu da işçinin kendisi ve ailesi için uzun dönemli planların
yapılmamasına neden olacaktır. Biz şimdiden görüyoruz, bu modern kölelik
yasasından sonra anneler, bir evladı işe girdi diye sevinmeden, öbür evladı
işten çıkarıldığı için üzülecektir. Üstelik, her yer Soma olacak, yine bu
yasayla her yerde iş cinayetleri gittikçe artacaktır. 
Yine,
bu yasayla -söyledik, bir daha ifade edeceğim- kıdem tazminatı ve yıllık
ücretli izin hakkı gasbedilecektir. Yine, bu yasa tasarısıyla, işçilerin
kazanılmış olan hakkı, emeklilik hakkı gasbedilecektir.
Yine,
bu yasa tasarısıyla, taşeronluk sistemi de biçim değiştirecektir. Sayın
milletvekilleri, yasayla taşeron şirketler, özel istihdam büroları hâline
gelecek yani kandırılacak, -taşeron sistemi sadece yeniden değiştirilecektir-
taşeron sisteminin emek düşmanı yapısı yine aynı şekilde korunmuş olacaktır.
Yine,
bu yasayla, sendikalara üye olmanız dahi imkânsızlaşacaktır. Özel istihdam
bürolarıyla işçileri, işsiz kalma korkusuyla sendikalardan uzak durmaya
zorlayacaksınız. 
OECD
ülkeleri arasında en düşük sendikalılaşma oranı Türkiye’dedir, biz bunu
biliyoruz. Türkiye’de gerçekleştirilen bu duruma ilişkin, kiralık işçilerin
sendikalılaşma oranı da yine gerilemiş olacaktır.
Yine,
mobbing artacaktır. Kadına yönelik şiddet ve kadının işten çıkarılması daha
fazla artış gösterecektir. Tam zamanlı işçiler ve kiralık işçiler arasında bir
hiyerarşi doğacaktır. 
Yine, son olarak sayın milletvekilleri, bu yasa
tasarısıyla, iddia edildiğinin aksine, kadın istihdamı artmayacaktır, tam
tersine, düşecektir. 
Şimdiye
dek sıraladığımız bu olumsuz sonuçlar da kadın istihdamına çok daha olumsuz
biçimde yansıyacaktır. Öncelikle, kiralık işçiler mevcut iş gücü piyasasındaki
boşluklara… Örneğin, doğum yaptığı için işten ayrılan kadının yerine kadın
istihdam edilmeyeceği için kadına yeni bir istihdam alanı oluşmayacaktır, hatta
evdeki ikinci mesai olarak çocuk ve yaşlı bakımını üstlenmiş kadınlar için iyi
işlere erişim daha da kısıtlanmış olacaktır. 
Yine,
geçici iş istihdamında ve kiralık işçi uygulamasına dair dünyada yapılan
araştırmalar da işçilerin ve özellikle de kadın işçilerin büyük oranda
koşullarının gerilediği yönündedir, bunu diğer ülkelerdeki örneklerde çok net
olarak görebiliriz. Bir kadın 3 tane çocuk doğurduğunda, her seferinde ilkokul
çağına kadar yarı zamanlı çalışma hakkını kullanırsa bu, toplamda on altı buçuk
yıl yapmaktadır. Bu süre boyunca özel istihdam bürolarında çalışan bir kadın,
on altı yıl boyunca iş güvencesinden mahrum olacaktır. Yine, kadınların doğum
izni konusu, ciddi bir sorun teşkil edecektir. Bildiğiniz üzere, hâlihazırda
esnek çalışmayla doğum iznine ayrılan kadınların tekrar aynı iş yerinde çalışma
imkânları tamamen işverenin inisiyatifindedir. Kadınların iş yaşamında kayıt
dışı çalışması, Türkiye’de zaten doğal ve olağan karşılanmaktadır, norm olarak
görülmektedir. Tam da bu amaçla, yine, devlet evde bakım ücreti verdiği
kadınların sigortasını yatırmadığı hâlde bu kadınları istatistiksel verilerde
istihdam ediliyormuş gibi göstermektedir. 
Esneklikle
rejimin sanki çalışanların istediği doğrultuda ve çalışanların istediklerine
göre düzenlenmişmiş gibi yansıtılması da aslında sektörün ihtiyacına göre
düzenlendiğini göstermektedir. Peki, hâlihazırdaki özel istihdam bürolarında bu
durum nasıl görülmektedir? Çoğunlukla 20-34 yaş arasındaki gençlerin, özel
istihdam büroları aracılığıyla iş bulanların, işe yerleştirilenlerin yüzde
34’ünü kadınlar, yüzde 65’ini erkekler oluşturmaktadır. Bürolar aracılığıyla
işe yerleştirilen kadınların yüzde 56’sı, genç ve eğitim seviyeleri
kendileriyle aynı pozisyonda çalışan erkeklere göre daha yüksektir. Mevcut
durumda kadın işçiler, aynı pozisyonda çalıştığı erkeklerden daha az ücret
almakta ve daha da güvencesiz bir şekilde çalışmaktadır, üstelik bu yasayla
birlikte bu durum kanun güvencesine de alınmış olacaktır. 
Tam
da bu şekilde eğer bu yasa geçerse, kadınlar genel olarak geri hizmet işlerinde
çalıştırılmak istenecektir. AKP iktidarının kadına bakışı dikkate alındığında
aslında kadınların iş yaşamında geri plana itilmesi ve eve hapsedilmesi bu
yasayla daha da kolaylaştırılacaktır.
Evet,
değerli milletvekilleri, eğer özet geçecek olursak, biz Halkların Demokratik
Partisi olarak sendikalar, emek örgütleri ve işçilerle yaptığımız istişarelerin
ardından şunu rahatlıkla söyleyebiliriz: Kiralık işçilik sistemini getirecek
olan özel istihdam büroları yasasının amacı, istihdamı artırmak değil, mevcut
iş olanaklarını ve işçilere ödenen mevcut parayı yarım yarım bölerek daha fazla
kişiye dağıtmaktır.
Biz
diyoruz ki, eğer istihdam gerçekten artırılmak isteniyorsa sermayeye daha fazla
teşvik vermek ya da onu bir çocuk gibi özendirmek yolunu seçmezdi Hükûmet;
bunun yerine, işçiler için gerekli yasal düzenlemeleri yaparak, patronları daha
iyi ücret ve sosyal güvencelerle işçi çalıştırmaya zorlardı. “Zorlama” dediysek
kafasına silah dayasın demiyoruz tabii ki. Türkiye’de insanlar haftada elli
saatten fazla çalıştırılıyorsa bu, en büyük sorundur, en büyük kıyımdır
diyoruz.
Olması
gereken, herhangi bir hak kaybına uğramadan mesaiyi otuz beş saate düşürmek,
toplu işten çıkarmaları önlemek, sendikal örgütlenmelerin önünü açmaktır. Eğer
Hükûmet, bu insani koşulları sağlarsa patronlar da daha fazla işçi istihdam
etmek zorunda kalacaklardır. Burada tek “sorun”, işverenin kârındaki cüzi bir
azalma olacaktır ama bir o kadar da bunun sorgulanması iktidarın boynunun borcu
olacaktır. Yani işçinin, emekçinin iktidarı olduğundan bahseden AKP iktidarı
olarak eğer iddia ettiğiniz gibi toplumun tamamına yakınını oluşturan işçi,
emekçi ve işsizlerin lehine siyaset yapacaksanız derhâl bu yasa tasarısını geri
çekmeniz gerekmektedir çünkü hepimiz, bu işçi ve emekçilerden oy aldık, onlara
vereceğimiz hesap, onlara vereceğimiz daha güvenli bir iş yasası çıkarmak
olmalıdır. 
Yine,
aksi takdirde, bu yasa, sermayenin kârlarını korumak adına Türkiye tarihinde
işçilere karşı yapılmış en büyük saldırılardan biri olacaktır. Bu, çok açık ve
nettir. Biz buna ilişkin muhalefetimizi bu Parlamentoda olduğumuz sürece devam
ettireceğiz ve işçilerin, emekçilerin yanında olduğumuzu bir kez daha ifade
etmek istiyorum. 
Tabii,
bizden saklayamadığınız gerçek de şudur: Sizin iktidarınız dönemi, dünyanın en
çok çalışıp en az kazanan, en örgütsüz kılınmış, en borçlu ve en çok ölen
işçilerinin yaratıldığı on dört yıldır. İşçi, emekçi düşmanlığını gelin
bırakın, bunu meslek hâlinden çıkartın. 
Güvenceli
iş yaşamını temel bir ilke olarak belirlemiş olan Halkların Demokratik Partisi
olarak bu yasaya karşı çıktığımızı, bu yasanın tamamen geri çekilmesi
gerektiğini bir kez daha ifade ediyor, halkımıza reva görülen bu kıyımın,
kadınlara reva görülen bu kıyımın derhâl çekilmesi gerektiğini ifade ediyor ve
yaşananlardan tamamen AKP Hükûmetinin sorumlu olacağını bir kez daha altını
çizerek belirtiyor, bu darbe sürecinden vazgeçin diyorum ve bütün Genel Kurulu
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Demirel. 
Sayın
Akçay, söz talebiniz mi var? 
ERKAN
AKÇAY (Manisa) – Evet efendim. 
BAŞKAN
– Buyurunuz açıyorum mikrofonunuzu.
V.- AÇIKLAMALAR (Devam)
31.- Manisa Milletvekili Erkan Akçay’ın,
170 sıra sayılı Kanun Tasarısı’nın görüşüleceğine dair MHP Grubuna da herhangi
bir bilgi verilmediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Biraz
önce HDP Grup Başkan Vekili Sayın Çağlar, bu 170 sıra sayılı Kanun Tasarısı’nın
geleceğinden kendilerinin haberinin olmadığını, diğer parti gruplarına bilgi
verildiğini ifade etti. Bir yanlış anlamaya da meydan vermemek bakımından,
Milliyetçi Hareket Partisi Grubu olarak kendi bakımımızdan şu açıklamayı yapmak
isterim ki Milliyetçi Hareket Partisi Grubuna da herhangi bir bilgi verilmiş
değil fakat gecenin ilerleyen saatinde ben kendim bizzat sordum “Yarın için ne
düşünüyorsunuz?” şeklinde. Zaten biliyorsunuz her gün bu gündem ve görüşülecek
sıra sayıları da var. 170 sıra sayılı Kanun Tasarısı’nı düşündüklerini ifade
etmişlerdi. Yani özel, ayrıca grubumuza bilgi verilmiş değil. Ben bu konuyu
açıklama ihtiyacı duydum.
Teşekkür
ederim.
BAŞKAN
– Teşekkür ederim Sayın Akçay.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) (Devam)
BAŞKAN
– Tasarının tümü üzerinde şahsı adına Mahmut Kaçar, Şanlıurfa Milletvekili. 
Buyurunuz
Sayın Kaçar. (AK PARTİ sıralarından alkışlar) 
MAHMUT
KAÇAR (Şanlıurfa) – Sayın Başkan, saygıdeğer milletvekilleri; 170 sıra sayılı
İş Kanunu ile Türkiye İş Kurumu Kanununda Değişiklik Yapılmasına Dair Yasa
Tasarısı hakkında şahsım adına söz almış buluyorum. Bu vesileyle yüce Meclisi
saygıyla selamlıyorum. 
Gerek
komisyon aşamasında gerekse de alt komisyon aşamasında çok uzun ve farklı
değerlendirmelerin olduğu bir yasa tasarısını bugün görüşüyoruz. Bu yasa
tasarısıyla, bir yandan işsizliğin önlenmesi, iş gücü esnekliğiyle rekabet
gücünün arttırılması ve kayıt dışıyla mücadelenin esas olduğunu ifade etmek
istiyorum. 
Hepinizin
bildiği gibi, işsizlik tüm dünyada en önemli sosyal, ekonomik problemlerden
biri. İşsizliği azaltmanın önemli bir boyutunu da istihdam biçimlerinin
arttırılması oluşturmaktadır. Özellikle bu bağlamda engelliler, kadınlar, uzun
süre işsiz kalanlar ile yeni mezunların iş gücü piyasasına girişlerinin
kolaylaştırılması ve bunlara yönelik bir istihdam modeli oluşturulması hiç
şüphesiz işsizliğin önlenmesi açısından son derece önemlidir. Ancak, burada
önemli olan, geçici iş ilişkisinde sıralamaları net olarak ortaya koymak, yeni
istihdam oluştururken, kayıt dışıyla mücadelede mesafe alırken, bu istihdam
modellerinde emek sömürüsüne meydan vermeyecek ve çalışanları koruyacak
düzenlemelerin yer almasıdır. 
Kanunun
1’inci maddesinde, hangi durumlarda geçici iş ilişkisi kurulacağı, süreleri net
olarak ortaya konmuş, bu konuda ILO sözleşmeleri ve Avrupa Birliği direktifi
esas alınmıştır. Bu uygulama, başta Avrupa Birliği ülkeleri olmak üzere, birçok
ülkede uzun yıllardır uygulanan ve uygulama sonuçlarına göre de ILO’nun ve
Avrupa Birliği direktiflerinin belirlendiği bir modeldir. 2015 yılında
yayımlanan Özel İstihdam Büroları Avrupa Konfederasyonu Ekonomik Raporu’na
göre, dünyada geçici iş ilişkisi kapsamında çalışan kişi sayısı toplam
çalışanların yüzde 1,6’sı, Avrupa Birliğinde ise bu rakam yüzde 1,7. Yani,
iddia edildiği gibi, bütün çalışanların geçici iş ilişkisiyle istihdam
edileceği yaklaşımı doğru bir yaklaşım değil. Burada bu ulaşılan yüzde 1,6 ve
1,7’nin de uzun yıllar neticesinde gelinen bir oran olduğunu da özellikle ifade
etmek istiyorum. 
Burada hangi alanlarda geçici iş ilişkisi kurulacağı da
yasada açık bir şekilde ifade edilmiştir. Bunlardan birincisi, doğum, süt izni
ve hastalık izinleriyle ilgili geçici iş ilişkisinin kurulabileceğidir.
Bilindiği gibi, AK PARTİ iktidarından önce, doğum öncesi iznin üç hafta, doğum
sonrası iznin de beş hafta, toplamda sekiz hafta olduğu bir uygulama söz
konusuydu. Yapılan yasal düzenlemelerle birlikte, doğum öncesi sekiz hafta,
doğum sonrası sekiz hafta, toplamda on altı hafta. Yine, yeni yapılan bir
düzenlemeyle, doğum sonrası iznin bitim tarihinden okul çağına kadar, çalışan
kadınlara, kısmi süreli çalışma hakkı tanınmıştır. Bunlar da kadının çalışma
hayatında daha fazla yer edinmesi, kadınların evlatları ile çalışmaları
arasında bir tercihe zorlanmadan çalışma hayatının önündeki engellerin
kaldırılması açısından önemli düzenlemelerdir ve AK PARTİ iktidarı döneminde,
hepinizin malumu olduğu gibi, hayata geçirildi. Biz, işte, bu yeni
düzenlemeyle, gerek doğum öncesi gerekse doğum sonrası ücretli izin
dönemlerinde, çalışan kadınların -yeni yapılan düzenlemeyle birlikte- okul
çağına kadar kısmi süreli çalışma dönemlerinde oluşan boşluğun özel istihdam
büroları üzerinden temin edilmesinin önünü açıyoruz. Aslında burada kadın
istihdamından uzak duran, kadın istihdam etmek istemeyen işverenlerin önemli
bir gerekçesini de bu yasal düzenlemeyle ellerinden alıp kadın istihdamının
önündeki engelleri kaldırıyoruz. 
Yine geçici iş ilişkisi kurulabileceğiyle ilgili önemli
bir alan da çalışanların askerde olduğu dönemler. Biliyorsunuz, şu anda askerde
olan bir çalışanın yerinde bir şekilde birileri çalışıyor ama nasıl çalışıyor?
Ya belli süreli bir sözleşmeyle -ki bununla ilgili birçok hukuki problem ortaya
çıkıyor- veya kayıt dışı -ki önemli bir kısmı kayıt dışı- olarak çalışıyor. Biz
böylece, kayıt dışılığı önlemeye yönelik olarak, fiilî durumda kayıt dışı olan
bir durumu yeni yasa tasarısıyla birlikte kayıt içine almayla ilgili önemli
düzenlemeler getiriyoruz.
Yine ev hizmetlerinde -ki hepinizin bildiği gibi isteğe
bağlı sigortalılıkla devam eden, kayıt dışı olan bu alanda- yine özel istihdam
büroları üzerinden bir istihdamı öngörerek hem evde çalışanları iş sağlığı ve
güvenliği açısından kanun kapsamı içerisine alıyoruz hem de kayıt içine alma
noktasında bir zorunluluk meydana geliyor. 
Diğer
önemli bir alan mevsimlik tarım işçileri. Aslında bu çok özel bir konu, çok
geniş zaman ayırmamız gereken bir konu ve 24’üncü Dönemde bizim başkanlığını
yaptığımız araştırma komisyonunda, bütün siyasi partilerin oy birliğiyle kabul
ettiği ve raporu ortaya koyduğu bir alan. Mevsimlik tarım işçileri yalnız
çalışma hayatını ilgilendiren bir konu değil; aynı zamanda ulaşımla ilgili,
barınmayla ilgili, çocukların eğitimi gibi farklı alanları da ilgilendiren
genel bir konu. Belki ilerideki dönemlerde bununla ilgili çok daha farklı ve
uzun değerlendirmeler yapma imkânımız olur ama bu yasayla, mevsimlik işçilerin
özel istihdam büroları üzerinden alınmasını sağlayarak, şu anda kayıt dışı
oranının en fazla olduğu, yüzde 95 olduğu mevsimlik tarım işçileri alanlarıyla
ilgili önemli bir altyapı hazırlığı yapıyoruz. Burada ileride yapılacak olan
yasal düzenlemelerle, yönetmeliklerle de mutlaka bunun tahkim edilerek,
mevsimlik tarım işçilerinin ulaşım gibi, barınma gibi diğer alanlardaki
sorunlarıyla ilgili de önemli mesafeler almamız gerektiğini özellikle buradan
ifade etmek istiyorum.
Değerli
arkadaşlar, bu uygulama, az önce ifade ettiğim gibi, ilk defa Türkiye’de olacak
olan bir uygulama değil; Avrupa Birliği ülkelerinin tamamında uygulanan ve
uygulama çıktılarına göre de normların belirlendiği bir uygulama. Ama burada,
bütün Avrupa Birliği ülkelerinde, Avrupa Birliği ve Komisyonu direktiflerinde,
ILO normlarında üzerinde önemle durulan en önemli konu eşit muamele ilkesi yani
bir yerde geçici işçi çalıştırıyorsanız, asıl çalışan, kalıcı çalışan işçi ile temel
çalışma koşulları açısından hiçbir farkın gözetilmeyeceği ve eşit muameleye
tabi tutulacağıyla ilgili yaklaşımdır. Biz bu yasal düzenlemeleri yaparken
özellikle alt komisyonda çok önemli bir değişiklik yapıldı. Bu önemli
değişiklik de ILO normlarının, ILO’nun özel istihdam büroları kurulması
hakkındaki 181 sayılı Sözleşmesi ile 2008 tarihli Avrupa Birliği direktifinin
bu eşit muameleyi içeren ilgili bölümünün aynen, önergeyle yasa içerisine
dercedilmiş olmasıdır. Şu anda Genel Kurulun takdirine sunulan yasa
tasarısında, Avrupa Birliği direktifi ile ILO’nun ilgili maddesinin yasa
metninde olduğu gibi yer aldığı, eşit uygulama ilkesini esas alan düzenlemeye
yer verilmiştir. Bu düzenlemede, Avrupa Birliği direktifindeki “Geçici işçinin, geçici işçiyi çalıştıran
işverenin iş yerindeki çalışma süresince temel çalışma koşulları, bu işçilerin
aynı işveren tarafından aynı iş için doğrudan istihdamı hâlinde sağlanacak
koşulların altında olamaz.” hükmüne yer
verilmiştir. 
Yine,
yapılan değişikliklerle, özel istihdam bürosu kurulurken teminatın 10 katına
kadar yükseltilmesi, usule uygun işçi çalıştırılmaması durumunda cezaların
yükseltilmesi ve özel istihdam bürosunun faaliyetlerine son vermesi hâlinde
teminattan öncelikli olarak işçi alacaklarının ödenmesi hükmü getirilmiştir ve
yine bu komisyon çalışmalarında yapılan düzenlemelerle, özellikle çalışanların
alacaklarının garanti altına alınması noktasında son derece önemli bir
düzenleme yapılmıştır. Bu düzenlemenin anlamı şudur: Teminatları ciddi anlamda
yükseltilen bu sistem içerisinde özel istihdam bürosunun faaliyetine son
verilmesi hâlinde işçi alacaklarının devlet alacaklarının önüne alınarak
birinci öncelik hâline getirilmiş olmasıdır. 
Elbette
ki Genel Kurul aşamasında çok önemli katkılarla çalışanların temel çalışma
koşullarını düzenlemeye yönelik olarak farklı yaklaşımlar ve düzenlemeler
olacağına olan inancımı ifade ediyorum. Yapılan bu düzenlemenin ILO ve Avrupa
Birliği normlarına uygun olarak hazırlandığını ifade ediyor, tüm Meclisi
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Kaçar. 
Tasarının
tümü üzerinde şahsı adına ikinci konuşmacı Ömer Fethi Gürer, Niğde
Milletvekili. 
Buyurunuz
Sayın Gürer. (CHP sıralarından alkışlar)
ÖMER
FETHİ GÜRER (Niğde) – Sayın Başkan, değerli milletvekilleri; Hükûmet çalışma
hayatına ilişkin bir yasa tasarısını Meclis gündemine getirmiştir. Bu tasarı
Türkiye’nin işçilerinin ihtiyaçlarına yanıt vermek için değildir. Bu tasarı
doğrudan doğruya uluslararası özel istihdam şirketlerinin pazar paylarını
artırmaya dönük olarak hazırlanmıştır. 
Değerli
milletvekilleri, tasarı güya güvenceli esneklik getirerek daha fazla istihdam
yaratılmasına hizmet edecektir. Mevcut İş Yasası tasarıda ileri sürülen bütün
iddialara yanıt verebilecek nitelikte, yeterlikte güvenceli esnekliğe sahiptir.
İş Yasası’nda geçici iş ilişkisi vardır, belirli süreli hizmet sözleşmesi
vardır, belirli alanlarda dışarıdan hizmet alımı vardır. Yeni olan nedir? Özel
istihdam şirketlerine daha fazla kâr elde edebilmeleri için yetki verilmesidir.
Dünyadaki örneklerine baktığımızda bu tür şirketlerin asıl gelir kaynakları
işçi kiralamadır. Birileri kâr elde edecek diye bizim milyonlarca işçimizin
haklarını, güvencelerini riske sokmak doğru değildir. İşçilerin örgütleri bu
tasarıya karşı çıkmaktadır. Özel istihdam bürolarına geçici iş ilişkisi yetkisi
verilmesi, hepimizin bildiği adıyla işçi kiralama yetkisi verilmesi işçilerin
aynı zamanda örgütlenme ve toplu iş sözleşmesinden yararlanma hakkının da
önünde yeni bir engel oluşturacaktır. 
Değerli
milletvekilleri, Türkiye istihdamı artırmak istiyorsa, önce başta sanayi olmak
üzere büyümeyi hedeflemelidir. Üretimini artıracak önlemler almalıdır. Aşırı
vergi yüklerini, enerji maliyetlerini düşürmelidir. Üretim artışı, büyüme için,
inşaatın dışında iktidarın tek bir girişimi yoktur. İnşaat dediğimiz de
Türkiye’de yandaşlara ve iktidar sahiplerine rant kapısı yaratmaktan başka,
gerçek anlamda bir zenginlik yaratmamaktadır. Tam tersine, TOKİ’nin amacından
sapması, çarpık kentleşme, betonlaşma ve geri gelmeyecek doğa yıkımlarını
oluşturmaktadır.
İşçilerin
sesine kulak verilmelidir. “Asgari ücreti artırdık, şimdi karşılığında bazı
hakları alacağız.” yaklaşımı yanlıştır. “Kiralık işçilik” denilen olay, açıkça,
işçileri hakları yönünden 19’uncu yüzyılın bile gerisine götürmeye adaydır.
(CHP sıralarından “Bravo” sesleri, alkışlar) İşçileri modern çağ köleleri
hâline getirecek böyle bir düzenlemeye “evet” dememiz mümkün değildir. Köleliğe
karşı işçilerin haklarını ve özgürlüklerini korumak bizlerin temel ve
vazgeçilmez görevidir. İş barışını bozacak, kuralsız çalıştırmayı
yaygınlaştıracak, sendikalaşmayı engelleyecek, iş cinayetlerini artıracak bu
yasaya itirazımız vardır. (CHP sıralarından “Bravo” sesleri, alkışlar) İş
güvencesi, istihdam güvencesi, gelir güvencesi, bütünleştirme güvencesi, yani
güvenceli çalışmanın bütün unsurları bu yasayla esnetilmekte, işçi aleyhine
düzenlemeler yapılmaktadır. İş güvencesi ortadan kaldırılmakta, işçilerin
sosyal güvenlik hakları ortadan kaldırılmakta, işçilerin geriye gitmesi değil
toptan yok edilmesinin yolu açılmaktadır. Kiralık işçilik sorun üretmekten
başka bir fayda sağlamayacaktır. 
Değerli
milletvekilleri, 24 Ocak Kararlarından günümüze kadar süren süreçte ne zaman
bir yasal düzenleme ortaya gelse mutlaka işçilerin kazanımlarının geriye
götürülmesi, işçi haklarının budanması Mecliste çıkan yasalar eliyle
gerçekleştirilmektedir. Oysa, çoğunuzun babasının, annesinin ya da sizin
yaşamınızın bir döneminde çalıştığınız işçilik “Emek en yüce değer.” kavramıyla
kutsal bir iştir. Ne var ki ülkemizde işçi yasaları ve işçiler için yapılan
düzenlemede onların kazanımlarının geriye götürülmesi, böylece sorunların
aşılacağı düşüncesi yaygındır. Oysa, iş varsa, sanayici varsa onun için emek
üreten işçi de vardır. İşçilerin ve sanayicilerin var olduğu yerdeki
düzenlemelerde tüm olumsuzlukları işçilerin üstüne yıkmak, onların
kazanımlarını almak ve onları bir yerde köleci anlayışla çalışmaya zorlamak hiç
kimseye fayda sağlamamıştır. Ülkemizde yaşanan onca olumsuzlukların içinde yeni
toplumsal sorunları yaratacak olan böylesi düzenlemelerin Meclis gündemine
getirilmesi bence vahim bir hatadır. (CHP sıralarından “Bravo” sesleri,
alkışlar) İşçilerimizin kazanımlarına göz dikerek ekonomiyi iyileştirme
anlayışı, onların sorunlarını çözmekten çok onları yok etmeye yönelik
yaklaşımlar yeni yeni sorunların da oluşmasının başlıca nedeni olacaktır. 
Değerli
arkadaşlarım, Niğde’nin Bor ilçesinde şeker fabrikamızdaki işçi arkadaşlarımız
1 Mayıs tarihinden önce bir eylem başlattılar. Eylemlerinin gerekçesi şu: Şeker
fabrikasında yirmi yıldır çalışan işçilerimiz kadroya geçemiyorlar. Bunlar
geçici işçi olarak getiriliyorlar, çalıştırılıyorlar. Teknik kapasiteleri var,
yeterlilikleri var ama bunlara verilen sözler yerine gelmediği için işçi arkadaşlarımız
fabrikada kadrolu işçi olamıyorlar. Seslerini duyurmak için yaptıkları eylem
çok anlamlı; iki saat boyunca fazla çalışıyorlar ve ücret talep etmiyorlar.
Yani işçiler, çalıştıkları kurumlara hem sahip çıkandır hem üretimi artırandır
hem de oradaki sorunların çözülmesinde yol gösterendir. 
Bu bağlamda, başka iş yerlerinde yaşananlar da var. Son
günlerde çok sayıda işçimizin işsiz kaldığı bir gerçek. İşçilerin zaten sınırlı
olan haklarının ve iş güvencelerinin bu tür yasalarla ellerinden alınarak daha
da mağdur kılınmalarının kime ne faydası var? Yeni yeni olumsuzlukların
yaratılmaması için bu tür tasarıların her kesimin değerlendirmesiyle, ortak
düşünceyle yasalaştırılması ve bu bağlamda her kesimin de “Ben bu tasarının
içindeyim.” demesi gerekir. Ama biliyoruz ki bu tasarı gündeme geldiğinden beri
işçi örgütlerimiz ayakta; öyle ki yıllardır sesini duymayı unuttuğum, başında
kimin olduğunu bilmez hâle geldiğim TÜRK-İŞ dahi sonunda işçilerin hakların
gasbedilmesi noktasında tavır koydu. Bunun için, yapılacak bu düzenlemenin işçi
kesiminin ve çalışanların da mutlaka ve mutlaka içinde olacağı bir düzenlemeye
dönüştürülmesi gerektiğini düşünüyorum. 
Nedense bazı konularda Avrupa’yla ilgili örnekler
verilir ya da Avrupa’da olanların buradaki uygulaması gelip anlatılır; oysa
oradaki uygulamalar, işçilerin çalışma barışı ve çalışma alanındaki varlıkları
ne yazık ki ülkemizde sağlanamamıştır. Oradan gösterdiğimizin bütün
kurallarıyla ülkemizde varlığını tesis etmedikten sonra örnek olarak
gösterdiğimiz ülkelerin bizim için doğru örnek olmadığı da bir gerçektir. (CHP
sıralarından “Bravo” sesleri, alkışlar) 
Bu
bağlamda, yeni yapılan düzenlemenin işçilerin avantajına ya da lehine olmadığı
gibi, onlar için yeni sorunlar üretecek, onları ileriye dönük yaşamlarında
sıkıntıya sokacak ve yeni acıları da beraberinde getirecek bir tasarı olduğunu
düşünüyorum. Bu bağlamda bu tasarının geri çekilmesinin ve uzlaşma sağlandıktan
sonra yeniden Meclise getirilmesinin doğru olacağını düşünüyorum. Ortada ne var
da şimdi alelacele böyle bir yasa tasarısı Meclis gündemine gelir?
Komisyonlarda tartışıldı, buraya geldi. Bundan ne fayda sağlanıyor? Buradaki
düşünce ne? Neyi artıracağız? Kime fayda sağlayacak? Belli, rant kesimlerine
fayda sağlayacak. Peki, işçilere, emekçilere bunun bir faydası var mı? Yok.
Öyle olunca bazen yapılanları da irdelerken ve düşünürken mutlaka şu konuda
hepimizin hemfikir olması gerekir: Toplumun bütününün sahipleneceği ya da
çalışanları direkt ilgilendiren konuda onlar lehine yaptığımızı söylediğimiz olayın
karşılığını, gidip bakacağız, örgüte, işçiye, emekçiye soracağız. Onlar bunun
yanlış olduğunu söylüyor. Yanlış olan bir şeyin onlar için bir düzenleme
olmayacağı da gerçek. 
Bu
bağlamda yapılacak yasal düzenlemenin işçilerin lehine olmadığını, onlara sorunlar
getireceğini, modern köleliğin önünü açacağını, kazanılmış haklarının geriye
gideceğini ve bu bağlamda da işçilere fayda sağlamayacak bir yasa tasarısı
olduğunu belirtiyor, Genel Kurulu saygıyla selamlıyorum. (CHP sıralarından
“Bravo” sesleri, alkışlar) 
BAŞKAN
– Teşekkür ederim Sayın Gürer. 
Tasarının
tümü üzerinde gruplar ve şahıslar adına olan konuşmalar sona ermiştir. 
Şimdi
tümü üzerinde yirmi dakika süreyle soru-cevap işlemini gerçekleştireceğim. 
Sorulara
başlıyorum. 
Sayın
Gürer…
ÖMER
FETHİ GÜRER (Niğde) – Sayın Başkan, teşekkür ediyorum.
Sayın
Bakan, biraz evvel de konuşmamda söylediğim gibi, şeker fabrikasındaki
işçilerin kadro beklentileri var. Bunlar yaklaşık yirmi yıldır aynı işletmeye
gelip gidiyorlar ama geçici işçi olarak çalıştırılıyorlar. Bunlarla ilgili
verilmiş sözler vardı. Bakanlığınızın bu konuda yaptığı bir çalışma var mı? Bu
arkadaşlarımız kadroya alınacak mı? Eylemleriyle ilgili düşünceniz ne? Çünkü,
iki saatlik fazla çalışma eylemine başladılar. Sesleri size ulaştı mı?
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan.
Sayın
Bakan, şu anda Türkiye'de istihdam bürosu var mı? Varsa kaç tanesi yabancı, kaç
tanesi yerli?
Soru
2: İstihdam büroları hangi ihtiyaçtan doğmuştur?
Soru
3: Bu işçi simsarlığına yol açmayacak mı?
Soru
4: Grev hakkını engellemeyecek mi?
Soru
5: Sendikalaşmayı engellemeyecek mi?
Soru
6: İş güvencesini bitirmeyecek mi?
Soru
7: İşçileri ticari emtia hâline getirmeyecek mi?
Soru
8: Bu tasarıyla istihdam olmaz ise… “Yeni iş alanlarıyla işsizlik bitirilecek.”
deniyor. Hukuki güvenlik olmadı mı, yatırım olmadı mı nasıl işsizlik bitecek?
Soru
9: İşçi hakları törpülenmeyecek mi? 
Soru
10: Var olan tasarıyla işçi hakları kısıtlanmayacak mı?
Teşekkür
ederim.
BAŞKAN
– Sayın Kuyucuoğlu…
SERDAL
KUYUCUOĞLU (Mersin) – Teşekkürler Sayın Başkan.
Bildiğiniz
gibi, yaz mevsimi geliyor ve özellikle Çukurova’da buğday hasatları başlıyor
ama bugüne kadar Ofis herhangi bir fiyat açıklaması yapmadı, çiftçimiz acil
olarak bu fiyatları bekliyor. 
İkincisi,
Mersin, biliyorsunuz, inanç ve kültür olarak farklı kültürlerin bir araya
geldiği, farklı inançların, farklı ırktan insanların huzur içerisinde yaşadığı
bir bölge. Bu bölgemizde Millî Eğitim ile Müftülüğün yaptığı bir anlaşmayla
ilkokul çocukları haftada bir gün camilere götürülerek eğitim yaptırılıyor. 
Bir
ikincisi, gene, Mersin’de Selahaddin Eyyubi İmam Hatip Ortaokulunda müdür bir
kavanozun içine sakal koyarak çocuklara ilahiler eşliğinde bunları öptürüyor.
Bu nedenle, bu konuda Bakanlık bir şey yapmayı düşünüyor mu, bir araştırma
yapmayı düşünüyor mu? 
Teşekkür
ederim.
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan.
Sorum
Sayın Bakanıma olacak. Eczacılar kendilerini can ve mal güvenliği açısından
güvende hissetmemektedirler. Eczacılar ve çalışanları, bilhassa nöbet
zamanında, gece on ikiden sonra hırsızların, ayyaşların, hapçıların ve buna
benzer insanların tehdidi altında sağlık hizmetlerini sürdürmektedir. Ya
devletimiz nöbetçi eczaneleri korumalı ya da gece, hastaların ilaçları
hastaneden karşılanmalıdır. Eczacıların izinleriyle ilgili de bir düzenleme
bulunmamaktadır ve eczacılar yıllık izin kullanamamaktadırlar. 
Aynı
şekilde, yeşil reçeteli ilaçlar da tehlike arz etmektedir. Yeşil reçeteli
ilaçların da hastaneler tarafından karşılanması gerekmektedir. Bu konuda
desteklerinizi bekliyoruz. 
Teşekkür
ediyorum.
BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Teşekkür ediyorum Sayın Başkan.
Sayın
Bakan, 400 bin Suriyeliye iş imkânının tanındığı; 200 bin Afganistan, Somali ve
diğer ülkelerden gelen mülteciye de iş imkânının tanınacağı basında yer
almıştır. Türkiye genelinde bu kadar işsiz varken, 4/C’lilerin meseleleri
halledilmemişken, artı, taşeron işçilerle ilgili problemler ortadayken bu
konuyla ilgili basında geçen şeyler doğru mudur? 
Türkiye’deki
işsizlik oranı yükselmiş, çiftçi sayısında da sigortalı oranı düşmüştür. Bu
konularla ilgili ne düşünüyorsunuz?
Teşekkür
ederim. 
BAŞKAN
– Sayın Kerestecioğlu Demir…
FİLİZ
KERESTECİOĞLU DEMİR (İstanbul) – Teşekkür ederim Sayın Başkan.
Sayın
Bakan, “Kadınların yeri ikincil iş gücü piyasasında kalıcılaşacak.” deniliyor
özellikle kadınlar ve sendikalar tarafından ve bu korumasızlıkla ilgili
sorunları derinleştiren temel etkenlerden biri kayıt dışılık. Kadın
istihdamının yarıya yakınını kayıt dışı istihdamın oluşturduğu mevcut koşullar
göz önüne alındığında, bu özel istihdam büroları aracılığıyla geçici iş
ilişkisinin kabul edilmesi bunu daha olumsuz etkileyecek. Aynı şey göçmen
işçiler için de söz konusu çünkü onlar da bu risk altında, onlar için de özel
önlemlerin alınması gerekirken şu anda çok daha güvencesizliğe itilecekler.
Geçici istihdam bürolarının kadınların, sadece kadınların değil, göçmen
işçilerin de itilmelerine, sömürülmelerine yol açma riski hakkında ne
düşündüğünüzü öğrenmek isterim.
BAŞKAN
– Sayın Toğrul…
MAHMUT
TOĞRUL (Gaziantep) – Teşekkürler Sayın Başkan.
Sayın
Bakan, “köle pazarı yasası” olarak bilinen bu yasayla kurulan özel istihdam
büroları sonucunda İŞKUR’lar ne olacak? Gaziantep İŞKUR’da şu anda bir masada 6
kişi çalıştırılıyor. Çalışanların neredeyse nefes alacak bir yeri yok. Birinci
sorum: Gaziantep İŞKUR’la ilgili bir yer planlamanız var mı?
İkinci sorum: Güvenceli olan, örneğin EĞİTİM SEN
üyeleri, üretimden gelen basit bir haklarını kullandıkları için 10 binin
üzerinde EĞİTİM SEN üyesi şu anda soruşturma kıskacındayken güvencesizliği
neredeyse kural hâline getirecek bu özel istihdam bürolarıyla bu çalışanların
iş güvencesini nasıl sağlayacaksınız?
Teşekkür ediyorum.
BAŞKAN – Sayın Behçet Yıldırım…
BEHÇET YILDIRIM (Adıyaman) – Sayın Bakan, işsizlikle
boğuşan, “ırgat şehri” olarak adlandırılan Adıyaman’a mülteciler için 55 bin
konut yapılacağı iddiaları var. Bu 55 bin konut yaklaşık 300 bin nüfusa tekabül
ediyor, Adıyaman nüfusunun yarısı kadar. Bunun işsizliği daha da artıracağı
muhakkak. Sosyal, kültürel sonuçlarını tahmin edebiliyor musunuz? Buna Adıyaman
halkının iktidarıyla muhalefetiyle karşı olduğunu biliyoruz. Bunun kabul
edilemez olduğunu belirtmek istiyorum. Bu konudaki görüşlerinizi merak
ediyorum.
BAŞKAN – Sayın Arzu Erdem…
ARZU ERDEM (İstanbul) – Teşekkür ederim Sayın Başkan.
Sayın Bakan, hepimiz “Cennet analarımızın ayakları
altında.” diyoruz. Annelerimizin haklı feryadını defalarca dile getirmemize
rağmen sonuç alamadık. Önümüzde Anneler Günü var ve annelerimiz müjde
bekliyorlar. Sigorta tescil tarihi öncesi doğumlara borçlanma hakkı sağlanacak
mı? Kadın-erkek fırsat eşitliğinin tartışıldığı günümüzde, özellikle erkeğe
askerlik borçlanması hakkı tanınırken kadınlarımıza da tescil tarihi öncesi
doğum borçlanması tanınmalıdır. Konuya müjde niteliğinde bir cevap vermenizi
temenni ediyor; buradan, şimdiden tüm annelerimizin Anneler Günü’nü kutluyorum.
Teşekkür ederim.
BAŞKAN – Sayın Ali Şeker…
ALİ ŞEKER (İstanbul) – Teşekkür ederim Sayın Başkan.
AKP, yandaş taşeron işçilik patlaması yaşandığı bir
dönemin müsebbibi. Şimdi de iş gücünü parça başı işportaya düşürüyor bu
düzenlemelerle. AKP iktidarında yoksulun sırtından en zengin yüzde 1
yandaşınıza aktardığınız pay yüzde 39’dan yüzde 54’e çıktı. Yüzde 1
zengininizin serveti yoksul yüzde 90’lık ilk kesimin servetinin yüzde 22’siyle
yetiniyor. Sadece toplumun yüzde 90’ı yüzde 22’yle geçinmek durumunda kalıyor.
Yani, sizin iktidarınız döneminde yoksul halk kitlesi yüzde 90, üçte 1 servetini
kaybetti. Bu kadar derin bir uçurumun yaşandığı bir dönemde bu getirdiğiniz
uygulamalar daha da büyük uçurumlara yol açacak, bunu bir an önce geri
çekmelisiniz.
Teşekkür ediyorum.
BAŞKAN – Sayın Yiğitalp…
SİBEL
YİĞİTALP (Diyarbakır) – Sayın Bakan, bu taşeronlaşmayla ilgili, bir kadro sözü
vermiştiniz 7 Haziran seçimlerinde. Sonrasında ne yaptınız? Bununla ilgili bir
çalışmanız var mı? Net olarak, pratik olarak yani pratik bir cevap istiyoruz
sizden. Aylar geçti, henüz hiçbir somut adım atılmadığı gibi, sadece kamuoyunda
her gün bir şey söyleniyor. Bununla ilgili bir çalışmanız var mı? Varsa ne
yapacaksınız? 
Teşekkür
ederim. 
BAŞKAN-
Sayın Tanal, 10 soru hızınızı kesmemiş olacak ki bir daha söz istemişsiniz. 
Buyurunuz
efendim. 
MAHMUT
TANAL (İstanbul) – Teşekkür ediyorum Sayın Başkan. 
Sayın
Bakan, biz, 181 No.lu ILO Sözleşmesi’ni imzalamadık. Asıl güvenceler burada
yani biz bunu imzalamadan, şu anda bunun Avrupa Birliği normları çerçevesinde
olduğunu söylüyoruz. Bu ne derece samimi? Yani, 181 No.lu Sözleşme’yi imzaladık
mı veya bunu Meclise getirmeyi düşünüyor musunuz? 
Teşekkür
ederim. 
BAŞKAN
– Sayın Taşdemir…
DİRAYET
TAŞDEMİR (Ağrı) – Sayın Bakan, özel istihdam bürolarının işsizliğe etkisi ne
olacak ve kayıt dışı ekonomiyi nasıl kayıt altına alacak? Somut olarak ifade
edebilirseniz sevineceğim. 
Bir
diğer sorum ise mevsimlik işçilerle ilgili. Mevsimlik işçiler hem kayıt dışı
hem de güvencesiz işlerde çalıştırılıyor. Mevsimlik işçilerin iş ve sosyal
güvenlik haklarına yönelik bir planınız var mı? 
BAŞKAN
– Sayın Sarıhan… 
ŞENAL
SARIHAN (Ankara) – Türkiye ILO sözleşmelerinden, 87 sayılı Örgütlenme Özgürlüğü
Sözleşmesi’ni imzalamış bulunuyor. Bu nedenle, toplu sözleşme veya çalışma
koşullarına dair bir mevzuat değişikliğinde işçi ve işveren örgütleriyle tam ve
detaylı bir danışma yürütme zorunluluğu var. Oysa Hükûmet, şaşırtıcı bir
biçimde, taslak değişiklikleriyle ilgili yapıcı bir diyaloğa girişmek yerine
görüşlerin idile getiren işçilere saldırmayı tercih ediyor. Acaba, bunun yerine
yasadan da kaynaklanan danışma işlemi yapılabilse ve bu örgütler kendi
taleplerini ifade edebilseler, barış ortamının sağlanmasına ve doğru yasal
düzenlemelerin yürürlüğe girmesine olanak sağlanmış olmaz mı? 
Teşekkür
ederim. 
BAŞKAN
– Teşekkür ederim Sayın Sarıhan. 
Şimdi,
cevaplar için Hükûmete söz vereceğim. 
Buyurunuz
Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkanım, hem size
hem de tüm milletvekillerimize çok teşekkür ediyorum. 
Bir teşekkür de 16 Şubat tarihinde ilk Komisyon toplantımızda,
daha sonra 17-18 Şubat tarihlerinde alt komisyon toplantımızda ve 23 Şubat
tarihinde de Komisyon toplantımızda birlikte olduğumuz hem Komisyon
milletvekillerimize, başta Sayın Başkan olmak üzere, aynı zamanda sivil toplum
örgütlerine, bütün sendika temsilcilerine, işçi ve işveren temsilcilerine.
Çünkü, hem ülkemiz için hem de çalışma hayatımız için önemli bir yasa
tasarısıydı bu ve bu Komisyon çalışmalarının dışında yüce Meclisimize şunu arz
etmek isterim ki: Defalarca, belki de onlarca kez hem sendikalarımızla hem de
sivil toplum örgütlerimizle bir araya geldik. Çünkü, takdir edersiniz ki bu
yasa tasarısıyla ilgili hakikaten çok önemli değerlendirmeler var. Biz hem
iktidar partimizin değerlendirmelerini hem muhalefet partilerinin değerlendirmelerini
hem de sendikalarımızın, işçi ve işveren sendikalarımızın değerlendirmelerini
ortak olarak gözetmek zorundaydık ve bu yasa tasarısını da dün geceye kadar
çalışarak, tekraren söylüyorum, dün gece yaklaşık 6-7 değişikliği daha ortaya
koyarak mutabakata yakın -tam mutabakat diyemem ama- bir anlayışla beraber
buraya getirdiğimizi ifade etmek istiyorum. 
Ve
şu çok açık: Bu yasa tasarımızın çatısı ILO ve AB normlarına oturmaktadır, ILO
ve AB normlarına uygun bir şekilde gerçekleşmektedir ve yine şunu ifade etmek
istiyorum: Muhakkak ki eleştireler olacaktır, bu eleştirileri de bizim,
eleştirilerin geldiği ölçek içerisinde karşılamamız ve değerlendirmemiz
gerekir. Ama, şu eleştiriyi kabul etmemiz mümkün değildir: Bu bir köle tasarısı
değildir; bu yanlıştır, sebebi de şudur, çok açık bir şekilde: Eğer, bugün,
merdiven altında çalışan, kayıt dışı çalışan insanları kayıt içine almak için
böyle bir yasa tasarısı ortaya geliyorsa… Tam da bugün, hiçbir sosyal güvencesi
olmayan, hiçbir emeklilik hakkı olmayan, hiçbir kıdem hakkı olmayan ve maaşını
alıp almayacağı bile belli olmayan, ne bir İş Kanunu içerisinde olan ne
özellikle İş Sağlığı ve Güvenliği Kanunu içerisinde olan ne de çalışma
hayatımızın hiçbir kuralı içerisinde olan bir anlayışı, tam anlamıyla kayıt dışından
alıp kayıt içine getiriyoruz. Ve burada aynen sizin gibi düşünüyoruz; bir
muvazaayı engelleyecek yani bir geçici işçiliği daimi işçiliğe döndürebilecek
bir eylemliliği de ortadan kaldırabilecek bütün kısıtları ve bütün müeyyideleri
getirdik.
Ve
yine şunu söylemek istiyorum: Avrupa’da gelişmiş ülkelerde bulunan ve özel
istihdam bürolarıyla geçici iş ilişkisini kuran anlayışlardaki belki de -bunu
söylerken de ne kadar doğru olduğunu bilmiyorum ama- en katı yasa tasarısını
getiriyoruz. Şu anda, özellikle, bir taraftan tarım işçileri, bir taraftan
doğum sebebiyle çalışan kadınlarımız, diğer taraftan üniversite öğrencilerimiz,
diğer taraftan uzaktan çalışmayı içeren… Yani, ne olursunuz, bugün hangi kadın
evinde bir metal işiyle uğraşırken veya bir örgü işiyle uğraşırken veya bir
kutu yapımı işiyle uğraşırken bir sosyal güvenlik sistemi içerisindedir? Bugün
hiçbirisi sosyal güvenlik sisteminde yok. Her biriniz, hepimiz milletvekilliği
yapıyoruz. 
Biraz
önce bir soru geldi, denildi ki: “Sigortasından önce doğum yapan kadınları bu
işin içerisine alacak mısınız?” Bu sorunun sebebi şudur: O kadın, muhakkak ki
sigortasız bir işte çalışmıştır ve sigortasız işte, kayıt dışında çalıştığı
için “Acaba, bugün ben bu süremi nasıl doldurabilirim?” diye bir uğraş
içerisindedir. Bu uğraş çok haklı bir uğraştır ama eğer zamanında çalışmış
olsaydı, zamanında kayıt dışı değil de kayıt içi çalışmış olsaydı -özel
istihdam bürosu veya herhangi bir sebeple- bu sağlanabilirdi. 
Sonra,
yüce Meclisimize şunu söylemek isterim: Bu öyle büyük bir devrim falan
değildir, bu öyle büyük bir işsizlik ve kölelik getirecek bir hadisenin adı
falan da değildir, çok net söylüyorum. Bunun Avrupa’da ortalaması 1,6’dır yani
kayıtlı istihdamın 1,6’sıdır, Amerika’da 2,1’idir, Japonya’da yine yüzde 2 oranındadır;
en fazla, hiçbir kısıt gelmeyen -yani 4+4 gibi, bizim gibi- iş hacminin
artmasında herhangi bir kısıt gelmeyen İngiltere’de, herhangi bir kısıt
olmayan, tamamen serbest bir anlayış içerisinde geçen İngiltere’de ancak yüzde
3,9’dur. 
Şunu
ifade etmek istiyorum ki: Bir taraftan her birimiz bunun sorumluluğunu
yaşıyoruz. Tarım işçileriyle ilgili yani tarımla ilgili, kasa üzerinde giden,
herhangi bir sosyal güvencesi olmayan, akşam hastalanan çocuğunu hastaneye bile
getiremeyen bir insana burada bir derman buluyoruz. 
Yine,
şunu söyleyeyim: Kıdem tazminatıyla ilgili bir çalışma yapan Çalışma
Bakanlığımızın temsilcileri, çalışanları bir araya geldiler, birçok ülkeye
gittiler, orada Türk öğrencilerle karşılaştılar. Enteresan bir tablo: Türk
öğrencilerin büyük bir bölümü özel istihdam bürolarında çalışıyorlar ve günde
iki saat, üç saat bu çalışmalarıyla beraber bir şekilde eğitimlerini
karşılıyorlar, bir şekilde de kendi gelirlerini ve kendi harçlıklarını
çıkarabilme fırsatına sahip olabiliyorlar. 
MAHMUT TOĞRUL (Gaziantep) – Part-time iş diyorlar ona
Sayın Bakan, part-time iş. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Yine şunu söylemek
istiyorum: Burada, özel istihdam bürolarıyla ilgili… Özel istihdam büroları
bugünün hadisesi değildir ve biz bu işi özel istihdam bürolarının üzerine
kurguluyor değiliz. Zaten alt komisyon da çok iyi bilecektir, üst Komisyonda da
bunu tartıştık. Burada bizim en çok ehemmiyet verdiğimiz mesele şudur: Acaba,
geçici işçi olarak bir yere giren bir kişi muvazaayla daimî bir işçi olabilir
mi? Bilirsiniz ki bu yasada en az 50 adet tedbirle bunun önünü kestik. Mümkün
değil, bir hareket kabiliyeti söz konusu değildir; İşveren de bundan taraftır,
işçi de bundan taraftır. 
“Bunlar
sendikalı olacak mı, olmayacak mı?” Evet, bulundukları yerlerde sendikalı olma
haklarına sahiptirler ama işin doğrusu, Avrupa’da -yüzde 1,5’luk, yüzde
1,6’lık, yüzde 1,7’lik yerde- bunlar çok sendikalı oluyor mu? Hayır. Ama, özel
istihdam bürosunda sendikalı olma haklarına sahipler ve Avrupa’da bunun
işlerlik içerisinde olduğu ülkelerde de bunu sağlama şansına sahipler ve yine
şunu söyleyeyim… 
MAHMUT
TOĞRUL (Gaziantep) – Karşılığında atılırlar! 
MUSA
ÇAM (İzmir) – İnanıyor musunuz Sayın Bakan, inanıyor musunuz siz? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – İnanınız ki Avrupa’dan
daha iyi bir noktada olacak bizim sendikal örgütlülüğümüz ve bugün de daha iyi
bir noktada zaten. Ve yine…
MUSA
ÇAM (İzmir) – Nasıl daha iyi? Yüzde 5 nasıl daha iyi? Avrupa’da yüzde 8, yüzde
9, bizde yüzde 5! 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Hayır, hayır. 
Şunu
ifade edeyim: Biz de bir hesap koyarız daha yüksek bir orana geçer. Avrupa’daki
ortalama sendikal örgütlülük bütün çalışanlar üzerindendir. Siz sadece işçi
üzerinden bir örgütlenme yapıyorsunuz. “Çalışanlar” kavramı içerisinde memur da
var, “çalışanlar” kavramı içerisinde işçi de var…
MAHMUT
TOĞRUL (Gaziantep) – Memurda oran nedir Sayın Bakan?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – …ama biz bunun bugün
yeterli olduğunu iddia etmiyoruz, Hükûmet olarak biz bunun bugün yetersiz
olduğunu iddia ediyoruz ve bunu daha çok artırabilmek için hep beraber bir
gayret içerisinde olacağız. 
Yine
ifade etmem gerekir ki özellikle en önemli meselelerden ve en önemli
maddelerden bir tanesi de bu konuda… Eğer Sayın Başkan biraz müsaade ederse
akşamki son değişiklikleri de bir şekilde Kurula aktarmak isterim. 
ÇAĞLAR
DEMİREL (Diyarbakır) – Tam da itirazımız burada Başkan. Bakan Bey’e tam da
itirazımız bu, bilmiyor mu geleceğini?
MAHMUT
TOĞRUL (Gaziantep) – Dün görüştüyseniz bugün niye acele ediyorsunuz da bunu
getiriyorsunuz? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Hayır, hayır. Bakın, bir
şey söyleyeyim… 
BAŞKAN
– Sayın Demirel, lütfen, Sayın Bakanı kesmeyelim efendim, devam etsin Sayın
Bakan. 
Buyurunuz
Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Yaklaşık üç aydır, üç
buçuk aydır bunun müzakeresini sürdürüyoruz ve bu müzakerede birkaç taraf var
ve biz hakem olarak bu müzakerenin bir mutabakatını yapmakla yükümlüyüz, bizim
görevimiz bu, hepimizin görevi bu. Bir müzakere yeri de burasıdır, bir
mutabakat yeri de burasıdır yani bunu bunun için konuşuyoruz ve bunun için
değerlendiriyoruz. 
MAHMUT
TOĞRUL (Gaziantep) – Burası son nokta Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) - Ve ana çatıda hiçbir
değişiklik yapmamak kaydıyla muvazaa yapan iş yerine bin liralık ceza
getiriyoruz 1 işçi başına. 
Yine,
ifade etmek istiyorum ki geçici iş yerinde çalışan bir geçici işçi eğer oradan
maaşını alamıyorsa özel istihdam bürosu sayesinde bunun bir ay ile üç ay
arasındaki maaşını vermek -bu en yeni hâli yani alt komisyondan ve Komisyondan
çıktıktan sonraki hâli- işverene aittir. Burada da işçiyi koruyan, işçiyi
muhafaza eden bir anlayışı gerçekleştirdik. 
Ve
yine ifade etmek istiyorum: Özellikle özel istihdam bürolarında… Alt komisyonda
söylenmişti, bunu 10 katına çıkarmıştık yani teminat miktarını toplam 200
asgari ücret olarak belirtmiştik, şimdi bunu 20 katına çıkartan bir anlayışı da
burada hep birlikte ortaya koymaya çalışıyoruz. Bunu burada önereceğiz, elbette
ki bunun kabulü Türkiye Büyük Millet Meclisi tarafından gerçekleştirilmeye
çalışılacaktır. 
Bütün
bunlarla birlikte, yine en önemli meselelerden bir tanesi de elbette ki
özellikle öngörülemeyen iş artışı konusunda, bizim (f) maddesi dediğimiz
maddede sendikalarımızın bir düzeltme talebi oldu. Bunu da onlarla birlikte,
yine dün, özellikle ortalama…
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Bakan. 
Buyurunuz.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan, çok teşekkür
ediyorum.
Ben
bu bilgileri sayın Meclise vermek isterim çünkü bu hakikaten, sendikalarımız
nezdinde de çalışma hayatımız nezdinde de işveren nezdinde de özellikle yatırım
ortamının iyileştirilmesi nezdinde de çok önemli bir süreçtir. Dünyada
örnekleri var ama biz burada buna yeni adım atıyoruz. Esnek çalışmayı bir
taraftan istihdamımızın gelişmesi için ortaya koymak zorundayız, bir taraftan
iş hayatına atılacak insanlarımızın rahat bir şekilde atılması için, bir
taraftan da yeni değişen iş şartlarının, iş yaşamının uyumlaşmasının
sağlanabilmesi için gerçekleştirmek zorundayız. 
Ve
yine bunun yanı sıra ifade etmek istiyorum ki bütün bunlarla birlikte bir
muvazaa gerçekleşti, bu konuda bir ödememe söz konusu oldu, bu İŞKUR’a muhakkak
bildirilecektir çünkü İŞKUR bunun çatısı üzerindedir; hem özel istihdam
bürolarını denetliyor… Diyelim ki üç ay maaş verilmedi veya bir yılda 3 sefer
maaş verilmedi; birçok müeyyide var ama bir müeyyide de şudur ki: Onun bütün iş
akdi, iş yapabilme kabiliyeti feshedilecektir. Ama, eğer burada bir itiraz
varsa -ilk kez böyle bir şey getiriyoruz- bu itirazı İŞKUR’a bildirdikleri
andan itibaren İŞKUR, bu (f) maddesi gereğince itirazı hemen İş Teftişe,
Çalışma Bakanlığındaki İş Teftiş Kuruluna bildirecektir. Bütün bunlarla, bir
şekilde özel istihdam bürosu yetkisi iptal edilince, diğer kanunlarda
düzenlenen hükümlere bakılmaksızın teminatı bozularak işçi alacakları
ödenecektir. Yani “Acaba teminatı bozulur mu, bozulmaz mı?” diye alt komisyonda
ve Komisyonda bir değerlendirme vardı. Bunu da kuvvetlendiren bir anlayışı
ortaya koymaya çalıştık. 
Yani
bu, karşılıklı değerlendirmeler, karşılıklı ortaya konulan mutabakatlar,
müşavereler, müzakereler sonucunda yüce Meclise geldi. Elbette ki inanıyorum,
bu özellikle iş hayatımızda önemli bir süreci gerçekleştirecek ve ortaya
koyacaktır ama şu çok nettir ve açıktır: Bugün kayıt dışı istihdam olarak ortada
bulunan bütün tabloyu şu kanunla, şu yasa tasarısıyla beraber istihdama
döndürmeye çalışıyoruz. Bu -tekraren söylüyorum- öyle büyük bir devrim falan
değildir, bu milyonlarca insanı ilgilendiren bir hadise kesinlikle değildir.
Bu, Türkiye’de belki de ancak 250 bin kişiye, 300 bin kişiye yeni bir iş kapısı
açacaktır, yeni bir istihdam kapısı açacaktır .
Şöyle
bir değerlendirme var: “Çalışanlar eğer böyle, geçici işçilikle çalışırsa
bunlar ne zaman emekli olacaktır?” Bunlar, ömür boyu bu iş hâliyle çalışacak değil
ya. Burada yapılması gereken şey şu: Yeni bir iş yaşamı, yeni iş koşulları var;
Türkiye buna ayak uyduruyor, yatırım ortamını iyileştiriyoruz ve inanıyorum ki
bir taraftan da kayıt dışı olan meselede kayıt içine alan bir anlayışı da
gerçekleştireceğiz.
Çok
teşekkür ediyorum.
BAŞKAN
– Teşekkür ederim Sayın Bakan.
ERKAN
AKÇAY (Manisa) – Sayın Başkan, söz istiyorum.
BAŞKAN
– Buyurunuz Sayın Akçay.
ERKAN
AKÇAY (Manisa) – Sayın Başkan, teşekkür ederim.
Sayın
Bakan Hükûmet adına kürsüden söz alıp konuşma, açıklama yapabilirdi; şimdi
buradan yaptığı konuşmada cevap vermekten ziyade, kürsüde Hükûmet olarak ifade
edebileceği görüşleri dile getirdi. 
Sayın
Arzu Erdem’in sorusunda, kadınların doğum borçlanmasında sigortalılıktan önceye
ilişkin görüşü fevkalade yanlış ve hatalıdır, bu görüşü düzeltmesi gerekir ve
“Mutlaka, bu, kadının sigortasız çalışmış olduğunu ifade eder.” şeklinde;
etmez. Erkeklerin nasıl askerlik borçlanması hakkı var ise kadınlara da doğum
borçlanması hakkı talep ediliyor verilen kanun tekliflerimizde ve bu soru da
buna yöneliktir. Konuyu bu şekilde anlamasında fayda vardır Sayın Bakanın.
Yani, illa sigortasız çalıştığını ifade etmez, bunu söyleyemeyiz. Bunu ifade
etmek için söz aldım.
Teşekkür
ederim.
BAŞKAN
– Teşekkür ederim Sayın Akçay.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın milletvekilleri, şimdi soru-cevap işlemi sona ermiştir. Sayın Bakanın
cevaplarından sonra tekrar soru sorma yönünde bir uygulamaya gitmemiz mümkün
değildir. Yani, sayın milletvekillerinin sorularına Sayın Bakan yeterli cevabı
vermiştir, vermemiştir, bu ayrı bir tartışma konusu. Ama, sizin sorunuz
sanıyorum Sayın Bakana söz hakkı yarattığı için Sayın Bakana bir dakika süreyle
söz veriyorum.
ÇAĞLAR
DEMİREL (Diyarbakır) – Sayın Başkan…
ERKAN
AKÇAY (Manisa) – Sayın Başkan, benim görüşüm de sizin uygulamanıza yönelik
değil, aslında Sayın Bakana hitaben. Yani, sizin uygulamanız açısından değil,
Sayın Bakana söylüyorum.
BAŞKAN
– Yani, anlıyorum Sayın Akçay ama şimdi her sayın milletvekili “Ben soruma
yeterli cevabı alamadım.” diye soru sormak isterse İç Tüzük’ü ihlal etmiş
oluruz. Benim de örneğin, doğum borçlanmasına ilişkin kanun teklifim vardır ama
Sayın Bakan burada soruları cevaplarken hangi genişlikte -zamanın izin verdiği
ölçüde- hangi soruya nasıl cevap vereceğini kendi takdir edecektir, buna
herhangi bir müdahalemiz olamaz.
ERKAN
AKÇAY (Manisa) – Sizin müdahaleniz olmaz ama bizim uyarımız olur.
BAŞKAN
- Buyurun Sayın Bakan. 
Bir
dakika süreyle mikrofonunuzu açıyorum.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Çok teşekkür ediyorum.
Kadın sigortalılarımız sigortalılık sonrası 3 doğuma
kadar her bir çocuk için iki yıl, toplamda altı yıl kadar borçlanma
yapabilmektedirler. Soru şudur: “Sigortalı olmadan önce yaptıkları doğumla
ilgili bir borçlanma gerçekleştirilebilir mi?” Şunu söylemek isterim: Bu
yapılabilir ama bu aktüerya dengemizi altüst eder. Yine, sebebi şudur: Yani,
bu, bize kamuoyundan çok gelmektedir, bütün milletvekillerimize çok
gelmektedir. Bunu yaptığımız andan itibaren, özellikle gelir-gider dengemizi
yürütebilme kabiliyetine sahip olamayacağımızı ifade etmek istiyorum. Bütün
hesaplamalarımız bu yöndedir ve kadın doğum borçlanmasını sigorta başlangıç
tarihinden önceye çektiğimiz andan itibaren bu, sigorta sistemi açısından sürdürülebilir
olmayacaktır. 
Gaziantep’le
ilgili bir şey söyleyeyim: Gaziantep’te İŞKUR binasıyla ilgili araştırmamız
devam etmektedir. 
BAŞKAN
– Teşekkür ederim Sayın Bakan.
Tasarının
tümü üzerindeki görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler...
III.- YOKLAMA
(HDP
sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Yoklama talebimiz var. 
BAŞKAN
- Bir yoklama talebi vardır. (AK PARTİ sıralarından “Geç kaldılar” sesleri)
OSMAN AŞKIN BAK (Rize) – Aynı anda
kalkmaları lazım. 
BAŞKAN - Sayın milletvekilleri, “Geç kalınma.” diye bir
durum söz konusu değildir, ben cümlemi okurken Sayın Demirel ayağa kalkmıştı, o
nedenle yoklama işlemini gerçekleştireceğim, önce talepte bulunanları tespit
edeceğim. 
Sayın Taşçıer, Sayın Demirel, Sayın Toğrul, Sayın
Taşdemir, Sayın Kerestecioğlu Demir, Sayın Yiğitalp, Sayın Aydoğan, Sayın Kaya,
Sayın Aslan, Sayın Öcalan, Sayın Behçet Yıldırım, Sayın Gaydalı, Sayın
Becerekli, Sayın Irgat, Sayın Irmak, Sayın Acar Başaran, Sayın Yıldırım, Sayın
Doğan, Sayın Zeydan, Sayın Ataş, Sayın Özgökçe Ertan.
Yoklama işlemi için iki dakika süre
veriyorum. 
Yoklama işlemini başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı yoktur. 
Birleşime
on dakika ara veriyorum.
Kapanma Saati: 19.52
BEŞİNCİ OTURUM
Açılma Saati: 20.02
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 85’inci Birleşiminin Beşinci
Oturumunu açıyorum.
III.- YOKLAMA
BAŞKAN
– 170 sıra sayılı Kanun Tasarısı’nın maddelerine geçilmesine dair oylama
sırasında istem üzerine yapılan yoklamada toplantı yeter sayısı bulunamamıştı.
Şimdi
tekrar yoklama yapacağım.
Yoklama
için iki dakika süre veriyorum, süreyi başlatıyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- İş Kanunu ile Türkiye İş Kurumu
Kanununda Değişiklik Yapılmasına Dair Kanun Tasarısı (1/597) ve Sağlık, Aile,
Çalışma ve Sosyal İşler Komisyonu Raporu (S. Sayısı: 170) (Devam)
BAŞKAN
– Maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir.
Şimdi,
birinci bölümün görüşmelerine başlıyoruz.
Komisyon
ve Hükûmet yerinde. 
Birinci
bölüm 1 ila 5’inci maddeleri kapsamaktadır. 
Şimdi,
birinci bölüm üzerindeki söz taleplerini karşılayacağım. 
Önce,
siyasi parti gruplarının söz taleplerinin gereğini yerine getireceğim.
İlk
olarak Milliyetçi Hareket Partisi Grubu adına Mustafa Kalaycı, Konya
Milletvekili. 
Buyurunuz
Sayın Kalaycı. (MHP sıralarından alkışlar)
Sayın
milletvekilleri, Genel Kurulda bir uğultu vardır, sayın hatip kürsüdedir,
konuşmasına başlayacaktır. Lütfen, hatibi dinleyelim efendim. 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
hepinizi saygılarımla selamlıyorum. 
Tasarının
bu bölümünde, 4857 sayılı İş Kanunu’nun ilgili maddelerinde değişiklik yapılmak
suretiyle esnek çalışma alanında yeni düzenlemelere gidilmektedir. Ülkemizde
esnek çalışma modelleriyle ilgili ilk yasal düzenlemeler 2003 yılında çıkarılan
4857 sayılı İş Kanunu’nda yer almış ve uygulamaya konulmuştur. Bunlardan biri
de 4857 sayılı Kanun’un 7’nci maddesiyle düzenlenen geçici iş ilişkisidir. Buna
göre, işveren yazılı rızasını almak suretiyle bir işçiyi holding bünyesi içinde
veya aynı şirketler topluluğuna bağlı başka bir iş yerinde veya yapmakta olduğu
işe benzer işlerde çalıştırılması koşuluyla başka bir işverene iş görme edimini
yerine getirmek üzere geçici olarak devrettiğinde geçici iş ilişkisi
gerçekleşmektedir. Tasarıyla bu maddede değişikliğe gidilerek özel istihdam
bürolarına işverenle geçici işçi sağlama sözleşmesi yapmak suretiyle işçisini
geçici olarak işverene devri yetkisi verilmekte, hangi hâllerde ve ne kadar
süreyle geçici iş ilişkisi kurulabileceği ve tarafların sorumlulukları
düzenlenmektedir. Bu konu yıllardır AKP iktidarının gündeminde olup 2009 yılında
yapılan düzenleme, işçilerin emeğinin istismarı, insan onuruna yakışmayan
durumların doğması gibi olumsuz uygulamalara ve çalışma barışının bozulmasına
yol açılabileceği gerekçesiyle Cumhurbaşkanı tarafından veto edilmiştir. Özel
istihdam büroları aracılığıyla geçici iş ilişkisi kurulması yani kiralık işçi
düzeni bu tasarıyla tekrar getirilmektedir. 
İşçilerin
doğum, askerlik, yıllık izin, hastalık gibi iş sözleşmesinin askıya alınması
hâllerinde işin devamının ve işverenin ihtiyacının karşılanması amacıyla bu
hâllerin devamı süresince yine mevsimlik tarım işlerinde, ev hizmetlerinde ve
evde bakım hizmetlerinde geçici işçi istihdamı gereklidir ama bu hâller ve
alanlar için belirli süreli iş sözleşmesi mekanizmasının geliştirilmesi daha
uygun olacaktır. Tasarıda, özel istihdam bürosu üzerinden geçici iş ilişkisi
kurulabilecek hâller arasında işletmenin iş hacminin öngörülemeyen ölçüde
artması ve mevsimlik işler hariç dönemsellik arz eden iş artışları hâlleri de
sayılmaktadır. Bu hâller kolaylıkla istismara açık olup uygulamada birçok
ihtilafa yol açacağı şimdiden görülmektedir. Bu hâllerin denetimi nasıl
yapılacaktır? İş hacminin öngörülemeyen ölçüde artması nasıl ölçülebilecektir?
Bir işletmenin sipariş almasının doğal olarak iş artışı sağladığı göz önüne alındığında,
“Sipariş aldım.” denilerek sürekli bu yola başvurmanın önü nasıl
alınabilecektir? Dolayısıyla, denetimi de çok güç olan bu hâllerin kötüye
kullanılarak sürekli bir istihdam vasıtasına dönüştürüleceği, temel istihdamın
yerini kiralık işçiliğin alacağı ortadadır. Tasarıda, toplu işçi çıkarılan iş
yerlerinde sekiz ay süreyle özel istihdam bürosu aracılığıyla geçici iş
ilişkisi kurulamayacağı öngörülmüştür. Aslında bu hüküm toplu işten çıkarma
gerçekleştikten sekiz ay sonra geçici işçi çalıştırılabileceği anlamına da
gelmektedir. Bu şekilde, İş Kanunu’nun 29’uncu maddesi kapsamında toplu işçi
çıkarılan iş yerlerinde hiçbir zaman geçici işçi çalıştırılamayacağı hükmü
delinmekte, özellikle sendikal nedenle işçi çıkaran bir işverenin sekiz ay
sonra geçici işçi çalıştırabilmesinin yolu açılmaktadır.
Değerli
milletvekilleri, tasarının gerekçesinde güvenceli esneklikten bahsedilmektedir.
Oysa yapılan düzenlemede güvence bir tarafa, çok çok esnek bir çalışma sistemi
öngörülmektedir. Sayın Bakana soralım, cevaplasın: İşçilere bu düzenlemenin
neresinde güvence veriliyor? Genel düzenlemelere sığınmayalım çünkü onları
kurtarmıyor. Bu düzenlemede işçinin iş güvencesi var mı? Yok. İşçinin düzenli
haftalık ve yıllık izin kullanabilme hakkı düzenleniyor mu? Yok. İşçi
hastalanınca ücretli izin hakkı var mı? Yok. İşçinin kiralanamadığı yani
çalışmadığı döneme ait ücret ve sosyal güvenlik primleriyle ilgili bir
düzenleme var mı? Yok. İşçinin ücreti güvence altına alınıyor mu? Hayır. İşçi
geçici süreyle çalıştığı iş yerinde emsali çalışanın aldığı ücreti alabilecek
mi? Hayır. İşçi geçici süreyle çalıştığı iş yerindeki sendikaya üye olabilecek
mi, toplu sözleşmeden yararlanabilecek mi? Hayır. İşçinin ihbar ve kıdem
tazminatı güvencesi var mı? Hayır. Velhasıl, kiralık işçiye hiçbir güvence
verilmiyor. Hükûmet, kelimenin tam anlamıyla "sahibinden kiralık"
insan büroları kurmak istemektedir. Uygulamada, işçi talep eden firmalara
"sahibinden kiralık işçi" servis edilecektir. İşçi ihtiyacı olan
firmalar, işçileri kadrolu veya sözleşmeli olarak kendisine bağlı çalıştırmak
yerine, özel istihdam bürolarından diledikleri sayıda işçiyi diledikleri gün
kadar kiralayacaktır.
Getirilen
kiralık işçi düzeninde işçi, çalıştığı iş yerinin işçisi olmayacak, yapacağı
işin süresine göre o iş yerinde çalışacaktır. Ücretini de kendisini o iş yerine
kiralayan özel istihdam bürosundan alacaktır. Burada işçinin alacağı ücret,
işverenin, emsali işçilere verdiği ücret üzerinden değil, özel istihdam
bürosunun belirlediği rakam üzerinden ödenecektir yani köle gibi çalışan işçi,
kazanan ise özel istihdam bürosu olacaktır.
Kiralanan
işçi, gönderildiği iş yerinde kısa bir süre çalışabileceği gibi yıllarca da
çalışabilecektir. Bu konuda işçiye tanınan hiçbir öncelik yoktur. Firmalar,
kiraladığı işçinin iş güvencesi, maaşı, sigortası, sendikası gibi hiçbir
derdiyle ilgilenme sorumluluğu taşımamaktadır. Kiralık işçi, kiralandığı
firmadan geri gönderildiğinde işten çıkarılmış olmamakta, kiralama süresine son
verilmektedir. İşçinin asıl işvereni özel istihdam bürosu olduğu için, işçi,
büronun çalışanı olmaya devam etmektedir. Ancak, büro, işçiyi işten
çıkarabileceği gibi bir başka firmaya da kiralık olarak gönderebilecektir.
İşçi, kendisine tebliğ edilene kadar, nerede, nasıl bir ortamda, ne kadar süre,
ne iş yapacağını bilmemektedir.
Kiralık
işçiler, en başta iş güvencesi ve kıdem tazminatı olmak üzere, eşit işe eşit
ücret, düzenli çalışma hayatı, görevde yükselme, hastalık hâlinde ücret alma,
düzenli haftalık ve yıllık izin kullanabilme gibi birçok hakkından mahrum
olacaktır. Sürekli kiralanma şansı bulamayan işçiler için sigorta primleri de
hâliyle düzenli olmayacaktır.
Tasarıya
göre, geçici iş ilişkisi kurulan işverenin, işçinin kendisinde çalıştığı sürede
ödenmeyen ücretinden ve sosyal sigorta priminden dolayı hiçbir sorumluluğu
bulunmamaktadır. İşçinin özel istihdam bürosunda iş yapmadan beklediği
dönemlerde ücret alıp almayacağı belli değildir; iş bulamadığından, işçinin iş
sözleşmesini feshedebilme imkânı da verilmemektedir. Tasarıda, işçilerin kıdem
tazminatları ve yıllık ücretli izinleri hakkında bir düzenleme yoktur. Bu
işçilerin çalışmaları geçici olduğu ve bir yıldan az süreceği için kıdem
tazminatına hak kazanmaları ve yıllık izin kullanmaları da mümkün olmayacaktır.
Sonuç
itibarıyla, bu tasarı, amele pazarlarından bile onursuz bir çalışma modeli
getirmektedir. Türk çalışma hayatına sokulmak istenen bu modelle kölelik
sistemi tam manasıyla kurulmuş olacak, köle ticareti âdeta yasal hâle
gelecektir. Bu çalışma modeliyle emek daha da değersizleştirilerek işçiler
alınıp satılabilecektir. Mevcut durumda çağdaş kölelik olarak tabir edilen
taşeronluğu bile aratır hâle getirecek olan bu modelle, zaten çok sınırlı olan
sendikal örgütlenme tamamen tarihe karışacaktır. İş Kanunu'nda işçinin elinde
kalan haklar da bu vesileyle elinden alınacaktır. Milyonlarca işçi asgari
ücrete talim edecek, kölelik ücretine mahkûm bırakılacaktır. 
Ayrıca,
bu tasarıyla, işçinin emeği üzerinden özel istihdam bürolarına büyük bir rant
kapısı açılmaktadır. Bu sektörde faaliyet gösteren ve ülkemizde de şubelerini
açan küresel şirketler, bu düzenlemenin yapılması için dört bir koldan lobi
faaliyeti yapmakta, bu kanun çıkarsa ülkemizde istihdamın artacağı
propagandasını yapmaktadırlar. Oysa, esnek çalışmaların istihdama sanıldığı
kadar katkı yapması mümkün değildir. Esnek çalışma, istihdam sorunu bakımından
geçici bir çözümdür. Esas olan, ekonominin yeterli düzeyde istihdam yaratan bir
ekonomi olmasını sağlamaktır.
Teşekkür
ediyor, saygılar sunuyorum. (MHP sıralarından alkışlar)
BAŞKAN
– Teşekkür ederim Sayın Kalaycı. 
Birinci
bölüm üzerinde Cumhuriyet Halk Partisi Grubu adına Ünal Demirtaş, Zonguldak
Milletvekili. 
Buyurunuz
Sayın Demirtaş. (CHP sıralarından alkışlar) 
CHP
GRUBU ADINA ÜNAL DEMİRTAŞ (Zonguldak) – Teşekkür ederim.
Sayın
Başkan, değerli milletvekilleri; güvenceli esnek çalışma, uzaktan çalışma, özel
istihdam bürolarıyla ilgili yasa tasarısının birinci bölümü hakkında CHP Grubu
adına görüşlerimizi sunmak üzere söz almış bulunmaktayım. 
Değerli
milletvekilleri, bugün, kayıt dışıyla birlikte yaklaşık 10 milyon çalışanı
ilgilendiren, aileleriyle birlikte 30-40 milyon vatandaşımızı ilgilendiren bir
yasayı tartışıyoruz. Her ne kadar Sayın Bakan, tasarı üzerinde bazı düzeltmeler
yapıldığını az önce ifade etmiş olsa da, iş hukukunun temel felsefesine, ruhuna
aykırı olan, işverenler tarafından kötüye kullanılabilecek birçok hükmü içeren,
Türkiye'nin dört bir tarafını yasal amele pazarına dönüştürebilecek, çalışma
yaşamını temelinden sarsacak, iş barışını bozabilecek hükümler içeren bir yasayı
konuşuyoruz.
İş
hukukunun temel felsefesi, ekonomik açıdan güçlü olan işverene karşı zayıf
durumdaki işçiyi korumaktır. Oysa bu kanun, emeği korumuyor, işçiyi korumuyor,
tam tersine işçiyi koruma altına alan 4857 sayılı Yasa’ya karşı işvereni
koruyor. 
Sayın
AKP’li vekiller, bakın, bugüne kadar işçilerin aleyhine olabilecek birçok
düzenlemeyi Meclisten geçirdiniz. Sizin döneminizde çalışanlar kazanılmış
haklarını birer birer kaybettiler ve kaybetmeye de devam ediyorlar. Sizi
anlıyorum, çoğunuz patronsunuz ya da çoğunuz patron seversiniz ama bir de
çalışanları düşünün, o asgari ücretle her gün evine ekmek götürmeye çalışan
yasal amele pazarında iş bekleyecek gariban emekçileri düşünün. Bu yasayı
ısıtıp ısıtıp Türkiye'nin önüne getirdiniz, daha önce 2009 yılında Genel
Kuruldan geçirdiniz ama Cumhurbaşkanı Abdullah Gül bu yasayı iade etti. Sayın
Abdullah Gül, yedi yıllık Cumhurbaşkanlığı süresi boyunca 886 yasayı onaylamış
yani önüne ne geliyorsa bir noter gibi tasdiklemiş, sadece 4 yasayı iade etmiş.
Çankaya’da oturan Sayın Cumhurbaşkanı Abdullah Gül’ün iade ettiği 4 yasadan
1’isi de işte bu yasa. Gerçi şimdi Beştepe’de oturan Sayın Cumhurbaşkanı sırf
Çankaya’da oturan bu Cumhurbaşkanı bunu iade etti diye muhtemelen alelacele bu
yasayı noter gibi derhâl tasdikler diye düşünüyoruz. 
Yine,
geçen sene de bunu Komisyondan geçirdiniz, Genel Kuruldan geçmedi, yasa kadük
kaldı. Yani aslında sizler de biliyorsunuz ki bu kanun Anayasa’ya aykırı,
vicdana aykırı, çalışanların haklarına zarar verebilecek birçok hüküm içeriyor.
Belki sizin de vicdanınız rahatsız ama bu kanun tekrar Meclise geldiğine göre
demek ki emir büyük yerden. 
Değerli
milletvekilleri, alt komisyon çalışmaları sırasında işçi konfederasyonlarının
temsilcilerini dinledik, hiçbirisi bu yasanın çıkmasını istemiyor; TÜRK-İŞ
istemiyor, DİSK istemiyor, HAK-İŞ istemiyor; eylem yapıyorlar, imza topluyorlar
ve bu yasaya karşı olduklarını açıkça ifade ediyorlar. 
Peki,
işçiler bu yasayı istemediğine göre kim istiyor bu yasanın çıkmasını? Elbette
ki patronlar istiyor. Çünkü bu yasayla gerçek amaç, emeğin maliyetini
düşürmektir, patronun üzerindeki yükü hafifletmektir. Bundan önce olduğu gibi,
maalesef yine işçinin karşısındasınız, yine maalesef işverenin yanında saf
tutuyorsunuz. 
Değerli
milletvekilleri, yasanın ismine bakıyorum, çalışanları ikna etmek için çok
güzel bir söz, havalı bir söz: “Güvenceli esnek çalışma” Peki, bu yasa
içerisinde işçiye güvence var mı? Vallahi yasayı kelime kelime okudum, satır
satır tekrar tekrar okudum, bu yasada işçiye yönelik hiçbir güvence göremedim,
vallahi göremedim. Ama bir de işveren tarafına baktım, evet, bu yasada asıl
işverene güvence var. Nasıl var? Asıl işveren 4857 sayılı Yasa’nın kendisine
yüklemiş olduğu tüm yükümlülüklerden kurtuluyor. Bu yasayla, asıl işverenin
güvencesi altında kayıtlı çalışan milyonlarca işçi, asıl işverenin güvencesinin
dışına çıkarılma tehlikesiyle karşı karşıya kalıyor. 
İşçiyle
dört aylığına sözleşme yapılacak ve bu sözleşmeler sekiz aya kadar
uzatılabilecek, sonrasında işveren aynı işçiyle sözleşme yenileyemeyecek. Peki,
bu işçi ne yapacak? Dönecek, özel istihdam bürosundan iş bekleyecek. Peki, büro
iş bulamazsa ne olacak? Biz bu endişemizi Komisyonda dile getirdiğimizde Sayın
Müsteşar şunu söyledi: “E, bundan önce ne yapıyorsa bundan sonra da aynısını
yapmaya devam edecek yani iş arayacak.” cevabını aldık. Böyle bir zihniyet
olabilir mi değerli arkadaşlar? Böyle bir zihniyetle işsizlik sorunu
çözülebilir mi? Bakın, milyonlarca insanımız iş arıyor. Bunu milletvekilleri
olarak biz de çok iyi görüyoruz, AKP’li arkadaşlara da birçok iş talebi
geliyordur, bize de geliyor. Sokaklarda işsizlik var, açlık var, yoksulluk var,
biraz insaflı olmamız gerekmez mi?
Değerli
milletvekilleri, özel istihdam bürosunun işçisi bu yasayla işe iade
güvencesinden mahrum kalacak, kıdem tazminatı, yıllık izin ücreti alamayacak.
İş kazasına uğraması hâlinde ne kendisi ne de yakınları tazminatlarını asıl
işverenden alamayacak, İşsizlik Sigortası Fonu’ndan dahi faydalanamayacak,
asgari ücretin dışında bir ücret alamayacak, sendikalı olamayacak, toplu iş
sözleşmesinin imkânlarından, hükümlerinden faydalanamayacak çünkü yasa işçiyi
asıl işverenin işçisi değil, özel istihdam bürosu işçisi kabul ediyor. Özel
istihdam bürosu adı üzerinde büro yani dört sandalye, bir masa ve bir bilgisayardan
oluşuyor. Evet, Sayın Bakan artırıldığını ifade etti. Kanunen alınan teminat
ise özel istihdam bürosu işçilerinin Sosyal Güvenlik Kurumu primlerini dahi
ödemeye yetecek düzeyde değil. İşçi tamamen özel istihdam bürosunun insafına
bırakılmış durumda. 
Sayın
Bakan ve AKP’li milletvekilleri, bakın, işçi ile işveren arasında daha önce
taşeron vardı, biz taşeron uygulamasına karşı çıkarken, siz işçi ile işveren
arasına taşeronun yanında bir de özel istihdam bürosunu getiriyorsunuz. Bu
uygulamayla taşeron uygulamasından daha geri, daha ilkel bir düzenleme
getiriyorsunuz. Özel istihdam bürolarıyla taşeronun taşeronunu getiriyorsunuz.
Göreceksiniz, bu yasa, işverenler tarafından taşeronluktan daha fazla kötüye
kullanılacaktır.
Değerli
milletvekilleri, Sayın Bakan diyor ki: “Bu düzenlemeyle, işçi ile işveren
arasında geçici iş ilişkisi kurulacak.” Neden geçici iş ilişkisi kurulacak,
bunu anlamakta zorluk çekiyorum. Bir kişi iş yerinde çalışmaya başlarken geçici
değil kalıcı çalışmayı hedefler, o iş yerinde yıllarca emekli olmayı hedefler,
hiç kimse geçici iş istemez kalıcı iş ister. Ama şimdi size soruyorum, iktidar
milletvekillerine söylüyorum: Sayın vekiller, siz, dört aylık, geçici bir
milletvekili olmak ister misiniz? İster misiniz sayın vekiller? Bence hiçbiriniz
dört aylık, geçici bir milletvekilliği istemezsiniz. Peki Sayın Bakan, siz,
dört aylık, geçici bakanlık ister misiniz? Sayın Müsteşar ister mi? Hiçbirimiz
istemeyiz. Ama hiçbirimizin istemediği bir konuyu bu işçilere dayatıyoruz. Bunu
kabul etmemiz mümkün değil. İşçi ile işveren arasında geçici iş ilişkisi kurmak
son derece yanlıştır. 
Bakın,
TRT’nin tek kanallı olduğu dönemde bir dizi vardı, Afrika’da yaşadığı
topraklarda yakalanarak köle hâline getirilen ve Amerika’da satılarak
efendileri sürekli değişen bir kölenin yaşamını anlatıyordu; “Köle Kunta Kinte”
İşte, bu yasayla, maalesef, 10 milyona yakın çalışan, efendileri sürekli
değişecek ama bir köle gibi çalıştırılacak ve hiçbir yasal haktan
faydalanamayacak. 
Değerli
milletvekilleri, İstanbul Milletvekilimiz Sayın Yakup Akkaya’yla birlikte Ulus
Amele Pazarı’na gittik, orada işçilerle görüştük. Sabahın 5’inde, “Bugün iş
bulurum.” umuduyla, alet edevatını alan işçiler kendisini bu pazara atıyor,
orada çaresizce bekliyor, gelen her arabaya “Adam lazım mı?” diye soruyor.
Konuştuğumuzda, “Biz açız.” diyorlar, “İş istiyoruz, aş istiyoruz, ekmek
istiyoruz.” diyorlar. İşte, 10 milyon çalışanı bu hâle getirecek olan yasaya
“Evet.” diyecek olan arkadaşlar, sizden rica ediyorum, siz de gidin ve görün,
oradaki çaresizliği görün. Biraz vicdanınız varsa eminim siz de bundan
vazgeçersiniz. 
Bakın,
Sayın Bakanımız diyor ki: “Kayıt dışılığı içine alacağız.” Güzel bir amaç,
doğru bir amaç. Kayıt dışındaki işçiyi kayıt içine almak için mevzuatta zaten
yeterli düzenlemeler var. On dört yılda elinizden tutan mı oldu da kayıt dışı
işçileri kayıt içine alamadınız? Bu sebeple, Çalışma Bakanının bu yasayla kayıt
dışını kayıt içine alacağı sözü sadece kamuoyunun gazını almaya yöneliktir. 
(Mikrofon otomatik cihaz tarafından kapatıldı)
ÜNAL DEMİRTAŞ (Devamla) - Biz bu sebeple, bu kanuna
karşıyız. Umut ediyoruz ki geri çekilir, bu düzenleme yasalaşmaz. Aksi takdirde
çalışma yaşamı ciddi derecede bozulacaktır. Sizler de buna oy vermeyin diyoruz.
Saygılarımızı sunuyoruz. (CHP sıralarından alkışlar)
BAŞKAN – Teşekkür ederim Sayın Demirtaş.
Tasarının birinci bölümü üzerinde Halkların Demokratik
Partisi Grubu adına Sibel Yiğitalp, Diyarbakır Milletvekili.
Buyurunuz Sayın Yiğitalp. (HDP sıralarından alkışlar)
HDP GRUBU ADINA SİBEL YİĞİTALP (Diyarbakır) – Sayın
Başkan, değerli milletvekilleri; Türkiye’yi çok yakından ilgilendiren, 10
milyonlarca insanın yaşamını etkileyecek olan bir tasarı konuşuluyor ama
baktığımızda Meclisin neredeyse… Bu tasarıyı öneren AKP’nin sıraları olduğu
gibi boş ama oylamaya geldiğinde hepsi burada olacak, tartışmadan hemen “Evet.”
diyecekler, her zaman yaptıkları gibi.
AKP'nin
2009'da TBMM'de çıkartarak yasalaştırdığı ancak sendikaların karşı çıkışları
üzerine dönemin Cumhurbaşkanı Abdullah Gül'ün, "İşçilerin emeğinin
istismarına ve insan onuruna yakışmayan durumların doğmasına, olumsuz
uygulamalara ve çalışma barışının bozulmasına yol açabileceği."
gerekçesiyle veto ettiği tasarı, Hükûmetin gündeminden hiç düşmedi. Gül'ün ikna
edilmesinden sonra 2011'de Amme Alacaklarının Tahsil Usulü Hakkında Kanun ile
Bazı Kanunlarda Değişiklik Yapılmasına Dair Kanun Tasarısı'nın içinde yeniden
Meclise sunulan, ancak yükselen muhalefet nedeniyle son dakikada geri çekilen
düzenleme, yeniden Meclis gündemine neden geldi? 
Normalde
iş sözleşmesi, işçi ile işveren arasında olur ama bu, işvereni birçok açıdan
bağlar ve işçileri keyiflerine göre işten çıkarmalarını önler. Bu yasayla
patronlar işte, bu yükten kurtulacak. İşçileri artık özel istihdam büroları
istihdam edecek ve geçici olarak dört ila sekiz ay içerisinde kiralayacak.
İşveren bir işçiyi hak kazanacak kadar çok çalıştırmak zorunda kalmayacak ve
kıdem tazminatı, yıllık ücretli izin ve bunun gibi hakları işçiye ödemekten
kurtulacak. Hükûmetin tabiriyle "Emek maliyetleri düşecek.” İşveren
işçinin normal maaşını özel istihdam bürosuna yatıracak, özel istihdam bürosu
da asgari ücretten işçileri istihdam ederek aradaki farktan kâr elde edecek.
Tüm bu süreç, dönemsel çalışmaya ve çifte sömürüye maruz kalan işçiye,
güvensizleştirilmiş bir iş yaşamı, kıdem tazminatı ve yıllık ücretli izin
haklarının gasbı, emekli olamama, düşük ücret, baskı, yaralanma ve işçi
cinayetleri olarak geri dönecek. Yani, özel sermayenin maliyetini düşürmek ve
sermayenin risklerini emekçi halklara fatura etmektir.
Mevcut
kapitalist üretim tarzı hâlihazırda bir ücret köleliğidir ancak işçi dolaylı da
olsa kendi iş gücünün sahibidir. Esnek çalışma rejimiyle işçiler artık iş
güçlerinin sahibi olamayacaktır. Diğer bir deyişle, eskiden kiralık olan şey iş
gücü iken söz konusu yasayla işçilerin kendisi bizzat kiralanabilen bir nesneye
dönüşecektir. Bu yasa, sermayenin kârlarını korumak adına işçi sınıfına karşı
yapılmış en büyük saldırılardan biri olacaktır. Güvenceli iş yaşamını ilke
olarak benimsemiş bir parti olarak bu yasanın tamamen geri çekilmesini
savunuyoruz.
Sayın
Başkan, çok az sayıda olan değerli milletvekilleri; AKP sıralarını boş
geçiyorum, sadece oylamaya geldikleri için onları yok sayarak sizinle konuşmaya
çalışacağım.
OSMAN
AŞKIN BAK (Rize) – Buradalar, burada.
SİBEL
YİĞİTALP (Devamla) – Göremiyoruz, neredeler? 
OSMAN
AŞKIN BAK (Rize) – Buradalar, gelirler, yoklama isterseniz gelirler.
SİBEL
YİĞİTALP (Devamla) – Ama, evet, parmak kaldırmaya gelecekler onu biliyorum,
parmakları da çok yoruluyor.
Ekonomik
hayatın sermaye rejimine tesliminin ilanı olan 24 Ocak 1982 kararlarından beri
yapılan en kapsamlı saldırı olacak olan bu tasarı yasalaşırsa işçi sınıfının
yaşayacağı kayıplar devasa boyutta olacaktır.
1)
Bu tasarının meşru ve somut bir gerekçesi yoktur çünkü, öncelikle, çalışanların
yaklaşık yüzde 40'ının kayıt dışı olduğu, toplu iş sözleşmesinden yararlanan
işçilerin oranının yüzde 4,5 olduğu, SGK verilerine göre 2014 yılında 16 milyon
437 bin 232 kişi için işten çıkış bildirgesinin düzenlendiği, her türlü işin
taşerona verilebildiği bir ortamda iş gücü piyasasının katılımından
bahsedilemez. Ayrıca, kendi işçisi askerlik, doğum, izin ve hastalık
nedenleriyle işe belirli bir süre devam edemeyecek olan işveren, bu süreler
boyunca zaten belirli süreli iş sözleşmesiyle işçi istihdam edebilmekte ve iş
gücü ihtiyacını bu yolla karşılayabilmektedir. 
2)
Bu yasa tasarısıyla kamusal sorumluluk özel sektöre devredilmiştir. 2003
yılında özel istihdam bürolarına işe yerleştirme hakkı tanıyan düzenleme de
şimdi geçici iş ilişkisi kurmak hakkı tanıyan yasa tasarısı da kamusal
sorumluluklar alanını ticarileştirmiştir. İstihdam, kamusal sorumluluk altında
devletin üstlenmesi gereken temel bir haktır. İŞKUR bu konuda görevli bir kurum
iken İŞKUR işlevsizleştirilerek bu yükün özel sektöre yüklenmesi emekçilerden
yana bir tutum değildir. 
Henüz
AKP vekilleri gelmedi, herhâlde Başbakanın istifası üzerine heyecana mı kapıldı
arkadaşlar, yoklar. Bize de bir bilgi verseniz, biz de çok memnun olacağız.
Sosyal medya bu arada patladı.
TAHİR
ÖZTÜRK (Elâzığ) – Sen işine bak! Sen işine bak! Sana ne? 
SİBEL
YİĞİTALP (Devamla) – Ben işime bakıyorum, bu da benim işim, bu da benim işim,
bu da benim işim. 
TAHİR
ÖZTÜRK (Elâzığ) – Yok, senin işin değil o.
OSMAN
AŞKIN BAK (Rize) – Ya, biz dinliyoruz. İşçilerle ilgili güzel fikirlerinizi
dinlemek istiyoruz. 
SİBEL
YİĞİTALP (Devamla) – Ülkeyi yönetiyorsanız her türlü eleştiriye açık
olacaksınız.
BAŞKAN
– Sayın Yiğitalp, Genel Kurula hitap edin efendim.
SİBEL
YİĞİTALP (Devamla) – Genel Kurul yok Başkan, gördüğünüz gibi. 
OSMAN
AŞKIN BAK (Rize) – Var, burada. İşçilerle ilgili güzel fikirlerinizi dinlemek
istiyoruz, İş Kanunu’yla ilgili.
SİBEL
YİĞİTALP (Devamla) – Olsa hitap edeceğim de yok.
OSMAN
AŞKIN BAK (Rize) – Verin fikirlerinizi faydalanalım.
SİBEL
YİĞİTALP (Devamla) – Olur, olur.
OSMAN
AŞKIN BAK (Rize) – Tamam, dinliyoruz. 
SİBEL
YİĞİTALP (Devamla) – Evet, ben devam ediyorum. Ama soruma da cevap almak
istiyorum yani. 
OSMAN
AŞKIN BAK (Rize) – Tamam dinliyorum. Bakın, Bakan Bey de burada.
SİBEL
YİĞİTALP (Devamla) – Hayır, Başbakanın istifası doğru mu değil mi, onu merak
ettim.
OSMAN
AŞKIN BAK (Rize) – O değil, bizim konumuz İş Kanunu. 
SİBEL
YİĞİTALP (Devamla) – Peki. 
3)
Kiralık işçi kullanımı istisna değil, kaide olacaktır. Tasarıda geçici işçi
kiralamak için sınırlamalar getirildiği söylenmekte ancak belirtilen koşullar
gerçek bir sınırlama oluşturmamaktadır. Şirketler ihtiyaç duyacağı neredeyse
her konuda bir gerekçe göstererek kolaylıkla işçi kiralayabileceklerdir. Dünya
örneklerinde görülmektedir ki geçici istihdam arttıkça güvenceli, kadrolu
çalışma da giderek azalıyor. Kiralık işçi alan firmalar kadrolu çalışanlarını
işten çıkarıyor.
4)
Kıdem tazminatı ve yıllık ücretli izin hakkı gasbedilecektir. İşçi aynı iş
yerinde kıdem tazminatı hakkı kazanacak kadar -en çok bir sene- çalışamayacağı
için kıdem tazminatı ve yıllık izne hak kazanamayacaktır yani işçinin yıllık 2
maaşa yakın ücreti sermayeye kalacaktır.
5)
İş yaşamı düzensizleşecek ve güvensizleşecektir. İşçi dönemsel çalışacağından bir
sonraki iş yerinin neresi olacağını bilemeyecek, bu da işçiyi ailesi ve kendisi
gibi uzun dönemli planlardan alıkoyacaktır. Yani geçmişte kazanılan ağır
bedeller ödenmiş işçilerin hakları hem gasbedilecek ve bundan sonraki
gelecekleri de ipotek altına alınacaktır. 
6)
Emeklilik hakkı gasbedilecektir. Bir işçinin emekli olabilmesi için 7.200 gün
prim ödeme zorunluluğu olduğunu düşündüğümüzde, devamlı değil, dönem dönem
çalışabilen bir işçinin emekli olması hayal olacaktır.
7)
İşsizlik azalmayacak, artacaktır ve taşeronluk biçim değiştirecektir. Yasayla
taşeron şirketler özel istihdam büroları hâline gelecek yani kaldırılacak
denilen taşeron sistemi sadece şekil değiştirecektir.
8)
Kiralık işçiler daha az ücret alacaktır. Bunlarla ilgili kâr edebilmesi için
işçiye ödenenden daha az bir ücret verilmesi yönünde bir eğilim olması
kaçınılmazdır. Tasarıda kiralık işçilere eşit koşullar sağlanacağından
bahsedilse de bu koşulların ücretleri kapsayıp kapsamadığı belirtilmemektedir;
belirtilse bile, bunun bir bağlayıcılığının olması zordur.
9)
İş cinayetleri artacaktır. Son üç ay, 2012’den beri en fazla iş cinayetlerinin
olduğu bir dönemdir ve 415 insan iş cinayetlerinden yaşamını yitirmiştir. 
Bu
kadar şeyi anlattım, umarım Hükûmet düşmemiştir çünkü Başbakanla ilgili soruma
cevap alamadığım için, bunları gerçekten merak ediyorum. 
MEHMET
NACİ BOSTANCI (Amasya) – Sibel Hanım, dinliyoruz. 
SİBEL
YİĞİTALP (Devamla) – Ama siz dinliyorsunuz, ben bunu…
OSMAN
AŞKIN BAK (Rize) – İşçilerle ilgili görüşlerinizi ben özellikle dinlemek
istiyorum, Sayın Bakan da cevaplayacak. 
SİBEL
YİĞİTALP (Devamla) – Ben taşeron kadrolaşması üzerinden Bakana sorduğum soruya
cevap alamadım.
OSMAN
AŞKIN BAK (Rize) – İşçilerle ilgili sorun. İş Kanunu’yla ilgili önerilerinizi
bekliyoruz. 
SİBEL
YİĞİTALP (Devamla) – Burada onlarca insan soru sordu ama hiçbirimiz cevap
alamadık. Asıl sorunumu…
OSMAN
AŞKIN BAK (Rize) – İş Kanunu’yla ilgili, mesela ev hizmetlerinde çalışanlarla
ilgili; güzel bir şey değil mi yani gelenler?
ÇAĞLAR
DEMİREL (Diyarbakır) – Siz devam edin, devam edin, konuşmasını beklemeyin!
OSMAN
AŞKIN BAK (Rize) – Hayır, dinliyorum ben. 
SİBEL
YİĞİTALP (Devamla) – Hayır, ben devam ediyorum da, ama Hükûmetin devam edip
etmediğini bilsem devam edeceğim de, Hükûmet düşmüşse devam etmeyeyim! 
OSMAN
AŞKIN BAK (Rize) – Yok, yok. Bakın, alakası yok bunun, çok açık. 
BAŞKAN
– Sayın Yiğitalp, İç Tüzük’ün 65’inci maddesine göre sizi konuya davet
ediyorum. Hükûmetin düşüp düşmemesi şu an sizin konunuz değil efendim. 
OSMAN
AŞKIN BAK (Rize) – Evet, teşekkür ederiz Sayın Başkan, İç Tüzük açık. 
SİBEL
YİĞİTALP (Devamla) – Ama bizim konumuz, hepimizin konusu da, o konu hepimizin
konusu, ondan emin olabilirsiniz. 
Evet,
emeklilik hakkını demiştik. Emeklilik hakkı: Bir işçinin emekli olabilmesi için
7.200 gün çalışması gerekir ama burada sekiz ile on ay arasında bir zaman
dilimi verdikleri için o insanların emekli olma hakları ne yazık ki olamayacak.
Yani, modern kölelik yasaları altında insanlar bir kez daha köleleştirilmeye
mahkûm edilecek, insanların emeği sömürülecek ve gerçekten hiçbir yerde söz
hakkına sahip olamayacaklar. Hâlihazırda şu anda sendikaların bile çoğunun
siyasallaştığı, sadece AKP’nin üzerinden politika yürüttüğü bir dönemden
geçiyorken bir de işçiler üzerinden bu ağır politikaların uygulanması insan
emeğine, sömürüsüne ve insanlık onuruna yakışmayacak bir politikadır, biz bunu
reddediyoruz. 
Teşekkür
ediyorum. Saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Yiğitalp. 
Tasarının
tümü üzerinde şahsı adına Alim Tunç, Uşak Milletvekili. 
Buyurunuz
Sayın Tunç. (AK PARTİ
sıralarından alkışlar) 
ALİM
TUNÇ (Uşak) - Sayın
Başkan, değerli milletvekilleri; 170 sıra sayılı İş Kanunu ile Türkiye İş
Kurumu Kanununda Değişiklik Yapılmasına Dair Kanun Tasarısı hakkında söz almış
bulunuyorum. Hepinizi saygıyla selamlıyorum. 
Değerli milletvekili arkadaşlarım, ülkemizin en önemli
sorunlarından biri, karşılaşılan engelleri ortadan kaldırmak yerine bu
engelleri dolanmak adına yapılan siyaset üretimidir. Bir engeli ortadan
kaldırma iradesinin ima ettiği şey, konuya yapısal perspektifle yaklaşma
disiplinidir. Aynı engeli dolanma iradesinin ima ettiği şeyse meseleye palyatif
açıdan bakma kolaycılığıdır. Bir felsefi tutum ya da davranışsal duruş
bakımından bu bağlamda karşımıza çıkan kavramlar ilkesellik veya bunun zıttı
olan popülizmdir. Bir siyasi hareketi samimi kılan gerisindeki ilkesel duruştur
ve bu duruş da sağlam bir iradeye ve cesarete bağlıdır. Şimdi AK PARTİ yeni bir
düzenleme getiriyor. Bu yasa tasarısı, önümüzdeki yapısal sorun teşhisine,
ilkesel duruşa ve toplumun bugünüyle beraber yarınlarını da kucaklama şuuruna
dayanan bir tasarı. Bu tasarının gerisinde böyle bir motivasyon vardır çünkü AK
PARTİ, ülkemizin sorunlarına hep yapısal, ilkesel ve samimi bir şekilde
yaklaşmış, günü kurtarmak uğruna dünü çiğnemek ve yarını heba etmek gibi bir
sorumsuzluğun içinde hiç olmamıştır. 
Değerli
milletvekilleri, bu tasarıyla, bugün fiilî olarak uygulanan yasal güvencesi
olmayan çalışanlarımız kayıt altına alınacaktır ve sosyal güvenceye kavuşturulacaklardır;
askere gidenlerin iş güvencesinin devamı, evde çalışanların sosyal güvencesi,
doğum iznine ayrılan kadınların yerine geçici olarak çalışacakların şartlarının
belirlenmesi için önemli bir adım atılacaktır; kayıt dışı olarak çalışan mevsimlik
tarım işçilerinin kayıtlı ve güvenli çalışması sağlanacaktır; gençlerimizin
istihdamla buluşması bu kanunla daha da artacaktır.
Değerli
milletvekilleri, bu yasal düzenleme OECD ülkelerinde ve Amerika’da, birçok
ülkede uygulanmakta ve Avrupa ülkelerinin 20 tanesinde de hiçbir sınırlama
olmayan uygulamalar yapılmaktadır ama bizde bu konuyla ilgili belirli
sınırlamalar getirilmiştir. En önemli sınırlandırmalardan biri, toplu işçi
çıkarılan iş yerlerinde, kamu kurum ve kuruluşlarında ve yer altında maden çıkarılan
iş yerlerinde geçici iş ilişkisi kurulması yasaklanmıştır. 
Geçici
işçi çalıştıran işverenin grevin uygulanması sırasında geçici iş ilişkisiyle
işçi çalıştıramayacağı hükmü yer almıştır bu tasarıda, böylece, grev kırıcılığı
engellenmiş ve sendikal hakların kullanımı güvence altına alınmıştır. 
Diğer
önemli bir husus da çalışanlarımızın, geçici işçi olarak gelenlerin eşit
muamele görmesidir; bu da güvence altına alınmıştır. 
Doğum
izni, hastalık izni, askerlik durumlarında çalışılmayan süreler dikkate
alınırken diğer tüm hâllerde en fazla dört ay süreyle geçici iş ilişkisi
kurulacağı hüküm altına alınmıştır. Geçici işçi çalıştıran işverenin belirtilen
sürenin sonunda aynı iş için altı ayı geçmedikçe yeniden geçici işçi
çalıştıramayacağı hüküm altına alınarak asıl işçi yerine geçici işçiyle işin
devamı gibi emek sömürüsüne karşı önemli bir tedbir alınmıştır. 
Değerli
milletvekilleri, bu tasarının kanunlaşmasının ülkemize, ekonomimize ve
çalışanlarımıza hem refah hem mutluluk getirmesini temenni ediyorum. 
Yine,
alt komisyonda bir sivil toplum kuruluşumuzun temsilcisi, orada, kendisinin
İngiltere’ye dil öğrenmeye gittiğini ve bu geçici istihdam bürolarından
faydalanarak öncelikle orada çalıştığını, daha sonra o ofiste hukuku
bitirdiğini ve orada avukat olarak çalıştığını örnek olarak vermişti. İnşallah,
ülkemizde de öğrencilerimiz bu konuda…
(Mikrofon
otomatik cihaz tarafından kapatıldı) 
ALİM
TUNÇ (Devamla) – …çalışarak, bunun gibi istihdam bürolarından faydalanarak
ülkemizde de işsizliğin önlenmesi; hem üniversitede okuyanlarımızın,
gençlerimizin hem de çalışanlarımızın yasal güvence altında çalışmaları bu
tasarıyla sağlanacaktır. 
Ben,
tekrar, önümüzdeki günlerde Anneler Günü kutlanacak olan tüm annelerimizin
ellerini öpüyorum, Anneler Günü kutlu olsun diyorum. 
Hepinize
saygılar sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Tunç.
Birinci
bölüm üzerinde siyasi parti grupları ve şahıslar adına yapılan konuşmalar sona
ermiştir. 
Şimdi
bölüm üzerinde soru-cevap işlemini gerçekleştireceğim. 
Soru
işlemine başlıyorum.
Sayın
Tanal… 
MAHMUT
TANAL (İstanbul) – Teşekkür ederim Sayın Başkan.
Sayın
Bakan, bu istihdam bürolarında verilecek olan eğitim giderleri nereden
verilecek yani nereden karşılanacak? Yoksa, bu İşsizlik Fonu’ndan karşılanıp
burada yeni birileri mi zenginleştirilecek?
Soru
2) İşçi sınıfını “kiralık işçilik” adı altında kölelik ilişkisine mahkûm
etmeyecek mi?
Soru
3) Gelir, emeklilik, yıllık izin ve sağlıkla ilgili haklar ortadan kalkmayacak
mı?
Soru
4) Kayıt dışı istihdam edilenler güvence kazanmayacaklar mı yani güvencesi
olmayacak mı?
Bir
başka soru: Sendikal örgütlenmeler çok ciddi kan kaybetmeyecek mi, kan kaybına
uğramayacak mı?
Bir
başka soru: Kural dışı güvencesiz ve esnek çalışma biçimleri kural hâline
gelmeyecek mi? 7 milyon işçi yani istihdamın neredeyse yarısı bu kölelik büroları aracılığıyla
güvencesiz çalıştırılmayacak mı? 
Bir
başka soru: Kıdem tazminatı ve ihbar tazminatı…
(Mikrofon
otomatik cihaz tarafından kapatıldı) 
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkürler Sayın Başkan.
Sayın
Bakan, İşsizlik Fonu’nun kaçta kaçı işçiler için kullanılıyor, geri kalanı bir
kaynak olarak mı kullanılıyor?
İkincisi:
Kıdem tazminatı için düşünülen fon da aynı gerekçeyle bir kaynak yaratmak için
mi getirilmek isteniyor?
Üçüncüsü:
Özel sektörde, özellikle kurumsallaşmış büyük şirketlerde personel alınırken
mülakatlarda olumlu yaklaştıktan sonra sosyal medya hesapları incelenip
“İktidar aleyhine paylaşımlarda bulunmuşsunuz." deyip ayrımcılık yapılarak
işe alınmıyor şeklinde çok şikâyetler var. Bununla ilgili bilginiz,
çalışmalarınız var mı?
Teşekkürler.
MAHMUT
TOĞRUL (Gaziantep) – Teşekkürler Sayın Başkan.
Sayın
Bakan, Türkiye'de çocuk işçiliği özellikle Gaziantep gibi illerde başını almış
gidiyor. Özellikle kenar semtlerde terzi atölyelerinde çalışan 7 yaşlarından
itibaren çocuklarımız var. Türkiye'deki çocuk işçiliğini önlemek için bir
projeniz var mı? Türkiye'deki çocuk işçi sayısı şu anda nedir; kaçı kız, kaçı
erkektir? Bu konuyla ilgili bilgileri paylaşırsanız sevinirim.
Teşekkür
ederim.
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkanım.
Sayın
Bakan, Roma hukuku döneminde plebler vardı, köleler vardı. Eğer bir evde yemek
yapılacaksa o dönem köle sahibi gönderirdi kölesini orada yemek yaptırırdı,
kiraya verirdi ama o dönem kölelerin bugünkü işçilerden farkı insan yerine
konulmuyordu, eşya hukuku gözüyle bakılıyordu, eşya kapsamında sayılıyordu.
Yeni getirdiğiniz bu istihdam bürolarının o dönemdekinden ne farkı var? Sadece,
o aşamada, o dönemdeki plebler eşya konumundaydı. Ne fark var? Bunu izah
edebilir misiniz?
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Bakan “Dört ya da sekiz ay sürelerle ancak
çalışacak.” dediniz. Bu tasarıda böyle geçiyor ama siz konuşmanızda “Bundan
sonraki sürede de bütün yaşamları boyunca iş akitleri devam edecek."
dediniz. Oysa bu yasada ya dört ay ya da sekiz ay çalışma süresi olarak
belirlediniz. Bunlara ilişkin, bundan sonraki süreçte, sekiz aydan sonra nasıl
bir çalışma sistemini işçilere öngörüyorsunuz? Bir.
İkincisi:
İşçilerin sendikalaşma oranlarıyla ilgili ifade ettiğiniz bir nokta vardı. Ben
toplu iş sözleşmesi hakkına sahip sendikaların oranının önemli olduğunu ifade
ederek... Bu oran, 2002 yılında yüzde 10,6 iken 2015’te yüzde 4,5’a düşmüştür
ve böylelikle, OECD ülkeleri içerisinde en sonuncu sırada yer alıyoruz.
Teşekkür
ediyorum.
BAŞKAN
– Sayın Kalaycı…
MUSTAFA
KALAYCI (Konya) – Teşekkür ediyorum Sayın Başkan.
Sayın
Bakan, Sosyal Güvenlik Kurumunun son açıkladığı şubat ayı verilerine göre, 2016
yılının ilk iki ayında Türkiye genelinde sigortalı iş yeri sayısı 29.527 adet
azalmış, KOBİ iş yeri sayısı 29.329 adet azalmış, sigortalı çalışan sayısı 424
bin kişi azalmış, KOBİ’lerde çalışan sayısı 342 bin kişi azalmış, sigortalı
esnaf sayısı 86 bin azalmış, çiftçi sayısı 38 bin azalmış. Bu azalmayı nasıl
değerlendiriyorsunuz? Kayıt dışına kaçış mı var, yoksa ekonomi bir anlamda
alarm mı vermekte?
Çiftçimize,
esnafımıza ve KOBİ’lerimize yönelik kolaylık getirme, prim ödemelerinde destek
sağlama gibi bir çalışmanız var mıdır?
Teşekkür
ediyorum.
BAŞKAN
– Sayın Toğrul…
MAHMUT
TOĞRUL (Gaziantep) – Teşekkürler Sayın Başkan.
Sayın
Bakan, biraz önce “Bu yasaya ‘kölelik yasası’ demeyelim.” dediniz ama şunu
sormak istiyorum: Bu, özel istihdam bürolarının kiraladığı işçiler, ona iş
veren işverenin o kiraladığı işçilere karşı sorumluluğu nedir? Bu,
eğitimsizliği de beraberinde getirmeyecek mi? Yani o işe uygunluk sorununu da
yaratmayacak mı? 
Daha
da önemlisi, her gün ülkemizde bir iş cinayeti yaşanıyor. Bu, iş cinayeti
sayısını artırmayacak mı? Buna yönelik önleminiz ne olacak?
Teşekkür
ediyorum.
BAŞKAN
– Sayın Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan, ilk bölümde sormuştum: Türkiye’de kaç tane istihdam bürosu var? Bunun
kaçı yerli, kaçı yabancı? Sizden istirham ediyorum, mutlaka cevap istiyorum. 
2)
Önce Meclise 181 No.lu ILO Sözleşmesi’ni niçin getirmediniz? Buradaki amaç ve
kastınız nedir? 
Teşekkür
ederim. 
BAŞKAN
– Teşekkür ederim Sayın Tanal. 
Şimdi,
cevaplar için Hükûmete söz veriyorum. 
Buyurunuz
Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Çok teşekkür ediyorum
Sayın Başkan. 
Sayın
Tanal’ın sözüyle başlayayım, haklı. 
445
özel istihdam bürosu var ve bunların 25’i yabancı. 
MAHMUT
TANAL (İstanbul) – Niye ihtiyaç var o zaman? Demek ki var. Bu tasarının
gerekçesi çürümüş olmuyor mu? 
BAŞKAN
– Devam ediniz Sayın Bakan.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Şimdi, şunu ifade etmek
istiyorum: Biraz önce “Özellikle 2016 Ocak, Şubat aylarıyla ilgili toplam
sigortalı sayısı düştü mü, düşmedi mi; nedir?” diye bir soru geldi. Onunla
ilgili de Meclisimize bir bilgi vermek isterim. 
Özellikle, 2015 Aralık ayında 12 milyon 794 bin toplam
4/A sigortalı sayısı var; 2016 Ocakta 12 milyon 480 bin, 2016 Şubatta 12 milyon
495 bin, 2016 Martta 12 milyon 570 bin. “Bir ekonomik kriz mi var, yoksa böyle
bir tablo sebebiyle mi bu azalıyor veya çoğalıyor?” diye bir soru, elbette ki
kendi adına tutarlı bir soru olabilir ama aralık, ocak, şubat ve mart aylarında
her yıl mevsimsel bir düşüş söz konusudur özellikle çalışanlarda yani bu, 2015,
2014, 2013’te de aynıdır. Şöyle bir tabloyu söyleyebilirim, keşke burada olsa
da gösterebilsem: Bizim 4/A’lı sigortalı sayımız özellikle 2002, 2003’ten
itibaren merdiven şeklinde çıkar yani kasım ve aralık aylarında en yükseğe
vurur, aralık ayından sonra da ocak ayından itibaren tam anlamıyla, geçen
seneki ulaştığı noktadan 250 bin, 300 bin, 350 bin aşağıda olur. Şu anda, son
verdiğim rakamdan da anlayacaksınız ki ocakta kısmen bir düşüş söz konusu oldu,
şubat ve martta da yükseliş söz konusu. Bu, aynı ölçekte böyle devam edecek ve
inşallah, aynı o “merdiven sistem” dediğimiz sistemle her yılın bir daha
üstüne çıkabilecek bir katmanla bir sonuç üretecektir.
“Özel
istihdam bürolarındaki eğitim İşsizlik Fonu’ndan mı sağlanacak veya birileri
zengin mi olacak buradan?” Şunu söyleyeyim: Bugünkünden de kimse zengin oluyor
değil, bunun ölçüsü belli, nasıl verildiği belli ve ne şekilde oluştuğu
bellidir. Ama özel istihdam bürosunda çalışanların eğitiminden özel istihdam
bürosu, iş yerindeki geçici işverenin ortaya koymuş olduğu eğitimden de
işveren, özellikle iş sağlığı ve güvenliği açısından sorumludur. Bu sorumluluk
da tasarıda çok açık bir şekilde ifade edilmiştir.
Yine
söylemek isterim ki dört ay ve sekiz ay çalışacak olanlar… 7’nci maddenin (f)
bendinde eğer normal kapasitesinin üzerinde bir kapasiteyle bir talep söz
konusu olmuşsa ve bu talep kendi çalışan işçileriyle karşılanamayacaksa ve eğer
süre 4 + 4’se, bunun altında bir sürede oluşabilecek bir iş ise burada
yapılacak olan çok doğaldır ki dört aylık bir geçici istihdam sağlamaktır özel
istihdam bürosundan. Ha bunu sağladı, bunu sağladıktan sonra o işçi, o iş
yerinde bir daha, dört, en fazla bir dört daha, toplam sekiz ay çalışabilir.
Ondan sonra bir daha altı ay çalışamaz, eğer altı ay sonra tekrar bir şey söz
konusu olursa çalışabilir.
Benim
söylediğimi sizler yanlış anladınız, ben de öyle söylemedim zaten. Şöyle bir
eleştiri geldi, gelen eleştiri şu idi: “Bunlar eğer sürekli geçici işçi olarak
çalışırlarsa emekli olamazlar.” Ben de dedim ki: Yani bu bir çalışma biçimi
değil, bir sürekli çalışma biçimi değil; insan geçici işçi olarak girer, ondan
sonra başka bir iş yerinde çalışır; bu bir istihdam açma kanalıdır ve bu,
özellikle kadınları, gençleri, uzun süre işsiz kalanları önemli ölçüde
istihdamla buluşturma anlayışının kendisidir. Yoksa bir insan ömür boyu geçici
işçi olarak çalışır, çalışmaz; bu, onun kendi arzusu ve isteğidir. Ama tasarı
ne bunu öngörüyor ne böyle bir talep ortaya koyuyor ne de yasada böyle herhangi
bir belirleyici unsur söz konusudur. Çok nettir orada: Dört ay, artı, dört ay.
Avrupa’nın birçok ülkesinde buna ait bir kısıt söz konusu değildir. Biz yapmış
olduğumuz mutabakatlar sonucu bu kısıtı ortaya koyduk; ne ILO normlarında ne de
AB normlarında böyle bir kısıt söz konusu değildir. 
Buradaki
temel duruşumuzu tekrar ifade etmek istiyorum: Yani, geçici işçiliğin daimî
işçiliğe, daimî işçiymiş gibi daimî işçinin yerine oluşmasına imkân vermeyecek
bir düzenleme ortaya koyduk. Geçici işçiyse o süre içerisinde geçici işçi
olarak kalır, daimî işçi de daimî işçiliğini devam ettirir. 
Ama
şunu ifade etmek istiyorum: Yani, kadınlarla ilgili yapılan eleştiriyi son
derece yanlış buluyorum, doğru bulmuyorum. Çünkü, bizim son çıkardığımız
kanunda, Türkiye Büyük Millet Meclisinin onayladığı kanunda bir kadın doğum
yaptığı zaman iki ay, dört ay, altı ay ve altı yaşına kadar, çocuğu okula
gidene kadar bir şekilde yarı zamanlı çalışabilme fırsatına sahip. Yarı zamanlı
çalışabilme fırsatına sahip olduğu zaman, bu, çok doğaldır ki işvereni ile -iş
yeri ile- çalışan kadın arasında bir problem oluşabilir. Tam da bunu tahkim
eden, tam da bunu kuvvetlendiren, orada onun daimî işçiliğini daimî kılan bir
anlayıştır bu. Onun yerine özel istihdam bürosundan bir geçici kadın işçi temin
edilecek ve yarı gün o çalışacak, yarı gün de ötekisi çalışacak. Ve orada doğum
yapan ve doğum yapması sebebiyle de hem iki ay izin alan hem de yarı zamanlı
çalışma hakkı bulunan kadının da iş akdiyle ilgili herhangi bir problem ortaya
çıkmayacak. Yani, bir önceki getirdiğimiz meselenin aslında tamamlayıcısı. Çok
net bir tablo ortaya koyuyoruz; bu da AK PARTİ iktidarı döneminde kadın
istihdam oranındaki artışımızı daha önemli bir noktaya taşıyabilecek önemli
adımlardan bir tanesidir diye ifade etmek istiyorum.
Çocuk
işçilikle ilgili Çalışma ve Sosyal Güvenlik Bakanlığımız çok uzun zamandan beri
bir mücadele ortaya koymaktadır. Çeşitli projeleri hem Avrupa Birliğiyle hem de
Türkiye’deki paydaşlarıyla ve dünyadaki paydaşlarıyla gerçekleştirmektedir.
Özellikle tarım alanındaki çocuk işçiliği konusunda ciddi mücadeleler ortaya
koyduk, gene mücadeleler ortaya koyacağız. Bu, elbette ki memleketimizin en
temel meselelerinden bir tanesidir ama şunu ifade etmek istiyorum: Bunu
özellikle Türkiye'nin aleyhinde kullanmak isteyenlere, Türkiye'nin üretimine ve
Türkiye'nin büyümesine sekte vurmak isteyenlere hep beraber fırsat vermemeliyiz
çünkü özellikle bu konuda asılsız ihbarlar, yanlış bildirimler ve birtakım
eksik değerlendirmeler uluslararası alanda Türkiye’yi ciddi bir şekilde, haksız
bir şekilde zora sokmaktadır. 
6-17
yaş grubunda çocuk işçiliği 1994 yılında yüzde 15,2’yken 2012 yılında bu oran
yüzde 5,9’dur ve bunu, mümkün olduğunca, o tarihten itibaren de, 2012’den
bugüne kadar da aşağıya düşürmek için ciddi bir gayret ortaya koyduk ve koymaya
devam edeceğiz. 
İşsizlik
Sigortası Fonu’nun 2002 ile 2015 yılları arasında 35,6 milyar TL gideri
bulunmaktadır. Bunun 10,6 milyarı işsizlik sigortası, işsizlik ödeneği olarak
ödenmiştir ancak fondan gerçekleştirilen tüm ödemeler 4447 sayılı Kanun
kapsamında işsizliğin azaltılması, istihdamın korunması amacıyla yine işsizler
için kullanılmıştır. Tüm rakamlar şeffaf şekilde her ay bizim İşsizlik
Sigortası Fonu Bülteni’mizde de bildirilmektedir. 
Çok
teşekkür ediyorum. 
BAŞKAN
– Teşekkür ederim Sayın Bakan. 
Birinci
bölüm üzerindeki görüşmeler tamamlanmıştır. 
Birleşime
iki dakika ara veriyorum. 
Kapanma Saati: 20.56
ALTINCI OTURUM
Açılma Saati: 20.58
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 85’inci Birleşiminin
Altıncı Oturumunu açıyorum.
170
sıra sayılı Kanun Tasarısı’nın görüşmelerine devam ediyoruz.
Komisyon?
Yok.
Ertelenmiştir.
Gündemin
3’üncü sırasında yer alan, Avrupa Konseyi Terörizmin Önlenmesi Sözleşmesine Ek
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
3.- Avrupa Konseyi Terörizmin Önlenmesi
Sözleşmesine Ek Protokolün Onaylanmasının Uygun Bulunduğuna Dair Kanun Tasarısı
(1/672) ve Dışişleri Komisyonu Raporu (S. Sayısı: 248)
BAŞKAN –
Komisyon? Yok.
Ertelenmiştir.
Bundan sonra da
komisyonların olmayacağı anlaşıldığından, kanun tasarı ve teklifleri ile
komisyonlardan gelen diğer işleri sırasıyla görüşmek için 5 Mayıs 2016 Perşembe
günü, alınan karar gereğince, saat 14.00’te toplanmak üzere birleşimi
kapatıyorum; iyi akşamlar diliyorum.
Kapanma Saati: 20.59




(x) Bu bölümlerde hatip tarafından Türkçe
olmayan kelimeler ifade edildi.


(x) 170 S. Sayılı Basmayazı tutanağa
eklidir.




