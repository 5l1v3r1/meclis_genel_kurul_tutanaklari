



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 121’inci
Birleşim
 2
Ağustos 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Feleknas Uca’nın, Ezidi
kadınların yaşadığı sorunlara ilişkin gündem dışı konuşması
2.- Şanlıurfa Milletvekili Kemalettin Yılmaztekin’in,
15 Temmuz darbe girişimi ve OHAL’e ilişkin gündem dışı konuşması
3.- Mersin Milletvekili Aytuğ Atıcı’nın, millet
demokrasi nöbeti tutarken yapılan antidemokratik uygulamalara ilişkin gündem
dışı konuşması

IV.- AÇIKLAMALAR
1.- Denizli Milletvekili Cahit Özkan’ın, millî
egemenliğe dayalı demokratik anayasanın, millî birlik ve beraberliğin anayasal
metne dökülmesiyle yapılacağına ilişkin açıklaması
2.- İstanbul Milletvekili Sibel Özdemir’in,
Cumhurbaşkanını ve Hükûmeti idam cezası konusunda daha duyarlı olmaya davet
ettiğine ilişkin açıklaması
3.- İstanbul Milletvekili Mahmut Tanal’ın, olağanüstü
hâlin gerekli kılmadığı konularda kanun hükmünde kararnameler çıkarılmasının
Anayasa ve Avrupa İnsan Hakları Sözleşmesi’ne aykırı olduğuna ilişkin
açıklaması
4.- Niğde Milletvekili Ömer Fethi Gürer’in, askerî
okullarda öğrenci olan ve kalkışmada yer almayan, mezuniyetine kısa bir süre
kalan onca öğrencinin ciddi mağduriyet yaşadığına, açığa alma ve tutuklamaların
çok hassas yapılması ve mağduriyetlere yol açılmaması gerektiğine ilişkin
açıklaması
5.- Bursa Milletvekili Nurhayat Altaca Kayışoğlu’nun,
30 Ağustos 1922 tarihinin, emperyalizme karşı bağımsızlık mücadelesinin
kazanıldığı, topraklarımızın işgalcilerden geri alındığı bir tarih olduğuna ve
Zafer Bayramı’nı kutlamak için meydanları coşkuyla dolduracaklarına ilişkin
açıklaması
6.- Kayseri Milletvekili Çetin Arık’ın, darbecilerin en
ağır şekilde cezalandırılmaları gerektiğine, bu sürecin sağlıklı bir şekilde sonuçlanmasının,
masum insanların mağdur edilmemesinin en büyük temennisi olduğuna ve FETÖ’yle
bağlantısı tespit edilen siyasiler olup olmadığını öğrenmek istediğine ilişkin
açıklaması
7.- İstanbul Milletvekili Ali Şeker’in, kapatılan
askerî okullar ile kışlaların arazilerinin korunması gerektiğine ilişkin
açıklaması
8.- Denizli Milletvekili Kazım Arslan’ın, 30 Ağustos
Zafer Bayramı’nın kutlanmayacağı kararına şiddetle karşı çıktığına ilişkin
açıklaması
9.- Mersin Milletvekili Aytuğ Atıcı’nın, Bingöl’de
şehit düşen polislere Allah’tan rahmet dilediğine, Fethullah cemaatinin 2010 yılında
KPSS sorularını çalıp yakınlarına vermesiyle ilgili soruşturmanın yıllarca
sümen altı edildiğine ve Cumhurbaşkanı Recep Tayyip Erdoğan’ın bazı ifadelerine
ilişkin açıklaması
10.- Kırklareli Milletvekili Türabi Kayan’ın, 15 Temmuz
darbe girişimi sonrasında görevden el çektirilenlerin durumuna ilişkin
açıklaması
11.- Bursa Milletvekili Erkan Aydın’ın, OHAL ilanı
sonrasında FETÖ örgütüyle ilişkili olduğu gerekçesiyle okul, üniversite ve bazı
iş yerlerinin kapatıldığına ancak bu okul ve iş yerlerinde çalışanların özlük
hakları ve geleceklerinin düşünülmediğine ve mağduriyetlerin bir an önce giderilmesini
talep ettiğine ilişkin açıklaması
12.- Bursa Milletvekili Ceyhun İrgil’in, darbe girişimi
sonrasında siyasiler ve yöneticiler hiçbir bedel ödemezken öğretmenlerin,
memurların ve akademisyenlerin neyin bedelini ödediğini öğrenmek istediğine
ilişkin açıklaması
13.- Ordu Milletvekili Seyit Torun’un, askerî
kışlaların şehir dışına taşınmasının son derece olumlu bir karar olduğuna ancak
askerî alanların rant alanı olarak değil demokrasi ve özgürlük alanları olarak
değerlendirilmesi gerektiğine ilişkin açıklaması
14.- İstanbul Milletvekili Gamze Akkuş İlgezdi’nin, 30
Ağustos tarihinin, bir milletin makûs talihini yenerek ulus olma bilinciyle
emperyalizmi Anadolu topraklarında hezimete uğrattığı tarih olduğuna ilişkin
açıklaması
15.- Manisa Milletvekili Mazlum Nurlu’nun, darbe
önlenmiş olsa da ekonomik sonuçlarının ağır olduğuna ve tarım sektörünün yaşadığı
sıkıntıları aşmak için ihracat imkânlarını artıran, teşvik sistemini geliştiren
ek önlemlerin alınması gerektiğine ilişkin açıklaması
16.- Millî Savunma Bakanı Fikri Işık’ın, açıklamasının
30 Ağustos törenlerinin yapılması veya yapılmamasıyla ilgili olmadığına,
törenlerde askerî araçların gösteri yapmayacağına yönelik olduğuna ilişkin
açıklaması
17.- Diyarbakır Milletvekili Çağlar Demirel’in,
olağanüstü hâli yasal olarak inşa etmeden fiilî olarak uygulayan Hükûmetin
bugün aynı uygulamaları Kürt illerinde bir sıkıyönetim tarzına çevirdiğine ve
haksız ve hukuksuz yaşanan bu uygulamalara bir an önce son verilmesi
gerektiğine ilişkin açıklaması
18.- Mardin Milletvekili Ali Atalan’ın, İstanbul
Milletvekili Markar Eseyan’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması 

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak ve 22
milletvekilinin, koruma altındaki alanlarda oluşan daralma ve tahribatın boyutlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/286)
2.- Burdur Milletvekili Mehmet Göker ve 24
milletvekilinin, ülkemizde yaşanan çevre sorunlarının nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/287)
3.- Malatya Milletvekili Veli Ağbaba ve 22
milletvekilinin, belediye başkanlarının mal varlıklarının ve mal varlıklarında
usulsüz artış olup olmadığının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/288)

B) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisini temsilen bir heyetin, 29-31 Ağustos 2016 tarihleri
arasında Kore Cumhuriyeti’nin başkenti Seul’de düzenlenecek olan Kuzey Koreli
Mülteciler ve İnsan Hakları Uluslararası Parlamenterler Koalisyonu 13’üncü
Genel Kurul Toplantısı’na katılmasına ilişkin tezkeresi (3/816)
2.- Başbakanlığın, Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında hudut,
şümul, miktar ve zamanı Hükûmetçe takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Anayasa’nın
92’nci maddesi uyarınca bir yıl süreyle izin verilmesine ilişkin tezkeresi
(3/807) 

C) Önergeler
1.- Ankara Milletvekili Şenal Sarıhan’ın, (2/1167) esas
numaralı 2.7.1964 Tarih ve 492 Sayılı Harçlar Kanununda Değişiklik Yapılması
Hakkındaki Kanun Teklifi’nin doğrudan gündeme alınmasına ilişkin önergesi
(4/53)

VI.- ÖNERİLER
A) Siyasi Parti Grubu Önerileri
1.- HDP Grubunun, Diyarbakır Milletvekili Feleknas Uca
ve Mardin Milletvekili Ali Atalan ve arkadaşları tarafından, Ezidi inancına
sahip toplum kültürünün ve kimliğinin korunması ve tarih boyunca maruz
kaldıkları zulüm ve şiddet politikalarının bütün boyutlarıyla araştırılması
amacıyla 29/7/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 2 Ağustos 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- AK PARTİ Grubunun, Genel Kurul gündeminin yeniden
düzenlenmesine; Genel Kurulun 2, 9, 16 ve 23 Ağustos 2016 Salı günkü
birleşimlerinde sözlü sorular ile diğer denetim konularının görüşülmeyerek gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesine; 3, 10, 17, 24 ve 31 Ağustos 2016
Çarşamba günkü birleşimlerinde sözlü soruların görüşülmemesine; 4 Ağustos 2016
Perşembe günkü birleşiminde 406 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarına devam etmesine; 409
sıra sayılı Kanun Teklifi’nin İç Tüzük’ün 91'inci maddesine göre temel kanun
olarak bölümler hâlinde görüşülmesine ilişkin önerisi 

VII.- OTURUM BAŞKANLARIN KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, intihar eden Ahmetli Kaymakamı Necmi Akman’a Allah’tan rahmet
dilediğine ilişkin konuşması
2.- Oturum Başkanı TBMM Başkan Vekili Mehmet Akif
Hamzaçebi’nin, milletvekili kimlik kartlarındaki düzenlemelere ilişkin
konuşması
3.- Oturum Başkanı TBMM Başkan Vekili Mehmet Akif
Hamzaçebi’nin, Vergi Dairesi Tam Otomasyon Projesi’ni başlatan Zekeriya
Temizel’e ve bu projeyi uygulamaya koyan Adalet ve Kalkınma Partisi hükûmetlerine
teşekkür ettiğine ilişkin konuşması

VIII.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, Diyarbakır
Milletvekili İdris Baluken’in AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
2.- Manisa Milletvekili Özgür Özel’in, Diyarbakır
Milletvekili İdris Baluken’in AK PARTİ grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
3.- Diyarbakır Milletvekili İdris Baluken’in, Manisa
Milletvekili Özgür Özel’in sataşma nedeniyle yaptığı konuşması sırasında şahsına
sataşması nedeniyle konuşması
4.- Manisa Milletvekili Özgür Özel’in, Diyarbakır
Milletvekili İdris Baluken’in sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması

IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Isparta Milletvekili Süreyya Sadi
Bilgiç'in Bazı Alacakların Yeniden Yapılandırılmasına İlişkin Kanun Teklifi
(2/1310) ile Plan ve Bütçe Komisyonu Raporu (S. Sayısı: 409) 
2.- Karadağın Kuzey Atlantik Antlaşmasına Katılımına
İlişkin Protokolün Onaylanmasının Uygun Bulunduğuna Dair Kanun Tasarısı (1/742)
ve Dışişleri Komisyonu Raporu (S. Sayısı: 407) 

X.- YAZILI SORULAR VE CEVAPLARI
1.- İzmir Milletvekili Tacettin Bayır'ın, bir firmanın
kamu bankalarından almış olduğu kredilere ilişkin Başbakandan sorusu ve Başbakan
Yardımcısı Mehmet Şimşek’in cevabı (7/6206)
2.- Edirne Milletvekili Okan Gaytancıoğlu'nun,
Halkbankın işe alım sınavını yedekten kazanan ancak daha sonra işe alınmayan kişilere
ilişkin sorusu ve Başbakan Yardımcısı Mehmet Şimşek’in cevabı (7/6250)


2 Ağustos 2016 Salı
BİRİNCİ OTURUM
Açılma Saati: 15.03
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Zihni AÇBA (Sakarya)
-----0-----
BAŞKAN – Türkiye
Büyük Millet Meclisinin 121’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Ezidi kadınların yaşadığı sorunlar hakkında söz isteyen Diyarbakır
Milletvekili Feleknas Uca’ya aittir.
Buyurunuz Sayın
Uca. (HDP sıralarından alkışlar) 
Sayın
milletvekilleri, haftanın ilk çalışma günü olmuş olması nedeniyle Genel Kurulda
doğal bir uğultu hissediyorum.
Şimdi sayın
hatip kürsüdedir. O nedenle, herkesin dikkatle sayın hatibi dinlemesini rica
ediyorum.
Buyurunuz Sayın
Uca.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Diyarbakır Milletvekili Feleknas Uca’nın, Ezidi
kadınların yaşadığı sorunlara ilişkin gündem dışı konuşması
FELEKNAS UCA
(Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Ezidi soykırımı yıl dönümü sebebiyle Ezidi kadınların
yaşadığı sorunlar üzerine HDP Grubu adına gündem dışı söz almış bulunmaktayım. 
Yarın
3 Ağustos Ezidi katliamının yıl dönümü. Katliamda hayatını kaybeden bütün Ezidileri
saygıyla anıyorum. Hâlâ IŞİD’in elinde bulunan kadınların bir an önce
özgürlüğüne kavuşmalarını temenni ediyorum. Şengal’de mücadele eden bütün Ezidi
savunma güçlerini selamlıyorum.
Ezidiler
dinî söylemlerinde önce 72 millet için, sonra kendileri için dua ederler. Dinî
inançları gereği şiddeti tamamıyla reddederler. Ancak, sahip oldukları Kürt
dili, kültürü, kimliği ve Ezidilik inancı sebebiyle farklı devletler tarafından
73 defa kıyımdan geçirilmiştir.
Değerli
milletvekilleri, 3 Ağustos 2014’te binlerce Ezidi Şengal’de IŞİD’in soykırımına
maruz kaldı. Bu katliamı Ezidiler “73’üncü Ferman” olarak adlandırdı. Bu
katliamda binlerce Ezidi öldürüldü, 6 yaşındaki kız çocuklarından 70 yaşındaki
kadınlara kadar 5 bin ile 7 bin arasında çocuk ve kadın IŞİD tarafından
alıkonuldu. Yüzlerce çocuk, hasta ve yaşlı açlıktan ve susuzluktan öldü. Ezidi
çocuklar ailelerinden kaçırılıp IŞİD’in yanına verildi, kendi inançlarından ve
toplumundan koparıldı, zorla dinleri değiştirildi. Bunlar Rakka, Musul ve
Telafer gibi birçok yerde pazarda satıldı. Bu kıyımla Ezidilerin tarih
sahnesinden silinmesi amaçlandı. Hâlâ yaklaşık 3 bin kadın IŞİD’in elinde
bulunmaktadır. 
Bu
katliamdan sonra binlerce Ezidi Diyarbakır, Şanlıurfa, Şırnak, Siirt, Mardin ve
Batman’da DBP’li belediyeler tarafından kurulmuş kamplar ile AFAD’a bağlı
Midyat ve Nusaybin’de mülteci kamplarına yerleştirildi. Türkiye’de hâlâ
herhangi bir yasal statüleri bulunmamaktadır. Bu kamplarda yaptığımız
görüşmeler sonucunda kadınların kaygı ve güvensizlik, nefret ve öfke, gece
uyumakta zorluk çekme gibi ciddi bir travmayla karşı karşıya olduğunu tespit
ettik.
Diğer
taraftan, Aralık 2015’te Alman ARD televizyonu Antep’te IŞİD’e bağlı Ezidi
kadınlarının satıldığı bürolar olduğunu videolarla kaydetti. Bu iddiaları
defalarca dile getirdik, bu konuda İçişleri Bakanlığına önerge verdik.
Bakanlığın geçen hafta verdiği bilgiye göre, Antep Savcılığı soruşturma açmış
ancak soruşturma hâlen sonuçlanmamıştır.
Değerli
milletvekilleri, soykırımdan sonra Ezidi kadınları Şengal’de meclisler kurarak
örgütlendiler, IŞİD’e karşı öz savunmalarını gerçekleştirdiler. Biz de bu
sebeple, başta Şengal’de kaçırılan Ezidi, Türkmen, Süryani ve Arap kadınlar
olmak üzere tüm kadınların özgürlüğünü sağlamak amacıyla Zorla Alıkonulan
Kadınlar İçin Mücadele Platformunu kurduk. 15 Haziran 2016 tarihinde Birleşmiş
Milletler İnsan Hakları Konseyi IŞİD’in Ezidilere yönelik soykırım işlediğini
deklare etti. 
Saygıdeğer
milletvekilleri, Ezidiler bu toprakların kadim halklarındandır. Bu kültürel
inanç sadece Kürtlere değil, insanlığa kalmış bir mirastır. Bu nedenle Türkiye
Ezidi katliamını soykırım olarak tanımalıdır. Ayrıca, katliam sonrası ülkemize
göç etmek zorunda kalan Ezidilerin güven içerisinde yaşamlarını sürdürmelerini
sağlayacak, Ezidi kimliğini ve inancını koruyucu önlem ve tedbirler almalıdır.
Şengal
Kadın Meclisi 3 Ağustosun “kadın kırımı ve soykırıma karşı uluslararası eylem
günü” olarak kabul edilmesi için çağrıda bulunuyor. Ayrıca katliamda
yaşamlarını yitirenleri anmak için, dünyanın her yerinde kadınlar yarın saat on
birde sessizlik dakikası yapacaktır. Biz de bütün kadınları bu çağrıya sahip
çıkmaya ve eyleme katılmaya davet ediyoruz. Suçlular hesap verene kadar adalet
arayışımız devam edecektir. Umuyorum ki mücadelemiz bütün halkların kendi yurtlarında
inançlarını özgürce yaşamalarına vesile olur.
Konuşmamı
bütün halkların birlikte barış içerisinde yaşamalarını temenni eden bir Ezidi
duasıyla bitirmek istiyorum. “…”(x)
“Hakk’ın huzuruna geldim. Güzellik ve mutluluğu gördüm. Her şeyin başı birlik ve
dayanışma.” 
Hepinizi
saygıyla selamlıyorum.
Teşekkür
ederim. (HDP sıralarından alkışlar) 
BAŞKAN
– Teşekkür ederim Sayın Uca. 
Gündem
dışı ikinci söz, 15 Temmuz darbe girişimi ve OHAL hususunda söz isteyen
Şanlıurfa Milletvekili Kemalettin Yılmaztekin’e aittir. 
Buyurun
Sayın Yılmaztekin. (AK PARTİ sıralarından alkışlar) 
2.- Şanlıurfa Milletvekili Kemalettin Yılmaztekin’in,
15 Temmuz darbe girişimi ve OHAL’e ilişkin gündem dışı konuşması
KEMALETTİN
YILMAZTEKİN (Şanlıurfa) – Sayın Başkan, Gazi Meclisin gazi milletvekilleri;
hepinizi saygıyla selamlıyorum. 
Öncelikli
olarak, her birinizi teker teker, şizofren bir âlim müsveddesinin ve onun sapık
teröristlerinin giriştiği bu terör saldırısı karşısında göstermiş olduğunuz
onurlu duruştan, cesaretten ve asaletten ötürü tebrik ediyorum. Her birimiz,
kuruluşundan bugüne en zor günlerini geçiren, âdeta yeni bir kuruluş, diriliş
ve kurtuluş mücadelesi veren Türkiye’nin tüm dünyaya verdiği bu onurlu mesaja
ve tarihe imza atıyoruz. 
Gazi
Meclisimize bombalar yağarken yumruğunu bu kürsüye vura vura “Gerekirse burada
öleceğiz.” diyen bakanlarımızın, milletvekillerimizin, tanklar üzerine yürürken
bir an olsun tereddüt etmeyen aziz milletimizin, “Biz ölmek için bu yola
çıktık.” diyen Cumhurbaşkanımız ile onun kadrolarının gösterdiği çelik irade,
FETÖ militanlarına ve onların yularını, tasmalarını elinde tutan sahiplerine
verilmiş en mükemmel mesajdır. Bu mesaj, dünyayı sarmalayan karanlık düzenin
Türkiye’yi asla esir alamayacağının mesajıdır. 
21’inci
yüzyılda, halkın iradesini ve o iradenin tecellisi nezdinde bütün bir Türk
milletine neden böylesine gözleri dönmüş, Orta Çağ yöntemleriyle
saldırdıklarının, Türkiye’den neden bu denli rahatsızlık duyduklarının
sebeplerini çok iyi biliyoruz. Türkiye’nin bölgedeki denklemleri nasıl
bozduğunu, bu coğrafyada kafalarına göre at koşturacaklarını zannedenlerin
enselerinde nasıl durduğunu; kan, gözyaşı, fitne, fesat ve ihtilaflardan
beslenenlerin Türkiye karşısında nasıl acziyete düştüklerini her geçen gün daha
net bir şekilde görüyoruz. Onlar, o karanlık odaklar bizlere ve bu ülkeye
saldırdıkça biz doğru yolda olduğumuzdan daha güçlü bir şekilde emin oluyoruz. 
Değerli
milletvekilleri, 17-25 Aralıkla, 6-7 Ekim olaylarıyla, çeşitli toplumsal
çatışmalarla, koalisyon süreciyle bölemedikleri bu milleti, düşüremedikleri bu
Hükûmeti bir gecede alaşağı edeceklerini zannettiler. Dünyanın neresinde olursa
olsun, mazlum bir millet gördüğünde yardımına koşan, Somali’den Bosna’ya
insanlığın gönlünde taht kuran, Batı’nın ve emperyalizmin sömürge olarak
gördüğü diyarlara dostluk hasletinden başka bir gözle bakmayan Türkiye’nin
direnci kırılsın istediler. Rusya’yla ilişkilerini düzeltme yoluna giren,
İsrail’e özür diletip tazminat ödeten, Filistin’i yeniden inşa etme rolünü
üstlenen, Suriyeli muhacir kardeşlerimize karşı gösterdiği tavırla dünyaya
insanlık dersi veren, 1915’te çizilen sınırları elinin tersiyle iten
Türkiye’nin yükselişini durduralım dediler. Liderimizin, Reisicumhurumuzun da
ifade ettiği gibi, Mavi Marmara’nın, Mısır’da dik duruşun, İran’da, Irak’ta
ilkeli dış politikanın, Suriye’de insani tavrın, Filistin’de vicdani itirazın
intikamını alalım dediler. 
Ama
onlar ne derlerse desinler, onlar ne tuzak kurarlarsa kursunlar, onların hesabı
neyse, hangi hesabın içerisine girerlerse girsinler, son sözü bu millet ve onun
evlatları söyledi. Bu millet, 
“Kırılır
da bir gün bütün dişliler,
Döner
şanlı şanlı çarkımız bizim.
Gökten
bir el yaşlı gözleri siler.
Şenlenir
evimiz barkımız bizim.
Yokuşlar
kaybolur, çıkarız düze.
Kavuşuruz
sonu gelmez gündüze.
Sapan
taşlarının yanında füze,
Başka
alemlerle farkımız bizim.
Kurtulur
dil, tarih, ahlak ve iman.
Görürler
nasılmış, neymiş kahraman.
Yer
ve gök su vermem dediği zaman,
Her
tarlayı sular arkımız bizim.
Gideriz,
nur yolu izde gideriz.
Taş
bağırda, sular dizde, gideriz.
Bir
gün akşam olur, bizde gideriz.
Kalır
dudaklarda şarkımız bizim.” diyen Âsım’ın nesli son sözü söyledi. Allah’ın izni
ve inayetiyle, karşısına çıkarılan her türlü belaya, musibete karşı sarsılmadan
dimdik ayakta duran, fırtınalara, tufanlara, fecr fecr üzerine yükselen
dalgalara göğüs geren, göreve geldiği 2002 yılından beri hiçbir karanlık odağa,
hiçbir kirli hesaba eyvallah etmeyen, yüz yıllardır bu toprakların ihtiyacı
olan, liderliğin ayan beyan tecellisi olan Recep Tayyip Erdoğan, onun ak
kadroları ve siz milletvekilleri, milletin vekilleri görevde oldukça son sözü
hep bu millet söyleyecektir. 
Kendisini
ihanetin en ağababası görenlerin ve onun arkasındaki karanlık sistemin kırk yıl
hazırlandıkları bir saldırı bu ülke tarafından 24 saati bulmadan bertaraf
edilmiştir. Şu saatten sonra düşünmesi gereken de korkması gereken de titremesi
gereken de onlardır. Çünkü biz ölene kadar buradayız, ölene kadar da mücadele
etmeyi şeref kabul ediyoruz. Çok şükür ki bizim kaybedeceğimiz tek şey canımızdır
ve biz canımızı hak uğruna kaybettiğimizde Resulullah’a komşu olacağımıza
inanan bir dinin mensuplarıyız. Bu inançtan daha üstün bir inanç, bu iradeden
daha üstün bir irade, daha üstün bir plan ve daha üstün bir güç ancak Allah’ın
iradesi, Allah’ın planı ve Allah’ın gücüdür diyorum ve aziz kardeşlerim.
Allah
bizimledir diyor, hepinizi saygı ve sevgiyle selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Yılmaztekin.
Gündem
dışı üçüncü söz millet demokrasi nöbetindeyken yapılan antidemokratik
uygulamalar hakkında söz isteyen Mersin Milletvekili Aytuğ Atıcı’ya aittir.
Buyurun
Sayın Atıcı. (CHP sıralarından alkışlar)
3.- Mersin Milletvekili Aytuğ Atıcı’nın, millet
demokrasi nöbeti tutarken yapılan antidemokratik uygulamalara ilişkin gündem
dışı konuşması
AYTUĞ
ATICI (Mersin) – Teşekkür ederim Sayın Başkan.
Değerli
milletvekilleri, bugünkü konuşmamın konusu millet demokrasi nöbeti tutarken
yapılan antidemokratik uygulamalardır. Aldanıp, ahmaklaşıp burnunun dibindeki
tehlikeyi görmeyen ya da daha kötüsü görmezden gelen yöneticilerin derhâl
istifa etmesi gerektiğine inanan tüm milletvekillerini saygıyla selamlıyorum.
Değerli
arkadaşlar, Mersin’de, Tarsus’ta, Erdemli’de, Anamur’un Abanoz Yaylası’ndaki
vatandaşlar diyor ki: “Atatürkçü, laik, demokratik Türkiye Cumhuriyeti’ni
yıkmaya kalkışan cemaate karşı demokrasimizi savunmak için her gün nöbet
tutuyoruz. Bu telaşlı, hayati nöbetimizi fırsat bilen birileri Ankara’da
demokrasinin “d”sine bile yakışmayacak işler yapıyor. 12 Eylül askerî
darbesinde yaşananlara âdeta rahmet okutacak işler yapılıyor. Antidemokratik
olağanüstü hâl düzenlemelerine güvenerek Türkiye Büyük Millet Meclisi yani
halkın iradesi yok sayılarak 3 tanecik kanun hükmünde kararnameyle devlet
yeniden yapılandırılıyor. Bu antidemokratiktir. Bu KHK’larla üniversiteler
kapatılıyor, açılıyor. Askerî hiyerarşi kökten değiştiriliyor. Askerî liseler
‘Cemaat sızdı, darbeye zemin hazırlanıyor.’ diyerek bu bahaneyle kapatılıyor.”
ve vatandaş soruyor: “Madem öyle her türlü kumpası kuran hâkim, savcı ve
polisleri barındıran Adalet Bakanlığını da kapatacak mısınız? Emniyeti
kapatacak mısınız? İmam-hatip lisesini bitirip cemaatçi polis, savcı, hâkim
olunuyor diye imam-hatip liselerini de kapatacak mısınız?” “İmam-hatipliden
terörist çıkmaz.” diyordunuz, “FETÖ’nün kaçta kaçı imam-hatipli, bunun hesabını
verecek misiniz?” diyor. Yine vatandaş soruyor, diyor ki: “77 bin kamu
görevlisini bir çırpıda açığa aldınız, hepsini fişlemişsiniz. Yaklaşık 10 bin
kişiyi tutukladınız, hepsini fişlemişsiniz. 30 bin pasaportu bir dakikada iptal
ettiniz, hepsini fişlemişsiniz. Hukuk ve yargıyı işlevsiz hâle getirdiniz.
Sonuçta, devlete kinli, hukuktan yoksun, mağdur, yüz binlerce kişilik bir kitle
yarattınız.” 
Saydığım
bu uygulamalar gösteriyor ki hainler tarafından yapılan kalkışma fırsat kabul
edilerek devletin tüm kurumları bir tek kişiye bağlanmaya çalışılmaktadır.
Bunun adı otoriterleşmedir. Devlet yerine bir kişiye aidiyet ile FETÖ’ye
aidiyet arasında demokrasi açısından hiçbir fark yoktur. Vatandaş diyor ki:
“Evet, biz darbeyi engelledik ama sanki cunta iktidarda.” Akıllı Anadolu insanı
diyor ki: “Sorunlar, onları yaratanlar tarafından çözülemez. Biri halkı
aldatmaya çalışıyor ama kim?” Vatandaşımız yine soruyor, diyor ki: “Benim
çocuğum çalışkan, zeki, soru çalmadan öğretmenlik kazandı. Okumaya gitti, yurt
çıkmadı, devlet çocuğuma yurt yapmadı, ben de ev tutamadım. Bir cemaatçi ‘Gel
sana yardım edelim.’ dedi. Bir de baktık ki bu cemaatçiler Cumhurbaşkanıyla,
Başbakanla, bakanlarla kol kola, televizyonlarda herkese el sallıyorlar, içli
dışlılar. Biz de bunlara güvendik, onlardan zarar gelmez diye yardımlarını
kabul ettik. Ben suçluysam, çocuğum suçluysa, devleti yönetenler, devlet
büyükleri neden serbest, neden suçsuz?” 
Dün
Mezitli’de, Davultepe’de bir işsiz baba bana “Çocuğum üniversiteyi kazandı.
Okutmak için her yere başvurdum, burs istedim, asla burs çıkmadı. Biri çıktı,
‘Size yardım ederiz.’ dedi, biz de büyüklerimizin işaret ettiği bu yere gittik.
Şimdi benim çocuğum gözaltında, bunun hesabını kim verecek?” diyor. Yine
diyorlar ki: “Türkiye Cumhuriyeti devletini yıkmaya çalışan, cemaate her
istediğini veren, memleketi parsel parsel satanların meydanlarda bayrak
sallayarak demokrasi nöbeti tuttukları ve bizi de çağırdıkları bir ortamda
benim çocuğum neden içeride? Neden demokrasi katlediliyor?”
Değerli
arkadaşlar, devlet adamlığında maharet darbeden, musibetten ganimet çıkarmakta
değil, demokrasi çıkarmaktadır. Kaostan kurtuluş, huzur ve refahımız Atatürkçü
değerleri özümsemekten geçer; 30 Ağustos Zafer Bayramı’nı yasaklamaktan geçmez.

Saygılarımla.
(CHP sıralarından alkışlar)
BAŞKAN
– Teşekkür ederim Sayın Atıcı. 
İç
Tüzük'ün 59’uncu maddesine göre yapılan gündem dışı konuşmalar sona ermiştir. 
Şimdi,
elektronik sisteme girerek söz isteyen sayın milletvekillerine sırayla söz
vereceğim.
İlk
söz, Sayın Özkan...
IV.- AÇIKLAMALAR
1.- Denizli Milletvekili Cahit Özkan’ın, millî
egemenliğe dayalı demokratik anayasanın, millî birlik ve beraberliğin anayasal
metne dökülmesiyle yapılacağına ilişkin açıklaması
CAHİT
ÖZKAN (Denizli) – Teşekkürler Sayın Başkan.
15
Temmuz hain FETÖ darbe teşebbüsünün yabancı işgal girişimi olduğu açıktır. Hain
saldırıyı gören milletimiz, Cumhurbaşkanımız Sayın Recep Tayyip Erdoğan’ın
çağrısıyla meydanlara, havalimanlarına akın etmiş, göğsünü siper ederek
ülkemize sahip çıkmıştır; vatan savunmasının, birlik ve beraberliğin ne demek
olduğunu tüm dünyaya göstermiştir. 
Milletimizin
15 Temmuzda ortaya koyduğu millî birlik ve beraberlik 18 Mart, 30 Ağustos, 19
Mayıstan farklı olmayan millî bir gündür. Millî irade nöbetleri tutan aziz
milletimiz, bir taraftan hain FETÖ üyelerinin kamu kurumlarından tek tek
ayıklanarak milletin yargısı önünde hesap sorulmasını isterken diğer taraftan
da demokrasimizi bu tür hain saldırılara karşı kapatacak yeni anayasa talep
etmektedir. Millî egemenliğe dayalı demokratik anayasanın işte bu millî birlik
ve beraberliğimizin anayasal metne dökülmesiyle yapılacağını ifade eder, Gazi
Meclisi ve Milletimizi saygıyla selamlarım.
BAŞKAN
– Sayın Özdemir...
2.- İstanbul Milletvekili Sibel Özdemir’in,
Cumhurbaşkanını ve Hükûmeti idam cezası konusunda daha duyarlı olmaya davet
ettiğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Türkiye,
Avrupa’nın en önemli kurumlarından Avrupa Konseyinin 47 ülkesinden biridir ve
idam cezasını kaldıran 44 Avrupa Konseyi ülkesi arasında yer almaktadır. 2005
yılında imzalanan ve kanun niteliğinde sayılan Avrupa İnsan Hakları
Sözleşmesi’nin 13’üncü Ek Protokolü’yle savaş hâli dâhil olmak üzere her
koşulda ölüm cezasını kaldırmıştır. Cumhurbaşkanı ve Hükûmet yetkilileri idam
cezasıyla ilgili tutumları hakkında açıklamalarda bulunmaktadır. Anayasa’mıza
göre kanun niteliğinde sayılan 13’üncü Protokol’den çekilmesi gerekmektedir.
Böyle bir durumda Türkiye, Avrupa Konseyi üyeliğinden ve Avrupa değerleriyle
bütünleşmesinden vazgeçmek durumunda kalacaktır. Bu nedenle, Cumhurbaşkanını ve
Hükûmeti bu konuda daha duyarlı olmaya davet ediyorum. 
BAŞKAN
– Sayın Tanal…
3.- İstanbul Milletvekili Mahmut Tanal’ın, olağanüstü
hâlin gerekli kılmadığı konularda kanun hükmünde kararnameler çıkarılmasının
Anayasa ve Avrupa İnsan Hakları Sözleşmesi’ne aykırı olduğuna ilişkin
açıklaması
MAHMUT
TANAL (İstanbul) – Teşekkür ederim Sayın Başkan. 
Değerli
milletvekilleri, kanun hükmünde kararnamelerin düzenleme alanları Anayasa’mızın
121’inci maddesinin üçüncü fıkrası, 122’nci maddesinin ikinci fıkrası gereğince
olağanüstü hâlin gerekli kıldığı konularla sınırlıdır. Olağanüstü hâlin gerekli
kılmadığı konuların olağanüstü hâlle, kanun hükmünde kararnamelerle
düzenlenmesi olanaksızdır. Olağanüstü hâlin gerekli kılmadığı konularda kanun
hükmünde kararnameler çıkarılması Anayasa’mıza, Avrupa İnsan Hakları
Sözleşmesi’ne aykırıdır. Siyasi iktidarın bu alanda düzenleme yapması
gerektiğini, bunun dışındaki düzenlemelerin masum olan insanları da mağdur
ettiğinin bilinmesini arz eder, saygılarımı sunarım. 
BAŞKAN
– Sayın Gürer…
4.- Niğde Milletvekili Ömer Fethi Gürer’in, askerî
okullarda öğrenci olan ve kalkışmada yer almayan, mezuniyetine kısa bir süre
kalan onca öğrencinin ciddi mağduriyet yaşadığına, açığa alma ve tutuklamaların
çok hassas yapılması ve mağduriyetlere yol açılmaması gerektiğine ilişkin
açıklaması
ÖMER
FETHİ GÜRER (Niğde) – Teşekkürler Sayın Başkan. 
15
Temmuz cemaat darbe kalkışmasının ardından kanun hükmündeki kararnameyle askerî
okullar kapatıldı. Bu okullarda öğrenci olan ve kalkışmada yer almayan ve
mezuniyetine kısa bir süre kalan onca öğrenci ciddi mağduriyet yaşadığını
bildirmektedir. Öğrenciler “Bizi devletimiz, MİT araştırsın. Devletimize bağlı
olan ve hizmet için bu okulda okuyan bizlere okullarımızdan mezun olma hakkı
tanınsın ve orduda görev alalım.” istiyorlar. Bu arada kurunun yanında yaşın da
yanmaması için her açığa alma ve tutuklamaların çok hassas yapılması ve mağduriyetlere
yol açılmaması gereklidir. Çok sayıda aldığımız başvuruda vatandaşlarımız bu
konuda şikâyetlerini iletmektedir. Bu anlamda daha hassas davranılmasının
gerekliliğini belirtiyor, teşekkür ediyorum. 
BAŞKAN
– Sayın Altaca Kayışoğlu…
5.- Bursa Milletvekili Nurhayat Altaca Kayışoğlu’nun,
30 Ağustos 1922 tarihinin, emperyalizme karşı bağımsızlık mücadelesinin
kazanıldığı, topraklarımızın işgalcilerden geri alındığı bir tarih olduğuna ve
Zafer Bayramı’nı kutlamak için meydanları coşkuyla dolduracaklarına ilişkin
açıklaması
NURHAYAT
ALTACA KAYIŞOĞLU (Bursa) – Teşekkür ediyorum. 
30
Ağustos 1922 tarihi, emperyalizme karşı bağımsızlık mücadelemizin kazanıldığı,
topraklarımızı işgalcilerden geri aldığımız bir tarihtir. Dolayısıyla, bugünü
kutlamak bu topraklarda özgürce yaşayan herkesin boynunun borcudur. Bağımsızlık
mücadelesini verirken Mustafa Kemal Atatürk nasıl kimseden izin almadıysa,
cumhuriyet çocukları olan bizlerin de Zafer Bayramı’nı kutlamak için kimseden
izin almayacağını ve meydanları coşkuyla dolduracağımızı Hükûmet yetkililerine
buradan duyuruyorum. 
Teşekkürler.

BAŞKAN – Sayın Arık…
6.- Kayseri Milletvekili Çetin Arık’ın, darbecilerin en
ağır şekilde cezalandırılmaları gerektiğine, bu sürecin sağlıklı bir şekilde
sonuçlanmasının, masum insanların mağdur edilmemesinin en büyük temennisi
olduğuna ve FETÖ’yle bağlantısı tespit edilen siyasiler olup olmadığını
öğrenmek istediğine ilişkin açıklaması
ÇETİN ARIK (Kayseri) – Teşekkür ederim Sayın Başkan. 
Türkiye 15 Temmuz tarihinde ciddi bir badireyi geride
bıraktı. Bu sürecin ardından binlerce kişiye kamudaki işlerinden el çektirildi.
İş adamlarına, bürokratlara yönelik gözaltılar var. Elbette darbeciler en ağır
şekilde cezalandırılmalıdır. Bu sürecin sağlıklı bir şekilde sonuçlanması ve
masum insanların mağdur edilmemesi en büyük temennimizdir. 
Diğer yandan, kamu personelinden generaline,
bürokratlarından iş adamlarına binlerce kişinin içinde olduğu bu süreçte
siyasetin de mercek altına alınması gerekiyor. Demokrasimizin taçlandırılması
ve bu acıların bir daha yaşanmaması için varsa siyasetin içindeki örgüt
mensuplarının da temizlenmesi gerekiyor. 
Sayın Başbakana sormak istiyorum: Yapılan çalışmalar
neticesinde FETÖ’yle bağlantısı tespit edilen siyasiler var mı? Varsa bunlar
hakkında ne zaman ve nasıl bir işlem yapılacak, bu konuda nasıl bir yöntem
izlenecek? 
Teşekkür ediyorum. 
BAŞKAN – Sayın Şeker…
7.- İstanbul Milletvekili Ali Şeker’in, kapatılan
askerî okullar ile kışlaların arazilerinin korunması gerektiğine ilişkin
açıklaması
ALİ ŞEKER (İstanbul) – Teşekkür ederim Sayın Başkan. 
Bu askerî okullar ve kışlaların arazileriyle ilgili
ciddi spekülasyonlar var. Şehirlerin nefes alabildiği nadir alanlardan bazıları
bu askerî alanlar ve mimari olarak da özel dokuya sahip askerî okullar.
Bunların mutlaka korunması gerekiyor. Zaten şehirler yaşanılamaz hâle geldi.
“İyi ki askeriye var ve bunlar burada korunmuş.” dediğimiz alanları yarın
yüksek binalarla mı kaplı olarak göreceğiz? Bunun mutlaka engellenmesi
gerekiyor, bu konuda doyurucu bir açıklama yapılması gerekiyor. 
Çok sayıda imam “Fethullah Terör Örgütü’ne üye” diye
açığa alınıyor. Bu yüzden biz camileri ve Diyaneti kapatalım mı diyoruz? Bu ne
kadar sağlıklı bir mantık olursa askerî kışlaları da kapatmak aynı şekilde
sağlıksız bir yaklaşımdır diye düşünüyorum. 
Büyükşehir belediyelerinin parsel parsel arazilerini
verip bunlara okul yaptırdığı yerlerle ilgili hiçbir soruşturma yapmayı
düşünüyorlar mı, bunu da öğrenmek istiyorum. 
BAŞKAN – Sayın Arslan…
8.- Denizli Milletvekili Kazım Arslan’ın, 30 Ağustos
Zafer Bayramı’nın kutlanmayacağı kararına şiddetle karşı çıktığına ilişkin
açıklaması
KAZIM ARSLAN (Denizli) – Millî Savunma Bakanına
soruyorum: FETÖ’cülerin darbe girişimi Parlamentonun ve halkımızın dik
duruşuyla önlenmiştir. FETÖ’cüleri temizlemek için olağanüstü hâl ilan
edilmiştir. Tehlike var denilerek sokaklarda vatandaşlarımızın toplanması
istenmiştir. Meydanlarda şarkılarla, türkülerle kutlamalar yapılmaya devam
edilmektedir. Saray ve köprü açılışları yapılmış, her türlü etkinlik yapılmaya
devam edilmektedir. Durum böyle olmasına rağmen, değişik bahaneler üretilerek
şimdiye kadar ulusal bayramlarımızın kutlamaları engellenmeye çalışılmaktadır.
Şimdi de 30 Ağustos Zafer Bayramı’nın kutlanamayacağı Millî Savunma Bakanınca
açıklanmıştır. Bu karara şiddetle karşı çıkıyoruz ve kaldırılmasını istiyoruz.
Bu yanlış karar, bizim ortak paydamız olan ulusal bayramlarımızın kutlama
katılımlarını azaltacak, darbe girişimcilerini mutlu edecektir.
Teşekkür ederim.
BAŞKAN – Sayın Atıcı…
9.- Mersin Milletvekili Aytuğ Atıcı’nın, Bingöl’de
şehit düşen polislere Allah’tan rahmet dilediğine, Fethullah cemaatinin 2010
yılında KPSS sorularını çalıp yakınlarına vermesiyle ilgili soruşturmanın
yıllarca sümen altı edildiğine ve Cumhurbaşkanı Recep Tayyip Erdoğan’ın bazı
ifadelerine ilişkin açıklaması
AYTUĞ ATICI (Mersin) – Teşekkür ederim Sayın Başkan.
Dün Bingöl’de şehit düşen polislerimize Allah’tan
rahmet, yakınlarına ve halkımıza başsağlığı diliyorum. Gördüğünüz üzere,
ülkemiz hâlâ yönetilemiyor, âdeta savruluyor.
Değerli arkadaşlar, din maskeli Fethullah Cemaati, KPSS
sorularını 2010 yılında çalıp yakınlarına verdi. Halkın çocukları işe giremedi.
Soruşturma, yıllarca, “Bana lazım olur, hele bekleyelim.” anlayışıyla sümen
altı edildi. Buna sebep olanları bulalım ama muhtaç duruma düşürülen suçsuz
Anadolu çocuklarını da aynı kefeye asla koymayalım. 
Son on dört yıldan sorumlu Erdoğan “Ne yazık ki ciddi
manada yanılgıya düşmüşüz, Allah bizi affetsin.” diyebiliyor. Bu nasıl olur?
Allah’ın affetmesi veya etmemesi, öbür dünyadaki bir hesaptır. Halkımız için
önemli olan, bu dünyadaki hesaptır ve bu hesap, bu dünyada, elbette Cumhuriyet
Halk Partisi tarafından sorulacaktır.
BAŞKAN – Sayın Kayan…
10.- Kırklareli Milletvekili Türabi Kayan’ın, 15 Temmuz
darbe girişimi sonrasında görevden el çektirilenlerin durumuna ilişkin
açıklaması
TÜRABİ KAYAN (Kırklareli) – Sayın Başkan, 15 Temmuzda
yapılan darbe girişimi püskürtülmüş, büyük bir tehlike atlatılmıştır. Darbe
girişimi, toplumumuzda büyük bir endişe yaratmıştır. Bu endişe ortamından yararlanarak
bulanık suda balık avlamak, cadı avına çıkmak gibi eylemlere tevessül etmek
başka bir tehlikeyi doğurur. Bu tarz soruları insanlarımız sormaya
başlamışlardır. Yaklaşık 1.600 dekanın istifasını istemek ne demek oluyor? 60
bin memura görevden el çektirildi. Bu insanların hepsi paralelci mi? Paralelci
iseler eğer, bu makam ve mevkilere bunları kimler getirdi? Bulundukları
makamlara getirenlerin suçları yok mu? Bu suçu işlediklerine göre, cezasız mı
kalacaklar veya cezaları ne olacak?
İdamın konuşulduğu ülkemizde bunlar da konuşulmalıdır
diyorum, saygılar sunuyorum.
BAŞKAN – Sayın Aydın…
11.- Bursa Milletvekili Erkan Aydın’ın, OHAL ilanı
sonrasında FETÖ örgütüyle ilişkili olduğu gerekçesiyle okul, üniversite ve bazı
iş yerlerinin kapatıldığına ancak bu okul ve iş yerlerinde çalışanların özlük
hakları ve geleceklerinin düşünülmediğine ve mağduriyetlerin bir an önce
giderilmesini talep ettiğine ilişkin açıklaması
ERKAN AYDIN (Bursa) – Teşekkür ederim Sayın Başkan.
OHAL
ilanı sonrasında, FETÖ örgütüyle ilişkili olduğu gerekçesiyle, okul, üniversite
ve bazı iş yerleri kapatılarak faaliyetleri durdurulmuştur ancak bu okul ve iş
yerlerinde çalışanların özlük hakları ve gelecekleri düşünülmemiştir. Ayrıca,
burada çalışanların birçoğuna cemaatle hiçbir ilgisi olmamasına rağmen toplumda
şüpheli gözüyle bakılmaktadır. Seçim bölgem Bursa’da eğitim veren bazı
okulların öğretmenleri de bu mağdurlardan bir tanesidir. Çağdaş, laik, bilimsel
eğitimden yana olan genç, idealist öğretmenler sadece okullarının kapatılması yüzünden
işsiz kalmışlardır. Hiçbir suçu olmayan ve masum bu öğretmenlerin sicillerine
hiçbir leke gelmemesini ve mağduriyetlerinin bir an önce giderilmesini, Millî
Eğitim Bakanlığının bu konuyu dikkate almasını talep ediyorum.
Teşekkür
ederim.
BAŞKAN
– Sayın İrgil…
12.- Bursa Milletvekili Ceyhun İrgil’in, darbe girişimi
sonrasında siyasiler ve yöneticiler hiçbir bedel ödemezken öğretmenlerin,
memurların ve akademisyenlerin neyin bedelini ödediğini öğrenmek istediğine
ilişkin açıklaması
CEYHUN
İRGİL (Bursa) – Sayın Başkan, teşekkür ederim.
Darbe
girişiminin ardından 20 bin kadar öğretmenin lisansının iptal edildiğini
biliyoruz ve bu okullar kapatıldı. Sizlerin bir zaman övdüğü, büyüttüğü ve
Millî Eğitim Bakanlığından ruhsatlı bu okullarda ekmek parası için zor
koşullarda çalışan bu öğretmenlerin günahı nedir, suçu var mıdır? Siz bu
darbecileri meşrulaştırıp büyütürken, överken bu okullarda çalışılmasını teşvik
eden bu siyasiler, yöneticiler hiçbir bedel ödemezken öğretmenlerin, memurların
ve akademisyenlerin neyin bedelini ödediğini öğrenmek istiyoruz.
BAŞKAN
– Sayın Torun…
13.- Ordu Milletvekili Seyit Torun’un, askerî
kışlaların şehir dışına taşınmasının son derece olumlu bir karar olduğuna ancak
askerî alanların rant alanı olarak değil demokrasi ve özgürlük alanları olarak
değerlendirilmesi gerektiğine ilişkin açıklaması
SEYİT
TORUN (Ordu) – Teşekkür ederim Sayın Başkan.
OHAL
kapsamında alınan kararla askerî kışlaların şehir dışına taşınması son derece
olumlu bir karardır. Ancak İstanbul ve Ankara başta olmak üzere Türkiye’nin en
güzel ve en değerli arazilerinde bulunan bu askerî alanların ne olacağı
sorusuyla baş başa kalınmıştır. Bu alanların imara açılarak iktidar sahiplerine
veya yandaşlarına çıkar sağlayacak bir rant kapısı oluşturacağı kamuoyunda
büyük bir endişe yaratmıştır. Darbe girişiminin bertaraf edilmesinde
milletimizin verdiği büyük mücadele, muhalefet partilerinin de göstermiş olduğu
kararlı duruş millî iradenin en önemli göstergesi olmuştur. Şimdi millî
iradenin yok sayılarak devletin inşasında “Ben bilirim, ben yaparım.”
düşüncesiyle hareket etmek millî iradeye yapılacak en büyük haksızlıktır. Bu
alanlar rant alanı olarak değil, demokrasi ve özgürlük alanları olarak
değerlendirilmelidir. 
Teşekkür
ediyorum.
BAŞKAN
– Sayın Akkuş İlgezdi…
14.- İstanbul Milletvekili Gamze Akkuş İlgezdi’nin, 30
Ağustos tarihinin, bir milletin makûs talihini yenerek ulus olma bilinciyle
emperyalizmi Anadolu topraklarında hezimete uğrattığı tarih olduğuna ilişkin
açıklaması
GAMZE
AKKUŞ İLGEZDİ (İstanbul) – Sayın Başkan, teşekkürler.
Millî
Savunma Bakanı dün 30 Ağustos Zafer Bayramı törenlerinin yapılmayacağını,
ortada kutlama atmosferi olmadığını açıklamıştır. Hatırlatmak isteriz ki 30
Ağustos, sıradan bir tarih değildir; 30 Ağustos, bir milletin makûs talihini
yenerek ulus olma bilinciyle emperyalizmi Anadolu topraklarında hezimete
uğrattığı tarihtir. 30 Ağustos, harap olmuş bir vatanın bitap düşmüş halkının
esaret zincirini kırdığı şanlı tarihtir. 30 Ağustos, Nene Hatun’un, Onbaşı
Halide’nin, Şerife Bacı’nın, Onbaşı Nezahat’in, Emir Ayşe’nin destanıdır. 30
Ağustos, Mustafa Kemal Atatürk’ün ve binlerce kahraman evladının bizlere olan
mirasıdır. Unutturmak isteyenler unutmasın ki
“Dörtnala
gelip Uzak Asya'dan
Akdeniz'e
bir kısrak başı gibi uzanan
bu
memleket bizim.

Bilekler
kan içinde, dişler kenetli, ayaklar çıplak
ve
ipek bir halıya benzeyen toprak,
bu
cehennem, bu cennet bizim.”
BAŞKAN
– Teşekkür ederim Sayın İlgezdi.
Sayın
Nurlu…
15.- Manisa Milletvekili Mazlum Nurlu’nun, darbe
önlenmiş olsa da ekonomik sonuçlarının ağır olduğuna ve tarım sektörünün
yaşadığı sıkıntıları aşmak için ihracat imkânlarını artıran, teşvik sistemini
geliştiren ek önlemlerin alınması gerektiğine ilişkin açıklaması
MAZLUM
NURLU (Manisa) – Sayın Başkan, Gümrük ve Ticaret Bakanı FETÖ terör örgütü tarafından
laik demokrasiye karşı girişilen 15 Temmuz darbe girişiminin ülkeye faturasının
300 milyar lira olduğunu açıklamıştır. Darbe önlenmiş olsa da ekonomik
sonuçlarının daha ağır olduğu ortaya çıkmıştır. Turizm sektörü ve tarımsal
ihracat büyük zarar görmüştür. Bundan en fazla zararı da çiftçiler görmüştür.
Ürün fiyatları dip yapmış, toplama maliyetinin bile altında kalmıştır. Darbe
öncesi yapılan ürün satış sözleşmeleri çöpe atılmış, maalesef çiftçi ürünü yarı
fiyatına satmak zorunda kalmıştır. 
Çiftçi
bir milletvekili olarak tarım sektörünün yaşadığı sıkıntıları aşmak için
ihracat imkânlarını artıran, teşvik sistemini geliştiren ek önlemlerin alınması
gerektiğini belirtiyor, Genel Kurulu saygıyla selamlıyorum. 
BAŞKAN
– Teşekkür ederim Sayın Nurlu.
Millî
Savunma Bakanı Sayın Fikri Işık’ın da söz talebi vardır. İç Tüzük’ün 60’ıncı
maddesi çerçevesinde Sayın Bakana yerinden bir dakika süreyle söz veriyorum. 
Buyurunuz
Sayın Bakan.
16.- Millî Savunma Bakanı Fikri Işık’ın, açıklamasının
30 Ağustos törenlerinin yapılması veya yapılmamasıyla ilgili olmadığına,
törenlerde askerî araçların gösteri yapmayacağına yönelik olduğuna ilişkin
açıklaması
MİLLÎ
SAVUNMA BAKANI FİKRİ IŞIK (Kocaeli) – Sayın Başkanım, teşekkür ediyorum.
Milletvekili arkadaşlarımıza da yaptıkları katkılar dolayısıyla teşekkür
ediyorum. 
15
Temmuz gecesi yaşananlar, 30 Ağustos ruhunun bir yansımasıdır, aynı ruha
milletimizin sahip olduğunun en güzel göstergesidir. 30 Ağustos törenleriyle
ilgili benim açıklamam, sadece 30 Ağustos törenlerindeki geçitlerde askerî
araçların kullanılmayacağına yöneliktir. Kastım 30 Ağustos törenlerinin
yapılması veya yapılmaması değildir. Onu Hükûmet ve idare değerlendirecektir.
Ancak, 15 Temmuz gecesi yaşanan ve yavrularımızda, gençlerimizde hâlâ bir
travma olarak devam eden uçakların alçak uçması, tankların sokaklara çıkması
gibi görüntüler nedeniyle oluşan travmadan dolayı bu 30 Ağustos törenlerinde
askerî araçların gösteri yapmayacağını kastettim. Bütün milletvekili
arkadaşlarım ve sizler aracılığıyla…
(Mikrofon
otomatik cihaz tarafından kapatıldı) 
MİLLÎ
SAVUNMA BAKANI FİKRİ IŞIK (Kocaeli) - Sayın Başkanım, müsaade eder misiniz?
BAŞKAN
– Teşekkür ederim Sayın Bakan, süreniz bitti efendim.
MİLLÎ
SAVUNMA BAKANI FİKRİ IŞIK (Kocaeli) – Teşekkür ederim.
BAŞKAN
– Gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, önergeleri ayrı ayrı
okutacağım. 
İkinci
sırada okutacağım Meclis araştırması önergesi 500 kelimeden fazla olduğu için
önerge özeti okunacaktır ancak önergenin tam metni Tutanak Dergisi’nde yer
alacaktır.
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Antalya Milletvekili Çetin Osman Budak ve 22
milletvekilinin, koruma altındaki alanlarda oluşan daralma ve tahribatın
boyutlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/286)
Türkiye Büyük Millet Meclisi Başkanlığına
Millî
park, doğal sit alanı ve özel çevre koruma bölgesi gibi koruma altındaki alanların
plan değişiklikleriyle yapılaşmaya açılmasının bu alanlarda oluşturduğu
tahribatın boyutlarının araştırılması ve koruma altındaki alanları geleceğe
taşıyacak önlemlerin belirlenmesi amacıyla Anayasa'nın 98, TBMM İçtüzüğü'nün
104 ve 105'inci maddeleri kapsamında Meclis araştırması açılması konusunda
gereğini arz ederiz.
1)
Çetin Osman Budak (Antalya)
2)
Gülay Yedekci (İstanbul)
3)
Gürsel Erol (Tunceli)
4)
Bülent Öz (Çanakkale)
5)
İrfan Bakır (Isparta)
6)
Mehmet Gökdağ (Gaziantep)
7)
Musa Çam (İzmir)
8)
Kazım Arslan (Denizli)
9)
Mazlum Nurlu (Manisa)
10)
Niyazi Nefi Kara (Antalya)
11)
Ali Şeker (İstanbul)
12)
Mevlüt Dudu (Hatay)
13)
Cemal Okan Yüksel (Eskişehir)
14)
Nurhayat Altaca Kayışoğlu (Bursa)
15)
Kadim Durmaz (Tokat)
16)
Mahmut Tanal (İstanbul)
17)
Haydar Akar (Kocaeli)
18)
Şenal Sarıhan (Ankara)
19)
Barış Karadeniz (Sinop)
20)
Namık Havutça (Balıkesir)
21.
Onursal Adıgüzel (İstanbul)
22.
Devrim Kök (Antalya)
23.
Aydın Uslupehlivan (Adana)
Gerekçe:
Türkiye,
binlerce yıllık tarihî geçmişine ev sahipliği yapan alanlar ile eşsiz doğal
güzellikleri ve biyolojik çeşitliliğini koruyarak geleceğe taşımak için yasal
düzenlemeler yapmış, farklı koruma statüleri belirlemiştir. Bu kapsamda,
Türkiye genelindeki 2.742 farklı alan millî park, tabiat parkı, sulak alan,
doğal sit alanı ve özel çevre koruma bölgesi gibi 13 farklı statü altında
korumaya alınmıştır.
Tarihî
doku ve doğal yapının bozulmadan geleceğe taşınabilmesi büyük önem
taşımaktadır. Ancak, son yıllarda imar ve madencilik faaliyetleri dolayısıyla
başta 100’ü aşkın koruma alanına ev sahipliği yapan Antalya olmak üzere pek çok
bölgedeki koruma alanlarında ciddi tahribatların oluştuğu gözlenmektedir.
Orman
ve Su İşleri Bakanlığının verilerine göre, Türkiye genelinde kara ve deniz
üzerindeki (doğal sit alanları ve özel çevre koruma bölgeleri dâhil) korunan
alanlar 2013 yılında 7 milyon 883 bin 551 hektara ulaşırken bu rakam 2014 yılı
sonunda 5 milyon 722 bin 474 hektara gerilemiştir. Korunan alanların ülke
topraklarına oranı yüzde 10,11'den, yüzde 7,34'e düşmüştür.
Antalya
sınırları içindeki Phaselis Antik Kenti, Olimpos Beydağları Millî Parkı,
Köprülü Kanyon Millî Parkı, Kaş Kekova ve Patara Özel Çevre Koruma Bölgesi gibi
alanlar turizm ve enerji faaliyetlerinin hedefindedir. Ayrıca, son günlerde
Türkiye'nin en özel plajlarına sahip Kaş'ın betonlaşmasına yol açacak plan
değişiklikleri kamuoyunda tartışılmaktadır.
Kaş
Belediyesi ve Antalya Büyükşehir Belediyesi, Kaş Kekova Özel Çevre Koruma
Bölgesi ile üçüncü derece doğal sit alanı olan Kaş Çukurbağ Yarımadası'nın bazı
bölgelerini kapsayan alanların turizm tesisleri için imara açılmasını
istemektedir. İki belediye Kaş'ı betonlaştıracak plan değişimini "Turizm
alanı olarak planlama konut alanı olarak planlamaya göre daha düşük emsalle
olacaktır." gibi bir gerekçeyle savunurken söz konusu bölgede korunması
gerekli zeytinliklerin statülerinin de inşaat yapılabilmesi için bir günde
değiştirildiği bildirilmektedir.
Kaş'ta
zeytinlik, doğal sit alanı ve özel çevre koruma bölgesi olarak koruma altına
alınmış alanların imara açılmasına dönük girişimler koruma mevzuatının
yetersizliğini ortaya koymaktadır. Bu durum koruma mevzuatının daha etkin bir
hâle getirilmesini zorunlu kılmaktadır.
Bu nedenlerle; başta Antalya olmak üzere koruma
altındaki alanlarda oluşan daralma ve tahribatın boyutlarının araştırılması,
koruma altındaki alanların gerçekten korunmasını sağlayacak önlemlerin
belirlenmesi amacıyla bir Meclis araştırması açılması gerekli görülmektedir.
2.- Burdur Milletvekili Mehmet Göker ve 24
milletvekilinin, ülkemizde yaşanan çevre sorunlarının nedenlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/287) (x)
Türkiye Büyük Millet Meclisi
Başkanlığına
Gerekçesi ekte sunulan, ülkemizde yaşanan çevre
sorunlarının nedenlerinin araştırılması, bu kapsamda oluşturulması gereken
politikaların ve alınması gereken önlemlerin belirlenmesi amacıyla Anayasa'nın
98’inci ve Meclis İçtüzüğü'nün 104 ve 105’inci maddeleri gereğince Meclis
araştırması açılmasını saygılarımızla arz ve teklif ederiz.
1)
Mehmet Göker (Burdur)
2)
Aylin Nazlıaka (Ankara)
3)
Ali Haydar Hakverdi (Ankara)
4)
Ömer Süha Aldan (Muğla)
5)
Engin Özkoç (Sakarya)
6)
Aydın Uslupehlivan (Adana)
7)
Gürsel Erol (Tunceli)
8)
Gülay Yedekci (İstanbul)
9)
Mustafa Sezgin Tanrıkulu (İstanbul)
10)
Bülent Öz (Çanakkale)
11)
Mehmet Gökdağ (Gaziantep)
12)
Musa Çam (İzmir)
13)
Kazım Arslan (Denizli)
14)
Niyazi Nefi Kara (Antalya)
15)
Mazlum Nurlu (Manisa)
16)
Ali Şeker (İstanbul)
17)
Mevlüt Dudu (Hatay)
18)
Cemal Okan Yüksel (Eskişehir)
19)
Nurhayat Altaca Kayışoğlu (Bursa)
20)
Kadim Durmaz (Tokat)
21)
Mahmut Tanal (İstanbul)
22)
Haydar Akar (Kocaeli)
23)
Çetin Osman Budak (Antalya)
24)
Şenal Sarıhan (Ankara)
25) Barış Karadeniz (Sinop)
Özet
gerekçe: 
Dünyada
ve ülkemizde gelecek kuşakları tehdit edebilecek en önemli problemlerden biri
çevre sorunları olarak görünmektedir. Nitekim, hızlı bir şekilde artan dünya
nüfusu, sağlıksız kentleşme, plansız sanayileşme, karada ve denizde yapılan
nükleer denemeler, verimi azamiye yükseltmek amacıyla bilinçsizce kullanılan
tarım ilaçları ve her türlü kimyasal maddelerin serbestçe kullanımı çevre
kirliliğinin en önemli nedenleri olmuş ve bu çerçevede çok önemli çevre
sorunlarının ortaya çıkmasına neden olmuştur. Bunun doğal sonucu olarak
kirlenen hava, su ve toprak canlıların yaşamını olumsuz yönde etkileyecek
boyutlara ulaşmış durumdadır. AKP hükûmetleri, iktidarda oldukları on üç yıl
boyunca ülkemizde yaşanan çevre sorunları karşısında duyarsız kalmışlar ve bir
türlü yaşanan sorunlara çözüm üretememişlerdir.
Türkiye'de
çevre sorunlarının başında su kirliliği gösterilmektedir. Her çeşit su
kirliliği, kirliliğin bulunduğu havzanın çevresinde veya içinde yaşayan tüm
canlılara zarar verdiği gibi, çeşitli türlerin ve biyolojik toplulukların yok
olmasına ortam hazırlar. Türkiye, su kaynakları açısından dünyanın şanslı
ülkelerinden biri olmasına rağmen söz konusu kirlilik, tarımsal etkinliklerle,
sanayi etkinliklerle ve yerleşim yerleriyle bağlantılı olarak artmaktadır. Bu
durum karşısında su kaynaklarına ulaşan sanayi atıkları, kimyasal ve radyoaktif
maddeler doğanın dengesini ciddi bir biçimde bozmaktadır.
Öte
yandan, hava kirliliği de ülkemizin önemli çevre sorunlarından birisidir.
Türkiye'de hava kirliliğinin başlıca kaynakları arasında evsel ısınma, sanayi
işletmelerinin faaliyetleri, egzoz gazı emisyonu ve termik santrallerin
faaliyetleri gösterilebilir. Ülkemizde özellikle büyük şehirlerde kalitesiz
yakıt kullanımından dolayı hava kirliliği ciddi boyutlara ulaşmıştır.
Kirli
havanın içerdiği zehirli gazların neden olduğu asit yağmurları ve kirletici
gazların toprakta birikmesi, çeşitli yollarla kirlenen sularla sulanan toprağın
kirlenip yapısının bozulması, tarımda kullanılan ilaçlar ve yapay gübrelerin
bilinçsiz kullanımıyla uzun süre bozulmadan kalabilen katı atıkların gerekli
süreçlerden geçirilmeksizin depolanması gibi etkenler toprağı kirletmekte ve
hatta kullanılmaz duruma getirmektedir.
Gürültü kirliliği, teknolojideki gelişmeler ve buna bağlı
olarak yaşam biçiminde oluşan değişiklikler sonucu insanoğlunda olumsuz
fizyolojik ve psikolojik etkiler yaratan, arzu edilmeyen sesler olarak
tanımlanmaktadır. Uluslararası Standart Örgütünün normal saydığı gürültü düzeyi
58 desibel olmakla birlikte, insan sağlığına 90 desibelin üzerindeki
gürültülerin zararlı olduğu ve 140 desibeli aşan gürültülerin ise ciddi beyin
tahribatına neden olduğu belirtilmektedir.
Tarımsal
ilaçların çevreye olan etkileri de hızla artan nüfusun gıda ve beslenme
ihtiyacını karşılamak ve daha fazla ürün alabilmek adına negatif yönde
artmaktadır. Nitekim bitkilerde ve toprakta bulunan ilaç kalıntıları yağmur
sularıyla ilaç endüstrisi artıklarının akarsulara karışması ile boş ambalaj
kaplarının akarsularda yıkanması veya gelişigüzel çöplere atılması yoluyla
tarım ilaçları doğadaki su sistemine dâhil olmaktadır.
Öte
yandan, madencilik faaliyetlerinin sonlandırıldığı alanların çevreyle uyumlu
hâle getirilmesi veya doğaya yeniden kazandırılma işine ait usul ve esaslar
2010 yılı 27471 sayılı Madencilik Faaliyetleri ile Bozulan Arazilerin Doğaya
Yeniden Kazandırılması Yönetmeliği’ne göre yapılmaktadır.
Diğer
taraftan, hidroelektrik santrallerinin (HES) kurulum aşamasından yapım
aşamasına kadar çevreye birçok zararı olduğu bilinmektedir. Nitekim tesislerin
kurulumu aşamasında oluşan inşaat artıkları ve molozlar firmalar tarafından
önemsenmemekte ve yeteri kadar temizlenmemektedir.
Bu
çerçevede, ülkemizde yaşanan çevre sorunlarının nedenlerinin araştırılması, bu
kapsamda oluşturulması gereken politikaların ve alınması gereken önlemlerin
belirlenmesi amacıyla Anayasa'nın 98 ve Meclis İçtüzüğü'nün 104 ve 105’inci
maddeleri gereğince Meclis araştırması açılmasını saygılarımızla arz ve teklif
ederiz.
3.- Malatya Milletvekili Veli Ağbaba ve 22 milletvekilinin,
belediye başkanlarının mal varlıklarının ve mal varlıklarında usulsüz artış
olup olmadığının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/288)
Türkiye Büyük Millet Meclisi Başkanlığına
Anayasa’nın
127’nci maddesine göre mahallî idareler il, belediye veya köy halkının mahallî
müşterek ihtiyaçlarını karşılamak üzere kuruluş esasları kanunla belirtilen ve
karar organları gene kanunda gösterilen seçmenler tarafından seçilerek oluşturulan
kamu tüzel kişilikleridir. Mahallî idarelerin bütünü içinde 5393 sayılı Kanun’a
göre kurulan ve faaliyet gösteren belediyeler önemli bir yere sahiptir.
Son
dönemde medyada büyük bir kampanya yürütülerek CHP'li belediye başkanları
hakkında kamuoyunda olumsuz algı yaratılmaya çalışılmaktadır. Çeşitli basın
organlarının bilinçli haberleriyle belediye başkanlarının usulsüzlük yaptığı ve
haksız kazanç sağladığı ve mal varlıklarına ilişkin artışın haksız olduğuna
dönük yayınlar yapılmaktadır. Bu haberler basında sürekli yer almasına karşın
cumhuriyet savcıları ve İçişleri Bakanlığı müfettişleri tarafından konuyla
ilgili araştırma ve soruşturma yürütülmesi konusunda çekingen davranılmaktadır.
Bu durum karşısında CHP'li belediye başkanları kendileriyle ilgili iddiaları
araştırmak üzere adli makamlara başvurmaktadır.
CHP
başta olmak üzere muhalefet partilerine mensup belediye başkanları zor şartlar
altında kamuya hizmet götürmeye çalışmakta, bu konuda iktidar tarafından son on
üç yıldır baskı ve yıldırma politikalarına maruz kalmaktadır. Zaman zaman bu
politikalar neticesinde belediye personelinden daha fazla müfettişin aylarca
belediye hesaplarını incelemesi dahi söz konusu olabilmektedir. Yine kamuoyunca
bilinmektedir ki İçişleri Bakanlığı, söz konusu CHP'li belediyeler olduğu zaman
soruşturma izni vermekte tereddüt etmemekte ve Bakanlık yetkilileri en fazla
mesaiyi CHP'li belediyelerde yapmaktadırlar. Buna karşın bugüne kadar en ufak
bir yolsuzluk dosyasına dahi rastlanmamış, bu belediyeler her alanda alınlarının
akıyla bu soruşturmalardan çıkmışlardır.
Bununla
beraber, özellikle 7 Haziran seçimleri öncesinde Başbakan Yardımcısı Bülent
Arınç tarafından Ankara Büyükşehir Belediye Başkanı hakkında çeşitli iddialar
gündeme getirilmiş, bu konuyla ilgili seçimler sonrasında açıklama yapılacağı
söylenmiş ve bugüne kadar hiçbir işlem yapılmamıştır. Bugüne kadarki
uygulamalara bakıldığında AKP'li belediyeler hakkında yolsuzluk iddiaları
gündeme geldiğinde İçişleri Bakanlığı tarafından soruşturma izni verilmeme noktasında
gayret gösterildiği görülmektedir. Geçmişte Adıyaman ve Kayseri başta olmak
üzere birçok ciddi iddialar söz konusu olmasına rağmen yeterli bir soruşturma
yapılmamış, konu sümen altı edilmiştir.
Bu
durum kamu vicdanını ve toplumsal adalet anlayışını zedelemektedir. İktidar
veya muhalefet, hangi partiye mensup olursa olsun belediyelerin hukuka uygun
bir işleyiş içinde olması, kamu kaynaklarını kullanırken hak ve hukuktan
ayrılmaması ve her bir yurttaşımızın vergilerinin doğru şekilde kamu hizmeti
için kullanıldığından emin olması gerekmektedir. Bu nedenle kamuoyunda
gazeteler üzerinden yürütülen kampanyalarla değil, TBMM çatısı altında
gerçekten adil ve dürüst biçimde tüm Türkiye'deki belediye başkanlarının göreve
gelişlerinden bugüne mal varlıklarındaki artışın incelenmesi gerekmektedir.
Bu
nedenlerle belediye başkanlarının mal varlıklarının incelenerek mal
varlıklarında usulsüz artış olup olmadığının araştırılması için Anayasa’nın
98’inci ve TBMM İçtüzüğü’nün 104 ve 105’inci maddelerine göre Meclis araştırma
komisyonu kurulmasını arz ve teklif ederiz.
1)
Veli Ağbaba  (Malatya)
2)
Tekin Bingöl  (Ankara)
3)
Şenal Sarıhan  (Ankara)
4)
Cemal Okan Yüksel (Eskişehir)
5)
Tahsin Tarhan  (Kocaeli)
6)
Mustafa Sezgin Tanrıkulu  (İstanbul)
7)
Ali Şeker  (İstanbul)
8)
Çetin Arık  (Kayseri)
9)
Gülay Yedekci  (İstanbul)
10)
Mevlüt Dudu  (Hatay)
11)
Nurhayat Altaca Kayışoğlu  (Bursa)
12)
Aylin Nazlıaka  (Ankara)
13)
Mehmet Gökdağ  (Gaziantep)
14)
Kadim Durmaz  (Tokat)
15)
Mahmut Tanal  (İstanbul)
16)
Haydar Akar  (Kocaeli)
17)
Aydın Uslupehlivan  (Adana)
18)
Çetin Osman Budak  (Antalya)
19)
Ahmet Akın  (Balıkesir)
20)
Namık Havutça  (Balıkesir)
21)
Onursal Adıgüzel  (İstanbul)
22)
Devrim Kök  (Antalya)
23)
Melike Basmacı  (Denizli)
BAŞKAN
– Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
Demirel, söz talebiniz olduğunu görüyorum. 
60’ıncı
madde çerçevesinde bir dakika süreyle söz veriyorum.
Buyurunuz.
IV.- AÇIKLAMALAR (Devam)
17.- Diyarbakır Milletvekili Çağlar Demirel’in,
olağanüstü hâli yasal olarak inşa etmeden fiilî olarak uygulayan Hükûmetin
bugün aynı uygulamaları Kürt illerinde bir sıkıyönetim tarzına çevirdiğine ve
haksız ve hukuksuz yaşanan bu uygulamalara bir an önce son verilmesi
gerektiğine ilişkin açıklaması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Sayın
Başkan, 15 Temmuz darbesiyle birlikte, bu uygulamaların yeniden gözden
geçirilmesi ve darbecilere yönelik geliştirilmeye çalışılan OHAL Yasası’yla
birlikte, aslında, bugün, günümüzde, Türkiye'de bütün haklar, insanların yaşam
hakkı ve bütün alanlarda ihmallerin ne kadar arttığını görüyoruz ve bizzat
yaşıyoruz. Türkiye'de demokrasinin inşasını ve halkın demokrasiye sahip
çıkmasını isteyenler, ne yazık ki halkın tüm yaşam alanlarını kısıtlayan,
demokrasiyi bir yana bırakın, gözaltılar, işkenceler ve bütün yaşam alanlarını
kısıtlayan bir yaklaşımla karşı karşıyayız.
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Bugün ülkenin geldiği duruma baktığımızda, aslında
cezaevlerindeki işkencelerden, gözaltılardan, rahat hareket etme olanağı bile
kalmayan bir süreçten geçiyoruz. 
Ben
özetle şunu söyleyeyim: Şimdiye kadar Kürt illerinde yaşanan katliamları ifade
ettiğimizde, böyle bir şeyin olmadığını ifade edip söyleyenler, bugün
Türkiye'nin genelinde yaşanan darbeyle birlikte olağanüstü hâli ilan ettiler,
ama, şu anda, zaten geçmişte olağanüstü hâli yasal olarak inşa etmeden,
uygulamadan, fakat fiilî olarak uygulayan Hükûmet, bugün de aynı uygulamaları
Kürt illerinde bir sıkıyönetim tarzına çevirmiş durumdadır. O yüzden, haksız ve
hukuksuz yaşanan bu uygulamalara bir an önce son verilmesi gerektiğini bir kez
daha ifade etmek istedim. 
BAŞKAN
– Teşekkür ederim Sayın Demirel.
Türkiye
Büyük Millet Meclisi Başkanlığının bir tezkeresi vardır, okutup oylarınıza
sunacağım.
V.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisini temsilen bir heyetin, 29-31 Ağustos 2016 tarihleri
arasında Kore Cumhuriyeti’nin başkenti Seul’de düzenlenecek olan Kuzey Koreli
Mülteciler ve İnsan Hakları Uluslararası Parlamenterler Koalisyonu 13’üncü
Genel Kurul Toplantısı’na katılmasına ilişkin tezkeresi (3/816)
01/08/2016
Türkiye Büyük Millet Meclisi Genel Kuruluna
Kuzey
Koreli Mülteciler ve İnsan Hakları Uluslararası Parlamenterler Koalisyonu
13’üncü Genel Kurul toplantısı, 29-31 Ağustos 2016 tarihleri arasında Kore Cumhuriyeti’nin
başkenti Seul’de düzenlenecektir.
Anılan
toplantıya, Türkiye Büyük Millet Meclisini temsilen bir heyetin katılması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 9’uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye
Büyük Millet Meclisi
 Başkanı
BAŞKAN
– Oylarınıza sunuyorum…
ÖZGÜR
ÖZEL (Manisa) – Karar yeter sayısı talep ediyorum efendim.
BAŞKAN
– Evet, bir karar yeter sayısı talebi vardır. Karar yeter sayısını arayacağım.
Kabul
edenler… Kabul etmeyenler... Karar yeter sayısı yoktur.
Birleşime
on dakika ara veriyorum.
Kapanma Saati: 15.51
İKİNCİ OTURUM
Açılma Saati: 16.01
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: MUSTAFA AÇIKGÖZ (Nevşehir), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 121’inci Birleşiminin İkinci
Oturumunu açıyorum.
Türkiye Büyük
Millet Meclisi Başkanlığı tezkeresinin oylamasında karar yeter sayısı bulunamamıştı.
Şimdi tezkereyi
tekrar oylarınıza sunacağım ve karar yeter sayısını arayacağım.
Kabul edenler…
Kabul etmeyenler… Kabul edilmiştir, karar yeter sayısı vardır.
Anayasa’nın
92’nci maddesine göre Başbakanlığın bir tezkeresi vardır, okutuyorum: 
2.- Başbakanlığın, Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında hudut,
şümul, miktar ve zamanı Hükûmetçe takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Anayasa’nın
92’nci maddesi uyarınca bir yıl süreyle izin verilmesine ilişkin tezkeresi
(3/807) 
Sayı: 31853594-165-28-2919  13/7/2016
Türkiye Büyük Millet Meclisi Başkanlığına
Birleşmiş
Milletler (BM) Güvenlik Konseyinin 25/4/2013 tarihli ve 2100 (2013) sayılı
Kararı’yla, Mali'de BM Çok Boyutlu Entegre İstikrar Misyonunun (MINUSMA)
kurulması oy birliğiyle kabul edilmiştir. MINUSMA'nın son olarak BM Güvenlik
Konseyinin 29/6/2015 tarihli ve 2227 sayılı Kararı’yla tadil edilen görev
yönergesinde ülkede istikrarın sağlanması, ateşkes sürecinin desteklenmesi,
izlenmesi ve denetlenmesi, barış sureci yol haritasının uygulanması, ulusal
siyasi diyalog sürecine destek sağlanması, BM personeli ve sivillerin
korunması, insan haklarının güvence altına alınması ve teşviki, insani yardım
faaliyetleri ile kültürel varlıkların korunmasına destek verilmesi ana görevler
olarak tanımlanmış ve MINUSMA'nın acil ve ciddi düzeyde tehdit altında olması
durumunda, BM Genel Sekreterinin talebine binaen, Fransız birliklerinin bu
misyona destek vermek üzere müdahale etmesine imkân tanınmıştır.
Diğer
taraftan, BM Güvenlik Konseyinin 10/4/2014 tarihli ve 2149 sayılı Kararı’yla
Orta Afrika Cumhuriyeti'nde BM Çok Boyutlu Entegre İstikrar Misyonu (MINUSCA)
kurulmuştur. MINUSCA'nın görev yönergesinde imkânlar ölçüsünde ve konuşlanılan
bölgelerde sivilleri korumak, sivil halka yönelik tehditleri tespit etmek ve
kayıt altına almak, ülkedeki geçiş sürecinde siyasal hayatın işleyişine ve
devlet otoritesinin ülkede tesis edilmesine katkı sağlamak, ülkenin toprak
bütünlüğünü korumak, insani yardımların ulaştırılmasını kolaylaştırmak, BM
personelini korumak, insan haklarını korumak ve teşvik etmek, silahsızlandırma
ve ülkeye geri dönüşlere destek vermek ile Orta Afrika Cumhuriyeti'nde
güvenliğin yeniden tesisi için reform çalışmalarını desteklemek gibi hususlar
yer almaktadır.
BM
tarafından ülkemize söz konusu misyonlara katılım davetinde bulunulmuştur.
Ayrıca, BM 70’inci Genel Kurulu görüşmeleri sırasında düzenlenen Barışı Koruma
Zirvesi’nde söz konusu BM misyonları için ülkemizden katkı sağlanması talebinde
bulunulmuştur.
Afrika'da
bölgesel istikrar ve barış için tehdit oluşturan insani ve siyasi krizlerin
çözümüne ülkemizce askerî katkıda bulunulmasının, bölgede ve genel olarak
Afrika kıtasında izlemekte olduğumuz faal dış politikamızın doğal bir
uzantısını oluşturacağı değerlendirilmektedir.
Bu
yaklaşımdan hareketle, hudut, şümul, miktar ve zamanı Hükûmetçe takdir ve
tespit edilmek üzere, Türk Silahlı Kuvvetlerinin Birleşmiş Milletlerin Mali ve
Orta Afrika Cumhuriyeti'nde icra ettiği harekât ve misyonlar kapsamında yurt
dışına gönderilmesi ve Hükûmet tarafından verilecek izin ve belirlenecek
esaslar çerçevesinde bu kuvvetlerin kullanılması için Anayasa’nın 92’nci
maddesi uyarınca bir yıl süreyle izin verilmesini arz ederim.
 Binali
Yıldırım
 Başbakan

BAŞKAN
– Tezkere görüşmelerine başlayacağız. 
Hükûmet?
Burada. 
Başbakanlık
tezkeresi üzerinde İç Tüzük’ün 72’nci maddesine göre görüşme açacağım.
Gruplara, Hükûmete ve şahsı adına 2 üyeye söz vereceğim. Konuşma süreleri
gruplar ve Hükûmet için yirmişer dakika, şahıslar için onar dakikadır. 
Tezkere
üzerinde söz alan sayın milletvekillerinin isimlerini bilgilerinize sunuyorum:
Hükûmet adına Millî Savunma Bakanı Fikri Işık. Gruplar adına; Cumhuriyet Halk
Partisi Grubu adına Öztürk Yılmaz, Ardahan Milletvekili; Milliyetçi Hareket
Partisi Grubu adına Kadir Koçdemir, Bursa Milletvekili; Halkların Demokratik
Partisi Grubu adına Ayhan Bilgen, Kars Milletvekili; Adalet ve Kalkınma Partisi
Grubu adına Şirin Ünal, İstanbul Milletvekili. Şahıslar adına 2 sayın
milletvekili konuşacaktır; ilk olarak Murat Bakan, İzmir Milletvekili; ikinci
olarak da Burhanettin Uysal, Karabük Milletvekili konuşacaktır.
Şimdi,
Hükûmet adına Millî Savunma Bakanı Fikri Işık. 
Buyurunuz
Sayın Bakan. (AK PARTİ sıralarından alkışlar)
Süreniz
yirmi dakikadır. 
MİLLÎ
SAVUNMA BAKANI FİKRİ IŞIK (Kocaeli) – Sayın Başkan, değerli milletvekilleri;
Türk Silahlı Kuvvetlerinin Birleşmiş Milletlerin Mali ve Orta Afrika
Cumhuriyeti’nde icra ettiği harekât ve misyonlar kapsamında yurt dışına
gönderilmesi ve hükûmet tarafından verilecek izin ve belirlenecek esaslar
çerçevesinde bu kuvvetlerin kullanılması için Anayasa’nın 92’nci maddesi
uyarınca bir yıl süreyle izin verilmesine ilişkin tezkere vesilesiyle
huzurlarınızda bulunuyor, hepinizi sevgiyle saygıyla selamlıyorum.
Sayın
milletvekilleri, tezkerenin içeriğine geçmeden 15 Temmuzdaki hain darbe
girişiminden sonra ilk defa Türkiye Büyük Millet Meclisi kürsüsünden söz almak
vesilesiyle bu konudaki duygu ve düşüncelerimi sizlerle kısaca paylaşmak
istiyorum. 
Öncelikle
milletimize geçmiş olsun. 15 Temmuz gecesi girişilen, bu FETÖ terör örgütü
tarafından girişilen darbe girişimi sırasında bu teröristlere kahramanca
direnen ve bu uğurda hayatını kaybeden tüm şehitlerimize Allah’tan rahmet
diliyorum. Bu 15 Temmuz gecesinde yaralanan ve gazi olan bütün gazilerimize de
Rabb’imden acil şifalar diliyorum, milletimize başsağlığı diliyorum. 
15
Temmuz gecesi, bizim ne kadar büyük bir milletin mensupları olduğumuzun bir kez
daha tescil edildiği bir gece olmuştur. Özellikle çocukluğumda yaşadığım Kıbrıs
Barış Harekâtı’ndan, o sağcısının, solcusunun, Alevi’sinin, Sünni’sinin, her
farklı görüşten insanın millî bir duyguyla bir araya geldiğini gördüğüm 1974
Kıbrıs Harekâtı’ndan sonra 15 Temmuzda da aynı manzarayı, aynı tabloyu görmüş
olmak benim için en büyük bahtiyarlıktır. Bu noktada, bu asil milletin
genlerinde var olan asaleti bir kez daha 15 Temmuz gecesi gördük, milletimize
ne kadar teşekkür etsek azdır. 
Elbette
bu süreçte bu hainler, bu teröristler, maalesef asker elbisesi giymiş bu
teröristler milletimizin üzerine göz kırpmadan bomba yağdırdılar, kurşun
sıktılar. Elbette şunu vurgulamak istiyorum: Bunlara asker demiyoruz; bunlara
Türk subayı, Türk astsubayı, Türk askeri demiyoruz; bunlara asker elbisesi
giymiş teröristler diyoruz ve yaptıklarını, şanlı bir maziye sahip olan Türk
Silahlı Kuvvetleriyle asla bağdaştırmıyoruz. Türk Silahlı Kuvvetlerimizin de bu
noktada o andan itibaren üzerine düşeni en iyi şekilde yapmanın gayreti
içerisinde olduğunu da özellikle ifade etmek istiyorum.
O akşam milletimiz gerçekten çok büyük bir dayanışma
gösterdi. Cumhurbaşkanımız Sayın Recep Tayyip Erdoğan’ın çağrısından, Sayın
Başbakanımızın hemen televizyonlara canlı bağlanarak yaptığı çağrıdan sonra
milletimiz akın akın meydanlara çıktı. Burada en çok sevindiğimiz noktalardan
biri de milletimizden bu çağrıya uyanlar sadece AK PARTİ’liler, sadece Cumhuriyet
Halk Partililer, sadece Milliyetçi Hareket Partililer değildi, millet bir bütün
olarak bu çağrıya uydu ve o zor zamanların milleti olduğunu bir kez daha
gösterdi. Tabii ki burada o gece bu çağrıya uyarak sokağa çıkan, alana inen
bütün insanlarımıza da ayrıca teşekkür ediyoruz. Ama, bu Gazi Meclis, Kurtuluş
Savaşı’nı yönetmiş bu Meclis maalesef o gün bombaların altında çalışmak zorunda
kaldı. İhanetin büyüklüğünün aslında en önemli göstergesi ve bunların ne kadar
büyük bir ihanet içerisinde olduklarının en önemli göstergesi, o akşam milletin
iradesinin tecelligâhı olan, kayıtsız şartsız hâkimiyetin milletin olduğu
ifadesinin tecelligâhı olan Türkiye Büyük Millet Meclisine attıkları
bombalardır, yaptıkları haince saldırılardır. Bundan dolayı bütün milletvekillerimize,
gösterdikleri asil duruş ve kararlılık dolayısıyla teşekkür ediyorum.
Meclisimiz Gazi Meclistir ama 1961 yılında hizmete açılan bu binamız da artık
gazidir. Bize düşen görev, asla 15 Temmuz darbe girişimini unutturmamaktır ve
Meclisimizin bu noktada çok özel tedbirler alacağına yürekten inanıyorum.
Tekrar, bütün milletvekillerimize de geçmiş olsun diyorum. Gösterdikleri
dayanışmadan dolayı Türkiye Büyük Millet Meclisindeki bütün milletvekillerimize
teşekkür ediyorum. 
İnanıyorum
ki 15 Temmuz Türk demokrasi tarihinde bir milat olacak, bir dönüm noktası
olacak. Artık birbirimize daha toleransla, daha hoşgörüyle yaklaşacağız. Artık
meselelerimizi daha yakın bir diyalog ortamında çözeceğiz. 15 Temmuz gecesi
başlayan süreçten sonra özellikle parti genel başkanlarının ortaya koyduğu
tavır bizim geleceğe çok daha ümitle bakmamızın önemli bir göstergesi. Ben, bu
noktada emek veren, gayret gösteren tüm genel başkanlara da teşekkür ediyorum.
Allah birliğimizi beraberliğimizi bozmasın. Hepimiz siyaset yapıyoruz, elbette
olaylara farklı cephelerden her zaman bakacağız ama mevzubahis vatansa geride
her şey teferruat kalacak. Bu anlayışla yolumuza devam edeceğimize inanıyorum
ve bu dönemin Meclisinin Türkiye’de bundan sonrası için son derece güzel
örnekler ortaya koyacağına, koymaya başladığına da inanıyorum. 
Değerli
arkadaşlarım, şimdi, tezkerenin içeriğiyle ilgili bazı bilgileri sizlerle
paylaşacağım ve bu noktada sizden Hükûmet adına yetki isteyeceğiz.
Tezkerenin
konusunu oluşturan misyonlardan ilki, Birleşmiş Milletler Güvenlik Konseyi’nin
25 Nisan 2013 tarihli ve 2100 sayılı Kararı’yla Mali’de icra edilmeye başlanan
Mali Çok Boyutlu Entegre İstikrar Misyonu MINUSMA’dır. Söz konusu misyonun
görev süresi, son olarak Birleşmiş Milletler Güvenlik Konseyi’nin 29 Haziran
2016 tarihli ve 2295 sayılı Kararı’yla 30 Haziran 2017 tarihine kadar
uzatılmıştır. 
MINUSMA
misyonu, Mali’de güvenlik durumunun 2013 yılında kötüleşmesi sonucu ülkedeki
siyasi süreci desteklemek ve güvenliğin sağlanmasına katkıda bulunmak amacıyla
oluşturulmuştur.
MINUSMA
kapsamında temel görevler; ülkede istikrarın sağlanması, ateşkes sürecinin
desteklenmesi, izlenmesi ve denetlenmesi, barış süreci yol haritasının
uygulanması, ulusal, siyasi diyalog sürecine destek sağlanması; Birleşmiş
Milletler personeli ve sivillerin korunması, insan haklarının güvence altına
alınması ve teşvikiyle kültürel varlıkların korunmasına destek verilmesi olarak
tanımlanmıştır. 
Hâlihazırda
52 ülkeden yaklaşık 12 bin personelin katılımıyla icra edilmekte olan harekâta ülkemiz
tarafından 2 polisle katkı sağlanmaktadır. 
Sayın
Başkan, değerli milletvekilleri; tezkerenin konusunu oluşturan ikinci misyon
ise Birleşmiş Milletler Güvenlik Konseyi’nin 10 Haziran 2014 tarihinde aldığı
2149 sayılı Kararı’yla Orta Afrika Cumhuriyeti’nde kurulan, Orta Afrika
Cumhuriyeti Çok Boyutlu Entegre İstikrar Misyonu MINUSCA’dır. Misyonun görev
süresi son olarak Birleşmiş Milletler Güvenlik Konseyinin 26 Temmuz 2016
tarihli ve 2301 sayılı Kararı’yla 15 Kasım 2017 tarihine kadar uzatılmıştır. Söz
konusu misyon, Orta Afrika Cumhuriyeti’ndeki şiddet olaylarının, etnik ve dinî
çatışmaların 2013 yılında artması, bu ülkedeki güvenlik ve insani durumun
kötüye gitmesi sonucu oluşturulmuştur. Temel hedefi Orta Afrika Cumhuriyeti’nde
artan çatışma ve şiddet ortamında sivillerin korunması olan misyonun görevleri
arasında sivil halka yönelik tehdit tespit etmek ve kayıt altına almak,
ülkedeki geçiş sürecinde siyasal hayatın işleyişine ve devlet otoritesinin
ülkede tesis edilmesine katkı sağlamak, ülkenin toprak bütünlüğünü korumak,
insani yardımların ulaştırılmasını kolaylaştırmak, Birleşmiş Milletler
personelini korumak, insan haklarını korumak ve teşvik etmek, silahsızlandırma
ve ülkeye geri dönüşlere destek vermek ile Orta Afrika Cumhuriyeti’nde güvenliğin
yeniden tesisi için reform çalışmalarını desteklemek de bulunmaktadır. 
Hâlihazırda
49 ülkeden yaklaşık 12.500 personelin katılımıyla icra edilmekte olan harekâta
ülkemiz 1 polisiyle katkı sağlamaktadır. Birleşmiş Milletler tarafından
ülkemize söz konusu misyonlara katılım davetinde bulunulmuştur. Ayrıca,
Birleşmiş Milletler 70’inci Genel Kurulu görüşmeleri sırasında düzenlenen
Barışı Koruma Zirvesi’nde söz konusu Birleşmiş Milletler misyonları için
ülkemizden katkı sağlanması istenmiştir. Ülkemiz Birleşmiş Milletlerin barışı
korumadan kalkınmaya, iklim değişikliğinden Birleşmiş Milletler Güvenlik
Konseyi reform çalışmalarına kadar her faaliyete etkin katkısını artırarak
sürdürmeye devam etmektedir. Ülkemiz gerek tek başına bir güç olarak ve gerekse
Birleşmiş Milletler dâhil üyesi olduğu uluslararası kuruluşlar vasıtasıyla
geniş bir yelpazede barışçı, ilkeli ve etkin bir güvenlik politikası izlemekte
ve barış operasyonlarına katkı sağlayan ülkeler arasında yer almaktadır. 
Güvenlik
politikasının temellerini iş birliği ve ortaklık politikası üzerine inşa etmiş
olan Türkiye, bu minvalde, bir yandan uluslararası barış ve istikrarın
korunması için ülkelerin toprak bütünlüğünün korunması, kolektif savunma ve
kriz yönetimi operasyonlarına katkıda bulunulması; barışı koruma, insani yardım
ve polis görevleri gibi katkılarda bulunulması; kitle imha silahlarının ve
bunları fırlatma vasıtalarının yayılmasının önlenmesi, silahsızlanmanın teşvik
edilmesi gibi hususlara önem vermeye devam ederken diğer yandan istikrara katkı
amacıyla uluslararası iş birliğinin küresel ölçekte artırılmasıyla ortaklığa,
diyaloğa ve yumuşak güce dayalı güvenlik anlayışını da giderek ön plana
çıkarmaktadır. Ayrıca, ülkemizin bölgesinde ve dünyada sahip olduğu ağırlığı ve
etkinliği artırmak dış politikamızın önem verilen amaçlarından biridir. 
Birleşmiş
Milletler sisteminde görünürlüğün en önde gelen göstergelerinden biri
uluslararası barış ve istikrara katkıdır. Barışı destekleme ve koruma
operasyonlarına katılımımız uluslararası politikadaki etkinliğimizin artmasına
da yardımcı olmaktadır. 
Ülkemiz,
dünyanın çeşitli yerlerine konuşlandırılmış 10 Birleşmiş Milletler barış
misyonuna 30 Haziran 2016 itibarıyla 41 askerî personel, 93 polis ve 2 uzman
olmak üzere toplam 136 personelle katkıda bulunmaktadır. Türkiye, Birleşmiş
Milletlerin doğrudan gerçekleştirdiği operasyonlar dışında Afganistan,
Bosna-Hersek, Kosova gibi dünyanın çeşitli yerlerinde konuşlanmış NATO ve
Avrupa Birliği barış operasyonlarına da katkı vermektedir. 
Sayın
Başkan, değerli milletvekilleri; Birleşmiş Milletler 70’inci Genel Kurul
görüşmeleri kapsamında 28 Eylül 2015 tarihinde, Amerika Birleşik Devletleri
Başkanı Barack Obama başkanlığında New York’ta gerçekleştirilen ve Başbakan
düzeyinde temsil edildiğimiz Barışı Koruma Liderler Zirvesi’nde Birleşmiş
Milletler barışı koruma harekât ve misyonlarının yürütülmesinde karşılaşılan
eksikliklerin giderilmesi amacıyla üye ülkelerce ilave taahhütlerde
bulunulmuştur. Anılan zirvede ülkemiz tarafından MINUSMA karargâhında 5
karargâh subayı görevlendirilmesiyle MINUSMA veya MINUSCA operasyonlarında
kullanılmak üzere bir ulaştırma uçağı sağlanması ilave taahhütlerimiz olarak
beyan edilmiştir. Afrika ortaklık politikamız, kıtada barış ve istikrarın
tesisine, siyasi, ekonomik ve sosyal kalkınmaya yardımcı olmayı; bu amaçla
siyasi, ekonomik, ticari, insani yardım, yeniden yapılanma, güvenlik, kamu
diplomasisi ve arabuluculuk alanlarında karşılıksız yardımda bulunmayı
içermektedir. Afrika’da bölgesel istikrar ve barış için tehdit oluşturan insani
ve siyasi krizlerin çözümüne ülkemizce katkıda bulunulması da söz konusu
politikamızın bir gereğini oluşturmakta ve bölge halkının refahı için
sorunların bir an önce çözümlenmesi amaçlanmaktadır. Türkiye, Afrika
politikamız kapsamında, Mali ve Orta Afrika Cumhuriyeti’nin toprak bütünlüğünün
ve ulusal birliğinin sağlanması, ulusal uzlaşma çabalarının başarıyla
sonuçlanması, demokratik düzene dönüşte siyasi istikrarın ve sürdürülebilir
ekonomik kalkınmanın sağlanması yönünde bir politika takip etmektedir. 
Ayrıca,
askerî ilişkilerimiz kapsamında, ikili anlaşmalar doğrultusunda kıta ülkelerine
askerî eğitim ve askerî yardımlar yapılmaktadır. Afrika ülkelerinden askerî
personel ise Türkiye’de icra edilen kurs ve eğitim faaliyetlerine iştirak
etmektedir. Mali ve Orta Afrika Cumhuriyeti’ndeki çatışma ortamının sona
erdirilmesi, bu sorunların diğer ülkelere sirayet etmemesi açısından önem
taşımaktadır. Nitekim, bahse konu iki ülkenin coğrafi konumları ele alındığında
buradaki istikrarsızlığın Sahra-Sahel bölgesindeki terör örgütlerini de
güçlendireceği düşünülmektedir. Libya’da DAEŞ’in güç kazanması ise bu bölgede
meydana gelebilecek sorunların bizim için de önemli tehdit oluşturabileceği
düşüncesini doğurmaktadır. 
Bu
itibarla, Mali’deki MINUSMA ve Orta Afrika Cumhuriyeti’ndeki MINUSCA güçlerine
ülkemiz tarafından sağlanacak katkıların bahse konu ülke hükûmetlerini terör
örgütlerine karşı güçlendirmesine destek vermesinin yanı sıra, bunun gerek
terörün her türlüsüyle olan mücadelemize gerek bölge ülkeleriyle olan ilişkilerimize
olumlu yansıyacağı düşünülmektedir. 
Sayın
Başkan, değerli milletvekilleri; Osmanlı İmparatorluğu’ndan günümüze kadar bir
Afro-Avrasya ülkesi olan ülkemizin 21’inci yüzyılın gerçekleriyle uyum
içerisinde yeni bir döneme giren Afrika politikasının da bir gereği olarak
bölgede yer alması stratejik bir önceliktir. Afrika’da bölgesel istikrar ve
barış için tehdit oluşturan insani ve siyasi krizlerin çözümüne ülkemiz
tarafından askerî katkıda bulunulması ülkemizin barışı destekleme harekâtlarına
olan yaklaşımıyla örtüşmekte, ayrıca bölgede ve genel olarak Afrika Kıtası’nda
izlemekte olduğumuz aktif dış politikamızın doğal bir uzantısını
oluşturmaktadır.
Sayın
Başkan, değerli milletvekilleri; bu düşüncelerle hudut, şümul, miktar ve zamanı
Hükûmetçe takdir ve tespit edilmek üzere Türk Silahlı Kuvvetleri unsurlarının
Birleşmiş Milletlerin Mali ve Orta Afrika Cumhuriyeti’nde icra ettiği harekât
ve misyonlar kapsamında yurt dışına gönderilmesi ve Hükûmet tarafından
verilecek izin ve belirlenecek esaslar çerçevesinde bu kuvvetlerin kullanılması
için Hükûmete Anayasa’nın 92’nci maddesi uyarınca bir yıl süreyle izin
verilmesini yüce Meclisimizin takdirlerine saygılarımla sunuyorum.
Yüce
Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Bakan.
Şimdi
siyasi parti gruplarına söz vereceğim.
Gruplar
adına ilk konuşmacı Cumhuriyet Halk Partisi Grubu adına Öztürk Yılmaz, Ardahan
Milletvekili.
Buyurun
Sayın Yılmaz. (CHP sıralarından alkışlar)
Süreniz
yirmi dakikadır. 
CHP
GRUBU ADINA ÖZTÜRK YILMAZ (Ardahan) – Sayın Başkan, değerli milletvekilleri;
Mali ve Orta Afrika Cumhuriyeti’nde Birleşmiş Milletler kapsamında yürütülecek
harekâta Türkiye’den kuvvet katılımına ilişkin Hükûmet tezkeresinin bugün
görüşülmesi nedeniyle söz almış bulunuyorum grubumuz adına. Hepinizi saygıyla
selamlıyorum.
Şimdi,
15 Temmuz darbe girişimiyle ilgili olarak elbette çok söz söylendi, çok
konuşuldu; müsaade ederseniz, söz aldığım bu oturumda ben de bunun dış
politikamıza olan etkileri hususunda konuşmak istiyorum.
Bir
kere, 2010 yılından sonra dünyada yaklaşık 30 tane ya darbe olmuş ya da girişim
olmuş, bunların 7’si darbeyle sonuçlanmış, diğer 23’ü ise darbe girişimi olarak
kalmış. Bizim bugün Mali’ye ve Orta Afrika Cumhuriyeti’ne yapacağımız katkı dikkate
alındığında bu ülkelerin ikisi de darbe sürecinden geçmişler. 2012 yılında
Mali’de bir darbe olmuş, bir buçuk ay sonra karşı bir darbe olmuş. Keza 2013
yılında Orta Afrika Cumhuriyeti’nde bir darbe olmuş yani biz darbe girişimine
maruz olan bir ülke olarak darbe yapılmış, darbenin iş başında olduğu ve siyasi
geçiş sürecinde, o arayış içerisinde olan 2 ülkeye yardım ediyoruz. Bu 2
ülkenin barış ve istikrarına katkı sağlamak istiyoruz.
15
Temmuzla ilgili olarak her şeyden önce, bu yüzyılda Türkiye’de bu tür bir
kalkışmanın olması bizim asla kabul etmeyeceğimiz bir konudur. O gün bunu en
şiddetli kınayan partiydik. Şahsen ben de darbe girişimini daha ilk duyduğum
andan itibaren, on bir buçukta ilk kınayan kişilerden birisiydim. Türkiye’nin
bu yüzyılda böyle bir şeye konu olması hiçbir şekilde Türkiye’nin imajına katkı
sağlamamıştır, bu girişimde bulunanları da yerin dibine çakmıştır. Türk milleti
buna başkaldırmıştır çünkü demokrasiye sahip çıkmıştır, sahip çıkmak
zorundayız. Bu konuda siyasi parti tercihlerimiz farklı olur, bu gayet normal
ama bu Meclisteki 4 siyasi parti de bu darbe girişimine karşı durmuştur,
halkımız da bu karşı duruşla darbeyi defetmiştir. 
Bir kere her şeyden önce şunu anlamamız gerekiyor. Bu
darbe süreciyle birlikte dış politikamıza ciddi manada yansımalar olacaktır.
Nedir o yansımalar? Bir: Türkiye veya dünyada darbe sürecine tabi olan ülkeler
böyle dönemlerde mercek altına alınırlar, ne yaptığınız merak edilir. Bu süreci
nasıl tamamlayacağınız, ne kadar kısa sürede tamamlayacağınız, ne yönde
tamamlayacağınız merak edilir. Türkiye’nin önünde -uzatmadan söyleyeyim- iki
yol var. Birincisi, demokratik alanın daraltılmasıdır, böyle dönemlerde
demokratik alan daraltılır. Bazı ülkeleri örnek verebiliriz yani muhtemel başka
bir darbe korkusuyla gücü merkezileştirmek, demokratik alanı daraltmak ve
böylece güven ve istikrarın sağlanabileceği düşünülür ve bu çerçevede kanun
hükmünde kararnamelerle devlet yönetildikçe yönetilir. Sonuçta bu yol
demokratik alanın daraltıldığı ve küçültüldüğü bir yoldur. Bu da uluslararası
toplumun kaygıyla karşıladığı bir alandır. 
İkinci yol: “Her şerde bir hayır vardır.” derler,
bundan bir toparlanma sağlanır ve demokratik alan genişletilir. Buna da çok
örnek vardır darbe sürecinden geçmiş ülkeler için. Bu süreçte de önemli olan
bir an önce normalleşmenin sağlanmasıdır, Türkiye’de devletin kanun hükmünde
kararnamelerle yönetimine son verilmesidir; bir an önce devletin normal rayına
oturtulması, demokratik alanın genişletilmesi, temel hak ve hürriyetlerin
alanının genişletilmesi ve devletin demokratik özelliğinin ön plana
çıkarılmasıdır. Hiç şüphesiz, bizim tercihimiz ikinci yoldur yani demokratik
alanın genişletilmesidir. 
Her şeyden önce Türkiye şu anda uluslararası toplumun
gözünde bir demokrasi sınavından geçmektedir. Hükûmetin ne yaptığı, Sayın
Cumhurbaşkanının ne yaptığı, Türk halkının ne yaptığı merak konusudur. Biz ne
yapıyoruz; bir darbe oldu, son derece kötü bir şey oldu Türkiye için ama biz
bunu nasıl atlatmaya çalışıyoruz, ne yönde hareket ediyoruz, mercek altındayız.

Bizim bu süreci nasıl takip ettiğimiz her şeyden önce
sadece bizi ilgilendirmiyor. Dışarı da son derece yakından bizi izliyor.
Görüştüğümüz, bizimle görüşen yaklaşık 50’nin üzerinde büyükelçi “Türkiye bu
süreci nasıl atlatacak? Ne kadar sürecek? Demokratik kurallar, kurumlar rafa mı
kaldırılacak?” diye merak ediyorlar.
Bizim önümüzde bir iki alan var özellikle hassas
götürmemiz gereken. Bunlardan bir tanesi ABD’yle ilişkilerimiz. Biliyorsunuz,
ABD’yle bizim ilk ters düşmemiz PYD konusuydu Suriye’de; daha o zaman, darbe
girişimi öncesi ilk konu. İkinci konu Fethullah Gülen’in iadesi konusuydu.
Darbe girişimiyle birlikte üçüncü bir konu çıktı, o da Türkiye’de özellikle
siyasi iktidarın veya siyasi iktidara yakın bazı çevrelerin bu darbenin içerisinde
Amerika Birleşik Devletlerinin parmağı olduğu yönündeki iddiası; bu da üçüncü
bir konudur. Şahsen küresel bir güçle elimizde somut veriler olmadan eğer
böyle, bu tür iddialarda bulunuyorsak uluslararası ilişkilerin götürülmesi
konusunda ciddi sorunlar yaşarız. Çünkü, bu tür ithamlar somut verilere
dayanır, eğer bu tür bir iddia varsa, eğer böyle bir şey varsa bunun
açıklanması ve muhalefet partisi olarak bizim de onu kınamamız gerekir. Ama, bu
yoksa sadece vehimle hareket ediliyorsa, sadece düşünceyle hareket ediliyorsa
ve daha doğruluğu kanıtlanmamış bazı hususlarla hareket ediliyorsa o zaman
küresel bir güçle bu konuda tartışma yaşanır ve Türkiye’nin de bu konuda hassas
olması gerektiğini şahsen düşünüyoruz. 
İkinci
konu, AB’yle olacak husustur. Elbette eleştirilebilir, Avrupa Birliğinin
darbenin bizatihi gerçekleşmesine istendiği kadar veya istendiği ölçüde cevap
vermediği düşünülebilir. Ancak, bu, Avrupa Birliğinin dayandığı ilkeler
çerçevesinde Türkiye’yi temel hak ve özgürlükler konusunda müzakere eden bir
ülke olarak hiç eleştirmeyeceği anlamına gelmemeli, bundan alınmamalı, eleştiri
konusuna tabi olmak bizim zorumuza gitmemeli. Özellikle, Avrupa Birliğiyle
ilgili de en önemli konu, bizim bundan sonraki süreçte atacağımız adımlar,
Türkiye’nin zaten zayıf olan, cılız olan ve hatta bir noktada durma noktasına
gelen darbe girişimi öncesindeki Avrupa Birliğiyle olan ilişkilerimizin bundan
sonraki süreçte ne yönde cereyan edeceğidir. Şahsen eğer temel hak ve
özgürlükler konusunda Türkiye bu süreci demokrasinin geliştirilmesi,
zenginleştirilmesi, toplumda yakalanan uyumun pekiştirilmesi yönünde harcamaz
ise bu konuda da eleştiri alacağız. 
Yine,
en fazla eleştiri alabileceğimiz bir başka konu idam cezasıyla alakalıdır.
Darbe girişimi nedeniyle şehitlerimiz oldu, maalesef ortam çok sıcak, her fikir
tartışılabiliyor, her düşünce ortaya konulabiliyor. Bizim devlet olarak elbette
sorumluluğumuz, devleti yönetenlerin sorumluluğu halkın taleplerine kulak
vermesidir; bundan daha doğal bir şey olamaz. Ancak bunu daha geniş bir
çerçevede değerlendirmek, Türkiye’yle ilgili olabilecek yansımalarını dikkate
almak ve o çerçevede de bu konuyu götürmek daha uygun olur diye düşünüyoruz.
Çünkü Türkiye'nin, gereksiz polemiklere konu olması, gereksiz tartışmalara konu
olması, gereksiz bir şekilde manevra alanının daraltılması bu dönemde bizim
hayrımıza olmayacak diye düşünüyoruz. Bu konuda da Hükûmet yetkililerinin
özellikle bu süreci götürürken dikkatli davranmalarının yararlı olacağını
düşünüyoruz. 
Bir
başka konu: Şimdi, psikolojik bir öfke var, bir öfke patlaması yaşıyor toplum
ve bu öfke patlamasının sonucu olarak bir kızgınlık var Batı’ya; bunu
görüyoruz, bunu özellikle Hükûmet çevresinde açık açık görüyoruz. Yalnız, bu
bir tercihe dönüşmemeli dış politikada. Yani, “Nasıl olsa bunlarla ilişkiler
gitmiyor veya bunlar istediğimiz kadar bize destek olmuyorlar.” gibi bir
anlayışla hareket edip, Türkiye'nin yönünü değiştirebilecek veya o şekilde
anlaşılabilecek yeni bir mecraya Türkiye’yi sürüklememek gerekiyor. 
Bu
çerçevede, özellikle darbe girişiminden sonra Rusya’yla ivme kazanan ilişkiler
konusunda da birkaç hususa değinmek istiyorum: Biz elbette Rusya’yla
normalleşmenin olmasını, İsrail’le normalleşmenin olmasını, Mısır’la
normalleşmenin olmasını başından beri savunan bir partiyiz, bu konuda tam
desteğimiz var. Normalleşme mutlaka olmalı. Yalnız bu normalleşme bir eksen
tartışmasına sebebiyet verecek şekilde gelişmemeli yani Türkiye'nin Batı’yla
olacak ilişkileri, Rusya’yla… Rusya bir tercih konusu ediliyormuş şeklinde algılanmamalı
ve bundan da Türkiye zarar görür. Özellikle Orta Doğu’daki, Türkiye'nin şu anda
taraf olduğu konularla ilgili Türkiye sıkıştırılır. Rusya’yla ilişkiler,
dolayısıyla bir alternatif olarak değil Batı’ya, bir tamamlayıcı unsur, çok
boyutlu dış politikanın bir gereği olarak ele alınmalı ve böyle götürülmelidir
diye düşünüyoruz. 
Evet,
bir başka konu İran’la ilgili. Bu darbe girişiminden hemen sonra ilk tepki
veren ülkelerden bir tanesi İran’dır. Hâlbuki darbe girişiminden önce bizim
belki de ilişkilerin çok sıcak olmadığı ülkelerden biri İran’dı. Darbe
girişiminden önce en sıcak olan ülkelerden biri Suudi Arabistan’dı ama darbeden
yedi sekiz gün sonra kınama yaptı. Buna da bir duygusallıkla yaklaşılmamalı
yani bizim ilişkilerimizde duygusal bir kopuş olmamalı ülkelerle. Türkiye ağır
bir süreçten geçiyor, tehlikeli bir süreç atlattı ve o sürecin sonucunda gözler
üzerimizde. Bunu da bilmemiz gerekiyor. Hiçbir zaman yalnız olmadığımızı,
burada söylenen hiçbir kelimenin dışarıda boşa gitmediğini bilmemiz lazım.
Bizim ne niyetle ne kelimeyi söylediğimizi araştırmak zorunda değiller ama
bizim her söylediğimizi dikkate aldıklarını biliyoruz. İran’la ilişkiler keza
değerlendirilmeli, bu daha da geliştirilmeli ama Orta Doğu’da özellikle bu
darbe sürecinden önce Türkiye’ye yakın duran ülkelerin takınmış olduğu tavır
düşünüldüğünde bu konularla ilgili de bir kopuş yaşanmamalı. Yani Türkiye bu
dönemi aklıyla atlatabilmeli, aklıyla, ferasetiyle atlatabilmeli; duygularıyla,
tepkileriyle, öfke patlamasıyla değil. Devlet sorumluluğu bunu gerektirir.
Bizim övündüğümüz, binlerce yıldır varlığını hissettiğimiz devletimiz de ancak
bu şekilde ayakta kalabilir. Bu dönemde Türkiye üzerine özellikle Batı’yla
ilişkilerde biz ne kadar duygusal davranır, eleştirel bir yaklaşım sergilersek
Türkiye’nin Orta Doğu’daki konularıyla ilgili de benzer şekilde bazı
eleştiriler alırız. Bu konuda da hassas davranmalıyız. 
Bizim
dış politikada en önemli araçlardan birisi millî güç unsurunu oluşturan
ordumuzdur. Ordumuzun içerisindeki çürükleri ayıklamalı, cezalandırmalı. Burada
hiç kimsenin bir itirazı olamaz ama orduyu toptan yıpratacak bir söylem veya
imalardan da kaçınmalıyız. Bu coğrafyada başka şekilde ayakta kalmak mümkün
değildir. 
Bakınız,
darbe girişiminin olduğu gece Rum tarafından açıklama yapılıyor: “Keşke
hazırlık planımız olsaydı, o gün Türk askeri acaba darbeciler mi geliyor,
Rumlar mı geliyor bilmezdi, biz de giderdik kuzeydeki askerleri esir alırdık ve
adaya hâkim olurduk.” deniliyor. “Kurt puslu havayı sever.” Kendi ordumuzu, kendi
milletimizin içerisinden çıkan orduyu böyle yerden yere vuracak eylemlerden
kesinlikle uzak durmamız lazım. 
Dışarıya
gidecek heyetler veya giden heyetlerle ilgili de bir şey paylaşmak isterim.
Elbette bu darbe girişimini anlatsınlar, bunun içeriğini anlatsınlar ama
gidenler bizim kendi içimizdeki kendi kurumlarımızı yıpratacak, başkalarına
maskara olabilecek eylemlerden, söylemlerden kaçınsınlar. Sonuçta bu darbeye
karşı duran Türk halkı olmuştur; her kesim olmuştur, her kesim karşı çıkmıştır
ve güç buradadır. Biz başkalarına kendi içimizdeki kurumlarımızı şikâyet etmek
suretiyle doğrusu sadece alay konusu oluruz. 
Bir
başka konu: Millî güç unsurlarından en önemli ordu dedik. Bakınız ordudaki yeni
yapılanma dışarıda çok yakın takip ediliyor. İki noktadan dolayı yakın takip
ediliyor. Bir: Türkiye NATO üyesi, takip ediyorlar. Türkiye’deki ordu
hiyerarşisinin nasıl olduğunu, nasıl şekil aldığını takip ediyorlar. İki:
Dışarıda komşularımız bizi takip ediyorlar. Türkiye’nin caydırıcılık unsurunun
en önemli ayağını oluşturan ordunun nasıl bir yapılanmaya gideceğini takip
ediyorlar; bunu bilmemiz lazım. Bu çerçevede özellikle orduyla olan ilişkilerde
farklı komuta yapılarının çıktığını görüyoruz. Üçüncü kanun hükmünde kararname
yapısıyla bakıyoruz ki Genelkurmay Başkanlığı Cumhurbaşkanlığına bağlanmak
isteniyor. Kuvvet komutanları Millî Savunma Bakanlığına bağlandı. Jandarma ve
Sahil Güvenlik İçişleri Bakanlığına bağlanıyor. 
Şöyle
bir çıkarım yapalım: Bugün siyasi iktidarla Cumhurbaşkanı aynı çizgide ve yarın
olağanüstü bir durum olması hâlinde bu güçleri çabucak toparlayabilirsiniz ve
bir komuta yapısına tabi tutabilirsiniz. Ama, yarın bir koalisyon olduğu zaman
veya Hükûmetle Cumhurbaşkanı farklı çizgide olduğu zaman Cumhurbaşkanının
Genelkurmay Başkanına vereceği talimatı farklı bir hükûmete bağlı kuvvet
komutanlıkları nasıl icra edecek? Bunların örnekleri vardır. Biz komuta
yapısını bu kadar bozuyorsak burada gerçekten soru işaretleri vardır. Burada
dikkatli olmamız gerekiyor ve bu uyarıyı da, lütfen, iyi niyetle almanızı rica
ediyoruz.
Bir
başka konu: Bu dönemde en önemli dış politika konularından birisi, özellikle
Amerika’yla bu soğuk rüzgârların estiği bir dönemde IŞİD’e karşı mücadeledir.
IŞİD’e karşı mücadelede Türkiye'nin çok içe gömülmemesi gerekiyor. Bu dönem
Türkiye'nin içe gömüleceği bir dönem değildir, toparlanma dönemidir.
Türkiye'nin toparlanması için de darbeye nasıl karşı durduysa millet şimdi
demokrasiye sahip çıkması gerekiyor, sahip çıkarak toparlanacak ve Türkiye'nin
iç konuları dışarıyı çok ilgilendiren bir mecraya girmiş durumdadır. Artık,
sadece “dış politika” deyip geçmemek gerekiyor. İçeride olan demokratik
gelişmeler Avrupa Birliğini, Amerika Birleşik Devletlerini, ordudaki yapılanma
NATO’yu ilgilendiriyor ve coğrafyadaki ordunun reorganizasyonu bölgemizdeki
kuvvetleri ilgilendiriyor, Suriye’deki yapılanmaları ilgilendiriyor. Bu dönem
hassas bir dönemdir. Her şey iç içe geçmiştir ve o hassasiyetle de olayları
bizim takip etmemiz gerekir. 
Mali
ve Orta Afrika Cumhuriyeti’ndeki misyonlara Cumhuriyet Halk Partisi olarak
desteğimizi vereceğiz. Evet bunlar küçük küçük misyonlar. 3 tane polis
gönderiyoruz; 2 tanesi Mali’ye gidiyor, 1 tanesi de Orta Afrika Cumhuriyeti’ne
gidiyor. Sayın Bakan yok… Biz bunlara destek vereceğiz ama şunu bilelim: Şu anda
Türkiye'nin imajı kirlenmiş durumda dış dünyada. Darbeye konu olmak
kirletmiştir Türkiye'nin imajını. Artık, lütfen, bu dönemde birbirimizi
anlayalım, eleştirilere kulak verelim. Bir şey söylediğimiz zaman yüz bin tane
trol karşımıza çıkıyor. Sanki bu ülkenin düşmanıymışız gibi biz muamele
görüyoruz. Buna son verin; siz de son verin, başkaları da son versin. Türkiye için
yeni bir milat başlasın, yeni bir dönem başlasın. Bu dönem de demokrasiyle
taçlansın. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Yılmaz. 
Gruplar
adına ikinci olarak, Milliyetçi Hareket Partisi Grubu adına Kadir Koçdemir,
Bursa Milletvekili konuşacaktır. 
Buyurunuz
Sayın Koçdemir. (MHP sıralarından alkışlar)
Süreniz
yirmi dakikadır. 
MHP
GRUBU ADINA KADİR KOÇDEMİR (Bursa) – Sayın Başkan, saygıdeğer milletvekilleri;
sözlerimin başında, hepinizi saygıyla, muhabbetle selamlıyorum. 
Bugün,
öğleyin, Sayın Genel Başkanımız Devlet Bahçeli’yle birlikte, 15 Temmuz gecesi
güvenlik güçlerinden en çok kaybı verdiğimiz Gölbaşı’ndaydık ve orayı gezerken
o kâbusun izlerini bir kere daha hatırladık. Ben de sözlerimin başında, Cenab-ı
Allah bu millete, bu ülkeye bir daha böyle kâbus yaşatmasın diyorum; hem 15
Temmuzda hem de iç güvenlik alanında verdiğimiz ve vermeye devam ettiğimiz
şehitlerimize Allah’tan rahmet, milletimize başsağlığı diliyorum. 
15
Temmuz bir darbeydi. Neye karşı bir darbeydi? Demokrasiye karşı bir darbeydi.
15 Temmuz sonrasında, bir ülkenin bekası söz konusu olduğunda, Anayasa’mızda da
meşruiyeti sağlanmış tedbirlerin alınması kapsamında, “olağanüstü hâl” ilan
edildi ve bu çerçevede çalışmalar devam ettiriliyor. Fakat bu uygulamaya
baktığımızda, bazı hususların zikredilmesinde, hatırlatılmasında fayda
görmekteyiz. 
Öncelikle,
doğru hedefe doğru gitmeniz, yani hedefle ilgili istikametinizin doğru olması
önemlidir. Ama çoğu zaman o hedefe doğru olan hızınız hedefteki
istikametinizden daha önemlidir. Doğru hedefe yanlış hızla gidiyorsanız ya çok
geç kalırsınız ya da kaza yapar hiç varamazsınız. 
15
Temmuzdan sonra, 15 Temmuz öncesinde Sayın Cumhurbaşkanının başyaverlerine
kadar, Genelkurmay Başkanının Özel Kalem Müdürü ve başyaverlerine kadar
yapılanma sağlanır ve bu terör örgütü devlete yerleşirken devletin bununla
ilgili araştırma, soruşturma yapması gereken kurumları işbaşındadır -Millî
İstihbarat Teşkilatımız ve diğerleri- ve yine bunların yaptığı tespitlere göre
bu terör örgütüyle mücadele edilmektedir. Bunların yaptıkları tespitlerin ne
kadar isabetli, ne kadar doğru olduğu 15 Temmuzda görülmüştür. Hâliyle bundan
sonra yaptıkları tespitlerde de yanılma paylarının olacağını gözden uzak
tutmamak gerekir. Eğer aynı yöntemle gidersek korkarım ki yine mağdurlara ve
haksızlıklara yol açma ihtimali vardır. Bununla ilgili şikâyetler de son
günlerde artarak gelmeye başlamıştır. 
Yine
bu olayın olması da başlı başına… Yani olayı yapanlarla ilgili tabii ki
buradaki 4 partinin 4’ü de müşterek tavır gösterdiler. Ama olayın olmasına yol
açmak, meydan vermek de yine gözden kaçırmayacağımız bir husus olmalıdır. Ezeli
ve ebedi mağdur durumu hiçbir kimseye ve kuruma verilmemiştir. Özellikle millet
adına yetki kullanılıyor ise bu bir kere daha geçerlidir. 15 Temmuz hukuk
devletinin ve hukuk devletini sağlamada kuvvetler ayrılığının ne kadar önemli
olduğunu bir kere daha ortaya koymuştur. 15 Temmuzdan sonraki adımlarda bunun
sürekli hatırda tutulmasında bilhassa fayda vardır çünkü yargı ve güvenliği,
yürütme ve yargıyı siz birbirine geçişken hâle getirip ve iki alanda da aynı
zihniyetin, cemaatin etkinliğini sağlarsanız o zaman bu kontrol, denge ve
dengeleme mekanizmaları devre dışı kalır ve 15 Temmuza gelirsiniz. 
Yine
başka bir husus arkadaşlar, demokraside meşruiyetin kaynağı usuldür.
Demokraside bütün organlar -başta yasama, yürütme, yargı olmak üzere- Anayasa’dan
aldıkları yetkiyi kullanırlar. Ancak, bu organların içinde Türkiye Büyük Millet
Meclisinin ayrı bir yeri vardır çünkü anayasayı yapan ve diğer organlara
yetkisini veren Türkiye Büyük Millet Meclisidir. Yani, tabiri caizse, Türkiye
Büyük Millet Meclisinin yetki yetkisi vardır. Eğer bugün -bu salonda gördüğümüz
gibi, iktidar partisinden 15-20 milletvekilimiz var- önemli konularda Türkiye
Büyük Millet Meclisi kendisini gönüllü olarak devre dışı bırakıyorsa sonuç
itibarıyla darbecilerin sağlamak istediği şeyle bunun çok ciddi bir farkı
yoktur. 
Arkadaşlar,
aramızdan bazıları bakan oluyor. Bakan olduğunda yirmi dört saatte şırıngayla o
arkadaşımıza basiret, feraset, bilgi, devletin bekasıyla ilgili, doğru tavır
almayla ilgili hususlar zikredilmiyor. Onlar da bizim gibi ve yetkiyi buradan
alıyorlar. 
Özellikle,
orduyla ilgili hususlarda Türkiye Büyük Millet Meclisinin statüsünü bir kere
daha hatırlatmak isterim. Bakın, bugün bir tezkere için burada söz almış
bulunuyoruz ve oylama yapacağız çünkü Anayasa’mızın 92’nci maddesine göre,
ordunun başkomutanı Türkiye Büyük Millet Meclisidir. Türkiye’de silahlı
kuvvetler bir Meclis ordusudur. Anayasa’nın 104’üncü maddesine bakarsanız,
Cumhurbaşkanı başkomutanlığı Meclis adına deruhte eder. Hâliyle Silahlı
Kuvvetlerle ilgili büyük düzenlemelerde, geleceği ve bu zamana kadarki
birikimimizi bir tarafa atan düzenlemeleri Türkiye Büyük Millet Meclisi
müzakere etmeli, müşavere etmeli; muhtemel sonuçlarını burada gündeme getirip
ona göre karar vermeliyiz. Yoksa bundan önce olduğu gibi, aynı şekilde eğer
hareket edersek muhtemelen ileride bunları telafi etmek için tekrar tekrar
buraya konular gelecektir.
Ordunun
özellikle emir komuta birliğini muhafaza hususunda özel ihtimam göstermeliyiz.
Eğer bu bozulursa, Balkan Harbi en yakın örneğidir, tarihimizde pek çok sefer
gördüğümüz musibetlerle karşı karşıya kalma durumunda oluruz. 
Yine,
bu tezkerenin kendisi Türkiye Büyük Millet Meclisinin parmağını kaldırmasından
önceki hazırlık safhasının ne kadar gayriciddi bir şekilde olduğunu ortaya
koyması bakımından da ayrıca ibret vericidir. Çünkü Afrika’da Silahlı
Kuvvetlerimiz görevlendirilmiştir, bu uygulama devam ediyor, biz bunun
uzatılmasını bugün konuşuyoruz. Ama bu zamana kadar yaptığımız görevlerde elde
ettiğimiz sonuçlar, yaptığımız harcamalar, bu ülkeler ve bunlara komşu olan
ülkelerle bizim ekonomik, kültürel yakınlığımız, orada istikrarın sağlanması
açısından neler yapılabildi, hangi amaçlara erişildi ve hangilerine
erişilemedi, bunlarla ilgili tezkere metninde herhangi bir ibare bulunmamaktadır.
Yani bir yıldır ne yapıldı orada, biz bunun sonuçlarını bilmiyoruz. Bunun
sonucunu bilmeyince de bir yıl uzatmayla ilgili kararımız ayağı yere basan bir
karar olmayacaktır arkadaşlar. Bu ayağı yere basma hususu bilhassa önemlidir.
Millet Meclisimiz kendisi bir kanun çıkarıyor, diyor ki: “Mali konularda, mali
sonuçları olacak kanunlarda etki analizi yapılır.” Burası çıkarıyor ama 1
Kasımdan bu yana pek çok mali yönü olan kanunu burada görüştük, ben hiçbir etki
analizi okumadım. Ne kadar gelir kaybımız olacak, rekabet gücümüz ne kadar
artacak, bunları sağlamadık. Ama bunu yapmamış olmak ileride bu konudaki
yanlışı örtmüyor arkadaşlar. Bakın, dün, gazetelerde yer aldı; Osmangazi
Köprüsü’nden biz günde 40 bin araç geçecek diye varsaydık -on altı günlük araç
geçişi- günlük 6.250 araç geçmiş. Yani, taahhüt ettiğimiz geçmediğinde, bizim
cebimizden vergilerimizle tamamlayacağımız kısım yüzde 85’e tekabül ediyor; 40
bin varsaymışız, gerçekleşen 6.250 araç. İki haftada 60 trilyon lira ya da
başka bir ifadeyle 20 milyon dolar bu vatandaşın cebinden bu köprünün
finansmanı ve geri ödemesinin sağlanması için ödenmiş oldu.
Hani,
yenidir denebilir, Zafer Havaalanı var Afyon-Kütahya arasında, orada da yıllık
900 bin yolcu ve her yıl yüzde 7 artacak diye varsaymışız. Gerçekleşen nedir
arkadaşlar? 45 bin. Orada da dünya kadar havaalanını işleten firmaya vergi
gelirlerinden para aktarıyoruz. Orada gerçekleşme oranı daha da düşük, sadece
yüzde 5.
Bu
hesaplar bizim önümüze konulmazsa, bunlar yapıldığında, biliyorsunuz demokrasi
Magna Carta yani vergi hakkıyla başlamıştır. Biz bunu burada sağlayamıyorsak
kendi kendimizi işlevsiz ve fonksiyonsuz hâle getirmiş oluruz. Hayatın sadece
biyolojide değil, sosyal hayatta da değişmez bir kanunu vardır; işlevsiz
organlar, işlevsiz kurumlar bertaraf edilir ve bunlar görevlerini yerine
getiremez, onların görevlerini şahıslar doldurur. 
Bugün
ele alacağımız Mali’yle ilgili hususlarda bu bakımdan bazı benzerlikler vardır.
Biliyorsunuz, Mali 1960 yılında bağımsızlığına kavuştu, 1880’de Fransız
sömürgesi olmuştu, 1500’lerin ortalarından itibaren de Osmanlı’yla çok ciddi
bağları vardı. Özellikle eski yazma eserler üniversite ve teknik alanında
16’ncı, 17’nci yüzyıllarda önemli bir merkezdi.
1960’ta
bağımsızlığını kazanmasından itibaren Mali’de demokrasi yerleştirilemedi, bol
bol darbeler oldu. En son, 1992 yılında yapılan darbeden ve bu darbeyi müteakip
halk oylamasıyla kabul edilen anayasadan sonra Mali, Afrika’da demokrasi
timsali, demokrasi örneği olarak gösteriliyordu. Ancak, bu çok uzun sürmedi,
bilhassa ülkenin kuzeyindeki Tuaregler’in isyanlarıyla sürekli kesintiye
uğrayan demokrasi, en son 2012 Mart ayındaki darbeyle kuzeyde Azavad diye bir
bağımsız devlet ilanı yapılması Afrika’da demokrasinin örneği diye gösterilen
bu ülkenin üzerindeki perdeyi kaldırdı ve korkunç hakikati ortaya çıkardı. 
Libya
iç savaşından kaçan askerlerin Kuzey Afrika’daki El Kaide benzeri
yapılanmaların, Ensar Din gibi aşırı dinci terör örgütlerinin faaliyetleriyle
Mali istikrarın sağlanamadığı bir ülke durumuna geldi. 2013 yılında Fransa
yardıma çağırıldı Mali’deki hükûmet tarafından ve o Serval Harekâtı’yla
güvenlik sağlanmaya çalışıldı. Daha sonra, Sayın Bakanımızın da ifade ettikleri
gibi, Birleşmiş Milletler tarafından burada Çok Yönlü İstikrar Gücü Programı
devreye sokuldu. 
Ülkemiz
geçmişte yakın ilişkilerimiz olan bu ülkeyle büyükelçilik bazında ilişkilerini
devam ettirmekte. Bu program haricinde, TİKA tarafından da kalkınma, teknik
yardım, el yazması eserlerin dijital ortama aktarılması gibi konularda iş
birliğimiz devam etmektedir. 
Ancak,
Mali’den bizim alacağımız dersler de var. Mali’ye baktığımızda arkadaşlar şu
hususları görüyoruz: Yargı ve basın üzerinde siyasetin kontrolü var.
Muhalefetin kriminalleştirilmesi söz konusu. Muhalefet etmeye başladığınız anda
bu belli suç tanımlarına girebiliyor. Devlet ve ekonomi birbirine eklemlenmiş
vaziyette. Özellikle Latin Amerika ülkelerinden gelen uyuşturucu kaçakçılığı
mafyası burayı bir geçiş noktası olarak kullanıyor. Bunu yaparken de siyasetçi,
güvenlik görevlisi, devlet memuru, iş adamı, mafya elemanı hepsi birbirine
karışmış ve bunlar arasındaki sınırlar fark edilemez vaziyette. 
Yine, burada, müşterek biz duygusunu teminde başarısız
olunmuş, milletleşme tamamlanamamış. Fransızca resmî dil ama bunun yanında 13
tane dil resmî dil olarak kabul ediliyor; 35 tane farklı dil konuşuluyor,
bunlar, üç ana dil ailesinden kaynaklanıyor ve Mali, başkanlık yani Fransa
örneğine uygun olarak yarı başkanlık sistemiyle yönetiliyor. Başkan beşer
yıllık iki periyot için seçiliyor, Millet Meclisinde de 147 artı 13 tane de
yurt dışındaki Malililer için sandalye var. 
Bu
ülkedeki müşterek biz duygusunun sağlanamamış olması ülkedeki istikrarsızlığın
da sürekli olmasının ana sebebini oluşturuyor. O açıdan, biz de kendi ülkemizde
acilen müşterek biz duygusunu tesis edecek, bu ülkenin bütün fertlerinin
kendisini mensup ve ait hissedeceği büyük ve onurlu bir aile olarak
milletleşmeyi tamamlamak mecburiyetindeyiz. 15 Temmuz sonrası yakalanan ortamı
bunun için kullanmak iyi bir fırsattır diye düşünüyoruz. Eğer bunun için bunu
kullanmayıp zaten kutuplaşmış, kamplaşmış olan Türk toplumunu daha da
kutuplaştırma ve kamplaştırmaya yarayacak adımlar atar isek, inanın, bunu
telafi etmek, bu zamana kadarki problemlerimizi çözmekten çok daha zor olacaktır.
Onun için, bugün her zamankinden çok daha fazla itidalli devlet adamına,
itidalli devlet tavrına ihtiyacımız var; her zamankinden çok daha fazla bütün
kurum ve kurallarıyla işleyen bir demokrasiye ihtiyacımız var; her zamankinden
çok daha fazla Büyük Millet Meclisinin bu sistem içinde kendisine verilen
fonksiyonu en iyi şekilde yerine getirmesine, olan bitenle ilgili karar
almasına, görüş oluşturmasına, müzakere, müşavere, irade oluşturma ve karar
alma mekanizmalarının tamamının kendinden geçmesini sağlamasına ihtiyacımız
var. 
Bu
açıdan, bu 15 Temmuzun bir fırsat olarak değerlendirilmesi en büyük
umudumuzdur. Milliyetçi Hareket Partisi olarak biz, devletin bekası söz konusu
olduğunda, milletin birliği söz konusu olduğunda, Hazreti Süleyman’a gelen 2
anne adayından gerçek annenin “Ben davamdan vazgeçtim.” dediği gibi, belli
hususları dile getirmekten bugün için vazgeçebilecek derecede bu milleti
seviyoruz ve iyiliğini istiyoruz. Onun için, her türlü desteği vermeye hazırız.

Ben
bu tezkerenin Türkiye-Afrika ilişkilerinde, özellikle Mali ve Orta Afrika
Cumhuriyeti’nde olan ilişkilerimizde oradaki istikrarın sağlanması, orada
insanların, kendilerini daha iyi şekilde gerçekleştirmesi açısından hayırlı
uğurlu olmasını diliyor, yüce heyetinizi tekrar saygıyla selamlıyorum. (MHP ve
AKP sıralarından alkışlar) 
BAŞKAN
– Teşekkür ederim Sayın Koçdemir.
Gruplar
adına üçüncü konuşmacı, Halkların Demokratik Partisi Grubu adına Ayhan Bilgen,
Kars Milletvekili. 
Buyurunuz
Sayın Bilgen. (HDP sıralarından alkışlar) 
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri; Orta
Afrika ve Mali’ye asker gönderilmesiyle ilgili daha önceki grup konuşmalarına
baktım, Genel Kurulda gruplar adına yapılan konuşmalara baktım. Hani Kasım
2014’ün sonrasında Mali’de, Orta Afrika’da ne değişti Birleşmiş Milletler
misyonuyla birlikte, çatışmalar ne kadar azaldı, şiddet ne kadar sonlandı,
barışı kurmak, insan haklarını orada egemen kılma adına Birleşmiş Milletler
neyi başardı, neyi gerçekleştirdi ki biz şimdi aynı tezkerenin devamı üzerinden
tartışma yürütüyoruz? Bir taraftan, meydanlarda Birleşmiş Milletlerin neredeyse
varlık sebebini sorgulayan, örgütlenme biçimini, Güvenlik Konseyinin yapısını,
Daimî Konseyi sorgulan mesajlar verip öbür tarafta, etnik ve mezhepsel çatışma
gibi son derece ciddi bir krize 1 polis göndererek, 3 asker göndererek müdahil
olmayı ve bunu da “barış misyonu” diye sunmayı, burada tartışmayı, doğrusu,
ben, yani bizi izleyenler açısından da çok ciddi bulmuyorum. 
Elbette
ki dünyanın herhangi bir yerindeki bir çatışma, bir kriz, bir insan hakları
ihlali, aktif dış politika adına hepimizi ilgilendirir, hepimiz bunu önemsemek
zorundayız ve nerede bir ihlal varsa orayla ilgili sorumluluk üstlenmeyi de
insani değerlerin gereği olarak görmeliyiz. Ülke çıkarlarının da ötesinde
evrensel değerler açısından önemsemeliyiz ama basında küçük bir tarama bile
yaptığınızda görüyorsunuz ki Mali’de, Orta Afrika’da Birleşmiş Milletler
askerleriyle ilgili Türkiye basınına yansıyan birkaç haber var, onlar da sadece
mülteci kamplarındaki kadın ve çocuklara tecavüz haberleri. 
E,
şimdi, bu gücü denetleyebilecek, bu gücün hareket planını yapabilecek bir
inisiyatife Birleşmiş Milletlerde sahip miyiz? Hayır, değiliz ama uluslararası
taahhütlerimiz dolayısıyla da üzerimize düşeni yapmak zorundayız. Altını
çizerek söylüyorum, burada da biz sadece bunun gereğini yerine getiriyoruz.
Değerli
milletvekilleri, elbette bu ülkelerde savaşın neden devam ettiğini, savaşı
kimin körüklediğini, silah tüccarlarının oradaki çatışmayı destekleyen
konumlarını sorgulamadan Birleşmiş Milletler misyonunu tartışmak, sorgulamak da
çok önemli değil. Hepimiz biliyoruz ki Orta Afrika’ya ilgi, Mali’ye ilgi,
uranyumdan kaynaklanıyor ya da başka değerli madenlerinden kaynaklanıyor.
Fransızların orada geçmişte üstlendikleri rolü şimdi de bir şekilde devam
ettirme konusundaki girişimleri, çabaları bütün dünya tarafından biliyor.
Şimdi, bir taraftan tek tek devletler orada bambaşka işler yaparken bir
taraftan da Birleşmiş Milletler âdeta -tırnak içinde söylüyorum- bir paravan
yapı gibi bir göz boyama, bir dekor yapılanma gibi orada güya insani, güya
barışçıl bir misyon üstleniyor. 
Şimdi,
bir misyonu tartışırken o gücün hedefiyle o hedefe ulaşma ihtimali arasındaki
dengeyi incelersiniz. Gerçekten vizyon doğruysa, misyon doğruysa biz bu
yaptığımız işle bu misyona hizmet ediyor olur muyuz olmaz mıyız, bunu
sorgularsınız. E, şimdi, eser ortada. Darbe yapılmış ülkeler var. Her iki
ülkede de Mali’de de Orta Afrika’da da sivil hükûmetler çatışmaları önleyemiyor
iddiasıyla askerler darbe yapmışlar, sonra kaos büyümüş, çatışma, etnik,
mezhepsel çatışma derinleşmiş, Birleşmiş Milletler de oraya barış gücü
göndermiş. 
E,
şimdi, bu çatışma niye devam ediyor, Birleşmiş Milletler neden etkin değil,
neden başarılı olamıyor; bunları tartışmıyoruz burada, tartışamıyoruz, böyle
bir veri de sunulmuyor. Biraz önce Millî Savunma Bakanımızın sunduğu,
paylaştığı bilgilerde de buna dair ölçülebilir, değerlendirme yapılmaya değecek
bir veri yok ortada. Peki, bir yılda olan biteni değerlendirmeden bir işin
devamına, tekrarına burada karar vermenin anlamı nedir?
Değerli
milletvekilleri, Hükûmete yakın -bakın, diğer sivil toplum örgütlerini bir
tarafa bırakıyorum- yarı resmî pozisyondaki AFAD ve İHH’nın ve İHH’ya yakın
birtakım sivil toplum örgütlerinin Mali’yle ilgili, Orta Afrika’yla ilgili,
çatışmalar ve bu çatışmalarda Birleşmiş Milletler askerlerinin nasıl bir rolü,
nasıl bir pozisyonu olduğuna dair yazıp çizdiklerine baktığınızda bile, burada,
sadece prosedürü tamamlamanın ötesinde bir sorgulamaya ihtiyaç olduğu, bir
tartışmaya ihtiyaç olduğu, orada Birleşmiş Milletlerin itibarının, Birleşmiş
Milletler askerlerinin Mali’deki halklar, Orta Afrika’daki halklar nezdindeki
algısının çok da meşru, çok da alkışlanan bir pozisyonu olmadığını
görüyorsunuz.
“Biz
bunun içinde olalım, dışında kalmayalım; dışında kalırsak, işte, bizim etkimiz
olmaz, orada Birleşmiş Milletler askerleri, Avrupalılar, Batılılar kötü şeyler
yapıyorlar.” demenin inandırıcı bir tarafı yok çünkü oradaki polis, asker sayınızla
Birleşmiş Milletlerin toplam gücünün kıyasını, karşılaştırmasını yaptığınızda,
sizin polisinizin, askerinizin orada diğer ülke asker, polislerinin yaptığı
insan hakları ihlallerini önleyici, engelleyici, denetleyici bir rolü olamaz.
Bizde orada askerin, polisin ne yaptığını parlamenter denetim imkânı da yok,
böyle bir mevzuat da yok. Yani, geçtiğimiz günlerde İncirlik’e gelme konusunda
ısrar eden Alman parlamenterler gibi bizim de gidip “Acaba Afrika’daki Türk
Silahlı Kuvvetlerinin ya da Emniyet mensuplarının davranışları nasıl, Mali
halkı bundan memnunlar mı? Gerçekten Orta Afrika’dakiler ‘Ne güzel, Türk
askerleri var.’ diyorlar mı, demiyorlar mı?”, bunu görme, ölçme imkânımız da
yok. Dolayısıyla, aslında, bugün burada yaptığımız, bir taraftan sokakta,
miting alanlarında Batı’ya karşı olan tepkiyi yönetmek, algıyı yönetmek üzere
Birleşmiş Milletlerle ilgili, Batı’yla ilgili, son derece ağır sözler söyleyip,
öbür tarafta da “Başka bir şansımız yok, başka bir yetkimiz, gücümüz yok.”
deyip burada prosedürü tamamlamanın ötesinde bir şey ifade etmiyor. 
Değerli
milletvekilleri, güvenlik konusu, elbette ki, aynı zamanda teknik ve uzmanlık
gerektiren bir konudur. Dolayısıyla, güvenlik bürokrasisinin bir güvenlik
sorunuyla ilgili ne düşündüğü, nasıl yaklaştığı elbette ki uzmanlık boyutuyla,
teknik boyutuyla yine en çok askerlerin, polislerin, istihbarat birimlerinin
işidir. Fakat dünyada artık demokrasi, kaliteli demokrasi, nitelikli demokrasi
başka kavramlarla tartışılıyor ve bu kavramsal çerçeve içerisinde özellikle de
“darbe” gibi son derece geri, son derece ilkel ve bir ülkede adının anılması
bile, bir ihtimal olarak konuşulması bile kabul edilemeyecek şeyleri
engellemenin, önlemenin önemli supaplarından birisi -burada daha önce birkaç
kez ifade ettim, artık bu net, aslında bir uluslararası mekanizmaya
dönüşmüştür; bununla ilgili çalışan kuruluşlar var, NATO içerisinde birimler
var- güvenlik bürokrasisinin sivil ve parlamenter denetimi meselesi. Bütçeden
tehdit tespitine kadar, operasyonlara kadar, sivil halka zarar verilip
verilmediği konusuna kadar her şeyi Parlamentonun denetleyebilmesi,
görebilmesi, sadece Parlamentonun değil, aynı zamanda sivil örgütlerin de, bu
alanda çalışan, bu konuyla ilgili insan hakları örgütlerinin de denetleme
yapması, demokrasinin olmazsa olmazı olarak kabul ediliyor. 
Birkaç
gündür tartışılan, Cumhurbaşkanının da önerdiği Genelkurmayın Cumhurbaşkanına
bağlanması meselesi ya da kuvvet komutanlıklarının Millî Savunma Bakanlığıyla
ilişkisi, hukuku elbette ki demokratikleşme açısından olumlanabilir ama bir
boyutuyla olumlanabilir. Siyasi iradenin güvenlik bürokrasisine tam hâkimiyeti
açısından elbette ki değerli bir girişim olabilir ama yine biliyoruz ki
yürütmeden çok yasama organının denetlemesi ve sivil, tarafsız, bağımsız örgütlerin
bu denetim işlevini yapabilmesi bunun asıl güvencesidir. Şimdi, bunu gündeme
almadan yani Parlamento denetimini gündeme almadan, sivil denetimi tartışmaya
bile henüz niyet etmeden, cesaret etmeden sadece Silahlı Kuvvetleri,
Genelkurmay Başkanını Cumhurbaşkanına bağlamak ya da Millî Savunma Bakanlığının
pozisyonunu güçlendirmek, olumlu gibi gözükse de sonuç itibarıyla bizim
derdimizi çözmeye, bizim 15 Temmuzda yaşadığımız, daha önce defaatle yaşanan ve
yapısal, köklü değişiklikler yapılmazsa ileride de muhtemelen yaşanabilecek
olan bu tip gelişmeleri önlemeye asla yetmez. 
Değerli
milletvekilleri, galiba darbelerle mücadele konusunda en çok üzerinde
odaklanılması gereken, yoğunlaşılması gereken şeylerden birisi de Parlamento
denetiminin, sivil denetimin kurumsallaşmasının önündeki engelin ne olduğuyla
bütün açıklığıyla yüzleşmektir. Eğer siz insan hakları örgütlerinizi, sivil
toplum örgütlerini ya da Parlamentodaki partileri de bir tehdit unsuru gibi
görüyorsanız, ötekileştiriyorsanız, düşman kategorisinde görüyorsanız, elbette
Silahlı Kuvvetlerle ilgili, güvenlik güçleriyle ilgili alanı
mahremleştirirsiniz, esrarengizleştirirsiniz ve onu korumak için aslında
şeffaflığını önleyecek işler yaparsınız. Ama uluslararası angajmanlarınız,
uluslararası taahhütleriniz, anlaşmalarınız, SEİA’lar yani 1950’den beri
Amerika Birleşik Devletleri’yle yapılan savunma ekonomik iş birliği
anlaşmaları, askerî eğitimler, silah alımları, NATO içindeki pozisyonunuz,
zaten aslında artık bu teknolojiyle, bugünkü iletişim imkânlarıyla mahrem
olmaktan çıkmıştır, gizlilik özelliğini büyük oranda kaybetmiştir. 
Şimdi,
dünyadan saklayamadığınızı, gizleyemediğinizi kendi toplumunuzdan,
Parlamentodan, sivil toplum örgütlerinden niye saklayacaksınız? Onu
gizlediğinizde gerçekten güvenlik adına bir şey yapmış olabilir misiniz? Kaldı
ki artık “güvenlik” kavramının salt devlet güvenliği değil, insan güvenliği,
toplum güvenliği perspektifiyle ele alınması gerektiği; tam da ancak toplum o
sürece katıldığı ölçüde, güvenlik mekanizmaları içerisinde işlevsel rol
oynayabildiği ölçüde gerçek kalıcı güvenliği, insan güvenliğini sağlamanın
mümkün olduğu dünyada konuşuluyorken, tartışılıyorken bizim hâlâ bu tartışmayı
erteliyor olmamız, aslında birilerinin, başka birilerinin, elinde silahı
olanların, tankı topu olanların gücünü topluma karşı, seçilmiş siyasetçiye
karşı kullanma yetkisini, inisiyatifini kendinde görmesine de fırsat
vermektedir.
Darbeyle
mücadele adına, darbecilerle mücadele adına 15 Temmuzdan bu yana, son on gün
içerisinde yapılanlara baktığımızda da başka kaygılar taşımamız gerekiyor.
Burada belki bazılarının çok yakından tanıdığı, benden çok daha eski hukukları
bulunan birtakım gazetecilerin sadece o gazetelerde yazdıkları için tutuklanmış
olmaları, aslında Türkiye'deki klasik, geleneksel terörle mücadele mantığının
tipik bir yansımasıdır. İş, neticesiyle ölçülür. Eğer bugüne kadar bu mantık,
bırakın güvenliği sağlamayı, barışı, huzuru sağlamayı, aksine, ters tepen,
toplumda kopmayı, kırılmayı derinleştiren sonuçlar doğurmuşsa, bunu bir kez
daha bir başka yapı üzerinde denemek, test etmek çok akıl kârı bir iş değil,
çok yerinde, isabetli bir güvenlik yaklaşımı da değil. Özgürlüğü tehdit ettiği
gibi aslında bu yaklaşım, güvenliği de tehdit ediyor.
Bakın,
sadece bir bankada para işlemi yaptığı için, bir kitabevinden üst üste birkaç
kez alışveriş yaptığı için insanlar -tırnak içerisinde ifade ediyorum- “terör
örgütü üyesi olmak” ya da “müntesibi olmak” gibi kavramlarla -kararnamede bu
ifadeler geçtiği için söylüyorum- tutuklanıyorlar, görevlerinden alınıyorlar. E
şimdi, dostlukta aşırı gittiğinizde düşmanlıkta da aşırı gidersiniz ölçüsüyle
galiba bir kez daha yüzleşmek zorundayız. Çünkü dostlukta aşırı giderken
yapılan uyarıları dikkate almayıp, ne yazık ki arkasından da düşmanlıkta aşırı
gittiğinizde, haksız yere de bir sürü insanı cezalandırdığınızda, işsizlikle
terbiye ettiğinizde ya da okuduğu gazete dolayısıyla korkuttuğunuzda, tedirgin
ettiğinizde, peşinen suçlu pozisyonuna ittiğinizde, aslında başka bir tehlikeyi
kendi ellerinizle hazırlamış olursunuz.
Değerli
milletvekilleri, son bir hafta, on gün içinde yaşananlara baktığımızda, galiba
sormamız gereken en ciddi sorulardan birisi, bu yapılanma, askere, polise,
yargıya, mülki idareye bu kadar kolay sızmış, bu kadar güçlü biçimde yer
bulmuş, öyle ki kurmayların, generallerin neredeyse üçte 2’sini etkileyecek,
kapsayacak düzeye ulaşmış ama belediyelerde, siyasi partilerde kendisine yer
bulamamış. Yani, Türkiye’de belediyeler, partiler daha korunaklı, daha
disiplinli, daha güçlü istihbarata sahip yerler, onun için mi buralarda bu
örgütlenmeyle ilgili rakamlar telaffuz edilirken askerdeki, polisteki, hâkim,
savcı içerisindeki ya da mülki idare içerisindeki sayıyla kıyaslanmayacak kadar
mütevazı rakamlar? Buralar cazibe merkezi olmadığı için mi? Ya da soruyu böyle
soralım: Yani, bir siyasi partiyi ele geçirmek, belediyeyi ele geçirmek çok
kritik ve stratejik değil ama askeriyeyi, polisi, yargıyı ele geçirmek
stratejikse o zaman oturup demokrasimize ağlayalım çünkü bir partiyi ele
geçirmenin bir değeri yoksa, belirleyici, kritik bir anlamı yoksa ama güvenlik
güçlerini ele geçirmek kritikse o zaman Türkiye demokrasisi, henüz, ne yazık
ki, bırakın tam demokrasiyi, temsilî demokrasi düzeyinde bile değil demektir. 
Son
bir hafta, on gün içerisinde yapılan işlerin büyük kısmı, değerli
milletvekilleri, bugün hoşumuza gitse de gitmese de kızgınlıkla, öfkeyle,
tepkiyle, elbette ki bir kısmı haklı tepkiyle, dikkate almasak bile bir süre
sonra Avrupa İnsan Hakları Mahkemesinden Türkiye aleyhinde karar olarak önümüze
gelecek. Bunun hiç duymazlıktan gelinecek, görmezlikten gelinecek bir tarafı
yok. Yani siz 15’inci maddeyle ilgili, “Sözleşmenin 15’inci maddesiyle ilgili
bildirimde bulundum ben.” deyip işin içinden çıkamıyorsunuz, böyle bir şey
değil bu. Avrupa İnsan Hakları Sözleşmesi’nin 15’inci maddesinin gereğini
yaptığınızda, canınızın istediğini yapma hakkını falan elde etmiş olmuyorsunuz.
Buna rağmen kısıtlamalar var, buna rağmen düzenlemeler var, buna rağmen
vazgeçilmeyecek sorumluluklar var. 
Örneğin,
suçun, cezanın geriye yürümemesiyle ilgili düzenleme, en temel düzenlemelerden.
Yani siz bu yapılanmayla ilgili, elinizdeki bütün devlet imkânlarına rağmen,
istihbaratınıza rağmen, güçlü imkânlarınıza rağmen bu örgütün, bu yapının bu
kadar tehlikeli olduğunu tespit edememişsiniz, 17-25 Aralığa kadar tespit
edememişsiniz en azından ya da 15 Temmuza kadar tespit edememişsiniz. Yani eski
parti yöneticileri, Hükûmet temsilcileri, Parlamento temsilcileri çıktılar,
dediler ki: “Biz bu kadar vahim olduğunu ancak dün gece anladık.” Şimdi,
devlet, elindeki bütün bu imkânlara rağmen bu tehlikeyi ancak yeni anlamış
olacak ama herhangi bir öğretmen o bankaya para yatırılmayacağını ya da bir
yazar o gazetede yazmanın “darbecilik” anlamına geldiğini, “darbeyi
desteklemek” anlamına geldiğini bilecek(!) Böyle bir şey olabilir mi? Yani
sizin bilemediğinizi, sizin tespit edemediğinizi sıradan bir vatandaş, bir
akademisyen, bir gazeteci hangi donanımıyla, hangi imkânlarıyla tespit edecek
de önceden buna karşı tavır takınacak?
Değerli
milletvekilleri, bir demokrasi tartışmasında galiba kararlılığın ölçütü iyi
niyet değildir. Hani o meşhur ifadeyle cehennemin yolu da iyi niyet taşlarıyla
döşelidir bazen. İyi niyet, sonuçta ölçülebilir bir şey değil, sorgulanabilir
bir şey değil. Hiçbirimiz, birbirimizin demokrasiyle ilgili samimiyetini
ölçecek araçlara sahip değiliz, hiçbirimizin darbe karşıtlığıyla ilgili
niyetini test edecek imkânlara sahip değiliz. Bu konuda bir tane ölçüt vardır,
o da tutarlılıktır. Eğer dışarıya yansıyan davranışlarınız, aldığınız kararlar,
yaptığınız açıklamalar darbe konusunda, demokrasi konusunda tutarlılık
içeriyorsa, gerçekten kararlılıkla mücadelenizden söz etmek mümkündür. 
Her
şeyi bir tarafa bırakıyorum, sadece son birkaç gündür, yeni bir anayasa
tartışmasında, Parlamentoda temsil edilen üçüncü gruba sahip bir partinin
dışlanarak anayasa yapılabileceğine dair irade beyanının kendisi, aslında bu
sürecin ne kadar tehlikeli yönetildiğini, ne kadar toplumda kamplaşmayı
derinleştirecek biçimde yönetildiğini göstermeye tek başına yetiyor galiba.
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Bilgen.
Gruplar
adına son olarak Adalet ve Kalkınma Partisi Grubu adına İstanbul Milletvekili
Şirin Ünal konuşacaktır.
Buyurunuz
Sayın Ünal. (AK PARTİ sıralarından alkışlar)
AK
PARTİ GRUBU ADINA ŞİRİN ÜNAL (İstanbul) - Sayın Başkan, değerli
milletvekilleri; Türk Silahlı Kuvvetlerinin Avrupa Birliğinin Orta Afrika
Cumhuriyeti ve Mali’de icra ettiği harekât ve misyonlar kapsamında yurt dışına
asker göndermesine ilişkin tezkere vesilesiyle Adalet ve Kalkınma Partisi Grubu
adına söz almış bulunuyorum. Bu vesileyle yüce heyetinizi saygıyla
selamlıyorum.
Sözlerime
başlamadan evvel, 15 Temmuzda gerçekleştirilen hain saldırılarda hayatını
kaybeden tüm demokrasi şehitlerimize Cenab-ı Allah’tan rahmet, yakınlarına ve
milletimize başsağlığı ve sebat diliyorum. Yine, bu saldırılara karşı
kahramanca mücadele veren kahraman gazilerimize acil şifalar diliyor, hayırlı
ömürler temenni ediyorum.
15
Temmuz gecesi ülkenin her köşesinde, sokaklarda her siyasi anlayıştan,
meşrepten ve dünya görüşünden insanlarımız olmuştur. O geceden beri, Türkiye,
gerektiğinde tüm farklılıklarının üzerine çıkarak hürriyetini ve geleceğini
sahiplenme iradesine sahip olduğunu dost-düşman herkese göstermiştir. Türkiye
hakkında yapılan olumsuz hesapların tamamı, 15 Temmuzda geçerliliğini
yitirmiştir. Sanıldı ki “PKK’sından DEAŞ’ına kadar dünyanın en eli kanlı, en
vahşi terör örgütlerini üzerine salarsak bu ülkeyi sindirebiliriz.” Sanıldı ki
FETÖ mensubu üniformalı teröristleri, uçakları, tankları, toplarıyla sokağa
çıkardığınızda bu millet teslim alınabilir. Rabbim ne diyor? “Onlar tuzak
kurdular, Allah da tuzak kurdu. Allah tuzak kuranların en hayırlısıdır.” Allah
bir daha ülkemize bu acıları yaşatmasın.
Değerli milletvekilleri, Birleşmiş Milletler Güvenlik
Konseyinin 25 Nisan 2013 tarihli ve 2100 sayılı Kararı’yla Mali’de Birleşmiş
Milletler Çok Boyutlu Entegre İstikrar Misyonu’nun kurulması oy birliğiyle
kabul edilmiştir. Birleşmiş Milletler Çok Boyutlu Entegre İstikrar Misyonu’nun
son olarak Birleşmiş Milletler Güvenlik Konseyinin 29 Haziran 2015 tarihli ve
2227 sayılı Kararı’yla tadil edilen görev yönergesinde, ülkede istikrarın
sağlanması, ateşkes sürecinin desteklenmesi, izlenmesi ve denetlenmesi, barış
süreci yol haritasının uygulanması, ulusal siyasi diyalog sürecine destek
sağlanması, Birleşmiş Milletler personeli ve sivillerin korunması, insan
haklarının güvence altına alınması ve teşviki, insani yardım faaliyetleri ile
kültürel varlıkların korunmasına destek verilmesi ana görevler olarak
tanımlanmış ve Birleşmiş Milletler Çok Boyutlu Entegre İstikrar Misyonu’nun
acil ve ciddi düzeyde tehdit altında olması durumunda, Birleşmiş Milletler
Genel Sekreterin talebine binaen Fransız birliklerinin bu misyona destek vermek
üzere müdahale etmesine imkân tanınmıştır. 
Diğer
taraftan, Birleşmiş Milletler Güvenlik Konseyinin 10 Nisan 2014 tarihli ve 2149
sayılı Kararı’yla Orta Afrika Cumhuriyeti’nde Birleşmiş Milletler Çok Boyutlu
Entegre İstikrar Misyonu kurulmuştur. Birleşmiş Milletler Çok Boyutlu Entegre
İstikrar Misyonu’nun görev yönergesinde imkânlar ölçüsünde ve konuşlanılan
bölgelerde sivilleri korumak, sivil halka yönelik tehditleri tespit etmek ve
kayıt altına almak, ülkedeki geçiş sürecinde siyasal hayatın işleyişine ve
devlet otoritesinin ülkede tesis edilmesine katkı sağlamak, ülkenin toprak
bütünlüğünü korumak, insani yardımların ulaştırılmasını kolaylaştırmak,
Birleşmiş Milletler personelini korumak, insan haklarını korumak ve teşvik
etmek, silahsızlandırılma ve ülkeye geri dönüşlere destek vermek ile Orta
Afrika Cumhuriyeti’nde güvenliğin yeniden tesisi için reform çalışmalarını
desteklemek gibi hususlar yer almaktadır. Birleşmiş Milletler tarafından
ülkemize söz konusu misyonlara katılım davetinde bulunulmuştur. Ayrıca,
Birleşmiş Milletler 70’inci Genel Kurulu görüşmeleri sırasında düzenlenen
Barışı Koruma Zirvesi’nde söz konusu Birleşmiş Milletler misyonları için
ülkemizden katkı sağlanması talebinde de bulunulmuştur.
Değerli
milletvekilleri, Birleşmiş Milletlerin kurucu üyelerinden biri ve NATO başta
olmak üzere birçok Avrupa kuruluşunun üyesi, Avrupa Birliğine tam üyelik için
müzakere sürecinde bulunan bir aday olarak Türkiye, güvenlik politikasının
temellerini iş birliği ve ortaklık politikası üzerine inşa etmiştir. Türkiye,
bu minvalde, bir yandan uluslararası barış ve istikrarın korunması için
ülkelerin toprak bütünlüğünün korunması, kolektif savunma ve kriz yönetim
operasyonlarına katkıda bulunulması yani barışı koruma, insani yardım ve polis
görevleri gibi kitle imha silahlarının ve bunları fırlatma vasıtalarının
yayılmasının önlenmesi, silahsızlanmanın teşvik edilmesi gibi hususlara önem
vermeye devam ederken, diğer yandan istikrara katkı amacıyla uluslararası iş
birliğinin küresel ölçekte artırılmasıyla ortaklığa, diyaloğa ve yumuşak güce
dayalı güvenlik anlayışını giderek ön plana çıkarmaktadır. 
Türkiye,
iş birliği ve ortaklık politikası kapsamında hâlen Birleşmiş Milletler
şemsiyesi altında Lübnan’da, Afganistan’da, Mali’de, Demokratik Kongo
Cumhuriyeti’nde, Liberya’da, Güney Sudan’da, Fildişi Sahili’nde ve Darfur’da;
NATO kapsamında ise Kosova’da, Afganistan’da ve Akdeniz’de; Avrupa Birliği
şemsiyesi altında da Bosna Hersek’te ve Kosova’da yürütülen barışı destekleme harekât
ve misyonlarına katılmaktadır. Ayrıca, Aden Körfezi ve Somali açıklarında
yoğunlaşan deniz haydutluğu ve korsanlık faaliyetlerine karşı yürütülen deniz
operasyonlarına da politikamız kapsamında katkı sağlamaya devam etmekteyiz.
Sayın
Başkan, değerli milletvekilleri; ülkemiz, Avrupa-Atlantik güvenliğinin
bölünmezliği prensibinden hareketle, Avrupa'nın güvenliğini ilgilendiren
konularda gerek NATO gerekse Avrupa Birliğini kapsayan bütüncül bir siyaset
izlemekte ve Avrupa Birliğinin ortak güvenlik ve savunma politikasına dış
politika öncelikleri ve ulusal çıkarları doğrultusunda katkıda bulunmaktadır. 
NATO-Avrupa
Birliği iş birliği bağlamında karşılaştığımız tüm engellemelere rağmen, ortak
güvenlik ve savunma politikalarına katılımı, gerek Avrupalı bir NATO müttefiki
gerekse Avrupa Birliğine katılım sürecinde olan aday ülke sıfatıyla ulusal
güvenlik siyasetimizin bir gereği olarak görmekteyiz. Gündeme geldiği günden
itibaren ortak güvenlik ve savunma politikası Türkiye tarafından Avrupa
Birliğine üyelik perspektifi de dikkate alınarak imkânlar ölçüsünde
desteklenmiş, NATO destekli ya da otonom Avrupa Birliği harekât ve misyonlarına
katılım sağlanmış, Avrupa Birliği temel hedeflerine ve muharebe gruplarına
taahhütlerde bulunulmuştur. 
Türkiye,
2003’ten bu yana Avrupa Birliği kapsamında 7 misyon ve harekâta, Makedonya’da
Konkordiya, tekrar Makedonya’da Proksima, Kongo’da Avrupa Birliği Uygulama
Gücü, Kinshasa’da Avrupa Birliği Polis Misyonu, Bosna Hersek’te de 2 defa
Avrupa Birliği Polis Misyonu, Filistin’de polis gücüne katılmış ve hâlen iki
göreve, Bosna Hersek’te barış gücü ALTHEA, Kosova’da Avrupa Birliği Hukuk
Misyonu’na katkı sağlamaktadır. Bosna’daki barış gücüne 239 personelle katkıda
bulunan Türkiye, Kosova’daki Avrupa Birliği Hukuk Misyonu’na ise 3 personelle
katkıda bulunmaktadır. 
Sayın
Başkan, değerli milletvekilleri; Afrika ortaklık politikamız, kıtada barış ve
istikrarın tesisine, siyasi, ekonomik ve sosyal kalkınmaya yardımcı olmayı, bu
amaçla siyasi, ekonomik, ticari, insani yardım, yeniden yapılanma, güvenlik,
kamu diplomasisi ve ara buluculuk alanlarında karşılıksız yardımda bulunmayı
içermektedir. Afrika’da bölgesel istikrar ve barış için tehdit oluşturan bu
gibi insani ve siyasi krizlerin çözümüne ülkemizce askerî katkıda bulunulması
politikamızın da bir gereğini oluşturmakta ve bölge halkının refahı için
sorunların bir an önce çözülmesi amaçlanmaktadır. 
Türkiye,
Afrika politikamız kapsamında, Mali’nin toprak bütünlüğünün ve ulusal
birliğinin sağlanması, ulusal uzlaşma çabalarının başarıyla sonuçlanması,
demokratik düzene dönüşle siyasi istikrarın ve sürdürülebilir ekonomik
kalkınmanın sağlanması yönünde bir politika takip etmektedir. Bu kapsamda
ülkemiz, Birleşmiş Milletler Mali Çok Boyutlu Entegre İstikrar Misyonu’na 5
personelle, Birleşmiş Milletler Demokratik Kongo Cumhuriyeti İstikrar
Misyonu’na 2 personelle, Birleşmiş Milletler Liberya Misyonu’na 11 personelle,
Birleşmiş Milletler Güney Sudan Misyonu’na 23 personelle, Birleşmiş Milletler
Fildişi Sahili Harekâtı’na 11 personelle, Birleşmiş Milletler Darfur Ortak
Misyonu’na ise 32 personelle katkı sağlamaktadır. Afrika ülkelerinden bugüne
kadar Terörizmle Mücadele Mükemmeliyet Merkezi, Barış İçin Ortaklık Eğitim
Merkezi, Çok Uluslu Deniz Güvenliği Mükemmeliyet Merkezi ve misafir askerî personel
kapsamında toplam 2.198 personel Türkiye’de icra edilen kurs ve eğitim
faaliyetlerine katılmışlardır. Misafir askerî personel kapsamında hâlen 263
personelin eğitimi devam etmektedir. 
Tezkerenin
konusunu oluşturan harekâtlardan ilki, Avrupa Birliği tarafından “Orta Afrika
Cumhuriyeti Avrupa Birliği Barış Gücü” adı altında icra edilen askerî
harekâttır. Söz konusu harekât meşruiyetini Birleşmiş Milletler Güvenlik
Konseyinin Birleşmiş Milletler Şartı’nın VII. Bölümü kapsamında 28 Ocak 2014
tarihinde aldığı 2134 sayılı Karar’dan almaktadır. Aynı zamanda, Birleşmiş
Milletler Güvenlik Konseyinin kararının verdiği yetki temelinde, Avrupa Birliği
Konseyinin 1 Nisan 2014 tarihinde aldığı kararla, Orta Afrika Cumhuriyeti’nde
istikrarın yeniden tesisine ve siyasi geçiş sürecinin desteklenmesine matuf
çabalara katkıda bulunmak maksadıyla başlatılmıştır. Hâlihazırda 12 Avrupa
Birliği üyesi ülkeyle birlikte, Avrupa Birliği dışından Gürcistan ve Sırbistan
tarafından toplam 741 personelin katılımıyla icra edilmekte olan harekâta
ülkemiz tarafından da katkı sağlanması beklenmektedir. 
Avrupa
Birliğiyle olan politikamızın yanı sıra, Osmanlı’dan günümüze kadar bir
Avrupa-Asya-Afrika ülkesi olan ülkemizin, 21’inci yüzyılın gerçekleriyle uyum
içerisinde yeni bir döneme giren Afrika politikasının da bir gereği olarak
bölgede yer alması stratejik bir önceliktir. 
Sayın
Başkan, değerli milletvekilleri; tezkerenin konusunu oluşturan diğer misyonlar,
Avrupa Birliği tarafından Mali’ye ilişkin Birleşmiş Milletler Güvenlik Konseyinin
20 Aralık 2012 tarihinde aldığı 2085 sayılı Kararı kapsamında verdiği yetki
temelinde Avrupa Birliğinin 17 Ocak 2013 tarihinde aldığı kararla kurulan Mali
Askerî Misyonu ile Avrupa Birliğinin 15 Nisan 2014 tarihinde aldığı kararla
kurulan Avrupa Birliği Deniz Kapasitesini İnşa Etme Misyonu adlı sivil
misyondur. Bu misyonların temel hedefi, Mali Silahlı Kuvvetlerine ve güvenlik
güçlerine yani polis, jandarma ve ulusal muhafızlara stratejik tavsiye vermek
ve eğitim desteği sağlamak olarak belirlenmiştir.
Ülkemizin
barışı destekleme harekâtına olan yaklaşımıyla örtüşen ve Türkiye ile Avrupa
Birliğinin uluslararası ve bölgesel sorunların çözümüne yönelik ortak
anlayışlarının göstergesi olan bu tür katkılar, Avrupa Birliği üyelik
sürecimize görünürlük kazandırmaktadır.
Değerli milletvekilleri, Afrika’da bölgesel istikrar ve
barış için tehdit oluşturan insani ve siyasi krizlerin çözümüne ülkemizce
askerî katkıda bulunulmasının, bölgede ve genel olarak Afrika Kıtası’nda
izlemekte olduğumuz faal dış politikamızın doğal bir uzantısını oluşturacağı
değerlendirilmektedir.
Bu yaklaşımdan hareketle, hudut, şümul, miktar ve
zamanı Hükûmetimizce takdir ve tespit edilmek üzere, Türk Silahlı Kuvvetlerinin
Birleşmiş Milletlerin Mali ve Orta Afrika Cumhuriyeti’nde icra ettiği harekât
ve misyonlar kapsamında yurt dışına gönderilmesi ve Hükûmet tarafından
verilecek izin ve belirlenecek esaslar çerçevesinde bu kuvvetlerin kullanılması
için Anayasa’nın 92’nci maddesi uyarınca bir yıl süreyle izin verilmesini
sağlayan bu tezkerenin, ülkemiz ve Türk Silahlı Kuvvetleri adına hayırlı
olmasını temenni ediyor, hepinize saygılarımı sunuyorum.
Teşekkür ederim. (AK PARTİ sıralarından alkışlar)
BAŞKAN – Teşekkür ederim Sayın Ünal.
Tezkere üzerinde gruplar adına yapılan konuşmalar sona
ermiştir.
Şimdi, şahsı adına söz talep eden sayın
milletvekillerine söz vereceğim.
Şahsı adına ilk söz, Murat Bakan, İzmir Milletvekili.
Buyurunuz Sayın Bakan…
Sayın Bakan, herhâlde, şu anda Genel Kurul salonunda
değil.
İkinci konuşmacıyı davet ediyorum; Burhanettin Uysal,
Karabük Milletvekili.
Buyurunuz Sayın Uysal. 
ÖZGÜR ÖZEL (Manisa) – Geldi, geldi.
MURAT BAKAN (İzmir) - Buradayım Sayın Başkan.
BAŞKAN – Hayır, Sayın Uysal’ı davet ettim.
Buyurunuz Sayın Uysal. (AK PARTİ sıralarından alkışlar)
BURHANETTİN UYSAL (Karabük) – Sayın Başkan, değerli
milletvekilleri; Hükûmetimizce Meclisimize sunulan ve görüşmekte olduğumuz
tezkere üzerinde şahsım adına söz aldım. Bu vesileyle, yüce Meclisi saygıyla
selamlıyorum.
Sayın
Başkanım, öncelikle 15 Temmuz gecesindeki hain FETÖ darbe kalkışmasını
lanetliyorum. 15 Temmuz gecesinde ülkemize yapılan alçak darbe girişiminde,
hiçbir siyasi parti farkı gözetmeksizin direnen aziz milletimizi, o günden
bugüne kadar meydanlarda demokrasi nöbeti tutan, meydanları dolduran
kardeşlerimizin hepsini saygıyla selamlıyorum. O gece gösterdi ki en büyük
gücümüz millî birlik, beraberlik ve kardeşliğimizdir. Bu aziz millet,
tanklardan, helikopterlerden yapılan yaylım ateşlerine sadece iman dolu
göğüsleriyle “Dur.” demiştir, inandığı değerler için canını hiç düşünmeden feda
etmiştir. Çok şükür ki “Kefenimizi giyip çıktık bu yola, canımız feda olsun
aziz vatanımıza.” diyen bir Başkomutanımız vardır. 81 vilayetimizden din,
devlet, vatan ve millet müdafaası için canını seve seve veren aziz şehitlerimizin
hepsine Allah’tan rahmet, şanlı gazilerimize acil şifalar diliyorum. İster FETÖ
ister PKK isterse IŞİD olsun, Türkiye bu zalimlere boyun eğmeyecek kadar
kudretlidir, ulusal ve uluslararası her türlü terörle mücadele edebilecek
güçtedir. 
Sayın
Başkan, değerli milletvekilleri; Birleşmiş Milletlerin kurucu üyelerinden biri
ve NATO başta olmak üzere birçok Avrupa kuruluşunun üyesi Türkiye, güvenlik
politikasının temellerini iş birliği ve ortaklık politikası üzerine inşa
etmiştir. Türkiye, bir yandan uluslararası barış ve istikrarın korunması için
ülkelerin toprak bütünlüğünün korunması, insani yardım gibi konulara önem
vermeye devam ederken diğer yandan istikrara katkı amacıyla uluslararası iş
birliğinin küresel ölçekte artırılmasıyla ortaklığa, diyaloğa ve yumuşak güce dayalı güvenlik anlayışını giderek ön plana çıkarmaktadır. 
Sayın
Başkan, değerli milletvekilleri; Afrika ortaklık politikamız, kıtada siyasi,
ekonomik, ticari, insani yardım, yeniden yapılanma, güvenlik, kamu diplomasisi
ve ara buluculuk alanlarında karşılıksız yardımda bulunmayı içermektedir.
Afrika’da bölgesel istikrar ve barış için tehdit oluşturan bu gibi insani ve
siyasi krizlerin çözümüne ülkemizce askerî katkıda bulunulması politikamızın da
bir gereğini oluşturmakta ve bölge halkının refahı için sorunların bir an önce
çözümlenmesi amaçlanmaktadır.
Değerli
milletvekilleri, Mali’de 22 Mart 2012’de gerçekleşen askerî darbenin ardından
yaşanmaya başlanan siyasi ve sosyal kriz maalesef hâlen devam etmektedir.
Sahra, Sahrel bölgesinin ötesinde kıta güvenliğini olumsuz yönde etkileyen ve
küresel gündemde öne çıkan bir istikrarsızlık sürecinden geçmektedir. Bu
dönemde Mali’nin kuzeyinde çeşitli grupların ayaklanmaları, askerî darbe, terör
örgütü El Kaide’yle bağlantılı grupların bazı bölgelerde bağımsızlık ilanı
gibi, gerek Mali gerekse Sahraaltı Afrika’da geniş bir coğrafyayı
istikrarsızlığa sürüklemekte, bu olaylar yaşanmaktadır. 
Söz
konusu gelişmeleri müteakip, 6 Aralık 2012 tarihinde Birleşmiş Milletler
Güvenlik Konseyi kararıyla onay verilen, Afrika Liderliğinde Mali Uluslararası
Destek Misyonu, Mali ordusunun kapasitesinin geliştirilmesi ve ülkenin
kuzeyinde yeniden istikrarın tesisine destek sağlamak amacıyla Mali’de
konuşlandırılmaya başlanmıştır. İsyancı grupların ülkenin güneyine ilerlemesi
üzerine önce Fransız birlikleri Mali’de askerî müdahalede bulunmuştur, sonra da
Birleşmiş Milletler Güvenlik Konseyinin 25 Nisan 2013 tarihinde aldığı 2100
sayılı Karar’la Mali’de Birleşmiş Milletler Mali Çok Boyutlu Bütünleşik
İstikrar Misyonu kurulmasına oy birliğiyle karar verilmiştir. Birleşmiş
Milletler Mali Çok Boyutlu Bütünleşik İstikrar Misyonu, Emniyet Genel
Müdürlüğümüze bağlı unsurlarla devam ettirilmektedir. 
Ülkede
istikrarın sağlanması, ateşkes sürecinin izlenmesi ve desteklenmesi, barışçıl
sürecin yol haritasının uygulanması ve ulusal siyasi diyalog sürecine destek
sağlanması, Birleşmiş Milletler personeli ve sivillerin korunması, insani
yardım faaliyetlerine ve kültürel varlıkların korunmasına destek verilmesi ana
görevler olarak tanımlanmaktadır. 
2015
yılının Mayıs ayında Bamako’da imzalanan Mali Barış ve Uzlaşı Anlaşması ülkede
istikrarın tesisi açısından önemli bir adımı teşkil etmesine rağmen, ülkedeki
etnik temelli çatışmalar hâlen devam etmektedir. Son olarak, 19 Temmuzda
ülkenin orta kesiminde, Moritanya sınırına yakın Segou kentindeki askerî üsse
düzenlenen ve 17 askerin öldüğü saldırının ardından ülkede on günlük süreyle
ilan edilen olağanüstü hâl, bu sürenin tamamlanmasının ardından 19 Mart 2017’ye
kadar sekiz ay daha uzatılmıştır. 
Ülkede
hem askerî varlığı hem de siyasal çözüm sürecini hızlandırmaya yönelik bu
çabalara rağmen çatışmaların önünü alacak bir çözüm hâlen bulunamamıştır.
Türkiye, söz konusu anlaşmanın hayata geçirilmesine yönelik çabalara tam destek
vermektedir. Anlaşmanın uygulanması açısından büyük önem taşıyan İzleme
Komitesinin 10’uncu toplantısının yapılmış olması çatışmanın tarafları arasında
karşılıklı anlayışın devam ettiğini göstermektedir.
Mali’nin istikrarı sadece Batı Afrika bölgesi için
değil, tüm Orta Doğu ve Kuzey Afrika coğrafyası için önem arz etmektedir.
Mali’ye bu bağlamda sağladığımız destek sadece aktif dış politikamızla
örtüşmekle kalmayıp aynı zamanda Afrika ortaklık politikamızın kararlılığını da
ortaya koyacaktır. Mali’nin ve yakın coğrafyasının krizlerden arındırılmasıyla,
bölgeyle olan ekonomik ilişkilerimizin de kayda değer bir şekilde canlanacağı
düşünülmektedir.
Mali’yle ekonomik ilişkilerimiz günden güne artan bir
eğilim içerisindedir. 2015 Ocak-Mart döneminde 4 milyon dolar olan ihracat hacmimiz
2016 yılının aynı döneminde, Ocak-Mart ayında 9 milyon dolar olarak
gerçekleşmiştir. Mayıs 2015’te haftada 3 olarak başlayan Türk Hava Yolları
seferi, Mart 2016’nın sonundan itibaren 5’e yükseltilmiştir. 
Demokrasi havarisi ülkeler tarafından ülkemiz 15 Temmuz
2016 tarihinde verdiği demokrasi mücadelesinde yalnız bırakılsa da dünya
barışına katkı sağlamak için Türkiye Cumhuriyeti var gücüyle her zaman destek
olmaya hazırdır.
Bu amaçla, Hükûmetimizce Meclisimize sunulan ve
görüşmekte olduğumuz tezkereye onay verilmesini temenni ediyor, sizleri
saygıyla selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Uysal.
Şahsı adına diğer konuşmacı Murat Bakan, İzmir
Milletvekili.
Buyurunuz Sayın Bakan. (CHP sıralarından alkışlar)
MURAT BAKAN (İzmir) – Anlayışınız için teşekkür ederim
Sayın Başkan, biraz geciktim az önce.
Sayın Başkan, değerli milletvekilleri; Genel Kurulu
saygıyla selamlıyorum.
Ülkemiz zor günlerden geçiyor. Ulusal iradenin tecelli
ettiği yer olan Türkiye Büyük Millet Meclisine ve parlamenter demokrasiye karşı
yapılan bu darbe girişimini hep birlikte önledik. Ülkemiz bir felaketin
eşiğinden döndü, hepimize geçmiş olsun.
Değerli
arkadaşlar, bu millet darbelerden çok çekti, ayrıca biz de Cumhuriyet Halk
Partisi olarak darbelerden çok çekmiş bir siyasi partiyiz. 
Elbette
bu darbeye karışanlar adil bir şekilde yargılanacaklar ve hak ettikleri cezayı
alacaklar fakat darbelerle ve darbecilerle mücadele ederken attığımız her adımı
dikkatli atmalıyız. Darbeyle mücadelenin ülkenin iç politikasına yönelik olduğu
hatasına düşmemeliyiz. Attığımız her adımın ve ülkemizde olan bitenlerin aynı
zamanda ülkemizin dünyadaki itibarına etki ettiğini ve dış politikadaki
pozisyonumuzu etkilediğini gözden kaçırmamalıyız. Öncelikle kendimize sormamız
gereken soru şu: Biz bu noktaya nasıl geldik? Bir cemaat, tarikat
örgütlenmesiyle devletin içine yerleştirilmiş ve bir örümcek ağı gibi, tüm
kritik devlet kadrolarını ele geçirmiş, ülkede kendi iktidarını kurarak
demokrasiyi sona erdirmeyi düşünen darbecilerden bunun hesabını sorduktan
sonra, eğer “Bu yaşananlarda bizim sorumluluğumuz var mı?” sorusunu kendimize
sormazsak ve bir öz eleştiri yapmazsak bulunduğumuz noktadan bir adım ileriye
gidemeyiz. Bugün, ülkemize bu derece zarar veren Fethullahçı terör, örgütü
gider, yarın, yerine aklını şeyhine, mürşidine kiraya vermiş, özgür düşünme ve
karar alma yetisini yitirmiş bir başka tarikat, cemaat gelir, ülkenin başına
bela olur değerli arkadaşlar. Bu bakımdan, öncelikle siyasi iktidar, geriye
doğru dönerek son on dört yılda attığı adımlara bakmalı, ülkedeki kutuplaşmanın
artmasının, hukuk devletinin ve basın özgürlüğünün zayıflamasının, ülkede
giderek artan otoriterleşmenin, Parlamentoyu baypas eden çözüm süreçlerinin,
“Ne istediler de vermedik?” yaklaşımının bugün yaşananlarda etkisini
sorgulamalıdır. Eğer “Biz bu süreçte hiç hata yapmadık, öz eleştiriye de lüzum
yok.” dersek, “Biz darbecilerden intikam alacağız.” mantığıyla hareket edersek,
“Kurunun yanında yaş da yansın.” dersek ve suçluyu suçsuzdan ayıramazsak bu
yaklaşımla ülkemiz kaybeder. Darbe girişimiyle yargı önünde hesaplaşırken
stratejik düşünmeli, aklıselim ile ortak aklı öne çıkararak iktidarı ve
muhalefetiyle demokrasimizi güçlendirmeliyiz. Bu diyaloğa, Mecliste, darbe
gecesi olduğu gibi tüm grubu bulunan siyasi partileri de dâhil etmeliyiz. 
Değerli arkadaşlar, iç politikada atacağımız adımlar
dış politikamızı da etkileyecek. Eğer iç politikada, yukarıda tarif ettiğimiz
üzere ortak akılla doğru adımları atarsak dış politikada da son on dört yıldır,
bugüne kadar atılan yanlış adımları telafi edecek fırsatları yaratırız. Bu
Hükûmet dönemine kadar sağ ya da sol tüm iktidarların aşarı yukarı çizgisini
sürdüğü cumhuriyetin dış politikasına geri dönmeliyiz; ihtiyat, denge, barış
perspektifinde oluşan millî dış politikamıza dönmeliyiz. Tekrar ediyorum:
İhtiyat, denge, barış.
Değerli
arkadaşlar, mezhepçi bir eksene oturtulan dış politika Libya’da, Tunus’ta,
Mısır’da, Irak’ta, Suriye’de iflas etmiştir. Şimdi yapmamız gereken, ülkemizin
dış politikasını her konuda olduğu gibi cumhuriyetin ulusal dış politikasına
döndürmektir. Türkiye Cumhuriyeti’nin dış politikasının temeli barışçı esaslara
dayanıyordu. Türkiye, henüz savaştan yeni çıktığı komşu ülkelerle dahi dostluk
ve iyi ilişkiler kurmuştur. 1932 Temmuzunda İspanya’nın teklifi, Yunanistan’ın
desteğiyle Türkiye, Milletler Cemiyetine üye olmuştur. Balkan Antantı aynı
anlayışla kurulmuştur, Montrö Sözleşmesi yine bu anlayışla kazanılmış bir
diplomatik zaferdir, Sadabat Paktı ona keza barış eksenli dış politikanın bir
sonucu oluşturulmuştur. Türkiye'nin dış politikada yeniden hak ettiği
saygınlığı kazanmasını sağlamak bu Meclisin ortak sorumluluğudur. Bu bakımdan,
Türkiye'nin bugüne kadar olduğu gibi şimdi de Birleşmiş Milletlerin oluşturduğu
misyonlara destek vermesini biz olumlu karşılıyoruz. Dünyanın neresinde olursa
olsun, istikrar ve barış için tehdit oluşturan insani ve siyasi krizlerin
çözümü için, sivillerin korunması için Türkiye'nin barış gücü olarak asker
göndermesini doğru buluyoruz. Ancak bunu yaparken asker göndermek üzere
Hükûmete yetki vermeyi konuştuğumuz Mali’de son altı ayda 24 Birleşmiş
Milletler Barış Gücü askerinin öldürüldüğünü gözden kaçırmamalıyız. Hem Selefi
teröristler tarafından hem de Kuzey Mali’de ayrılıkçı gruplar tarafından Birleşmiş
Milletler gücü saldırıya uğruyor. Mali, yeni bir Afganistan olma riskiyle karşı
karşıya. Bu bakımdan, asker göndermeden önce Hükûmet Mali’de olup bitenleri iyi
analiz etmelidir, askerimizin orada karşı karşıya kalabileceği riskleri iyi
değerlendirmelidir. 
Şu
an Birleşmiş Milletler içinde kurulan misyonlar içinde en tehlikelisi
MINUSMA’dır. Birincisi, bölge çok büyük yüz ölçümü açısından; ikincisi,
ayrılıkçı grupların yanı sıra birçok cihatçı örgütün bulunduğu bölgede kimin
kimi vurduğu belli değildir. Temmuz başından bugüne MINUSMA çerçevesinde
yaşanan gelişmeler önemlidir. Bölgede askeri bulunan Hollanda helikopterlerini
geri çekiyor ve başta Almanya olmak üzere diğer Avrupa ülkeleri de MINUSMA’ya
ilave asker gönderme konusunda tedirgin, çekimser davranıyor. 
Değerli
arkadaşlar, eski bir Fransız sömürgesi olan bölgede emperyalizmin çıkarları
bulunduğunu, Fransa’nın hâlâ uranyum ihtiyacının bir kısmını buradan
karşıladığını, Mali’nin zengin fosfat kaynakları olduğunu da Hükûmetin
kendisine verilen yetkiyi kullanırken değerlendirmesi gerektiğini belirtmek
istiyorum. Bizler için dünya barışı çok önemlidir, sivillerin korunması çok
önemlidir, Türkiye’nin dünyada yaşanan ve insanların yaşam hakkını ihlal eden
teröre karşı ortak tavır alması da önemlidir ancak bir o kadar önemli olan,
Mehmetçik’in barış için gittiği bir ülkede hak etmediği bir saldırıyla karşı
karşıya kalması riskidir. Bir askerimizin dahi canı bizler için çok önemlidir.
Buradaki tüm milletvekillerinin hassas olduğu bir konu olduğunu biliyorum,
bizler askerimiz konusunda, Mehmetçik konusunda hassasız. Bu darbe girişimi
sonrası hepimizi rahatsız eden görüntüler seyrettik, hiç hak etmediği hâlde
darbeden ve yaşanan olaylardan bihaber askerlerin “Tatbikata gidiyoruz.”
denilerek götürüldükleri darbe girişiminde hayatlarını kaybettiklerini gördük.
Biz, yüzlerce yıldır savaşa savaşa Mehmetçik’i, Osmanlı-Rus Harbi’nde, Balkan
Harbi’nde, Yemen’de, Trablusgarp’ta, Çanakkale Harbi’nde, Kurtuluş Savaşı’nda
şehit etmiş bir halkız. Askerine bu kadar çok türkü yazan bir başka halk
olduğunu sanmıyorum. Yemen türküsünü hatırlayın değerli arkadaşlar. Hepimizin
yüreğini sızlatan bir başka türkü vardır: 
“Eledim
eledim, höllük eledim. 
Aynalı
beşikte balam bebek beledim. 
Büyüttüm,
besledim, asker eyledim. 
Gitti
de gelmedi balam buna ne çare?”
Değerli
milletvekilleri, biz evlatlarımızı askere gönderirken davulla zurnayla
gönderiyoruz, Orta Afrika’ya göndereceğimiz askerlerimizi de gönderdiğimiz gibi
sağ salim, davulla zurnayla karşılamak istiyoruz. Hükûmetin aldığı yetkiyi
kullanırken, tüm bu hususları ve riskleri etraflıca değerlendirdikten sonra bu
kararı vermesi gerektiğini düşünüyorum.
Değerli
arkadaşlar, son olarak darbecilere ve demokrasi düşmanlarına en büyük darbeyi
vurmak üzere, hepinizi İzmir’e, seçim bölgeme, Türkiye'de demokrasinin ve
özgürlüklerin en içten ve derinden yaşandığı kente davet ediyorum. (CHP
sıralarından alkışlar)
Gelin,
darbeye karşı “Cumhuriyet ve Demokrasi” demek için, 4 Ağustos Perşembe günü
saat 19.30’da Gündoğdu Meydanı’nda buluşalım.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Bakan.
Sayın
milletvekilleri, Başbakanlık tezkeresi üzerindeki görüşmeler tamamlanmıştır.
Şimdi
tezkereyi oylarınıza sunacağım: Kabul edenler… Kabul etmeyenler… Tezkere kabul
edilmiştir.
Birleşime
on dakika ara veriyorum.
Kapanma Saati: 17.56
ÜÇÜNCÜ OTURUM
Açılma Saati: 18.11
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 121’inci Birleşiminin
Üçüncü Oturumunu açıyorum.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır. Okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- HDP Grubunun, Diyarbakır Milletvekili Feleknas Uca
ve Mardin Milletvekili Ali Atalan ve arkadaşları tarafından, Ezidi inancına
sahip toplum kültürünün ve kimliğinin korunması ve tarih boyunca maruz
kaldıkları zulüm ve şiddet politikalarının bütün boyutlarıyla araştırılması
amacıyla 29/7/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 2 Ağustos 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2/8/2016
Türkiye Büyük Millet Meclisi Başkanlığına
Danışma
Kurulu 2/8/2016 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Çağlar
Demirel
 Diyarbakır
 Grup
Başkan Vekili
Öneri:
29
Temmuz 2016 tarihinde, Diyarbakır Milletvekili Sayın Feleknas Uca ve Mardin
Milletvekili Sayın Ali Atalan ve arkadaşları tarafından (2521 sıra numaralı)
Ezidi inancına sahip toplumumuzun kültürünün ve kimliğinin korunması ve tarih
boyunca maruz kaldıkları zulüm ve şiddet politikalarının bütün boyutlarıyla
araştırılması amacıyla Türkiye Büyük Millet Meclisine verilmiş olan Meclis
Araştırması Önergesi’nin Genel Kurulun bilgisine sunulmak üzere bekleyen diğer
önergelerin önüne alınarak 2/8/2016 Salı günlü Birleşiminde sunuşlarda okunması
ve görüşmelerin aynı tarihli birleşiminde yapılması önerilmiştir.
BAŞKAN
- Halkların Demokratik Partisi Grubu önerisi lehinde ve aleyhinde toplam 4
sayın milletvekiline söz vereceğim.
Lehinde
ilk konuşmacı Ali Atalan, Mardin Milletvekili. 
Buyurunuz
Sayın Atalan. (HDP sıralarından alkışlar)
ALİ
ATALAN (Mardin) - Sayın Başkan, değerli milletvekilleri, Meclisin değerli
emekçileri, bizleri dinleyen, izleyen değerli yurttaşlar; grubumuz Halkların
Demokratik Partisi adına söz almış bulunmaktayım ve bu vesileyle Genel Kurulu
saygıyla selamlıyorum. 
Önerge
üzerine konuşmadan önce, milletin özgür iradesine, bu iradenin temsil edildiği
Meclise yönelik 15 Temmuz darbe girişimini kınıyor, darbe girişimine karşı dik
durup yaşamını yitiren bütün yurttaşları minnetle anıyorum. Bu bağlamda,
çözümün demokraside, insan haklarında, hukuk devletinde ve özgürlükçü laiklikte
olduğunu bir kez daha vurguluyor, ortaya çıkan birlik, uzlaşma ve helalleşme
sürecinin kalıcı bir toplumsal barışa evrilmesini umut ediyorum.
Ayrıca,
değerli milletvekilleri, yarın 3 Ağustos, Şengal Ezidi toplumuna karşı
gerçekleştirilen soykırımın 2’nci yıl dönümüdür. En az 5 bin insanın
katledildiği, bir o kadarının da -kadın ve çocuklardan oluşan insanların- esir
alınıp en barbar yöntemlerle pazarlarda satıldığı biliniyor. Bu soykırım
esnasında yaşamını yitiren bütün masum ve mazlumları buradan saygıyla anıyorum.

Bu
konuda iki noktayı anımsatmak istiyorum, belki çoğumuz bilmeyebilir: Birincisi,
Türkiye Cumhuriyeti devleti hâlen Şengal’de gerçekleşen bu soykırımı resmen
kınamış değildir. İkincisi ise Diyarbakır’da hâlen 2 bine yakın Şengalli
mülteci oradaki büyükşehrin himayesinde kalıp, maalesef, hâlen mülteci
statüsüne sahip olmamıştır, bunu elde edememiştir. 
Değerli
milletvekilleri, bölgede bilinen olağanüstü koşullar ve özellikle Nusaybin’deki
sokağa çıkma yasağı nedeniyle aylarca Genel Kurul ve komisyon çalışmalarına
katılamadım, çalışmalarına iştirak edemedim. Bundan söz etmişken Nusaybin’le
ilgili önemli gördüğüm bir hususu sizlerle paylaşmak istiyorum. Bana göre,
nasıl ki 15 Temmuz darbe girişimi hepimize demokrasinin, çağdaş, özgürlükçü
laikliğin değerini yeniden gösterdiyse inanıyorum ki Nusaybin’i mevcut hâliyle
gidip görmek barışın, kardeşliğin kıymetini öğrenmemize kesinlikle yardımcı
olacak ve belki de yeni bir sürecin başlamasına temel teşkil edecektir. 
Şimdi
esas konumuza dönmek gerekirse: Ezidi inancı veya Ezdayi inancı yani Allah’a
tapanlarla ilgili belki aramızda bilmeyenler veya az bilenler olabilir. Onun
için, evvela, kısaca, özetle söyleyeyim: Ezidi inancı, inanç sistemi, en az beş
bin yıllık maziye sahip, çevresi ve kendi dışındaki bütün diğer topluluklarla
sürekli barışık, misyonerliği katı bir biçimde yasaklayan, herkesi doğası ve
kimliğiyle kabul eden, inandıkları tek tanrıya dua ederken önce 72 millete ve
daha sonra kendileri için hayır ve selamet dileyen bir felsefeye sahiptir.
Ezidiler, kendi tarihlerinde hiçbir dinî inanç grubuna zarar vermemiş, buna
karşın sürekli katliamlardan ve soykırımlardan geçirilen bir tarihsel
gerçekliğe sahip olmuştur. Tarihte Mezopotamya coğrafyası olarak bilinen
Hanekin’den Afrin’e, Şengal’den Kars ve Urmiye’ye kadar geniş bir coğrafyada
egemen bir inanç durumundayken hâlihazırda maalesef, toplam nüfusu 1 milyonun
altına inmiş ve şu anda Türkiye'deki sayısı 500 insanın altına düşmüştür.
Türkiye'de yoğunluklu olarak Batman, Diyarbakır, Mardin ve Urfa’da yaşayan
Ezidilerin Osmanlı döneminden beri maruz kaldıkları asimilasyon politikaları
maalesef, cumhuriyet döneminde de fiilen devam etmiştir; inançları yok
sayılmış, toprakları ellerinden alınmıştır. Kırk yıl öncesine kadar Türkiye'de
80 bin civarında Ezidi’nin yaşadığı tahmin edilirken bugün bu sayının -dediğim
gibi- 500’ün altına düşmüş olması, 1970’li yılların başında farklı kimliklere
uygulanan asimilasyoncu politikalardan dolayı başta Almanya olmak üzere
Avrupa’nın çeşitli ülkelerine göç etmek zorunda bırakılmaları nedeniyledir.
Zorunlu
göç sebeplerine bakıldığında, temel olarak inançlarının yok edilmeye
çalışıldığı, özgün inanç ve kültürün hiçe sayıldığı görülmektedir. Zamanında
göç etmek zorunda kalmış Ezidilerden birisi olarak benim bugün bu Mecliste olma
sebebim, ayrımcı ve ötekileştirici politikaya –umarım- sizinle birlikte dikkat
çekmek, bu ülkenin bir bütün olarak demokratikleşmesine yine sizinle birlikte
ortaklaşarak katkıda bulunmaktır.
Değerli
milletvekilleri, şimdi size kendimle ilgili somut bir örnek vereyim. Belki
bilirsiniz, Ezidilerin nüfus kâğıtlarındaki, nüfus cüzdanlarındaki din hanesine
hâlen ya “İslam” ya da “Dinsiz” yazılmaktadır. Şu anda iki kimliğim var burada:
Türkiye Büyük Millet Meclisinin kimlik belgesi, bir de genel Türkiye
Cumhuriyeti nüfus cüzdanı. Nüfus cüzdanımdaki boş, milletvekili kimlik belgemde
yanlışlıkla “İslam” yazılmış. Şimdi, bu tabii bir istisna değil, tekil bir olay
değil; bütün toplumumuzla ilgili her yerde aynı şekilde ya çarpı ya nokta ya
boş ya da İslam yazılmaktadır. Bu aslında hem trajiktir hem komiktir, bunun
mutlaka giderilmesi gerekiyor.
Değerli milletvekilleri, bu da gösteriyor ki Ezidilerin
inancı hiçleştiriliyor; bununla beraber köy ve arazilerine zorla el koyuluyor,
arazileri satmaya zorlanıyor. Ezidiler için özgür yaşam koşulları böylelikle
büsbütün ortadan kaldırılıyor. Burada üzülerek söyleyeyim ki bazı kamu
idaresinde görev alan kişilerin, devletin silah verdiği bazı köy korucularının
ve hatta bazı parti temsilcilerinin kendi konum ve imkânlarından güç devşirerek
Ezidilerin malına mülküne el koydukları, işgal ettikleri ve arazi sahiplerini
sürekli tehdit ettikleri biliniyor, bunu sürekli görmekteyiz. Buna rağmen,
Avrupa’da yaşayan bütün Ezidiler ölen yakınlarının, akrabalarının cenazelerini
istisnasız kendi topraklarına getirip defnetmekte ve bu da aslında bu toplumun
kendi topraklarına nasıl bağlı olduğunu göstermektedir. Yıllardır köylerinden,
topraklarından uzakta yaşayan Ezidi ailelerin birçoğu ülkelerine geri dönmeyi
düşünmektedir, bu noktada gereken yasal güvencelerin sağlanmasını talep
etmektedir. Yok olma tehlikesiyle karşı karşıya bulunan bu kadim toplumun
kültürünü, inancını, toprağını, hak ve hukukunu korumak devletin görevidir.
Dolayısıyla, Ezidi inancının tanınması, ibadetlerini yapabilecek koşulların
sağlanması, kutsal mekânlarının koruma altına alınması, işgal ya da terk
edilmiş Ezidi köylerinin tahribatının tespit edilmesi gerekmektedir.
Değerli milletvekilleri, tam da bundan dolayı
Ezidilerin göç etmek sebeplerinin…
(Mikrofon otomatik cihaz tarafından kapatıldı) 
ALİ ATALAN (Devamla) - …kapsamlı araştırılması,
mağduriyetlerinin giderilmesi, inançlarını özgürce yaşayabilmeleri ve belki de
kendi ülkelerine dönme olanakları yaratma hedefini kapsayan bu Meclis
araştırması komisyonunun kurulması talebini…
BAŞKAN – Teşekkür ederim Sayın Atalan.
Süreniz doldu.
ALİ ATALAN (Devamla) – Ben son…
MERAL DANIŞ BEŞTAŞ (Adana) – Pozitif ayrımcılık
yapabilirsiniz Başkan.
ÇAĞLAR DEMİREL (Diyarbakır) – Başkan, pozitif
ayrımcılık olabilir.
ÖZGÜR ÖZEL (Manisa) - Bir pozitif ayrımcılık olsun
bakalım Ezidilere.
MERAL DANIŞ BEŞTAŞ (Adana) - Bir pozitif ayrımcılık
olsun ilk kez.
BAŞKAN – Buyurunuz.
Mikrofonunuzu bir dakika süreyle açıyorum.
ALİ ATALAN (Devamla) – Tam da bundan dolayı, Ezidilerin
göç etme sebeplerinin kapsamlı araştırılması, mağduriyetlerinin giderilmesi,
inançlarını özgürce yaşayabilme ve belki de kendi ülkelerine dönme olanaklarını
yaratma hedefini kapsayan bu Meclis araştırması komisyonunun kurulma talebini
desteklemenizi istiyorum. 
Bugün Genel Kurulun açılışında AKP Grubu adına gündem
dışı söz alan bir konuşmacı şöyle diyor: “Dünyada mağdurlar ve mazlumlar nerede
olursa olsun biz onların yanında olacağız.” Çok güzel. Ben de diyorum ki
dünyanın en mağdur ve mazlum topluluklarından biri olan Ezidilerdir, buyurun,
gelin, onların yanında yer alın. Bu desteğinizin aynı zamanda Türkiye'nin
çoğulcu yapısını korumaya, farklı din, dil ve etnik grupların tümünü anayasal
koruma altına almaya, eşit ve yurttaşlık temelinde bir arada yaşama imkânı
oluşturmaya az da olsa bir katkısı olacaktır. 
Teşekkür ediyor, hepinizi saygıyla selamlıyorum. (HDP
ve CHP sıralarından alkışlar) 
BAŞKAN
– Teşekkür ederim Sayın Atalan.
MAHMUT
TANAL (İstanbul) – Sayın Başkan...
BAŞKAN
– Sayın Tanal...
MAHMUT
TANAL (İstanbul) – Değerli Başkanım, teşekkür ederim. 
Şimdi,
sayın hatip bizim, kimliklerimizi kontrol etmemize dikkat çekti, kendisine
teşekkür ediyorum. 
Şimdi,
mesela benim kimliğimde kan grubu yazmıyor, diğer arkadaşlarımızınkinde
yazıyor. Yani, Meclisin bu kimliklerimizi düzenlerken bu işin ciddiyetinin
üstüne daha fazla eğilmesini istirham ediyoruz sizden.
BAŞKAN
– Sayın Tanal, cümleleriniz tutanaklara geçmiştir. 
Türkiye
Büyük Millet Meclisi Başkan Vekilinin görevi Genel Kurul çalışmalarını
yönetmektir ancak ben, işaret ettiğiniz bu konuyu not alıyorum, Sayın Meclis
Başkanımıza bunu ileteceğim, çözümü için çalışacağım. (CHP sıralarından
alkışlar) 
Önerinin
aleyhinde Markar Eseyan, İstanbul Milletvekili. 
Buyurunuz
Sayın Eseyan. (AK PARTİ sıralarından alkışlar) 
MARKAR
ESEYAN (İstanbul) – Aziz milletimiz, Saygıdeğer Başkan ve değerli
milletvekilleri; HDP Grubunun vermiş olduğu öneri aleyhinde AK PARTİ Grubu
adına söz almış bulunmaktayım, Genel Kurulu saygıyla selamlıyorum. 
Öncelikle,
15 Temmuz işgal ve darbe girişimi üzerine ben de birkaç söz söylemek istiyorum.
Bu hain işgal ve çökertme girişimine karşı tüm kesimleriyle direnen halkımız
için ne söylesek, aziz milletimize ne kadar övgüler düzsek az. Böyle bir
milletin vekilleri olmak büyük bir gurur vesilesi. Bu vesileyle bir kez daha
şehitlerimize Allah’tan rahmet, gazilerimize de acil şifalar diliyorum. 
15
Temmuz darbesi eğer muvaffak olsaydı şu an bu Meclis kapanmış, Anayasa askıya
alınmış, bizlerle birlikte binlerce kişi meçhul yerlere götürülmüş veya Allah
korusun can vermiş, ülkemiz de acılı bir yok oluşun eşiğine gelmiş olacaktı.
Çok şükür, bu büyük tehlikeyi milletimiz sayesinde dayanışmayla atlattık.
Halkımız, canı pahasına egemenliğini, yüce Meclisi korudu. Cumhurbaşkanımız, Başbakanımız,
muhalefet liderleri ve tüm partilerimiz dik duruşlarıyla işgale geçit vermedi.
Öyle ki bugün, bu Meclis kendi olağan hizmetine ve görevlerine ne iyi ki devam
ediyor.
Bu
noktada, 15 Temmuz gecesi Meclise koşan, yüce Meclisi açık tutan, darbecilere
ve dünyaya güçlü bir mesaj veren tüm milletvekillerimizi, tüm parti
gruplarımızı Meclis Başkanımız İsmail Kahraman Beyefendi’nin şahsında bir kez
daha tebrik etmek istiyorum. 
Hepimiz
kabul etmeliyiz ki siyaset dili ve yöntemi, 15 Temmuz öncesi, arzu edilen
nezihliğe ve ortaklaşma kapasitesine sahip değildi. 15 Temmuzda halkımızın
meydanlarda verdiği demokrasi dersi bu kürsüye, Gazi Meclisimize kalıcı biçimde
yansımalı ve bu yönde üretken, nezih siyaset gelenek hâline gelmelidir. İktidar
ve muhalefet birbirlerinin düşmanı değildir; birlikte çözüm üretmek üzere halkımız
tarafından görevlendirilmiş, meşru, politik aktörlerdir. 15 Temmuz sonrasında
yapabildiğimizi gösterdiğimiz nezaket ve iş birliğini neden 15 Temmuzdan önce
gerçekleştiremediğimizi mutlaka sormamız gerekiyor. Bu soru hep aklımızda
olmalıdır çünkü eski alışkanlıklara dönülürse bunun hesabını millet bizlerden
soracaktır. Ben de Sayın Cumhurbaşkanımız ve Başbakanımızın çağrısını yineliyor
ve bu pazar Yenikapı’da Demokrasi ve Şehitleri Anma Mitingi’nde hep birlikte
olmayı, dünyaya FETÖ ve tüm tehditlere karşı birlik ve beraberlik mesajı
vermeyi diliyorum ve bunu çok önemsiyorum. 
Araştırma
önergesine gelince: Biliyorsunuz, tam da FETÖ ve ardındaki üst aklın çökertmeye
çalıştığı siyasal sistemimiz ve bu Parlamento, son on beş yılda, özellikle
dezavantajlı kesimler lehine birçok devrimsel reform yasasını
gerçekleştirmiştir. Türkiye’de vesayet zihniyeti geriletilip halk iradesi
merkezî işleve sahip oldukça, dezavantajlı kesimler yani eski zihniyetin
haklarını kısıtladığı vatandaşlarımız hızla bu haklarına kavuşurken devletin
halk için bir hizmet aygıtı olduğu zihniyeti de demokratik kültürümüze
yerleşmiştir. Artık, millet, devlet için bir nesne değildir; devlet, millet
için var olmakta, onun için, onun mutluluğu için çalışmakta ve çalışmaya da
devam etmektedir. En azından bu yönde güçlü bir yönelim, aşama ve bir fikir
devrimi, zihniyet devrimi gerçekleşmiş durumdadır. 
Değerli
arkadaşlar, saygıdeğer milletvekilleri; düne kadar dili, dini, ırkı, mezhebi ve
meşrebini, hatta ve hatta adını bile saklamak zorunda olan toplumsal kesimler
özgürleşmiş, kamusal alandaki yerlerini almaya başlamışlardır. Bu, büyük bir
demokratik kazanımdır. Bu değişimin Türkiye’yi sadece güçlendirdiği 15 Temmuzda
ispat olmuştur; eski korku, tehdit tezleri ise tamamen çökmüştür. Eskiden örneğin,
mesela, hem Ezidi hem Ermeni hem Kürt hem dindar hem Alevi ama aynı zamanda hem
de vatandaş olamıyordunuz; yazılı kurallar, Anayasa bunu öngörmese de yazılı
olmayan pratikler bu şekilde yerleşmişti, gerektiğinde de antidemokratik
uygulamalar hukuk kılığına sokuluyordu. Vatandaşlık haklarını kullanmak için
doğumumuzla getirdiğimiz özellikleri inkâr etmemiz, asimile olmamız istenirdi
ya da eğer kimliğinizi korumak isterseniz o zaman da haklarınızdan vazgeçmeniz
gerekirdi. Neredeyse tüm vatandaşlar hep birlikte Kafka’nın “Dava” romanının
melankolik figürlerine dönüşmüştük. İnsanlar, birer “Bay K” gibi şeffaf olmayan
devletten korkarak, ondan saklanarak, darbenin nereden geleceğini kestirmeye
çalışarak yaşamak zorunda bırakılmışlardı. Oysa bugün, Türkiye’de alt kimlikler
ve üst kimlikler birbirine alternatif olmaktan çıkmış, travmatik çelişki
giderilmiştir. 
Bugün,
Gazi Meclisimizde benim gibi farklı kimlik ve dinlerden vekiller vardır.
“Başörtülü, dindar vekiller” gibi ayrımlar anlamsızlaşmış, daha beş altı yıl
önce bu çatı altında yaşanan tatsız olaylar artık tekrarlanması mümkün olmayan
ayıplı hâller olarak kabul görmüştür. Bu sürece emek veren herkese teşekkür
ederken başat aktörün Sayın Cumhurbaşkanımız ve AK PARTİ olduğunu da teslim
etmek durumundayız. Bu gerçeği teslim etmenin 15 Temmuz ruhuyla çelişmediğini
düşünüyorum, bilakis 15 Temmuzda meydanları her kesimden insanlar doldurduysa
bu kararlılık son on beş yılın demokratik kazanımlarını koruma adına da ortaya
çıkmıştır. Yine, bundan beş altı yıl önce, azınlık vakıflarının mallarına el
koyan antidemokratik uygulamanın, 5737 sayılı Vakıflar Kanunu’nun reformdan
geçirilmesiyle düzeltilmesine dönük sert itirazların bugün yeniden yaşanması da
artık imkânsızdır. Ana muhalefet partisi CHP bugün bu tür konularda çok daha
pozitif bir konuma yerleşmiştir, MHP de aynı konuda övgüyü hak etmektedir. 
Öte
yandan, etnik ve mezhepsel sorunlara araçsal yaklaşmaktan da imtina etmek
gerekir. Çözülmesi gereken sorunları etnisite veya grup hakları konsepti
üzerinden tartışmanın 19’uncu yüzyılda olduğu gibi meselenin amacını suistimal
eden zaaflar yarattığı, Habermas dâhil ciddi siyaset felsefecilerinin
tespitidir. Grup haklarının öne çıkarılması terör örgütlerinin ve suistimal
odaklarının güçlenmesini sağlamakta, bölücü zihniyet bu etnik sorunları Truva
atı gibi kullanmakta, demokratik talepler ambalajına saklayarak amaçları uğruna
istismar etmektedir. Konu ve sorunlara eşit, demokratik vatandaşlık ve
demokratik, katılımcı, çoğulcu hukuk devleti noktasından yaklaşmak bu açıdan
büyük önem arz eder. Demokratik, çoğulcu bir devlet yapısını kurmanın, bu
inşayı halkın talepleriyle gerçekleştirmenin bireysel ve grupsal talepleri de
en sağlıklı şekilde karşıladığı görülmüştür. Bu çoğulcu, demokratik yaklaşım
hem etnisite sorunlarının dış güçlerce suistimalini hem de sorunlu olan etnik
kesimin hedef olmasını, toplumsal barışın zarar görmesini engeller. 
Bir
Ermeni Türkiye vatandaşı olarak benim sorunlarımın çözümü Türkiye'nin bir bütün
olarak demokratikleşmesi ve güçlenmesinde yatar. Bu yaklaşım açısının
benimsenmesi çok kritik ehemmiyet taşır. Rahmetli Hrant Dink de Ermenilerin
veya bir başka kesimin mutluluğunun tüm ülkenin mutluluğunu sağlamaktan
geçtiğini ifade ederdi. 
Burada
belki bazı sorular akla gelebilir. Bu bütüncül yaklaşım acaba sorunları
ertelemenin, alt kimlikleri çoğunluk içinde eritmenin bir yöntemi midir, bir
tuzak mıdır? Kesinlikle hayır. Tek millet, tek devlet, tek bayrak ve tek vatan
şiarı alt kimliklerin reddiyesi değil, bilakis, 15 Temmuzda da ispatlandığı
gibi hepimizin onurlu, hür ve müreffeh yaşamasının garantisidir. 
Ezidiler
de gerçekten tarihte ve son Suriye iç savaşında çok acılar çekmiş, bedel ödemiş
köklü Mezopotamya topluluklarından birisidir. Nitekim, son yıllarda on binlerce
Ezidi, DAİŞ vahşetinden kaçarak başka bir ülkeye değil, Türkiye’ye sığınmış;
Türkiye, Ezidiler gibi ülkemize sığınan hiç kimsenin dinine, diline ve
mezhebine bakmadan kucağını herkese şefkatle açmıştır. Ancak, kimse Ezidilerin
Ezidi oldukları için Türkiye’de ayrımcılık gördüğünü de iddia etmemelidir.
Biraz evvelki hatibin iddiaları eğer somutsa lütfen bunu bizlerle paylaşsın
çünkü bizim pratiğimiz -Viranşehir’de olduğu gibi- bu konuda bunu
reddetmektedir. Suriye iç savaşından kaynaklanan durumun vahameti, karmaşıklığı
ve ağır tablosu nedeniyle oluşabilecek münferit aksaklıkları değerlendirmek,
çözme iradesi göstermek ayrı, sistemin bir ayrımcılık yaptığını ifade etmek,
sistematik bir ayrımcılık olduğunu ifade etmek çok ayrı şeylerdir. Sorunları
politik fay hatları yaratmak adına araçsallaştırmak sadece sorun yaşayan
kesimlere zarar verir.
Sayın
Başkan, değerli milletvekilleri; araştırma önergesine AK PARTİ adına karşı
olduğumuzu yenilerken 15 Temmuz şehitlerini bir kez daha saygıyla anıyor,
oluşan uzlaşma ortamını gözümüz gibi sakınmamız gerektiğini bir kez daha
yineliyorum.
Aziz
halkımızı, Gazi Meclisimizi saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ederim Sayın Eseyan.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Hatip konuşmasında bizim milletvekili arkadaşımızın
konuşmasına istinaden “Eğer söyledikleri şeyler somutsa burada bunu ifade
edebilir.” dedi. Arkadaşımız bu konuda eğer anlaşılmayan bir durum varsa buna
ilişkin bir açıklama getirebilir diye cevap vermek istiyoruz.
BAŞKAN
– Sayın Demirel…
ÇAĞLAR
DEMİREL (Diyarbakır) – Direkt sataşma olarak algılanmasa da söylemiş olduğu
şey, söylediğimizin sanki doğru olmadığını…
BAŞKAN
– Anladım.
ÇAĞLAR
DEMİREL (Diyarbakır) – …doğru olmasını kanıtlayacak bir bilgiye ihtiyacı
olduğunu ifade etti. Bunu ifade etmek için de iki dakikalık söz hakkı talep
ediyorum.
BAŞKAN
– Sayın Demirel, şimdi siz de ifade ettiniz, bu bir sataşma değil. Sayın Eseyan
kendine göre, kendi görüşünü veya grubunun görüşünü ifade edebilir; bu görüşü
ifade ederken herhangi bir sataşma cümlesi kurmadı. Ancak, bir dakika süreyle
Sayın Atalan’a ben yerinden söz verebilirim.
Buyurunuz
Sayın Atalan. 
IV.- AÇIKLAMALAR (Devam)
18.- Mardin Milletvekili Ali Atalan’ın, İstanbul
Milletvekili Markar Eseyan’ın HDP grup önerisi üzerinde yaptığı konuşmasındaki
bazı ifadelerine ilişkin açıklaması 
ALİ
ATALAN (Mardin) – Şimdi somut delil ve örnek istedi. Ben de Viranşehir’in yanı
sıra Nusaybin’de bizzat AKP ilçe başkanı tarafından bir köye el konulduğu
-yüzyıllardır bir Ezidi köyü- Ezidilere ait olduğu bölgede herkesçe bilinen bir
Ezidi köyüne el konulduğu örneğini vereyim. Bunun yanı sıra Batman’a bağlı
Beşiri’de de aynen o şekilde birkaç Ezidi köyüne el konulduğunu söyleyebilirim.
Eğer daha somut delil ve ispat isterse kendisiyle görüşür, girişimde de
bulunabiliriz. Sorunun çözümü konusunda yardımcı olunursa seviniriz.
BAŞKAN
– Teşekkür ederim Sayın Atalan.
Sayın
Atalan da ifade etti. “Eğer daha ayrıntı istenirse ben ikili görüşmemizde Sayın
Eseyan’a bunları ifade edebilirim.” dedi. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurunuz Sayın Bostancı.
MEHMET
NACİ BOSTANCI (Amasya) – Sayın Başkanım, arkadaş bir köye el koymaktan
bahsediyor. Köy dediğimiz yer neticede evlerin, mülkün, tapuların olduğu bir
yer. Böyle bir el koymak tabii ki hukuka, yasaya, ahlaka, vicdana aykırı bir
durum. 
BAŞKAN
– Evet. 
MEHMET
NACİ BOSTANCI (Amasya) - Bu durumun tahkik edilmesini buradan talep ediyorum.
Böyle bir durum olmadığı kanaatindeyim. Türkiye bir hukuk devleti; dolayısıyla,
bunu tahkik edecek makamlar vardır, edilsin. 
BAŞKAN
– Teşekkür ederim Sayın Bostancı.
ÇAĞLAR
DEMİREL (Diyarbakır) – Sayın Başkan, tutanaklara geçmesi adına söylüyorum.
Madem öyleyse o zaman bu araştırma komisyonuna herkes onay versin ve biz bunu
hep birlikte araştıralım. (HDP ve CHP sıralarından alkışlar) 
BAŞKAN
– Teşekkür ederim Sayın Demirel. Tutanaklara geçmiştir. 
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Diyarbakır Milletvekili Feleknas Uca
ve Mardin Milletvekili Ali Atalan ve arkadaşları tarafından, Ezidi inancına
sahip toplum kültürünün ve kimliğinin korunması ve tarih boyunca maruz
kaldıkları zulüm ve şiddet politikalarının bütün boyutlarıyla araştırılması
amacıyla 29/7/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 2 Ağustos 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN
– Şimdi önerinin lehinde ikinci, öneri üzerinde üçüncü konuşmacı Selina Doğan,
İstanbul Milletvekili.
Buyurunuz
Sayın Doğan. (CHP sıralarından alkışlar) 
SELİNA
DOĞAN (İstanbul) – Sayın Başkan, değerli milletvekilleri; Halkların Demokratik
Partisi tarafından sunulan araştırma önergesi üzerinde söz almış bulunuyorum.
Hepinizi saygıyla selamlıyorum. 
Yüzyıllardır
inançları nedeniyle sayısız katliama ve zulme uğrayan Orta Doğu’nun kadim
halklarından Ezidiler hakkında bu Parlamentoda söz almış bulunmaktan dolayı
mutluluk duyuyorum. Öncelikle bunu ifade etmek istiyorum. 
Ayrıca,
yine, bu Parlamentoda görev yapan 2 Ezidi arkadaşımla beraber çalışmaktan da
mutluyum ve bunun da çok kültürlü yaşamımıza, çok kültürlü siyasi ortamımıza
bir katkı olduğunu düşünüyorum.
Yüzlerce
yıldır Anadolu’da varlığını sürdüren Ezidiler, ne yazık ki en az tanıdığımız,
haklarında en az şey bildiğimiz halklardan bir tanesi. Hâlen ve hâlen, ne yazık
ki toplumumuzun kahir ekseriyeti “Ezidi” isminin Emevi halifesi olan ve
sevildiği de pek söylenemeyecek olan Yezid bin Muaviye’den geldiğini düşünüyor.
Hâlen Ezidilerin inançları hakkında sevimsiz yakıştırmalar yapılıyor, Ezidiler
aşağılanıyor ve dışlanıyor.
Belki
de Ezidileri en güzel Kardeş Türküler grubunun seslendirdiği bir Ezidi
ezgisinin girişinde değerli büyüğümüz Sevgili Pakrat Estukyan anlatıyor. Ben de
Ezidileri o sözlerle anlatmak istiyorum müsaade ederseniz:
“Ezidiler
günde üç kez güneşe döner, dua ederler.
Her
isteyen, çoluk çocuk, genç yaşlı olsun, şeyh olsun, emir olsun, herkes güneşin
karşısına geçer içinden ne geçiyorsa güneşe söyler.
Belki
de insan soyunun şimdiye kadar söylediği en güzel dualardır bunlar.
Belki
de en güzel türküler, en güzel şiirler bu dualardan çıkmıştır.
Belki
de Mezopotamya’nın bütün destanlarının temelinde bu dualar yatar.”
Ezidilerin
tarihi ve kültürlerine ilişkin Ezidi milletvekillerimiz burada detaylı bilgi
verdiler, ben tekrarlamak istemiyorum. Önergenin içeriğine değinmek istiyorum
müsaadenizle.
Ne
zaman bu topraklarda yaşayan ve sayıları zamanla azalan bir milletin sorunlarından
bahsedecek olsak, konuyla ilgili bir tartışma başlasa hemen “Toprak mı
istiyorlar?”, “Tazminat mı istiyorlar?” soruları gündeme geliyor ne yazık ki.
Tüm sorunların tartışma ve çözüm yeri olarak bu Parlamentoyu görüyorsak eğer,
bu sorunları da ön yargısız olarak burada konuşabilmeyiz. Mesela bunları
tartışmaya Ezidelerden başlayabiliriz.
Ezidiler
uzun yıllar boyunca, Osmanlı İmparatorluğu’ndan bu yana büyük baskılara maruz
kaldılar. Ezidilerin, diğer Müslüman olmayan milletlerden daha fazla inançları
aşağılanmakta ve kimliklerinde yer alan din hanesine, az önce sayın
milletvekili arkadaşımızın ifade ettiği gibi “Müslüman” ya da “Dinsiz”
yazılmakta. Bugün sayıları giderek azalan, toprakları başka köylüler tarafından
gasbedilen, kültürel mirasları yağmalanan Ezidiler için bu Parlamento çatısı
altında bir şeyler yapabiliriz. Ezidilerin yanı sıra Türkiye’de yaşayan tüm
azınlıklar için Parlamentonun devreye girmesinin vakti geldi de geçiyor bile. 
Evet,
her azınlık grubu farklı farklı sorunlarla uğraşıyor ama hepsinin ortak maruz
kaldıkları bir husus var, o da nefret suçu. Bakın, sizinle bir araştırmanın
sonuçlarını paylaşmak istiyorum, yakın zaman önce yapılan. Avrupa Birliği ve
Dışişleri Bakanlığı tarafından finanse edilen Sosyal Medya ve Azınlıklar Projesi
kapsamında “KONDA” isimli araştırma şirketinin yaptığı araştırmada nefret
söyleminin vardığı boyut açıkça görülüyor. Gayrimüslim azınlık gruplara mensup
kişilerle yapılan araştırmaya katılanların yüzde 56’sı sosyal medyada paylaşım
ve yorum yaparken tedirgin olduğunu veya çekinerek yorum yaptığını, çoğu zaman
da gerçek düşüncelerini paylaşamadığını ifade etmiş. Yüzde 23’ü paylaşım ve
yorum yapmadığını, sadece izlemekle yetindiğini belirtmiş. Bu durumda, özgürce
paylaşım yaptığını belirten kişiler, katılımcıların yalnızca yüzde 21’i.
Paylaşımları nedeniyle katılımcıların yüzde 15’i hakarete uğradığını, yüzde
14’ü aşağılanmaya maruz kaldığını, yüzde 8’i küfre maruz kaldığını ve yüzde
6’sı tehdit edildiğini belirtmiş yani sosyal medyada neredeyse hakarete uğramayan
bir azınlık mensubu yok değerli milletvekilleri. Sosyal medyada giderek
tırmanan bu nefret söylemini de kapsayan bir araştırma önergesini parti olarak
verdik, umarım bu da Parlamentonun gündemine en kısa zamanda gelir. 
Peki,
insanlar nasıl bu kadar pervasızca davranabiliyor? Bunu engellemek için yasal
düzenlemeler elbette çok önemli ama bunu engelleyebilmek için büyük bir
zihniyet devrimine ihtiyacımız var. Her şeyden önce, biz siyasetçiler
konuşmalarımıza dikkat etmek zorundayız. Toplumu yönetenler, affedersin,
“Ermeni.” derse bir siyasetçinin hitap ettiği kitle acaba ne der, siz düşünün.
Yine, bir terör örgütünü tanımlamak için “Bunlar Zerdüşt.” denilmesi, bir
inancın aşağılanması değil midir? Bunlar başlı başına birer nefret söylemi
değil midir sayın milletvekilleri? 
3
Ağustos 2014 tarihinde IŞİD’in Şengal işgaliyle başlayan katliamdan dolayı
binlerce Ezidi ülkemize sığındı. Bunların bir kısmı Türkiye’de can güvenliği
olmadığı gerekçesiyle Avrupa ülkelerine gitti. Hâlen ülkemizde kamplarda yaklaşık
1.500 Ezidi barınmakta. Türkiye genelinde ise 50 bin civarında Müslüman olmayan
göçmen yaşamakta. Bunların tamamı IŞİD’den kaçarak ülkemize sığınmış
durumdalar. 
Partimiz
bünyesinde, daha önce burada yaptığım sunumda da ifade etmiştim, bir göç ve
göçmenleri araştırma komisyonu kurduk. O komisyonun bir üyesi olarak şahsen
kendilerini ziyaret etme imkânı buldum, sorunlarıyla bire bir yakından
ilgilendim ve bunları da ayrıntılı olarak hazırladığımız “Sınırlar Arasında”
isimli kitapta sizlerin bilgisine sunduk. 
Burada
kısaca değinmek gerekirse IŞİD’den kaçarak Türkiye’ye sığınan, Müslüman olmayan
bu sığınmacılar üzerindeki IŞİD tehdidi ne yazık ki burada da devam ediyor.
Hemen hepsi hâlen IŞİD’den korkuyor, IŞİD’in Türkiye’de serbestçe hareket
ettiği gerçeği karşısında kendini güvende hissetmiyor. Mülteci olmaktan
kaynaklı sorunlarının yanı sıra bir de kimlik bunalımı yaşıyorlar. İbadet
etmeyi bırakın, doğan çocuklarını vaftiz etmeyi bırakın, ölülerini gömecek
mezarlıkları bile yok bulundukları şehirlerde. Bu insanlardaki IŞİD korkusunun
Türkiye’de devam ediyor olması bile başlı başına büyük bir sorun. 
Bakın,
ülkemizde önceki hafta bir darbe girişimi yaşandı. Bu vesileyle bu girişimi bir
kez daha lanetliyorum. Bu girişimin ardından büyük bir operasyon başladı, çok
açık bir istihbarat zaafı olduğu ortaya çıktı. Şimdi “Bu istihbarat zafiyeti
nasıl giderilir?” diye tartışmalar dönüyor. Bu zafiyet nasıl giderilir açıkçası
ben bilemiyorum ama şunu biliyorum ki bu tartışmayı 15 Temmuz tarihinin
öncesine çekmeliyiz. 
Ülkemiz
7 Haziran seçimlerinden bu yana yüzlerce kişinin hayatını kaybettiği kitlesel
katliamlara maruz kaldı. İşte, istihbarat zafiyeti tartışılacaksa bu
katliamlardan başlanmalı. Bu katliamların nasıl önlenemediğini bırakın,
gerçekleştirildikten sonra bile soruşturmalarda nasıl bir yol alındığı büyük
bir soru işareti. 
Tekrar
Ezidilere gelecek olursak, tarih boyunca 72 katliama maruz kalan, 73’üncüsünü
de hâlen yaşayan Ezidilerin çığlığını yeteri kadar duyabiliyor muyuz sayın
milletvekilleri? Ezidilerin yaşadıkları Birleşmiş Milletler tarafından açıkça
bir soykırım olarak tanımlandı. Geçen ay açıklanan Birleşmiş Milletler
raporunda IŞİD’in 3 Ağustos 2014 tarihinde Şengal’i işgal etmesinin ardından
Ezidileri zorla Suriye’ye götürdüğü, kadınları seks kölesi olarak kullandığı ve
Ezidi kimliğini silmeye çalıştığı ifade edildi. Birleşmiş Milletler verilerine
göre IŞİD’in elinde hâlâ 3.200 Ezidi kadın ve kız çocuğu bulunuyor. 
Yine,
aynı şekilde, IŞİD kendi inancı dışındaki tüm inanç gruplarını ortadan kaldırmaya
çalışıyor. Bugün neredeyse Suriye’de Hristiyan varlığı yok denecek kadar
azaldı. Yüzlerce, binlerce yıllık insanlık tarihi eserleri yok ediliyor.
İnsanlığa karşı işlenen bu suçların cezasız kalmaması için bizim de Parlamento
olarak yapabileceklerimiz var muhakkak. Nasıl Bosna’da gerçekleştirilen
katliamı burada tüm partiler olarak kınayabiliyorsak, lanetleyebiliyorsak,
IŞİD’in, başta Ezidilere yönelik gerçekleştirdiği katliamlar olmak üzere,
insanlığa karşı işlediği tüm suçları da lanetleyebilmeliyiz. Ben bu vesileyle
IŞİD ve diğer cihadist grupların yaptığı katliamları bir kez daha lanetliyorum.
15
Temmuz darbe girişiminin ardından demokrasiye sahip çıkma adına toplumun farklı
kesimlerinin bir araya geldiği, siyasi gerilimin azaldığı günlerden geçiyoruz.
Bu, hepimizin özlediği bir ortam gerçekten. Bu ortamın devam edebilmesi için
farklı toplumsal kesimlerin bu ülkede kendini güvende hissetmesi gerekiyor
öncelikle. Bunun için de “azınlık” olarak ifade ettiğimiz toplumsal kesimlerin
sorunlarının bir an önce masaya yatırılması ve bunların çözülmesi gerekiyor.
Bu, aynı zamanda dünyaya vereceğimiz güçlü bir mesaj da olacaktır. Bu bakımdan,
gelin, bu kadim halkın hak ettiği itibarlarını iade edelim; bu kadim halkın
yaşadığı sorunların tespit edilmesi ve çözüm önerilerinin üretilmesi için bir
komisyonu çok görmeyelim. 
Teşekkürler.
(CHP ve HDP sıralarından alkışlar) 
BAŞKAN
– Teşekkür ederim Sayın Doğan.
Öneri
üzerinde son konuşmacı, aleyhinde olmak üzere Halis Dalkılıç, İstanbul
Milletvekili.
Buyurunuz
Sayın Dalkılıç. (AK PARTİ sıralarından alkışlar) 
HALİS
DALKILIÇ (İstanbul) – Gazi Meclisimizin Saygıdeğer Başkanı ve gazi
milletvekillerimiz, ben de yüce Meclisi saygıyla selamlıyorum. 
Ben
de 15 Temmuzda, bu toprakların görüp görebileceği en alçakça, en şerefsizce
yapılmış bir darbe girişimini ve alçakça yapılmış işgal girişimini yapanları
kınıyorum ve o gün hayatını kaybeden şehitlerimize Allah’tan rahmet diliyorum,
gazilerimize acil şifalar diliyorum. O gün büyük bir direniş gösteren, hiçbir
siyasi parti farkı gözetmeksizin, gerçekten millet olmanın şuuruyla o gün
sokaklara inen, meydanlara inen tüm milletimizi, tüm partileri ve partilerin
üzerindeki tüm milletimizi gerçekten yürekten kutluyorum. Böyle bir milletin
ferdi olmaktan dolayı da Allah’a hamdediyorum. (AK PARTİ sıralarından alkışlar)

Değerli
milletvekilleri, o günden bugüne kadar tüm meydanlarda, Türkiye'nin tüm
meydanlarında demokrasi nöbetleri tutuluyor; milletimizin gençleri, kadınları,
çocukları, beyefendileri sabahlara kadar demokrasi nöbeti tutuyor, meydanları
terk etmiyor, âdeta Okçular Tepesi’ndeki nöbetleri gibi kutsal bir şekilde
bekliyorlar. Bu nöbeti tutan yüce milletimizin her bir ferdini buradan yürekten
selamlıyorum, Allah hepsinden razı olsun. Millet olmanın, bayrak sevgisinin,
vatan sevgisinin, toprak sevgisinin ne olduğunu sadece Türkiye'ye değil,
dünyadaki tüm milletlere gösteren ve bu konuda okul olan Türk milletini
gerçekten yürekten tebrik ediyorum.
Değerli
milletvekilleri, bu nöbetlerin, Sayın Başkomutanımız Cumhurbaşkanımızın da daveti
üzerine 7 Ağustosta Yenikapı mitingiyle taçlandırılması artık
kararlaştırılmıştır. İnşallah, Türkiye'de yakalanan bu kardeşlik iklimi, millet
olma iklimini orada da taçlandırmak istiyoruz. Tüm siyasi partilerin
liderleriyle de inşallah orada, siyasi parti farkı gözetmeksizin, sadece Türk
bayraklarının dalgalandığı ve sadece sloganda “Türkiye”nin haykırılacağı bir
mitingi beraberce yapacağız. Buradan da Meclisin kürsüsünden de
Cumhurbaşkanımızın bu davetini yenilemek istiyorum. 
Önergeye
gelince, HDP grup önerisini okudum. Gerçekten güzel tespitler yapmışlar grup
önerisini hazırlayan arkadaşlar. Birçoğuna katılmakla birlikte, katılmadığım
yerler var. Katılmadığımız yerler, Osmanlı Dönemi’nden bugüne kadar
asimilasyondan bahsediliyor. Bizim ecdadımızın kültüründe… Asimilasyonu
tanımlamamız gerekiyor. Bizim ecdadımızda, bizim medeniyetimizde asimilasyon
diye bir şey yoktur. Osmanlı’nın cihan imparatorluğu olduğu dönemde bile hiçbir
yerde bir asimilasyonun izini görmezsiniz, göremezsiniz, dönüştürmeyi göremezsiniz.
Gerçekten, düşünün o koca Osmanlı cihan haritasını, oralarda hangi iz var,
nereyi asimile etmişiz? (AK PARTİ sıralarından alkışlar) Herkesin kendi dinini,
mezhebini, meşrebini, mal varlığını korumak üzere altı yüz yıl adaletle
yönetmişiz ve biz onun torunları olarak şimdi dönüp bakıyoruz Ezidilerin
uğradığı zulme, gerçekten, bu coğrafyada yaşayan zulme uğramayan hiç kimse yok
maalesef. Emperyalizmin kuşatması altında olan bu coğrafyada, Ezidiler de
Kürtler de Türkler de Türkmenler de Araplar da Şiiler de, herkes sistematik bir
şekilde tahkir ediliyor, herkes sırayla zulme uğruyor, bunda mutabıkız. Ancak
bizim mücadele etmemiz gereken en önemli alan, bu emperyalizm kuşatmasıyla
ilgili mücadele etmektir. 
Bakın,
emperyalizm kuşatmasının bölgemize getirdiği her türlü tezgâhla karşılaşıyoruz.
Bugün, karşı çıkmamız gereken emperyalizmin kuşatmasında olan ve bir proje olan
PYD’ye karşı çıkmamız lazım, PKK’ya karşı çıkmamız lazım, FETÖ’yle mücadeleyi
beraberce yapmamız lazım; IŞİD’e, DEAŞ’a karşı çıkıp onlarla mücadeleyi beraber
yapmamız lazım ki bölgede halkların, dinî azınlıkların, ırkların her biri
kardeşçe yaşasın. Bizim mücadele edeceğimiz alan burası, bizim bakmamız gereken
alan burası. 
Onun
için, bakın, Suriye’deki, Irak’taki zulümden kaçan Ezidiler için, Türkiye her
zaman olduğu gibi kucağını açmıştır. Biz yardım yaparken hiçbir şekilde,
efendim, Kürt’tür, Türk’tür, Ezidi’dir, Hristiyan’dır, Müslüman’dır ayrımı
yapmadık, yapmıyoruz. Bunun en önemli göstergesi, şu an AFAD kamplarına gidin,
Mardin’de, Midyat’ta 3 bin, Nusaybin’de 15 bin Ezidi yaşıyor ve onları misafir
ediyoruz. Onlar gene Türkiye’ye sığındılar. Onları iyi ki de misafir ediyoruz.
Nerede bir zulüm varsa, nerede bir haksızlık varsa bu aziz millet onlara sahip
çıkmıştır, geçmişinde de çıkmıştır, bundan sonra da sahip çıkmaya devam
edeceğiz. 
Onun
için, değerli milletvekilleri, önergeyle ilgili zaten aleyhinde olarak söz
aldım. Önergeye ben ihtiyaç duymuyorum ama önergeden daha önemli bir şeye
ihtiyaç duyuyorum. Bakın, ülkemizin de zor zamanlardan geçtiği bu dönemde bu
kuşatmanın, bölgeyi tahkim eden güçlerle mücadele etmenin bütün önergelerin
üzerinde olduğu ve Türkiye’nin şu an bir uzlaşma zemininde olduğu ve artık
ayrımın çok net olduğu, siya ile beyaz kadar ayrıldığı, vatan hainleri ile vatanseverlerin
artık ayrıldığı, arada gri tonların kalmaması gerektiği bir dönemi yaşıyoruz.
Onun için gri ton yok. Burada Ezidiler de Kürtler de Türkler de Müslümanlar da
Araplar da Şiiler de bu bölgenin halkları, bu bölgenin medeniyetinin
renklerinin her biri topyekûn uyanmak zorunda, mücadelelerini birleştirmek
zorunda. Bu konuda, inşallah, bu günleri bu yüce Meclisin çatısı altında olan
her bir milletvekilimizin sağlayacağına, bu süreci beraberce yöneteceğimize
inancım tamdır.
Bu
şekliyle sözlerimi tamamlarken yüce Meclisimizi yeniden saygıyla selamlıyorum.
Bugünler
gelip geçecek. Bu millet çok zor günler atlattı, bugünleri de atlatacağız ama
hafızamızda şu kalacak: Bugünlerde kimin ne yaptığı, kimin nerede durduğu,
kimin hangi mücadeleyi verdiği çok net, ayan beyan ortada olacak. Onun için
bugün Meclisimizin birlik beraberlik içerisinde 15 Temmuzdan beri verdiği
mücadeleyi de gerçekten önemsiyorum. Bütün siyasi partilerin milletvekillerinin
her birini gazi görüyorum, her birine tek tek saygılarımı ve hürmetlerimi
iletiyorum. 
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Dalkılıç.
İDRİS
BALUKEN (Diyarbakır) – Sayın Başkan…
BAŞKAN
– Halkların Demokratik Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Sayın
Baluken…
İDRİS
BALUKEN (Diyarbakır) – Tamam, vazgeçtim. Oylamadan önce bir uyarı yapacaktım
ama…
BAŞKAN
– Peki, teşekkür ederim.
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- AK PARTİ Grubunun, Genel Kurul gündeminin yeniden
düzenlenmesine; Genel Kurulun 2, 9, 16 ve 23 Ağustos 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesine; 3, 10, 17, 24 ve 31
Ağustos 2016 Çarşamba günkü birleşimlerinde sözlü soruların görüşülmemesine; 4
Ağustos 2016 Perşembe günkü birleşiminde 406 sıra sayılı Kanun Tasarısı’na
kadar olan işlerin görüşmelerinin tamamlanmasına kadar çalışmalarına devam
etmesine; 409 sıra sayılı Kanun Teklifi’nin İç Tüzük’ün 91'inci maddesine göre
temel kanun olarak bölümler hâlinde görüşülmesine ilişkin önerisi 
Sayı:281 2/8/2016
Türkiye Büyük Millet Meclisi Başkanlığına
Danışma
Kurulu 2/8/2016 Salı günü (bugün) toplanamadığından İç Tüzük’ün 19’uncu maddesi
gereğince grubumuzun aşağıdaki önerisinin Genel Kurulun onayına sunulmasını arz
ederim.
 Bülent
Turan
 Çanakkale
 AK
PARTİ Grup Başkan Vekili
Öneri:
Bastırılarak dağıtılan 409 sıra sayılı Kanun
Teklifi’nin kırk sekiz saat geçmeden gündemin "Kanun Tasarı ve Teklifleri
ile Komisyonlardan Gelen Diğer İşler" kısmının 1’inci sırasına, yine, bu
kısımda bulunan 407, 406, 208, 35, 83, 181, 251, 361, 378, 248, 229, 142, 169,
321, 392, 380, 193, 195, 192, 352, 194, 189, 191, 50, 46, 47, 49, 45, 190, 74,
75, 339, 163, 167, 216, 205, 360, 215, 285, 340, 338, 76, 79, 355, 363, 166,
162, 164, 165, 201, 202, 236, 237 ve 240 sıra sayılı Kanun Tasarılarının ise
yine bu kısmın sırasıyla 2, 3, 4, 5, 6, 7, 8, 9, 10, 11, 12, 13, 14, 15, 16,
17, 18, 19, 20, 21, 22, 23, 24, 25, 26, 27, 28, 29, 30, 31, 32, 33, 34, 35, 36,
37, 38, 39, 40, 41, 42, 43, 44, 45, 46, 47, 48, 49, 50, 51, 52, 53, 54 ve
55’inci sıralarına alınması ve diğer işlerin sırasının buna göre teselsül
ettirilmesi; Genel Kurulun 2, 9, 16 ve 23 Ağustos 2016 Salı günkü
birleşimlerinde sözlü sorular ile diğer denetim konularının görüşülmeyerek gündemin
"Kanun Tasarı ve Teklifleri ile Komisyonlardan Gelen Diğer İşler"
kısmında yer alan işlerin görüşülmesi; 3, 10, 17, 24 ve 31 Ağustos 2016
Çarşamba günkü birleşimlerinde sözlü soruların görüşülmemesi; 4 Ağustos 2016
Perşembe günkü birleşiminde 406 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarına devam etmesi; 409
sıra sayılı Kanun Teklifi’nin İç Tüzük’ün 91'inci maddesine göre temel kanun
olarak görüşülmesi ve bölümlerinin ekteki cetveldeki şekliyle olması
önerilmiştir.




409 Sıra
  Sayılı
Bazı
  Alacakların Yeniden Yapılandırılmasına İlişkin Kanun Teklifi
(2/1310)




BÖLÜMLER


BÖLÜM MADDELERİ


BÖLÜMDEKİ MADDE SAYISI




1. BÖLÜM


1 ila 6’ncı maddeler arası


6




2. BÖLÜM


7 ila 13’üncü maddeler arası


7




TOPLAM MADDE SAYISI


13



BAŞKAN
– Adalet ve Kalkınma Partisi Grubu önerisinin, lehinde ve aleyhinde söz isteyen
sayın milletvekillerine söz vereceğim.
Lehinde
ilk konuşmacı Yılmaz Tunç, Bartın Milletvekili.
Buyurunuz
Sayın Tunç. (AK PARTİ sıralarından alkışlar)
YILMAZ
TUNÇ (Bartın) – Sayın Başkan, değerli milletvekilleri; AK PARTİ grup önerisinin
lehinde söz almış bulunuyorum. Bu vesileyle Genel Kurulu saygılarımla
selamlıyorum. 
AK
PARTİ grup önerisi, ağustos ayı boyunca Meclisimizin çalışma programını ve
hangi kanun tasarı ve tekliflerinin görüşüleceğini belirten bir grup önerisi. 
Ancak
grup önerisine geçmeden önce, ben de 15 Temmuz şehitlerimizi bir kez daha
rahmetle, şükranla anıyorum; gazilerimize acil şifalar diliyorum. 
15
Temmuz mücadelesi, gerçekten hem Türk siyasi tarihine hem de dünya tarihine
geçen bir demokrasi mücadelesi. Milletimiz, bu mücadelede dünyaya çok önemli
mesaj verdi. Bu mesaj da şudur: Demokrasiye kastedildiğinde, millî iradeye
kastedildiğinde, hukukun üstünlüğüne kastedildiğinde nasıl sahip çıkılması gerektiğini
bütün dünyaya bu mücadeleyle, bu kahramanlıkla göstermiş oldu. 
Tabii,
bu mücadeleden bizim de Meclis olarak alacağımız, ülkeyi yönetenler olarak
alacağımız önemli mesajlar var: Bu mesajları da en iyi şekilde almak ve bundan
sonra ülkemizin bu tür karanlık girişimlerle, bu tür düşmanca, haince darbe
girişimleriyle karşılaşmaması için gerekli tedbirleri almak. Bu anlamda da ilan
edilen olağanüstü hâl kararı ve alınan kanun hükmünde kararnameler çerçevesinde
gerekli mücadele devam ediyor; hukuki zeminde, bundan sonra Türkiye'nin
darbelerle karşılaşmaması için, her on yılda bir demokrasimizin kesintiye
uğramaması için gerekli tedbirler alınmaya devam ediyor. 
Milletimizin
verdiği mesaj, meydanlara inerek, topun, tüfeğin, tankın karşısında canı pahasına
durarak “Evet, ben bu ülkeye, bu bayrağa kastettirmem, karşınızda beni
bulursunuz.” mesajı. Ancak, asıl önemli mesaj, bundan sonra bu ülkede darbe
girişimi olmaması için gerekli hukuki zemini, idari yapıyı düzenleme noktasında
da Türkiye Büyük Millet Meclisine önemli mesajlar veriyor. Bu darbeye karşı
koymakla “Asker-sivil ilişkilerini yeniden düzenle.” diyor milletimiz, “Eğitim
sisteminin, gerek asker gerekse sivil eğitim sisteminin darbeci zihniyetten
kurtulması noktasında gerekli tedbirleri al.” diyor milletimiz, ülke
savunmasını üstlenen askerlerin siyasi otoriteye bağlanmasını istiyor
milletimiz, “Bundan sonra ülkemizin bu tür karanlık geceler yaşamaması ve
geleceğimizin karartılmaması için gerekli hukuki ve idari düzenlemeleri yap.”
diyor. 
Şimdi,
yapılan işlemler bunlar. Bazı eleştiriler oluyor, elbette ki demokratik sistem
içerisinde bu eleştiriler olacak ancak yapılan işlem tamamen hukuka uygun;
uluslararası hukuka da uygun, ulusal mevzuatımıza ve Anayasa'mıza da uygun
çünkü Anayasa'mızın 15’inci maddesi ile Avrupa İnsan Hakları Sözleşmesi’nin de
yine aynı 15’inci maddesi olağanüstü hâllerde temel hak ve hürriyetlerin nasıl
sınırlandırılacağını, hatta nasıl durdurulacağını açıkça belirtiyor. Burada
istisnalar; bir, yaşam hakkı, işkence yasağı, suçta ve cezada kanunilik ilkesi,
bu istisnaların dışında düşünce ve ifade özgürlüğü yani 4 istisna var. “Bu 4
istisna dışında sınırlamaları yapabilirsiniz.” diyor. Kanun hükmündeki
kararnameler de tamamen bu çerçeve içerisinde gerçekleştiriliyor, tamamen altına
imza koyduğumuz Avrupa İnsan Hakları Sözleşmesi’ne ve Anayasa’mıza uygun
düzenlemeler yapılmaya ve milletimizin vermiş olduğu mesajı en iyi şekilde,
bundan sonra her on yılda bir demokrasimizin kesintiye uğramaması anlamında
gerekli olan hukuki ve idari tedbirler alınmaya devam ediliyor. Tabii,
milletimizin en önemli beklentisi de bu düşmanca girişimde bulunan, bu
saldırıları gerçekleştiren, Türkiye Büyük Millet Meclisine, milletin kalbine
bomba atan FETÖ terör örgütü mensuplarının hak ettiği cezayı alması. Bu anlamda
da gerekli soruşturmalar en titiz bir şekilde devam ediyor ve bağımsız yargı bu
darbecilere, bu hainlere, bu vatan düşmanlarına en layık olan cezayı
verecektir, bundan da hiç kimsenin şüphesi olmasın. 
Değerli
milletvekilleri, AK PARTİ grup önerisi, Plan ve Bütçe Komisyonunda görüşmeleri
tamamlanan 409 sıra sayılı Kanun Teklifi’nin öne alınmasını ve kırk sekiz saat
geçmeden Türkiye Büyük Millet Meclisinde bugün görüşmelerine başlanmasını
öngörüyor. Ne var bu kanun teklifinde? Milletimizin bizden beklediği önemli
düzenlemeler var; yatırım ortamını iyileştirecek, müteşebbislerin yatırım yapma
noktasındaki kararlarını daha da kuvvetlendirecek önemli düzenlemeleri
içeriyor. Bu düzenlemelerin bir an önce, şu ortamda da olsa hayata geçmesinde
büyük fayda var. Ayrıca, bazı önemli uluslararası sözleşmeler de grup
önerimizde öne çekiliyor. 
Teklifte,
yatırımların artırılması, kalkınmanın hızlandırılmasına yönelik, özellikle iş
dünyasının, esnafın yatırım kararlarına odaklanmasını sağlayacak düzenlemeler
var. Özel sektörün kamuya olan borçlarına taksit imkânı getiriliyor.
İhtilafların sulh yoluyla çözümlenmesine yönelik düzenlemeler var. Vergi
incelemesinde olan konuların dava yoluna gidilmeksizin çözümlenmesi
öngörülüyor. Kayıtlı ekonomiye geçişin teşvik edilmesi öngörülüyor. 6552 sayılı
Kanun’a göre kamu alacaklarını yapılandıran ancak kanunun öngördüğü şartlar
dâhilinde ödeyemeyen borçlulara yeni bir hak getiriliyor, yeniden onların
borçlarının yapılandırılması imkânı getiriliyor. Tabii, burada vergi cezaları
var, idari para cezaları var, gümrük cezaları var, sigorta prim borçları var;
birçok kamu alacağı bu kanun teklifi sayesinde yeniden yapılandırılmış olacak. 
Tabii,
bir de bazı varlıkların millî ekonomiye kazandırılması hususu var. Yurt dışında
bulunan para, altın, döviz, menkul kıymet ve diğer sermaye piyasası araçlarının
Türkiye’ye getirilmesi suretiyle millî ekonomiye kazandırılması ve bu
varlıkları getirenlerin bu varlıklarına serbestçe tasarruf edebilmelerini
sağlama imkânı getiriliyor. Bu da önceki tasarıda vardı, tartışmalar olmuştu.
Buna ilişkin yeni düzenlemeler Komisyonda yapıldı, eleştiriler dikkate alınarak
yeniden huzurumuza geliyor. Burada da bu endişelere mahal olmadığını ben
söylemek istiyorum. 
Bu
varlıklar hakkında, özellikle kara para, uyuşturucu, birtakım suç gelirlerinin
aklanması vesaire bunlarla ilgili hiçbir endişe yok teklifte. Nedir? Teklifin
7’nci maddesi açıktır: Bu varlıklar hakkında başka bir gerekçe olmaksızın yurt
dışından geldiği için vergi incelemesi, soruşturma ve kovuşturma yapılamayacak.
Başka bir gerekçe varsa yani eleştirildiği gibi insan ticaretinden
kaynaklanıyorsa, uyuşturucudan, kara para aklamadan kaynaklanıyorsa, buna
ilişkin bir delil varsa, bir gerekçe varsa zaten bu ceza soruşturması,
kovuşturması kapsamında olacak hususlardandır. O nedenle bir endişeye mahal de
yoktur. 
Grup
önerisinin lehinde olduğumu belirtiyor, hepinizi saygıyla selamlıyorum. (AK
PARTİ sıralarından alkışlar)
BAŞKAN
– Teşekkür ederim Sayın Tunç. 
Adalet
ve Kalkınma Partisi Grubu önerisi aleyhinde Özgür Özel, Manisa Milletvekili.
Buyurunuz
Sayın Özel. (CHP sıralarından alkışlar)
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum. 
İktidar
partisinin grup önerisi özünde ağustos ayı boyunca Meclisin çalışmasına yönelik
bir öneridir. İçerikten bağımsız olarak, 15 Temmuz darbe girişimini yaşamış
olan ve bu darbe girişimine karşı parlamenter demokrasiyi hep birlikte savunmuş
olan Meclisin ağustos ayı boyunca çalışmasına hiçbir itirazımız yok ancak Meclis
açık olduğunda yapması gereken en önemli iş, ilk gün ilan edilirken de
sakıncalarını dile getirdiğimiz olağanüstü hâl uygulaması içinde gündemine
aldığı, yayımlanan kanun hükmünde kararnamelerin zaman geçirilmeksizin Meclise
gelmesi, burada görüşülmesidir. 
Açıkça
Anayasa’ya aykırı bir biçimde OHAL Kanunu’ndan yararlanarak, OHAL durumundan
yararlanarak çıkarılan kanun hükmünde kararnameler, Anayasa’nın tanımladığı
yetkinin dışına çıkmakta, OHAL’in amaçladığı kapsamın dışında düzenlemeler
yapmakta ve ilan edilen OHAL süresinin dışında da etki yapacak düzenlemeler
yapmaktadır. 
Bunların içinde doğru olanları var, yanlış olanları var
ama yanlış olan, bunu Meclis denetiminden kaçırarak, darbeye, istisnasız tüm
grupların direndiğini herkesin ifade ettiği, bundan büyük bir onur ve gurur
duyduğumuz bu Meclisin OHAL ilanıyla işlevsizleştirilmesini, Meclise -en hafif
deyimle- bir siyasi nankörlük yapılmasını kabul etmemiz mümkün değil.
Bazı düzenlemeler var, doğrudur ama OHAL kapsamında
yapılan kanun hükmünde kararnameyle düzenlenmesi Anayasa’ya aykırıdır. Biz, hep
birlikte burada sabahlara kadar çalışmaya, darbecilerin cezalandırılmasıysa, ne
gerekiyorsa yapılmasına, bunların, devletin tüm kurum ve kuruluşlarından
ayıklanmalarına… Ama, bu mücadelenin hukuk içinde yapılması konusunda Meclisin
iradesini ortaya koymak gerekir ama “Meclis bir yerde dursun, Meclis bizim
söylediğimiz birkaç tane göstermelik işle meşgul olsun ama biz, devleti,
sıfırdan, yeniden dizayn edelim.” anlayışı, doğru bir anlayış değil, sağlıklı
bir anlayış değil. 
On
dört yıl boyunca zaten bugünkü Cumhurbaşkanına bağlı olarak çalışmış MİT’in,
Cumhurbaşkanlığına bağlanması talep ediliyor. On dört yıl boyunca zaten
Cumhurbaşkanına bağlı çalışmış dönemin Başbakanı sıfatıyla. Biz Suruç’ta
istihbarat zafiyeti var demişiz, ilgili Bakan itiraz etmiş; 10 Ekim
saldırısında istihbarat zafiyeti var demişiz, gözümüzün içine baka baka “Yok.”
denmiş; 700 evladımız şehit olmuş, bombalı saldırılarda 300 sivil hayatını
kaybetmiş, “İstihbarat zafiyeti yok.” denmiş ama darbe gecesi darbe, maalesef,
enişteden öğrenilmiş. Eğer o bir kişiye bağlı olan MİT doğruları yapıyorduysa
ve bundan sonra yapacaktıysa o zaman böyle bir düzenlemeye ne gerek var, nasıl
böyle bir şey talep edilebiliyor? Bu yüzden, bir kişinin yönettiği akıl ve onun
hükmettiği bir Parlamento grubunun ülkeyi darbe sürecine getirdiği, ne
kendisini ne bizleri ne Cumhurbaşkanını bu darbe girişimi karşısında
koruyamadığı açık. Demek ki ortak akla ihtiyaç var; demek ki Meclis üzerinde
vesayet kurmaya değil, karşı karşıya kaldığınız durum karşısında Meclisin
çoğulcu yapısının sizi vesayet altına almasına, sizi korumasına, bir tek akla
değil, çok aklın bizleri hatadan uzak tutmasına ihtiyaç var. 
Bunu
teorik olarak anlatmak mümkün, bunu Anayasa’ya atıflar yaparak, İç Tüzük’e
atıflar yaparak geçmişte, tek başınıza, çoğulcu değil çoğunlukçu anlayışla
yaptığınız hataları uzun uzun anlatabilirim ama bugün başka bir yöntem tercih
edeceğim. Bakın, bir kanun hükmünde kararnameyle âdeta haklıyı haksızı
dinlemeden, ayırmadan dünya kadar askerî personel bir gecede ordudan atıldı,
dünya kadar devlet memurunun görevine son verildi. Bunların ben belki de yüzde
90-95’inin doğru kararlar olduğuna ve yapılması gereken işler olduğuna da
şahsen inanıyorum, ümit ederim de hata payı en azla tutularak bu iş olur ama
bir KHK’yla insanların yargılanma, suçsuzluğunu ispat etmeye çalışma,
kendilerini savunma haklarına engel olduğunuzda bakın ne oluyor? Manisa
milletvekillerimiz salonda, bir Ahmetli Kaymakamımız vardı bizim. Ahmetli
Kaymakamından iktidar partisinin Ahmetli teşkilatı ve Belediye Başkanı hiç
memnun değildi. Devlet adamı gibi kaymakamlık yapıyordu, teşkilatın emrinde
çalışmayı reddediyordu, sürtüşüyorlardı ama hizmetlerine bakınca da ben
muhalefet partisi milletvekili olarak kendisiyle gurur duyuyordum. Onu nereden
hatırlayacaksınız biliyor musunuz? Ahmetli’de öğrenciler güneşte, protokol
gölgedeyken öğrencileri protokole oturtup protokolü güneşe alan kaymakam. O
kaymakama iktidar partisinin ilçe başkanı, yöneticileri de dediklerini
yapmadığı için gıcık oluyorlar ve o gün de tepki gösteriyorlardı. O kaymakam
yapılan bir ihbarla –her yolu denediler kurtulmak için, olmadı- Fethullahçı
yapıldı, görevine son verildi 17 Temmuzda. Kendisi 20 Temmuzda korumasının
silahıyla kendisini vurdu. 
Beyler
-birazdan gruplara dağıtacağım- bir tane veda mektubu bırakmış. Bu veda
mektubunda 15 Temmuz gecesini anlatıyor; Vali Bey’i aradığını, darbeye karşı
direnmek gerektiğini söylediğini, valinin “Aferin evladım.” dediğini, görevinin
başına geçtiğini; vekâlet ettiği Salihli ilçesini aradığını, “Tam teçhizat
polisleri hazırlayın, darbeciler gelirse çatışacaksınız.” talimatını verdiğini;
Ahmetli İlçe Emniyet Müdürüyle birlikte personele çelik yelek ve uzun namlulu
silah dağıtarak hazıra aldıklarını… Devam ediyor rahmetli anlatmaya, diyor ki:
“Gördes Kaymakamını aradım, ‘Derhâl ilçene dön, emniyeti direnişe hazır hâle
getir. Bu darbeye karşı hep beraber direnmeliyiz.’ dedim. İzmir’deydi Gördes
Kaymakamı. Sonra Alaşehir Kaymakamını aradım o gece ve dedim ki: ‘Ne
yapıyorsunuz?’ Tertibat aldıklarını ve sonuna kadar direneceklerini söyledi.
Memnun oldum, ‘Aynı durumdayız kardeşim.’ dedim.” diyor. 
Burada
bir es vereyim. Alaşehir’de trafik kazası olunca 5 tarım işçisi hayatını
kaybetti. Gittim, Alaşehir Kaymakamına “Bu görüşme oldu mu?” dedim, “Abi, aynen
öyle oldu.” dedi. Buradaki tüm kaymakamlar hayatta, görevde, tek tek arayıp
sorabilirsiniz “O gece sizi arayıp bunları dedi mi?” diye. Demirci Kaymakamıyla
görüşmesini, Salihli Belediye Başkanının -ki MHP’lidir- MHP’li belediye
başkanının “Biz de darbeye direniyoruz, siz de direnin Kaymakamım.” dediğini;
Gölbaşı’ndaki kaymakamı eskiden tanıdığını, sabaha karşı Gölbaşı rahatlayınca
aradığını, Kaymakam Şahin Aslan’a “Ağabey geçmiş olsun.” dediğini, onun da “Çok
şükür Gölbaşı tamam, bizim hâkimiyetimizde ancak çok şehit verdik.” dediğini,
üzülerek bunu takip ettiğini söylüyor Ahmetli Kaymakamı Necmi Akman. 
CEYHUN
İRGİL (Bursa) – Valinin işini yapıyor, Vali ne iş yapıyor?
ÖZGÜR
ÖZEL (Devamla) – Sonra diyor ki: “Ben halkı WhatsApp grubundan sokağa çağırdım;
Ahmetli’de, Salihli’de hep birlikte direndik ama 17’sinde birileri bana
“paralelci” demişler diye görevden aldılar.”
Bunun
tamamını okuduğunuzda çok hazin şeyler var. Mesela, kızına diyor ki: “Ben
doktor ol istiyordum, sen diş hekimi; yüksek puan aldın, ne istiyorsan onu yap.
Kızım, artık baban öldü diye benim istediğimi yapma, sen nede mutlu olacaksan o
mesleği seç.” diyor. Anlatıyor, anlatıyor, anlatıyor, en sonunda eşine diyor ki
beyler “Ben, 2002’den önceki eski Türkiye’den çok rahatsızdım, sağ olsun Recep
Tayyip Erdoğan geldi, ben onun için çalıştım. Bana bu kara lekeyi çalanlar…”
diyor, diyor, diyor, en sonunda şunu söylüyor beyler: “Hemen hemen hiç
varlığımız yok, biliyorum, size pek bir şey bırakamadığım için üzgünüm. Sakın
Başkomutanımıza, Hükûmetimize kırgınlık göstermeyin; olağanüstü zamanlarda
böyle şeyler olur, her şey birbirine karışır. Siz, Allah’a emanet olun.” diyor,
kendisini vuruyor. 
Bu
kaymakamın cenazesi Samsun’a gitti, Diyanetin fetvası gereği cenaze namazını
kılmadılar. Ailesi tabutunu elden ele gezdirdi, gömülecek yere kabul etmediler
-gömütlüğe, mezarlığa- köydeki evlerinin bahçesine gömdüler bu adamı. 
Şunun
için anlatıyorum bunu; bunu hepimiz okuyacağız, hepimiz ibret alacağız:
Yargılanma bir haktır, yargısız infaz bir insanlık suçudur. Hepimiz çok
kinliyiz, çok sinirliyiz. İnanın, ben bu FETÖ örgütünün yerle bir olmasını
hepinizden 10 kat fazla istiyorum, hem de on yıllardır istiyorum ama bunu
yaparken bir tane böyle hata yaparsak ne olacak? Bir tane yaptık. Daha önce
benzer meselelerde Fethullah örgütüyle mücadele eden Manisa’nın Merkez Komutanı
-Ergenekondan yargılanan- şimdi FETÖ’cü diye bir başka…
(Mikrofon
otomatik cihaz tarafından kapatıldı) 
BAŞKAN
– Sayın Özel, mikrofonunuzu açıyorum, bir dakika, lütfen…
ÖZGÜR
ÖZEL (Devamla) – Teşekkür ediyorum.
Bir kefalet koyacaksak ortaya… İlhan Cihaner FETÖ’cü
savcı tarafından alınırken İlhan Cihaner’in arkasında duran Erzincan Merkez
Komutanı, Saldıray Berk’in arkasında durduğu için Ergenekon 2’den -sonra
birleşti- yargılanan Merkez Komutanı Murat Yılmaz -biraz önce Sayın Bakana da
anlattım- bugün FETÖ’cü olmaktan bir gecede ordudan atıldı, oysa ki altı yıldır
Ergenekon yüzünden terfi alamayıp general olamıyordu.
Öyle hatalar, öyle yanlışlar yapılıyor ki bu süreçte,
herkes elini vicdanına koysun. Hepimiz çok hırslıyız, hepimiz çok kızıyoruz ama
“hukuk” dediğiniz böyle zamanlarda hepimiz adına bu ülkeyi, bu devleti, bu
milleti hatadan uzak tutmak için var. Yargılanma bir haktır, yargısız infaz
insanlık suçudur. Siz yargısız infaz yöntemiyle milyonları cezalandırsanız bir
tek bu kaymakamı geriye getiremediniz mi yaptığınız işin bir kıymeti olmaz.
Hepinize saygılar sunuyorum. (CHP sıralarından
alkışlar)
BAŞKAN – Teşekkür ederim Sayın Özel.
VII.- OTURUM BAŞKANLARIN KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, intihar eden Ahmetli Kaymakamı Necmi Akman’a Allah’tan rahmet
dilediğine ilişkin konuşması
BAŞKAN – Sayın Özel’in okuduğu intihar eden kaymakamın
mektubundan gerçekten çok duygulandım. Ben kendisine Allah’tan rahmet
diliyorum; yakınlarına, ailesine başsağlığı diliyorum. 
VI.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurul gündeminin yeniden
düzenlenmesine; Genel Kurulun 2, 9, 16 ve 23 Ağustos 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesine; 3, 10, 17, 24 ve 31 Ağustos
2016 Çarşamba günkü birleşimlerinde sözlü soruların görüşülmemesine; 4 Ağustos
2016 Perşembe günkü birleşiminde 406 sıra sayılı Kanun Tasarısı’na kadar olan
işlerin görüşmelerinin tamamlanmasına kadar çalışmalarına devam etmesine; 409
sıra sayılı Kanun Teklifi’nin İç Tüzük’ün 91'inci maddesine göre temel kanun
olarak bölümler hâlinde görüşülmesine ilişkin önerisi (Devam)
BAŞKAN - Adalet ve Kalkınma Partisi Grubu önerisi
lehinde Bülent Turan, Çanakkale Milletvekili.
Buyurunuz Sayın Turan. (AK PARTİ sıralarından alkışlar)
BÜLENT TURAN (Çanakkale) – Sayın Başkan, değerli
milletvekilleri; AK PARTİ grup önerisi lehinde grubumuz adına söz aldım. Ben de
hepinizi saygıyla selamlıyorum.
Bugün tüm vekillerimizin gündeminde olan 15 Temmuz
aşağılık darbe girişimini ben de bugün kınayarak, üzüntülerimi ifade ederek
sözlerime başlamak istiyorum.
Az önce Değerli Grup Başkan Vekilinin ifade ettiği
mesele başta olmak üzere -tırnak içerisinde- “Kurunun yanında yaş da yanar.”
anlayışında olmadığımızı, adaletle bu işin peşinde olacağımızı ve bu örgütün bu
topluma zarar vermesinin sonuna kadar önüne geçeceğimizi ifade etmek istiyorum.
Benzer yanlışlar olmasın diye de azami, hep beraber gayret edeceğiz inşallah. 
Değerli
arkadaşlar, şimdiye kadar ülkemizde, maalesef, âdeta sistematik hâlde darbe
girişimleri oldu. On yılda bir olan darbelerden sonra toplumumuz ekonomide,
siyasette, diğer alanlarda hep geriye gitti, demokrasimiz inkıtaya uğradı ancak
hiçbir darbe toplumun vicdanında bu kadar makus bir yer bulmadı, hiçbir darbe
bu kadar kötü, aşağılık, vahşice tasarlanmadı. Yabancı bir ülkeye, düşman bir
ülkeye -Allah korusun- desek ki: “Türkiye’yi işgal et, 10 tane yeri bombala.” O
yabancı ülkenin, düşman ülkenin belirleyeceği 10 yer bu örgütün bombaladığı 10
yerden farklı olmayacaktır. Polatlı’ya gelmiş Yunan askerleri Meclisi
bombalamayı akıl etmediler; Boğaz Köprüsü’nü, garibanları, olmayacak makineli
tüfeklerle, olmayan helikopter araçlarıyla bombalamayı akıl etmediler.
Helikopterlerden “antiaraç” diye ifade edilen, savaşta bile kullanılmayacak,
kişilere sıkılamayacak mermileri, maalesef, gençlerin üzerine sıkmayı kendileri
açısından bir gereklilik gördüler. 
Ancak
hesap edemedikleri bir şey olmuştu: Şimdiye kadar, Adnan Menderes idam
edilirken perdenin arkasından izleyip ağlayan büyüklerimiz, 1980 darbesinde
“Bir sağdan bir soldan asın insanları.” diyenlere karşı vicdanımız acırcasına
perde arkasından seyreden babalarımız, büyüklerimiz, 28 Şubatta okuldan atılan
gençlerimizi gördüğümüz hâlde kan ağlayan yüreklerimiz bir yana, ilk defa toplum,
lideriyle beraber, tüm siyasi partileriyle beraber ayağa kalkıp âdeta “Biz bir
daha bu ülkede Menderes tarzı idamlar, 1980 darbesi tarzı idamlar, 28 Şubat
tarzı sürgünler istemiyoruz.” deyip çok büyük bir kitleyle beraber bu olayın
önüne geçtiler. Onların tankı, tüfeği olmasına rağmen, tabiri caizse, iman dolu
yüreğimizin olduğunu hesap edemediler. Toplumun tümü bu konuda büyük bir
hassasiyet gösterdi ve gördüğünüz gibi, dünya siyaset tarihine, dünya demokrasi
tarihine âdeta altın harflerle yazılacak bir hatıra bıraktı. 
Onun dışında, dediğim gibi, bu toplumun her kesiminden
farklı tepkilerle beraber, çok az sayıda belki yanlış yapanla beraber toplumun
tümü meseleye el koydu. Her siyasi partimiz, her kurumumuz, her STK’mız konuyu
baştan itibaren engellemek için azami gayret gösterdi. Ben Çanakkale Vekiliyim.
Biliyorsunuz, Gökçeada’da yaşayan Rum kardeşlerimiz var, vatandaşlarımız var;
dün, her yıl yaptıkları panayırı bile “Biz 250 şehidin olduğu bir anda panayır
falan yapmayacağız.” dediler ve iptal ettiler. Şunu demek istiyorum: Bu ülkede
beraber yaşıyoruz. Bu ülkenin tüm kesimleri, tüm mezhepleri, tüm ırkları vatan
sevgisinde, bayrak sevgisinde, millî iradeye sahip çıkma, demokrasiye sahip
çıkma anlayışında bir arada olmaktan büyük gurur duydular. Bizim açımızdan 15
Temmuz bir millî egemenlik meselesiydi; âdeta 18 Marttaki millî egemenliğin bu
milletin kendisinin olacağı kavgası gibi, 19 Mayıs gibi, 23 Nisan gibi, 29 Ekim
gibi, bu ülkenin sahibi kim olacak kavgasıydı; uluslararası güçler mi olacak,
bu milletin kendisi mi olacak kavgasıydı. Allah’a binlerce kere hamdolsun bu
toplumun bir ferdi olmaktan büyük gurur duymayı bir daha yaşamış olduk. Tüm
insanlarımız, örneğin, tüm malvarlığını, bir yıllık ürününü bir günde -uçaklar
kalkıp Meclisi bombalamasın diye, Ankara’yı bombalamasın diye- yakan, dumanla
uçağı engellemeye çalışan Kazanlı çiftçimizden tutun da Cumhurbaşkanımıza
kadar, siyasilerden tutun da muhtarlarımıza kadar toplumun her kesimi, her
alanı bu konuda benzer refleksi gösterdi ve hamdolsun çok büyük bir başarıyı
ortaya koymuş oldular.
Hafta
sonu Çanakkale’deydik, Edirne’deydik, değişik ilçelerdeydik; her yer aynı şeyi
söylüyor “Bu ülkenin sahibi bu milletin kendisi. Siyasi kavgamız olabilir,
polemiklerimiz olabilir ama hesabımızı sandıkta görürüz, silahla işimiz yok.”
diyor insanlarımız. Bu, ayakta alkışlanacak, şapka çıkartılacak bir tarz diye
düşünüyorum.
Sayın
Başkan, değerli milletvekilleri; AK PARTİ Grubumuzun grup önerisi, bildiğiniz
gibi, Meclis çalışma saatini, takvimini ve gündemini düzenliyor. Buna göre,
hepinizin yine yakinen takip ettiği gibi, geçen hafta Plan ve Bütçe
Komisyonumuzdan geçen -az sonra grup önerimizin kabulü hâlinde- 409 sıra sayılı
Kanun Teklifi’ne başlayacağız. Bu teklif, toplumumuzun büyük kesiminin
beklentilerini karşılayan, belki son on beş yirmi günde malum darbe süreciyle
geciktirmek zorunda kaldığımız meseleleri tekrar öne çeken ve tüm toplum
kesimlerinin de merakla beklediği bazı maddeleri içeren bir kanun teklifi. 
Bu
kanun teklifimiz neleri içeriyor diye baktığımızda, özellikle vergi ve vergi
cezalarının yapılandırılması hakkında bölümler var, trafik cezalarının
yapılandırılmasıyla ilgili bölümler var; askerlik, seçim ve Nüfus Kanunu tarzı
kanunlardan kaynaklı cezaların yapılandırılmasıyla ilgili öneriler var. RTÜK
gibi, YURTKUR gibi kurumların vermiş olduğu cezaların tekrar yapılandırılması
söz konusu; gümrük, belediye, özel idare alacaklarının tekrar yapılandırılması
söz konusu. Sosyal güvenlik primlerinin tekrar yapılandırılması gibi bazı
önemli düzenlemeler içeriyor. Tabiri caizse toplumumuzun her kesimini
ilgilendiren maddeler içeriyor.
Değerli
arkadaşlar, isterdik ki bunları çok daha önceden planlayalım, çok daha hızlı
sonuçlandıralım ancak hepinizin bildiği 15 Temmuz gecesinden kaynaklı o sorun
bizi bugünlere getirdi. 
Özetle,
bu yapılandırmaların bir an önce kanunlaşmasını, toplumumuzun beklentisinin
kısmen de olsa karşılanmasını ümit ediyorum. Kabulü hâlinde bu hafta bu kanunu
görüşeceğimizi ve tekrar seçim bölgelerimize gideceğimizi, meydanlarda
nöbetlere devam edeceğimizi ifade etmek istiyorum. 
Tekrar,
yüce Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Turan.
Adalet
ve Kalkınma Partisi Grubu önerisi aleyhinde İdris Baluken, Diyarbakır
Milletvekili.
Buyurunuz
Sayın Baluken. (HDP sıralarından alkışlar) 
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; hepinizi saygıyla selamlıyorum. 
Öncelikle,
bir kez daha, 15 Temmuz darbe girişimini buradan kınadığımızı ve yaşamını yitirenlere
Allah’tan rahmet ve minnet duygularımızı ifade etmek istiyorum. 
Tabii,
belli konuları konuşmanın zamanı geldi. 15 Temmuz darbe girişiminden sonra
bütün Türkiye’de demokrasi ve toplumsal barış adına Cumhurbaşkanı Erdoğan’dan
ve AKP iktidarından, belli dersler çıkararak bazı çalışmaların hızla hayata
geçirilmesiyle ilgili beklentiler vardı ancak maalesef, üzülerek belirtmek
istiyoruz ki bu beklentilerin tamamı gerek Erdoğan tarafından gerekse de AKP
tarafından tamamen boşa çıkarılmıştır. Demokrasi beklentisi olan topluma 81
ilde olağanüstü hâl ilanıyla cevap verilmiştir. Yetmemiş, Meclis tamamen devre
dışı bırakılmış ve kanun hükmünde kararnamelerle âdeta fiilî başkanlık
sistemine giden bir çalışma sisteminin önü açılmıştır. Toplumsal barış beklentisi
olan çevrelere, 6 milyon oy almış olan bir partinin dışlanması üzerinden
Kürtlere, Alevilere, sol, sosyalist kesimlere, bu ülkenin HDP etrafında buluşan
demokrat kesimlerine maalesef kutuplaştıran siyasetin mesajları verilmiştir.
Meclis şu anda AKP’nin getirdiği bir çalışma önerisini konuşuyor ama Meclisin
darbe girişiminden sonra bir onay ve bir noter mercisi durumuna düşürüldüğünü
üzülerek ifade etmemiz gerekir. Bu Mecliste görüşülen hiçbir yasa tasarısı, şu
anda Türkiye halklarının içerisinde bulunduğu bu mevcut durumu çözecek konulara
herhangi bir şekilde temas etmiyor. Bakın, bu hafta getirdikleri torba yasa
tasarısı da bizim “kara para aklama” dediğimiz, kendilerinin “varlık barışı”
olarak adlandırmış olduğu son derece sakıncalı düzenlemeleri içeriyor. Oysaki
şu anda, bütün toplumda, 79 milyonun tamamında bu kaos ve istikrarsızlık
ortamından nasıl çıkılacağıyla ilgili muazzam kaygı ve endişeler var. Meclisin
bu kaos ve istikrarsızlık ortamını gidermeye dönük tek bir beş dakikalık
mesaisi bile, maalesef, söz konusu değildir. Hani, her kürsüye gelen Meclisin
ikinci defa gazi olmasından bahsediyor, ama korkarım ki bu şekilde devam
ederse, bırakın gaziliği, Meclisi, AKP eliyle, Erdoğan eliyle bitiren bir
pratikle karşı karşıya geleceğiz. 
Dolayısıyla,
bu yanlışlarla ilgili bir kez daha iktidar partisinin grubunu burada uyarmak
istiyoruz. Bugüne kadar Meclisi hep torba yasalarla çalıştırdınız, şimdi bir de
kanun hükmünde kararnameyi keşfettiniz; torba yasa artı kanun hükmünde
kararnamelerle âdeta halkın gündeminden koparılmış bir Parlamento anlayışıyla
karşı karşıyayız. Tabii ki darbeyi savuşturmak önemlidir, tabii ki her siyasi
parti bu konuda net tutumlar ortaya koymuştur ama şu anda, Türkiye'nin mevcut
durumunu her birimizin gözünün önüne getirmesi gerekiyor. Şu anda Türkiye'de
bir demokrasi sistemi var mı, kurumsal bir demokratik anlayış var mı diye
mevcut tabloyu özetlememiz gerekiyor. Hâlâ Türkiye 12 Eylül Anayasası’yla
yönetiliyor ve ibretlik olan durum odur ki o darbe Anayasası bile iktidar
partisi eliyle askıya alınmış durumdadır. 81 ilin tamamında olağanüstü hâl
uygulaması vardır, kanun hükmünde kararnamelerle baypas edilmiş bir Meclis
pratiğiyle karşı karşıyayız. Deyim yerindeyse, kamuoyuna durumu kurtarmaya
yönelik olarak Meclisi açık gösteren bir fotoğraf dışında, biz içinde
bulunduğumuz süreç içerisinde halkımızın gerçek sorunlarını burada tartışmaktan
son derece uzağız.
Şimdi,
dağılmış bir devlet aygıtı yapısıyla karşı karşıya Türkiye toplumu. Burada
önümüzde iki yol var; ya Büyük Millet Meclisinin kurulduğu 1920 ruhuyla ve onun
devamında ortaya çıkan 1921 Anayasası ruhuyla Kürtleri, Alevileri, sol
sosyalist kesimleri, muhafazakâr, mütedeyyin kesimleri, Müslümanlık dışında
diğer inanç sahibi olan bütün halkları ve inançları kapsayacak şekilde bir yeniden
inşa sürecini öngöreceğiz ya da tıpkı 1924’te yapıldığı gibi tekçi bir anlayış
üzerinden, bahsetmiş olduğum kesimlerin büyük kısmını dışlayarak bir iktidar
kavgasını yeniden ortaya koyacağız.
Üzülerek
belirtmek istiyorum ki ilk işaretler hayra alamet değildir. 6 milyon oy almış
bir partinin, mevcut potansiyeli düşünüldüğünde 20 milyona tekabül eden bir
kitleyi temsil eden bir partinin bu sürecin dışında bırakılması ve CHP, MHP’yle
birlikte bir milliyetçi cephe etrafında devletin yeniden inşasının, yeniden
restorasyonunun öngörülmesi bizim açımızdan kaygıyla takip ettiğimiz
hususlardır. Somut verilerle bunları söylüyorum: Siyasi liderler zirvesini
darbeden sonra ilk öneren biziz. Ancak, Cumhurbaşkanı bu öneriden sonra, 3
siyasi partinin; AKP, CHP ve MHP’nin liderlerine yapmış olduğu çağrıyı HDP’nin
eş başkanlarına yapmamıştır. Başbakan, yeni anayasa çalışmaları kapsamında CHP
ve MHP’yle yapmış olduğu görüşme trafiğine HDP’yi dâhil etmemiştir. Hatta
Cumhurbaşkanı kendisine yönelik davalardan vazgeçerken HDP’yi hariç tutacak
şekilde, nasıl bir dışlama ve kutuplaşma anlayışı içerisinde olduğunu açık bir
şekilde, 79 milyonun tamamının önünde ortaya koymuştur.
Yenikapı
mitingiyle ilgili fazla bir şey söylememe gerek yok. Zaten Erdoğan’ın ve
AKP’nin şovuna dönüşecek olan bir mitinge HDP’nin katılması söz konusu değildir
ancak CHP ve MHP’ye resmî davetin gitmesi ve HDP’nin bu sürecin dışında
tutulması da içerisinde bulunmuş olduğumuz ortamın nasıl bir tehlike içerdiği
açısından son derece önemlidir.
Şimdi,
yeni anayasayı HDP’yi dışlayarak 3 siyasi parti mi yapmaya çalışacaksınız?
Nasıl yapacaksınız? 6 milyon oyu nasıl hiç yokmuş gibi varsayacaksınız? Bunu
bütün Türkiye kamuoyunun sorgulamayacağını mı sanıyorsunuz ya da getirdiğiniz
mini anayasa paketiyle birlikte fiilî başkanlık sistemine geçerken CHP’nin ve
MHP’nin onayını bunun için yeterli mi görüyorsunuz? Büyük yanlış
içerisindesiniz, son derece yanlış yapıyorsunuz. Sarayın kapalı kapıları
ardında diğer liderlerle ne görüştüğünüzü bilmiyoruz ama biz kamuoyu önünde,
tam bir yıldır yanlış yoldan gittiğinizi, darbe mekaniğini harekete
geçirdiğinizi, iradeyi sivil inisiyatiften alıp askerî inisiyatife verdiğiniz
anda bu ülkeyi yangın yerine çevirmeyle ilgili tehlikeli sulara yelken
açtığınızı hep ifade ettik, bugün de aynı uyarılarımızı buradan ifade etmek
istiyorum. 
Özellikle
muhalefet partilerine de ciddi eleştirim var: Hadi, velev ki Erdoğan ve AKP bu
yanlışın içerisinde bu şekilde bir yolu kendisine rehber edinmiş olabilir ama
muhalefetin de buna ortak olmasını yine büyük bir kaygı ve endişe kaynağı
olarak ifade etmek istiyorum. Dikkat edin, yakında bir kanun hükmünde
kararnameyle sizi saraya bağlarlarsa, CHP’yi ve MHP’yi saraya bağlarlarsa o
zaman iş işten geçmiş olacak. 
Değerli
arkadaşlar, bu gidişat, gidişat değildir. Demokrasi, hukuk devleti, toplumsal
barış ve insan hakları dışında bu darbe mekaniğinden çıkışın herhangi bir
koşulu, herhangi bir şartı söz konusu değildir. Bugün Başbakan Binali Yıldırım
uzun süredir bizim ifade ettiğimiz soruyu soruyor, “Tankların şehir
merkezlerinde ne işi var?” diyor. Ey Başbakan, günaydın diyelim sana, “…”(x)
diyelim; bir yıldır buradan söylüyoruz. Sur’u, Cizre’yi, Silopi’yi, Nusaybin’i,
Şırnak’ı, Yüksekova’yı şehirden mi saymıyorsun ya da oralar şehir değilse o
tankların şehir ortasında olması seni bugüne kadar hiç rahatsız etmedi mi? Eğer
bu kadar gündemden, ülke gündeminden kopuksan bir önceki devrik Başbakanı
arayıp sorabilirsin. Bu konuda hangi siyasi partinin neler söylediğini, neler
yaptığını eğer öğrenirse bu soruyu sorma gereği de hissetmez. Biz daha fazla
soru sorduk. Özel harp unsurlarının olduğu karakolların mahalle ortalarında ne
işi var diye sorduk, SAS komandolarının, SAT komandolarının deniz olmayan
Sur’da, Cizre’de ne işi var diye sorduk. Tankların işinin ne olduğunu
bilmeyenler o tankları kullanan cuntacılar var ya, onları havyarla besleme
alışkanlıklarını Türkiye kamuoyunun önünde maalesef ortaya koydular.
Yani,
sözün kısası, yeni bir yol ayrımıyla karşı karşıyayız. Ya bir demokratik
cumhuriyeti inşa edeceğiz ya da maalesef…
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayınız, bir dakika ek süre veriyorum Sayın Baluken. 
İDRİS
BALUKEN (Devamla) – Ya hep beraber bir demokratik cumhuriyeti inşa ederek
ülkemizi, halklarımızı bu darbeler girdabından, bu büyük ayıptan kurtaracağız
ya da kutuplaştırma ve çatışma siyaseti üzerinden bugüne kadar saplanmış olan
yanlışlarda ısrar edilerek hep birlikte büyük bir felakete doğru hızla
gideceğiz. Biz bu konuda Parlamentoya yeni inşa sürecinde, devletin yeni
restorasyonu sürecinde bütün toplumsal kesimleri kapsayacak şekilde bir
demokratik cumhuriyet inşa komisyonunun kurulması gerektiğini kanun teklifini
vererek önerdik. 4 siyasi partiden eşit üyenin katılacağı bu Komisyon herhangi
bir toplumsal kesimin dışlanmadığı, her toplumsal kesimin devlete baktığında
kendisini gördüğü bir çalışmayı pekâlâ başarabilir. Ama, bunu başaramazsak da
sanırım darbe girdaplarında daha kötü sonuçlarla sürekli olarak tartışmaya
devam edeceğiz diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Baluken. 
ERKAN
AKÇAY (Manisa) – Sayın Başkan…
BAŞKAN
– Adalet ve Kalkınma Partisi Grubu önerisini oylarınıza… 
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun. 
ERKAN
AKÇAY (Manisa) – Sayın Baluken konuşması sırasında partimizin de adını
zikretmek suretiyle milliyetçi cephede yer aldığımıza ilişkin, kanun hükmünde
kararnamelerle saraya bağlanma gibi birtakım sataşmalarda bulundu.
BAŞKAN
– Evet, buyurunuz Sayın Akçay. (MHP sıralarından alkışlar)
69’uncu
madde çerçevesinde iki dakika süreyle söz veriyorum. 
VIII.- SATAŞMALARA İLİŞKİN KONUŞMALAR
1.- Manisa Milletvekili Erkan Akçay’ın, Diyarbakır
Milletvekili İdris Baluken’in AK PARTİ grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum.
“15
Temmuz darbe girişimi” aslında yaşanan büyük, vahim olayı tanımlamakta noksan
kalan bir kavram. Bu, darbe girişimi filan da değil. Buna “darbe girişimi”
demek aslında konunun önemini bir ölçüde hafifletmektedir. Bu konuya da dikkati
çekmek istiyorum. Bu, darbe girişimi görüntüsü altında, aslında, Türkiye'de bir
iç savaş çıkarma ve Türkiye'yi işgal girişimi, bölüp parçalama girişimidir.
Özellikle, 15 Temmuzdan bu yana çıkan birtakım hakikatlerin ve daha evvelki
birtakım iddiaların hayat bulduğunu da gördüğümüz için, maalesef, bu facia
karşısında bütün siyasi kesimlerin, ülkesini, milletini, vatanını düşünenlerin
mutlaka bir refleks göstermesi gerekir. O nedenle biz de Milliyetçi Hareket
Partisi olarak “devlet ebet müddet” anlayışından hareketle ve ilkesel olarak
kesinlikle konjonktürel olmayan bir şekilde bu karşı duruşumuzu gerçekleştirdik
ve bu duruşta da devam ediyoruz. Bu olağanüstü şartlarda bu FETÖ’cü veya diğer
terör unsurlarının behemehâl Türkiye'nin içerisinden temizlenmesi ihtiyacı da
acil bir gereklilik olduğundan hareketle olağanüstü hâl düzenlemelerine de
olumlu oy verdik fakat bu bir reflekstir. Eğer illa ki bunu bir cephe olarak
ifade ediyorsanız bu millî bir cephedir ve milliyetçi bir cephe olmasından
dolayı hiçbir rahatsızlık da duymayız çünkü vatanımızın derdine düştük. 
(Mikrofon
otomatik cihaz tarafından kapatıldı) 
ERKAN
AKÇAY (Devamla) - O nedenle bu tavrı göstermekle birlikte olağanüstü hâle
dayanarak çıkan kanun hükmünde kararnamelere ilişkin gerekli uyarılarımızı da
mutlaka yapıyoruz. Devletin temel kurumsal yapılanmalarında…
BAŞKAN
– Teşekkür ederim Sayın Akçay.
ERKAN
AKÇAY (Devamla) - …bu kanun hükmündeki kararnamelerle oynanmaması hususunu
sürekli uyarılar hâlinde de dile getiriyoruz. Ayrıca, yanlış hesap elbette
Bağdat’tan dönecektir. 
Bundan
sonraki görüşlerimizi inşallah değişik vesilelerle ifade etmek üzere şimdilik
sözlerime burada son veriyor, hepinize saygılar sunuyorum. (MHP sıralarından
alkışlar) 
BAŞKAN
– Teşekkür ederim Sayın Akçay.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın İdris Baluken konuşması sırasında “muhalefet partileri”
diyerek ve partimizi de kastederek “Kararnameyle inşallah saraya
bağlanmazsınız…”
BAŞKAN
– Buyurunuz Sayın Özel.
Size
de iki dakika süreyle söz veriyorum.
2.- Manisa Milletvekili Özgür Özel’in, Diyarbakır
Milletvekili İdris Baluken’in AK PARTİ grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; Sayın Baluken’i
dinleyince gerçekten hayretler içinde kaldım. Olağanüstü hâle diğer muhalefet
partilerinin verdiği destekten bahsediyor. Partimiz olağanüstü hâl
uygulamasının doğru olmadığını, bunun yerine Meclisin etkin çalıştırılmasını,
bu darbe girişimine karışanların cezalandırılması ve bunların tüm kurumlardan
temizlenmesiyle ilgili tam bir mutabakat içinde çalışacağımızı ancak OHAL’in
iki tane unsurunun son derece sakıncalı olduğunu… Bir tanesi, kanun hükmünde
kararname çıkarma yetkisiyle Meclisin yasama yetkisinin yürütmeye
devredilmesine karşı çıktık. Ayrıca, yargı denetiminden uzak olan bu döneme
karşı çıktık ve karşı oy kullandık. Buradaki tavrımız son derece netti. Sayın
Baluken bunu nasıl böyle yorumladı, inanmak güç. 
Peki, belki de şunu söylüyor, kastediyor: Sayın
Cumhurbaşkanı tarafından yapılan bir davette kendi partilerinin davet edilmeme
durumu. O durumda da Sayın Genel Başkanımız Sayın Başbakanla bizzat telefonla
görüşerek -ki dört partinin bu darbeye karşı ortak bildiriye imza attığını
hatırlatarak- Meclisteki bu birlik ve bütünlüğün sokağa da yansımasının önemini
hatırlatarak partinizin davet edilmemesinin doğru olmadığını söylemiş, Sayın
Başbakan da bu konuyu görüşeceğini söylemişti. Bu, Cumhuriyet Halk Partisinin
tutumunu son derece netleştiren bir durum. Bugüne kadar darbeyle mücadelede
oraya attığınız imzadan, ortaya koyduğunuz tavırdan dolayı darbe girişimi
sonrası dönemde 4 değil, 3 parti varmış gibi davranan kim olursa olsun bunu
doğru bulmadığımızı defalarca söyledik, bir kez de buradan söyleyelim. Ama, siz
de lütfen söz alın ve bu yanlış anlaşılmanızı ve grubumuza yaptığınız bu
haksızlığı telafi edin lütfen.
Teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Özel.
Sayın Baluken… 
İDRİS BALUKEN (Diyarbakır) – Sayın Başkan, Sayın Özel,
beni, CHP’yi olağanüstü hâle destek vermekle itham etti. Ben öyle bir cümle
kullanmadım, sanırım dinleme şansı olmadı.
BAŞKAN – Buyurunuz.
69’uncu madde çerçevesinde söz veriyorum Sayın Baluken.

3.- Diyarbakır Milletvekili İdris Baluken’in, Manisa
Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan.
Sanırım Sayın Özel konuşmam sırasında konuştuğu için
dinleyemedi. Ben “Olağanüstü hâle Cumhuriyet Halk Partisi destek verdi.” gibi
bir şey söylemedim, eleştirimi oranın üzerinden kurmadım. HDP’yi dışlayan
tutuma, 6 milyonun iradesini yok sayan bir tutuma karşı ana muhalefet
partisinin göstermesi gereken siyasi tavrı ortaya koymadığı üzerinden ağır
eleştirilerimi getirdim ve bunlarda da, bu ağır eleştirilerimde de ısrarcıyım.
Ne demek “Genel Başkanımız ‘HDP de olsaydı iyi olurdu.’” diye bir aktarım
yapmış? Yani, bizim bir kere öyle lütufkâr bir yerde olma durumumuz yok, kimse
bizi kabul etsin diye böyle yalvaran yakaran bir pozisyonda falan değiliz. Ancak
Genel Başkanınızın HDP’nin bu sürecin içerisinde neden olmadığıyla ilgili
mevcut bilgileri kamuoyuyla paylaşması gerekiyor. Ben geçen televizyon
programında izledim, “Ben bunu Cumhurbaşkanına aktardım ama bana ne için
HDP’nin olmaması gerektiğiyle ilgili verdiği bilgileri paylaşamam.” diyor ve
ondan sonra da hiçbir şey olmamış gibi görüşmeye devam ediyor. Böyle bir ana
muhalefet partisi tavrı olabilir mi? Siz Türkiye toplumundan neyi
saklıyorsunuz? HDP tabanını siz de mi yok sayıyorsunuz? Bunların hepsine cevap
vermek zorundasınız. 
Bakın,
Anayasa’yla ilgili görüşmeler de aynı şekilde. Dün Sayın Başbakan ve diğer
siyasi parti liderleri, 3 siyasi parti arasında Anayasa görüşmelerinin
geçeceğiyle ilgili vurgular yaptılar. Biz CHP’den herhangi bir itiraz falan
duymadık. Eğer yaklaşım buysa tabii ki çıkıp biz burada CHP’yi ağır bir şekilde
eleştireceğiz ve sizi de topluma şikâyet edeceğiz. Tabii ki sarayın kapalı
kapıları ardında neler konuşulmuşsa bize de Türkiye halkına da anlatmak
zorundasınız. Artı, Parlamentoyu işlevsizleştiren kanun hükmünde kararnamelerle
ilgili de bugüne kadar, kusura bakmayın ama burada ana muhalefete yaraşır bir
tablo içerisinde olduğunuzu biz hiç görmedik. 
Teşekkür
ederim. 
BAŞKAN
– Teşekkür ederim Sayın Baluken.
ÖZGÜR
ÖZEL (Manisa) – Son cümlesini sadece tekrar edeyim: “Ana muhalefete yaraşır...”
BAŞKAN
– Buyurunuz Sayın Özel. (CHP sıralarından alkışlar) 
4.- Manisa Milletvekili Özgür Özel’in, Diyarbakır
Milletvekili İdris Baluken’in sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; çok uzatma niyetinde
değilim, aslında doğru da bir iş değil ama yani en kolay şey, bir muhalefet
partisinin muhalefete muhalefet etmesidir. Ülkenin bu kadar sorunu, bu kadar
acısı, bu kadar sıkıntısı varken yapmaya çalıştığınız şeyi anlayabilmiş değilim
ama şunu çok net söyleyelim: Genel Başkanımız sizinle ilgili, olmamanızla
ilgili tavrını net olarak söyledi, hepimiz de her ortamda söylüyoruz ama bunun
üstüne siz ana muhalefetten ne bekliyorsunuz? “HDP yoksa ben de yokum.” deyip
görüşmeyi mi terk etsin? Peki, o zaman üç yıl boyunca Parlamento odaklı bir
çözüm dediğimizde -ki bugün nasıl da köşeye tosladığınız ortada- sadece ve
sadece Hükûmeti hem de Parlamentoda da değil birtakım saraylarda, mesela
Dolmabahçe Sarayı’nda beyefendi -laf atıyorsunuz ya “Saraya gidip görüştünüz.”
diye- Dolmabahçe Sarayı’nda oturup mutabakatlar yapıp, “Masa böyle mi dursun,
böyle mi dursun?” diye konuşup, elinize alıp şirin şirin açıklamalar yaparken
bu ülkenin ana muhalefet partisi nerede demek neden aklınıza gelmedi? (CHP
sıralarından alkışlar) 
O
gün, Adalet ve Kalkınma Partisiyle birlikte bugün Türkiye’yi tarihinin en çok
kan akan, en çok şehit verilen, en çok acı çekilen son bir yılına mahkûm eden
sürecin taşlarını birlikte döşerken aklınızda ülkenin sizin 6 milyonunuza karşı
14 milyon oy almış ana muhalefet partisi olmayacak, ondan sonra çıkacaksınız
saraya gitmekle... Partimizin saray konusundaki tavrı bellidir. Örtülü ödeneği
fahiş, maliyeti açıklanamayan ve yapıldığı yer itibarıyla da yapılış şekli
itibarıyla da itirazlarımız olan bir yere ancak bir büyük memleket meselesi
olursa çıkarız dedik. 15 Temmuzdaki hain darbe girişiminden daha büyük bir
memleket meselesi görmediğimiz için de gittik; hesabı vicdanımıza, seçmenimize
veririz. Siz Dolmabahçe’deki muhabbetinizi anlatın Türkiye kamuoyuna. (CHP
sıralarından alkışlar) 
BAŞKAN
– Teşekkür ederim Sayın Özel. 
Birleşime
on beş dakika ara veriyorum. 
Kapanma Saati: 19.51
DÖRDÜNCÜ OTURUM
Açılma Saati: 20.10
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 121’inci Birleşiminin Dördüncü
Oturumunu açıyorum.
VI.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurul gündeminin yeniden
düzenlenmesine; Genel Kurulun 2, 9, 16 ve 23 Ağustos 2016 Salı günkü
birleşimlerinde sözlü sorular ile diğer denetim konularının görüşülmeyerek
gündemin "Kanun Tasarı ve Teklifleri ile Komisyonlardan Gelen Diğer
İşler" kısmında yer alan işlerin görüşülmesine; 3, 10, 17, 24 ve 31
Ağustos 2016 Çarşamba günkü birleşimlerinde sözlü soruların görüşülmemesine; 4
Ağustos 2016 Perşembe günkü birleşiminde 406 sıra sayılı Kanun Tasarısı’na
kadar olan işlerin görüşmelerinin tamamlanmasına kadar çalışmalarına devam
etmesine; 409 sıra sayılı Kanun Teklifi’nin İç Tüzük’ün 91'inci maddesine göre
temel kanun olarak bölümler hâlinde görüşülmesine ilişkin önerisi (Devam)
BAŞKAN – Adalet
ve Kalkınma Partisi Grubu önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir.
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım.
V.- BAŞKANLIĞIN GENEL KURULA SUNUŞLARI (Devam)
C) Önergeler
1.- Ankara Milletvekili Şenal Sarıhan’ın, (2/1167) esas
numaralı 2.7.1964 Tarih ve 492 Sayılı Harçlar Kanununda Değişiklik Yapılması
Hakkındaki Kanun Teklifi’nin doğrudan gündeme alınmasına ilişkin önergesi
(4/53)
Türkiye Büyük Millet Meclisi Başkanlığına
(2/1167)
esas numaralı Kanun Teklifi’mizin İç Tüzük 37’nci maddeye göre doğrudan gündeme
alınmasını saygılarımla arz ederim. (19/7/2016)
 Şenal
Sarıhan 
 Ankara
BAŞKAN – Öneri üzerinde teklif sahibi olarak Şenal
Sarıhan, Ankara Milletvekili konuşacaktır. 
Buyurunuz Sayın Sarıhan. (CHP sıralarından alkışlar)
ŞENAL SARIHAN (Ankara) – Değerli Başkanım, değerli
kâtip üyesi arkadaşlar, yazman arkadaşlarım, milletvekili arkadaşlarım ve diğer
emekçi arkadaşlar; kanun teklifim hakkında öncelikle kısaca bilgi vermek
istiyorum. 
Aslında,
biraz önce okundu bu teklif ama nedir teklifimiz? Hepinizin bildiği gibi,
geçtiğimiz haziran ayından başlayarak en son 15 Temmuz tarihine kadar çok yoğun
bir biçimde Türkiye terör faaliyetleriyle karşı karşıya kaldı. Çok sayıda
insanımız, herhangi bir biçimde ortaya çıkan terör eylemleriyle bir alakaları,
bir ilgileri olmadığı hâlde sadece toplumsal alanda var olmaları, topluma bağlı
bireyler olmaları nedeniyle zarar gördüler, yaşamlarını yitirdiler. Bütün bu
olayların tümünde -bugün de ayrıntılı bir biçimde diğer muhalefet partilerinden
ve iktidar partisinden arkadaşlar ifade ettiler- elbette devlet sorumlu
durumda. Hangi nedenle sorumlu? Çünkü devletin yurttaşlara karşı, onların yaşam
haklarının korunması konusunda görevleri var. Bir yanda devletin sorumluluğu
-ki bu bir pozitif sorumluluktur- bir yanda da eylemcilerin, terör eylemini
gerçekleştirmiş olanların sorumluluğu karşısında mağdur olanlar yani
yakınlarını yitirmiş olanlar dava açma hakkını kullanmak durumundalar. Bu
hakkın kullanımı sırasında, birçoğunuz tanıklık etmişsinizdir… Örneğin, en son,
103 insanın -en son değil, arada elbette ama- yitirildiği gar olayını düşünelim
ve şimdi, 300’e yakın insanın yaşamını yitirmiş olduğu son darbe girişimini
düşünelim, bu da bir terör faaliyetidir. Bu terör faaliyetlerinde yaşamlarını
yitirmiş olan insanlar dava haklarını kullanmak isteyeceklerdir -bu onların
doğal hakkıdır- ya adli ya da idari yargıya başvurmak durumunda kalacaklardır.
İster adli yargı olsun ister idari yargı olsun bu iki alanda da, hepinizin
bildiği, dava açmış olan arkadaşlarımızın anımsayabileceği korkunç harç
giderleri vardır. Bu giderlerin herhangi bir biçimde terör mağduru olan
kişilerden tahsil edilmemesi konusundadır bizim kanun teklifimiz. 
Bu
sebeple, yine hem uluslararası sözleşmelerde hem de Anayasa’mızın 40’ıncı
maddesinde güvence altına alınmış olan etkili soruşturma, etkili hak arama
olanağından fiilen yoksun kalmaktadırlar. Bu yoksunluğu ortadan kaldırmak için,
daha doğrusu, onlara iki kez ceza vermemek için, yakınlarının yaşamını yitirmiş
olması veya kendilerinin herhangi bir uzuvlarını yitirmiş olmaları nedeniyle
ortaya çıkan mağduriyetin giderilmesi için dava hakkını rahatlıkla ve etkili
bir biçimde kullanmalarının koşullarının yaratılması gerekir. 
Bu anlamda, Harçlar Kanunu’nun 13’üncü maddesine bir ek
madde, 14’üncü maddeye de bir tek cümleyle bir ek yapılmasını öneriyoruz.
14’üncü maddedeki durum şudur: 14’üncü maddeye göre, er ve erbaşlar herhangi
bir biçimde dava hakkı kullanacak iseler, bu görevleri nedeniyle bir zarar
görmüş ve hak aramak durumunda kalmış iseler bunlardan harç alınmıyordu.
13’üncü maddede belli değerler vardır, o değerlerin üzerindeki talepler
-örneğin vasilik için nafakaların miktarları vardır, bunlarla zaman almak
istemiyorum- bunlarla ilgili harç muafiyeti söz konusudur. Önerimiz şudur:
Terör eylemleri nedeniyle zarar görmüş olanların açtıkları tüm davaların
harçsız görülmesidir. Bu konuda ne yazık ki AKP’li arkadaşlarımızla, grup
başkan vekilleriyle bir anlaşma sağlamak mümkün olmadı. İddiaları şudur:
Hazinenin bu konuda zor durumla karşılaşacağıdır. Oysa bunların yöntemleri
bulunabilir. Davaların kazanılması hâlinde de zaten ödenen birtakım harç
miktarları vardır. Önemli olan, insanların, yurttaşların terör faaliyetlerinden
korunmasıdır. 
Bugün
burada “Birlikte davranalım, birlikte çalışalım.” diyen arkadaşların bu kadar
masum bir yasa önerisi karşısında tarafsız durmalarını anlamamız mümkün
değildir. Bu ne yazık ki gelecek için de bir olumlu işaret olmaktan uzaktır.
Bilgilerinize sunuyorum ve sorumluluğa davet ediyorum.
Teşekkür
ederim. (CHP sıralarından alkışlar)
BAŞKAN
– Teşekkür ederim Sayın Sarıhan.
Önerge
üzerinde bir milletvekili olarak İstanbul Milletvekili Mehmet Bekaroğlu
konuşacaktır. 
Buyurunuz
Sayın Bekaroğlu. (CHP sıralarından alkışlar)
MEHMET
BEKAROĞLU (İstanbul) – Sayın Başkan, değerli milletvekilleri; 15 Temmuzda
yaşamış olduğumuz olayda, darbe girişiminde demokrasiyi kurtarıp tekrar biz
siyasetçilere emanet eden halkımızı selamlayarak sözlerime başlıyorum.
Değerli
milletvekilleri, bu teklifte, biraz evvel arkadaşımızın anlattığı gibi, terör
dolayısıyla mağdur olanların, ölenlerin yakınlarının açacakları davalarda harç
alınmaması öngörülüyor. Sadece terör dolayısıyla değil, başka zayıf toplum
kesimleri var. Örneğin taşeron işçiler. İş kazalarında ölenlerin yakınları ya
da yaralananların açacağı davalarda harçların alınmaması gerekiyor. Niye
alınmaması gerekiyor? Çünkü devletin temel görevlerinden biri budur değerli
arkadaşlarım. Devlet bütün insanların güvenliğini sağlar. Terör ortamı var, iş
kazaları, bu gibi yerlerde temel sorumlu devlettir. Denetleyemediği için, iyi
siyaset ortaya koyamadığı için bütün bunlar oluyor. Güvenlikle ilgili bir
zafiyet ortaya çıkıyor. 
Devletin
temel görevlerinden bir tanesi de bütün yurttaşların refah içinde yaşamalarını
sağlayacak ekonomik imkânlar oluşturmak, böyle bir ortam oluşturmak, ekmek
meselesi. Üçüncüsü de özgürlük. Türkiye’de yaşayan, Türkiye Cumhuriyeti’nin
eşit yurttaşlarının her birinin bütün farklılıklarıyla beraber özgür
yaşamalarını sağlayacak. Devletin temel görevidir bunlar. Buralarda aksaklıklar
olduğu için bu tip olaylar oluyor ve bu insanlar mahkemelere gidecekler ama onları
aşan harçlarla karşı karşıya kalıyorlar ve adalet gerçekleşemiyor. Niçin biz bu
devletin yurttaşlarıyız? Niçin vergi veriyoruz? Niçin askere gidiyoruz? En
temel görevlerinden bir tanesi adalet. Adaletin ayağa kaldırılması gerekiyor.
Adaletin ayağa kaldırılmasının da bu şekilde harçlarla zorlaşmaması gerekir. 
Değerli
arkadaşlarım, herkesin elbette adalete, hukuka ihtiyacı var ama en çok ihtiyacı
olan toplumun en zayıf kesimleridir. Hani bir laf vardır, bilirsiniz. “Zengin
arabasını dağdan aşırır, fukara düz ovada şaşırır.” Ne demek bu? E, fukaranın
kimi var? Fukaranın, hani kimsesizlerin kimsesi dediğimiz devlet, cumhuriyet.
İşte bu yasa teklifi bu durumdaki yanlışlıkları, eksiklikleri gidermeyi
amaçlıyor ama maalesef Meclisimizin çalışması böyle bir şeyi, yani
milletvekillerinin getirmiş oldukları tekliflerin kabul edilmesini imkânsız
hâle getiriyor; aslında tüzük böyle. 
Aslında,
değerli arkadaşlarım, millet kurtardı, tekrar bize verdi ya demokrasiyi, bu
demokrasiyle ilgili çok ciddi problemler var. İşte bu olay vesilesiyle
demokrasiyi tekrar derinleştirmek, hukuk devletini ayağa kaldırmak gerekiyor. 
Değerli
arkadaşlarım, demokrasi nedir netice itibarıyla? Millî irade diyoruz. Yani
yurttaş iradesinin bir şekilde Türkiye Büyük Millet Meclisine gelmesi, yansıması
ve burada karara dönüşmesidir. İşte Harçlar Kanunu’nda olduğu gibi değişik
vesilelerle yurttaşın tercihlerinin, taleplerinin Meclise gelmesini -Siyasi
Partiler Kanunu, Seçim Kanunu- engelleyen çok sayıda duvar var. Dolayısıyla
vatandaşın talepleri, tercihleri, istekleri maalesef bu duvarlara çarpıp
duruyor. 
Aynı
şekilde Meclis İçtüzüğü. Meclisteki alışkanlıklar, gelenekler, siyaset yapma
biçimimiz de yurttaş taleplerinin burada kanuna, karara dönüşmesini engelliyor,
milletvekillerinin vermiş olduğu teklifler hiçbir şekilde yasalaşamıyor.
Bırakın milletvekillerinin tek tek vermiş olduğu teklifleri, muhalefet
partilerinden gelen teklifler de asla karara dönüşemiyor.
Bu
demokrasi değildir arkadaşlar. Elbette çoğunluk yönetecek, bunu defalarca
söyledik. Demokrasinin gereklerinden biri budur. Ama bir uzlaşmaya ihtiyaç
olduğunu en tepedekinden, Cumhurbaşkanından sokaktaki insana kadar konuştuğu
bugünlerde bu uzlaşmanın zemininin Meclis olduğu… Meclisin sadece açık olması
mesele değildir değerli arkadaşlarım. Mecliste iktidarıyla muhalefetiyle
milletin tercihini, talebini buraya getiren, buraya yansıtan milletvekillerinin
gerçekten sözlerinin kabul edilmesi gerekiyor ki bu Meclisin, demokrasinin
anlamı olsun.
Bu
teklifimizi desteklemenizi rica ediyoruz ama böyle bir görüntü de yok. 
Teşekkür
ederim.
Saygılar
sunuyorum. (CHP sıralarından alkışlar) 
BAŞKAN
– Teşekkür ederim Sayın Bekaroğlu.
Sayın
Bekaroğlu, peşinen hüküm verdiniz. Nasıl anladınız öyle bir görüntü olmadığını?
MEHMET
BEKAROĞLU (İstanbul) – Psikiyatri uzmanıyım ben efendim.
BAŞKAN
– Peki.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
VII.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, milletvekili kimlik kartlarındaki düzenlemelere ilişkin
konuşması
BAŞKAN
– Sayın milletvekilleri, İstanbul Milletvekili Sayın Mahmut Tanal bir konuyu
gündeme getirmişti. Milletvekili kimlik kartlarında kan grubunun bazı
milletvekillerinin kimlik kartlarında yer alırken bazılarında almadığını ifade
etmişti ve bunun düzeltilmesi yönünde bir talep ortaya koydu. 
Milletvekili
Hizmetleri Başkanlığından aldığım bilgiye göre uygulama şu şekilde
yürütülmektedir: Milletvekili kimlik kartları milletvekilinin nüfus cüzdanındaki
bilgiler esas alınmak suretiyle düzenlenmektedir. Nüfus cüzdanlarında kan grubu
hanesi vardır. Kan grubu hanesinde kan grubu yazan milletvekillerinin kan grubu
aynen milletvekili kimlik kartına da aktarılmaktadır, yazmayanlar dolayısıyla
aktarılamıyor. Bu, dikkatlerden kaçabilir tabii ki. Ama talep hâlinde, yani
milletvekili kimlik kartlarında kan grubu yer almayan milletvekillerimiz “Benim
kan grubum şudur.” diyerek talepte bulunurlar ise kendilerine yeni milletvekili
kimlik kartı düzenlenmesi mümkündür. 
Bunu
bilgilerinize sunuyorum. 
FİLİZ
KERESTECİOĞLU DEMİR (İstanbul) – Din hanesinde Vekilimiz Ali Atalan’ın boşken
nüfus cüzdanında, “İslam” yazması…
BAŞKAN
– Şimdi, Halkların Demokratik Partisi Grubu önerisi lehinde konuşan Sayın Ali
Atalan, Mardin Milletvekilimiz bir sorunu gündeme getirdi. “Benim kimliğimde
herhangi bir şey yazmadığı hâlde milletvekili kimlik kartımda dinim ‘İslam’
olarak yazıyor.” dedi. Evet, bu sorunuz karşısında, gerçekten, Milletvekili
Hizmetleri Başkanlığının bu uygulamasını gözden geçirmemiz gerekir. Sayın Ali
Atalan’ın bu durumunu ben inceleyeceğim. 
Peki,
teşekkür ederim. 
Alınan
karar gereğince, sözlü soru önergeleriyle diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sıraya alınan, Adalet ve Kalkınma Partisi Grup Başkanvekili Kayseri
Milletvekili Mustafa Elitaş ve Isparta Milletvekili Süreyya Sadi Bilgiç’in Bazı
Alacakların Yeniden Yapılandırılmasına İlişkin Kanun Teklifi ile Plan ve Bütçe
Komisyonu Raporu’nun görüşmelerine başlayacağız. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Isparta Milletvekili Süreyya Sadi
Bilgiç'in Bazı Alacakların Yeniden Yapılandırılmasına İlişkin Kanun Teklifi
(2/1310) ile Plan ve Bütçe Komisyonu Raporu (S. Sayısı: 409) (x)
BAŞKAN
– Komisyon? Yerinde.
Hükûmet?
Yerinde.
Komisyon
raporu 409 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Şimdi,
teklifin tümü üzerindeki söz taleplerini karşılayacağım.
Önce
siyasi parti gruplarına söz vereceğim. 
Siyasi
parti gruplarından ilk olarak Milliyetçi Hareket Partisi Grubu adına Konya
Milletvekili Mustafa Kalaycı konuşacaktır.
Buyurunuz
Sayın Kalaycı. (MHP sıralarından alkışlar) 
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 409 sıra sayılı Bazı Alacakların Yeniden Yapılandırılmasına
İlişkin Kanun Teklifi’nin tümü üzerinde Milliyetçi Hareket Partisi Grubu adına
söz aldım. Bu vesileyle hepinizi saygılarımla selamlıyorum.
Bu
düzenleme şeklen bir kanun teklifi olmakla birlikte içeriği Başbakan ve
bakanlar tarafından kamuoyuna duyurulmuş, Komisyon görüşmelerinde de aynen
Hükûmet tasarısı gibi Maliye Bakanı tarafından sunulmuş ve değerlendirilmiştir.
İç Tüzük ve Mevzuat Hazırlama Usul ve Esasları Hakkında Yönetmelik hükümlerini
aşmak için bu şekilde verildiği anlaşılan bu düzenlemenin gerekli bilgi ve
değerlendirmeleri içeren düzenleyici etki analizi de bulunmamaktadır. 
Yapılan
düzenlemeyle ilgili sağlıklı bir analiz yapabilmek ve katkı verebilmek için
Plan ve Bütçe Komisyonunda ısrarla talep ettiğimiz bazı bilgiler Maliye Bakanı
tarafından verilmemiştir. Önceki uygulamaların mali boyutu, bu düzenlemeden
beklenen gelir ve vazgeçilen kamu alacakları tutarı, vergi alacaklarının yıllar
itibarıyla gelişimi, sektörel ve vergi mükellefleri niteliklerine göre dağılımı
konusunda bilgi verilmemiştir. Daha da vahimi, Komisyonda dağıtılan vergi
alacaklarına ilişkin tablonun sağlığı konusunda birçok soru işareti oluşmuştur.
Sayın Maliye Bakanı da buna ilişkin endişelerini açıkça dile getirmiştir.
Dolayısıyla, Hükûmetin ve Maliye Bakanlığının bu kanun teklifi üzerine rakam
bazlı bir analiz çalışması yapmadığı da ortaya çıkmıştır.
Maliye
Bakanının varlık barışıyla ilgili konuyu ayrı bir düzenleme olarak getirme
sözüne rağmen, kapsamı daha da genişletilmiş bir şekilde bu kanun teklifinde
yer almıştır. Hatırlarsanız, varlık barışıyla ilgili düzenleme 25 Temmuz 2016
tarihinde kabul edilen Yatırım Ortamının İyileştirilmesi Amacıyla Bazı
Kanunlarda Değişiklik Yapılmasına Dair Kanun’a ait tasarının geçici 2’nci
maddesinde yer almış, itirazlarımız üzerine Genel Kurulda tasarıdan çıkarılmış
ve ayrı bir düzenleme hâlinde getirileceği sözü verilmiştir ama verilen söz
tutulmamıştır. 
Toplumun
büyük kesiminin beklediği ve Milliyetçi Hareket Partisi olarak daha önce
gündeme getirdiğimiz ve bu teklifin görüşmeleri sırasında da destek ve katkı
verdiğimiz, vergi, sigorta primi ve diğer bazı kamu alacaklarının
yapılandırılmasını öngören maddelerin arasına kara paranın aklanmasına imkân
veren söz konusu madde de sıkıştırılmıştır. AKP’nin sıkça başvurduğu, olumlu
konuları içeren maddeler arasına şaibeli ve sakıncalı özel düzenlemeleri
yerleştirme uygulaması bu teklifte de kendini göstermiştir. 
Hep,
ısrarla vurguladığımız üzere, bu düzenlemeyle, konusu suç teşkil eden,
gayrimeşru, hatta Türkiye ve insanlık aleyhine faaliyetlerden elde edilmiş
varlıkların aklanmasına imkân ve fırsat verilmektedir. Söz konusu varlıkların
Türkiye’ye getirilme işleminden dolayı ve bu işlemden hareket edilerek, hiçbir
şekilde, herhangi bir araştırma, inceleme, soruşturma veya kovuşturma yapılmayacağı
güvencesi verilmektedir. Yani bankalar ve gümrükler yurt dışından gelen
varlıklar için, kara para da olsa şüpheli bildirimde bulunmayacaktır,
bulunsalar bile MASAK dikkate almayacaktır; yapılan düzenleme bunu öngörüyor. 
Yurt
dışındaki varlıklar başka kişilerin nam veya hesabına getirilebilecek,
serbestçe tasarruf edilebilecek, istendiği zaman tekrar yurt dışına
çıkarılabilecek, hiçbir vergiye tabi olmayacak yani kara, para sıfır maliyetle
ülkemize girip, güzelce yıkanıp kısa sürede çıkabilecektir. Diğer mevzuat bir
tarafa, sadece Türk Ceza Kanunu’nun “Suçtan kaynaklanan malvarlığı değerlerini
aklama” başlıklı 282’nci maddesinin uygulanmayacağı güvencesini vermek bile
kara parayı davet etmek değil midir? Kara para, kirli para, kötü para
gelmeyecekse bu güvence niye veriliyor? Amaç, denildiği gibi, millî ekonomiye
kazandırmaksa niye bu varlıkların ülkemize gir-çık yapmasına imkân tanınıyor?
Kimler, kimin adına para getirebilecek? Başkasının üzerinden varlık getirme
ihtiyacı nereden doğdu? Böyle bir düzenlemeyi kimler talep ediyor? Bunlar,
cevabını alamadığımız, izah edilemeyen sorulardır.
Değerli
milletvekilleri, bu kanun teklifiyle başta vergi ve sigorta primi olmak üzere
bazı kamu alacaklarının yeniden yapılandırılmasına yönelik düzenleme de
yapılmaktadır. Hükûmet sağlıklı bir rakam verememekle birlikte, 300 milyar
lirayı aşan kamu alacağının yapılandırılması söz konusudur. Kamu alacaklarının
yapılandırılması konusunda AKP döneminde 6’ncı düzenlemeye gidilmektedir.
Özellikle 2008 yılından bu tarafa peş peşe çıkarılan kanunlar ve süreleri
uzatan Bakanlar Kurulu kararlarıyla bu uygulama süreklilik kazanmıştır. Daha
2014 yılında 6552 sayılı Kanun’la getirilen yapılandırmanın süresi dolmadan
yeni bir yapılandırma düzenlemesi yapılmaktadır. Görünen o ki Hükûmet, “vergi
barışı”, “varlık barışı” diye diye bir hâl olmuş ama bir türlü barışamamıştır.
AKP,
esasen Türkiye'yi iyi yönetmediğini ikrar etmektedir. Vatandaşlarımızın borcunu
ödeyemez hâle gelmesinin sorumlusu da elbette AKP iktidarıdır. Vergi ve diğer
alacaklarla ilgili af düzenlemeleri devletin gelir yapısını bozmuştur. Sıkça
çıkarılan af yasaları vergi sistemine olan güveni sarsmış, af konusunda
toplumda sürekli bir beklenti ortamının doğmasına neden olmuştur. Her af
gündeme geldiğinde bu affın bir zorunluluk olduğu, temiz sayfa açmak için
gerekli olduğu, son defa affa gidildiği, artık etkin denetim yapılacağı, hızla
vergi reformunun gerçekleştirileceği söylemleri hep havada kalmıştır. Bu türlü
af düzenlemelerinin, borcunu zamanında ve düzenli ödeyen vatandaşlarımızı
küstürdüğünü ifade etmemiz gerekmektedir. Vergisini düzenli ödeyenler her vergi
affı kararından sonra haklı olarak “Hata mı ettik?” diye düşünmektedir,
“Yıllardır vergilerimizi zamanında ödüyoruz, gerekirse faizle kredi kullanıyor
ya da gayrimenkul satıp vergi ödüyoruz. Biz enayi miyiz?” diye büyük tepki
göstermektedirler. AKP iktidarında, vergi kaçıranlar, vergisini zamanında
ödemeyenler hep kazanmaktadır, vergisini düzenli ödeyenler cezalandırılmakta,
vergisini ödemeyenler ise ödüllendirilmektedir. 
Vergide
af uygulamaları, vergisini zamanında ödeyen mükelleflere yapılan en büyük
haksızlıktır. Bu uygulamalar, toplumda adalet duygusunu zedelemekte, vergiye
gönüllü uyumu azaltmaktadır. Vergisini düzenli bir şekilde, zamanında ödeyenler
vergi indirimi beklemektedir. Böyle bir düzenleme, hem onları psikolojik olarak
rahatlatacak hem de vergi ödeme eğilimini olumlu yönde etkileyecektir. 
Milliyetçi
Hareket Partisi milletvekilleri olarak Komisyonda verdiğimiz, üç yıl üst üste
vergisini zamanında ödeyen mükelleflerin vergilerinde 5 puan indirim
yapılmasına ilişkin önergemiz, Hükûmet ve AKP Grubu tarafından reddedilmiştir.
Vergi kaçıranları, naylon faturacıları affetmeyi, kara para aklamayı içeren
düzenlemeleri büyük bir hevesle yapan Hükûmet, artık toplumsal bir talep hâline
gelen ve mutlaka yapılması gereken, dürüst mükelleflere vergi indirimi
konusunda katı bir duruş sergilemektedir. Gerçi, Sayın Maliye Bakanı Komisyonda
söz vermiştir ama biz de biliyoruz ki AKP’nin daha önceki maliye bakanları da
öyle demişti ama sonuç ortada. Vergilerini üç yıl üst üste zamanında ödeyen
mükelleflerin vergi oranlarında 5 puan indirim yapılması konusunda, Milliyetçi
Hareket Partisi Grubu olarak burada da önerge vereceğiz. Temennimiz, bu
önergemizin oy birliğiyle kabul edilmesidir.
Değerli
milletvekilleri, Türkiye’de yeterince vergi toplayamama ve vergideki adaletsiz
dağılım kronikleşmiştir. Bugüne kadar sağlıklı bir vergi reformu yapılmadığı
için, vergi adaleti sağlanmadığı için ve geniş bir kesimden vergi toplanmadığı
için vergi yükü, esnafın, işçinin, memurun, asgari ücretlinin, dar ve sabit
gelirlinin sırtında kalmıştır. Çalışanlar üzerinde adaletsiz ve ağır vergi
yükü, bulunmaktadır. Çalışanların ücret ve aylıkları, vergi kesintileri
nedeniyle yıl içinde aydan aya giderek azalmaktadır. Asgari ücretlinin bile
vergi tarifesinden dolayı vergi oranı yükselmekte ve yıl içinde eline geçen
ücreti düşmektedir. 
Nitekim
asgari ücretli, iki ay sonra yüzde 20 vergi oranına yakalanacak olup yılın son
üç ayında 1.230 lira ücret alacaktır. Bu konudaki sorularımıza Sayın Maliye
Bakanı gayet pişkince “Biz sözümüzü tuttuk, asgari ücreti 2016 başında 1.300
lira yaptık.” diye cevap verebilmiştir. Asgari ücretin ekim ayından itibaren 70
lira azalacak olması, Maliye Bakanının umurunda bile değildir.
MALİYE
BAKANI NACİ AĞBAL (Bayburt) – Yapma Sayın Vekilim.
MUSTAFA
KALAYCI (Devamla) – Patronlardan, sırça köşklerde yaşayanlardan, faizcilerden
ve rantçılardan yeterli vergi toplayamayan, onların bazı vergi borçlarını da
“uzlaşma” adıyla silen Hükûmet, gözünü çalışanlara, asgari ücretliye dikmiş
durumdadır. Hani AKP’nin vaadi vardı, rant gelirlerine vergi koyacaktı. 64’üncü
Hükûmet Eylem Planı’nda “İmar planı değişiklikleri sonucunda ortaya çıkan değer
artışından kamunun pay alması sağlanacak.” denilerek 21 Mart tarihi verilmişti.
Ne oldu? Tabii, yapılmadı, yapmazlar da. Zira o alan, AKP’nin koruma alanıdır,
kendi mahallesidir. Rant işlerinin göbeğinde kimlerin olduğunu, imar
düzenlemeleriyle kimlerin vurgun vurduğunu herkes biliyor, tabii, Hükûmet de
biliyor. Sayın Maliye Bakanı, rantçılar hamuduyla götürürken bir şey yapmayıp
da asgari ücretliden 70 lira 
asgari
ücretten 70 lira daha vergi kesmekten dolayı hiç mi vicdanınız sızlamayacak?
MALİYE
BAKANI NACİ AĞBAL (Bayburt) – Yapmayın Sayın Vekilim.
MUSTAFA
KALAYCI (Devamla) – Bu haksızlık hemen düzeltilmeli, asgari ücret tümüyle vergi
dışı bırakılmalı, çalışanların vergi yükü mutlaka hafifletilmelidir. 
Değerli
milletvekilleri, esnafımız ve çiftçimiz de ağır vergi ve prim yükü altında
ezilmektedir. Bu yıl esnafın ödeyeceği aylık sigorta primi yüzde 29, çiftçinin
aylık sigorta primi ise yüzde 35 oranında artırılmıştır. AKP, prim yükünün
hafifletilmesi için işverenlere sağladığı 100 liralık prim desteğini esnafımıza
ve çiftçimize vermemiştir. Mevcut primlerini ödeyemeyen esnaf ve çiftçiler,
sağlık hizmeti alamaz hâle düştüğü için 29 Eylül 2015 tarihli Bakanlar Kurulu
kararıyla 2015 yılı sonuna kadar kamu sağlık hizmetlerinden ücretsiz
yararlanmaları sağlanmış, 14 Aralık 2015 ve 21 Haziran 2016 tarihli Bakanlar
Kurulu kararlarıyla da bu süreler altışar ay uzatılmıştır. Bu Bakanlar Kurulu
kararları esnafımızın ve çiftçimizin ne hâllere düşürüldüğünü açık bir şekilde
göstermektedir. Esnaf ve çiftçilerin vergi ve prim yükü hafifletilmeli, 100
liralık prim desteği, esnaf ve çiftçilere de verilmelidir. Ayrıca primlerini
düzenli olarak ödeyen çiftçi ve esnaf da işverenlere sağlanan 5 puanlık prim
indiriminden yararlandırılmalıdır. 
Sayın
Başbakanın 4 Temmuz 2016 tarihinde verdiği bayram müjdeleri arasında primlerini
zamanında ödeyen BAĞ-KUR’lulara 5 puan indirim yapılacağı da yer almıştı. Henüz
bu düzenleme yapılmadı. Sayın Başbakan esnaf, çiftçi ve muhtarlara “Vecibenizi
yerine getirin ve bu haktan yararlanın.” demişti ama Hükûmet kendi vecibesini,
verdiği sözü henüz yerine getirmemiştir. 
Geçmişte
esnaf olarak çalışmış ya da çiftçilik yapmış birçok kişi, bu çalışmalarına dair
vergi mükellefiyeti, oda kaydı gibi resmî belgeler olmasına rağmen sigortalılık
kayıt ve tescili olmadığı gerekçesiyle bu çalışma sürelerini hizmetlerine
saydıramamış olup bu nedenle emekli olamamaktadır. Söz konusu süreler, daha
önce kayıt ve tescil olma şartı aranmadan esnaf ve çiftçilerin hizmetine
sayılmalı, geçmiş hizmetlerin borçlanılmasına imkân verilmelidir. Çıraklık ve
staj süreleri de emeklilik hizmetine sayılmalıdır. Uygulamada, bir çalışma ya
da sigortalılık olmaksızın geçen süreler dahi borçlanılabilmekteyken fiilî bir
çalışmaya dayanan çıraklık ve staj sürelerinin sadece kısa vadeli sigorta
kollarıyla sınırlı tutulması, haksızlığa, eşitsizliğe ve dolayısıyla
mağduriyete neden olmaktadır. Yaşanan mağduriyetin giderilmesinin yanında,
meslekî eğitimin özendirilmesine de katkıda bulunmak amacıyla çıraklık ve staj
süreleri hizmetten sayılmalı, geçmiş hizmetler için borçlanma hakkı verilmeli
ve bu süreler, sigortalılık başlangıç tarihi olarak esas alınmalıdır.
Esnaf
ve çiftçi BAĞKUR emeklileri ülkemizde en düşük emekli aylığı bağlanan
kesimlerdir. AKP, emekliler arasındaki maaş adaletsizliğini gidereceğini
vadetmesine karşın yerine getirmemiştir. İntibak düzenlemesi olarak takdim
edilen kanunla, sadece 2000 öncesi SSK emeklileri için kısmi bir iyileştirme
yapılmış, diğerleri görmezden gelinmiştir. BAĞKUR emeklilerinin mağduriyeti hiç
dikkate alınmamıştır. Emekli aylıkları arasındaki eşitsizlik ve adaletsizlikler
mutlaka giderilmelidir. 
Emekliler,
banka promosyonu için sekiz yıldır mücadele vermektedir. Memurlar sekiz yıldır
alıyor, işçiler sekiz yıldır alıyor, milletvekilleri sekiz yıldır alıyor ama
emekliler bir türlü alamıyor. Önceki Başbakan Sayın Davutoğlu, Türkiye
Emekliler Derneğinin 21 Ekim 2015 tarihli genel kurul toplantısında emeklilerin
promosyon almaya başlayacağını söylemiş, sayın bakanlar sürekli umut veren
açıklamalar yapmış ama hâlâ alamıyorlar. AKP Hükûmeti bunu bile becerememiştir.
Değerli
milletvekilleri; başta kamyoncular olmak üzere nakliyeci esnafımız, her gün
geriye gitmekte, sigorta primi ve vergilerini ödeyememekte, birçoğu son
çırpınışlarını yaşamaktadır. Taşımacılık yapabilmek için zorunlu olan yetki
belgelerinin ücretleri çok yüksektir. Ayrıca, uygulamada pek çok problemle
karşılaşılmaktadır. Nakliyeciler yük değil, dert taşımaktadır. Ülkemizde
bulunan kamyonların çoğu, takoza çekilmiş durumdadır. Çalışanlar da 10 numara
veya yanmış yağ kullanarak tekerlerini döndürmeye çalışmaktadır. Acilen bu
kesime yönelik bir iyileştirme yapılmalıdır. Denizcilerimiz ÖTV’siz akaryakıt
alabilirlerken kara yolu taşımacılığı yapan esnafımız bu imkândan
yararlanamamaktadır. Bu uygulama maalesef taciri esnafa karşı koruyan bir uygulamadır.
Nakliyeci esnafına da vergisiz akaryakıt verilmelidir. 
Milliyetçi
Hareket Partisi olarak, başta taksici, kamyoncu, minibüsçü, otobüsçü olmak
üzere, tüm şoför esnafına bir kereye mahsus KDV ve ÖTV alınmadan araçlarını
yenileme imkânı getirilmesini de savunuyoruz. Milliyetçi Hareket Partisinin bu
vaadinden esinlenen önceki Başbakan Sayın Davutoğlu 12 Mayıs 2015 tarihinde
“Ticari taksi, hatlı minibüs, servis aracı, özel halk otobüsünüzü 2016 yılı
sonuna kadar yenilerseniz ÖTV’nizi biz ödeyeceğiz.” diye şoför esnafına müjde
vermişti. Ayrıca, araçlara takılacak kamera ve GPRS bedelini vergiden
düşüreceğini, minibüsçülerin motorlu taşıt vergisi konusundaki sorununu
çözeceğini, halk otobüsleri tanımını kanuna ekleyeceğini söylemişti. On beş ay
oldu ama hiçbir şey yapılmadı, şoför esnafı seçim vaadiyle kandırıldı. 
Bu
defa, şimdiki Başbakan Sayın Yıldırım, 4 Temmuz tarihli bayram müjdelerinde
“Aracını yenileyeceksen ÖTV almadan yenileyeceksin; bundan taksi, dolmuş,
minibüs, otobüs, kamyon ve kamyonet yararlanacak. Bu muazzam bir şey, otomotiv
ve taşımacılık sektörü canlanacak. Araç eskidikçe maliyetler artıyor; tamir,
bakım parası artıyor, işletme giderleri artıyor; bundan kurtulacak
vatandaşımız, aracı da cillop gibi yeni olacak, daha ucuz alacak. Hem kendi hem
üretici kazanacak, sonunda Türkiye kazanacak.” demişti. Bu sözlere ne oldu?
Şoför esnafına verdiğimiz sözlerin üzerine mi yattınız? Siz nasıl bir
iktidarsınız? Başbakanlar söz verir de yapılmaz mı? Bu söz derhâl yerine
getirilmelidir. 
Şoför
esnafımız, ÖTV indiriminin hurda teşvikiyle desteklenmesini istemektedir.
Ülkemizde hâlen 500 binin üzerinde araç hurdaya ayrılabilir durumdadır. Sınai
üretimde demir ve çelik hurdasının çok önemli bir girdi olduğu ve hurda
ihtiyacının önemli bir kısmının ithalat yoluyla karşılanabildiği dikkate
alındığında, ÖTV indirimi ve hurda teşvikinin birlikte uygulamaya konulmasının
çok olumlu sonuçları, ekonomiye çok önemli katkıları beraberinde getireceği
açıktır. Uygulama, esnafın daha konforlu ve verimli bir şekilde ticari hayatlarına
devam etmelerini sağlayacak ve ekonomik ömrü biten araçların yerine, çevreye
daha az zarar veren ve daha güvenli yeni model araçların kullanılmasına da
imkân getirecektir. 
Teşekkür
ediyor, saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Kalaycı. 
Siyasi
parti grupları adına ikinci olarak, Halkların Demokratik Partisi Grubu adına
İstanbul Milletvekili Garo Paylan konuşacaktır. 
Buyurunuz
Sayın Paylan. (HDP sıralarından alkışlar) 
HDP
GRUBU ADINA GARO PAYLAN (İstanbul) – Sayın Başkan, değerli milletvekilleri;
hepinizi saygıyla selamlıyorum. 
Evet,
toplumda bilinen adıyla yeniden bir vergi affı ve yeniden bir varlık barışı.
Ortalama iki buçuk, üç yılda bir vergi affı, birkaç yılda bir de varlık barışı
yaşıyor toplumumuz. Neden? Çünkü, adil bir vergi sistemimiz yok, vergi ahlakı
yok, vergi ödeme alışkanlığı yok, vergiyi bir finansman olarak kullanma ve
ödememe üzerine bir ahlak oluşturulmuş durumda. 
En son vergi affı 2014 yılında çıktı. Hâlâ bazı
işletmeler taksitlerini bitirmediler, daha on sekiz ay olmadı vergi affının
çıkması. Dediğim gibi, vergi ahlakını sağlayamadığımız için, bir vergi
kültürümüz olmadığı için ve kazanç üzerinden vergi ödemek konusunda devletin de
bir havucu ve bir sopası olmadığı için, devletimiz ve vergi sistemimiz “Nereden
buldun?” diye soramadığı için insanlar ya keyfî vergi ödüyorlar… Zaten
matrahlar anlamında, bu matrahları çıkanlar da finansman anlamında her
zorlandığında ödememeyi tercih ediyorlar çünkü -ben de ticaretin içinden gelen
bir insan olarak- şöyle bir gerçeklik içindeyiz: Herkes ilk zorlandığında
vergiyi askıya alır. Neden? “Nasıl olsa iki yılda, iki buçuk yılda bir Maliye
Bakanımız bir vergi affı çıkarır. Ben de yüzde 16’yla, yüzde 18’le banka
kredisi kullanacağıma Maliye Bakanımız yüzde 4’le bize bir vergi affı çıkarır.”
der ve kendi ihtiyaçlarına kullanır ama vergisini ödemez. Çünkü yüzde 4’le
yapılandırma varken, 18 ay taksitle, 24 ay taksitle ödeme şartı varken herkes
ilk zorlandığında ilk önce ödememesi gerekeni vergisi olarak görür. 
Vergi sistemimizde, biliyorsunuz, kazanç üzerinden bir
vergilendirme maalesef yapamıyoruz ve gelir üzerinden, servet üzerinden bir
vergilendirme sistemimiz yok. Bakın, AKP iktidara geldiğinde servetin yüzde
38’i, Türkiye toplumunun yüzde 1’ine aitti yani en zengin yüzde 1, servetin
yüzde 38’ine sahipti. Bu muhteşem vergi sistemimizden dolayı, bugün, 2016
yılında servetin yüzde 55’i, Türkiye toplumunun yüzde 1’ine ait çünkü Maliye
Bakanımız “Nereden buldun?” diye soramıyor, herkes de servetini keyfine göre
artırıyor, keyfine göre vergi veriyor ve yalnızca dolaylı vergilere
yükleniliyor. 
Vergi sistemimizin çok büyük çoğunluğu dolaylı
vergilerden. Yani, bir benzin istasyonuna gidip mütevazı arabasıyla dar gelirli
bir insanımız, deposunu doldurduğunda da aynı vergiyi veriyor; en zengini,
milyarlarca dolara sahip bir sanayici de, bir tüccar da aynı vergiyi veriyor.
Ama iş, adil bir vergi sistemine geldiğinde maalesef o adaleti kuramıyoruz. 
Buradaki çözümümüz, tabii ki vergi afları konusunda,
bunların tekrarlanmaması için… Artık bu yasa çıkacak, öyle gözüküyor, zor bir
dönemden geçiyoruz, toplumda da beklenti var ama mesele, adil bir şekilde
çıkması. 
Bakın, gecikme faizimiz, yüzde 16 ama devletin
finansman faizi yani hazinenin borçlanma faizi yüzde 10. Yani devlet, alamadığı
her 1 lira vergi için gidip piyasaya borçlanıyor ve yüzde 10’la borçlanıyor ama
varlık barışında yani vergi affında Maliyenin koyduğu oransa yüzde 4; ÜFE
(Üretici Fiyat Endeksi) üzerinden yapılandırma yapıyor.
Yani yüzde 16’yla banka kredisi kullanarak vergisini
ödeyenler keriz durumuna düşmüş oluyor ve vergiyi ödemeyenler, finansman olarak
kullanarak yüzde 4’le 18 aylık yapılandırmaya tabi oluyor. Bu, vergisini
düzgün, düzenli ödeyenlere karşı büyük bir haksızlıktır ve adaletsizliktir. Bu
anlamda, en azından, şu yüzde 4 olan oranın, hazine faizi noktasına çekilmesi
lazım, kaynak rakamını ve kaybettiğimiz rakamı telafi etmek için.
Bakın, yapılandırdığımız rakam, vergi rakamı için 90
milyar TL, bunun 45 milyar TL faizi var. SGK için de 67 milyar TL alacağımız
var, 18 milyar da gecikme faizi var. Yani toplamda, yaklaşık 60 milyar TL’lik
bir faizden bahsediyoruz. Devletimiz, yaklaşık bunun üçte 2’sinden vazgeçiyor,
hatta, belki daha da fazlası. Yani 40 milyar TL’den vazgeçiyor eğer tamamı yapılandırılırsa.
Tam 40 milyar TL arkadaşlar.
Yüzde 10 faizle aldığımız faizden dolayı, son bir
yılda, yalnızca 16 milyar TL… Yani bu kaynakları, biz, vergi olarak alabilmiş
olsaydık, hazinemiz daha az borçlanacaktı ve 16 milyar TL daha az faiz ödemiş
olacaktık. Tabii, bunu hesaba katmadan, vergisini düzenli ödeyenleri
cezalandırır bir şekilde, bu varlık barışını, bu vergi affını bu şekilde
geçirmeye kalkıyoruz.
Çözüm ne? Çözüm, vergi aflarının bir daha olmayacağının
net bir şekilde konulması. Bakın, bazı ülkeler anayasalarına “Vergi affı
olmayacaktır.” cümlesini koyar çünkü vergi kutsaldır ve herkes gelirine göre
vergisini vermelidir.
Peki,
dara girenler ne olacak? Bunun da bir çözümü var. Bazı ülkelerin uygulamaları
var, vergi ombudsmanlığı var. Bir işletme dara girmişse -özerk bir yapıdır
vergi ombudsmanlığı- gider ombudsmanlığa başvurur, “Ben dara girdim; on yıldır,
yirmi yıldır vergimi düzenli ödüyorum, finansman zorluğuna girdim, benim
vergimi yapılandırın.” der, ombudsmanlık eğer ki ikna olursa vergiyi
yapılandırır. O açıdan burada iyi niyetli ile kötü niyetliyi ayırmadan bir
vergi affına gidilmesi son derece yanlış ve önerimiz, bir kez daha vergi
affının olmaması ve yalnızca dar duruma düşenlerin bu vergi ombudsmanlığı
çerçevesinde yapılandırmalarının yapılmasıdır.
Torba
yasadaki diğer bir konu matrah artırımı. Matrah artırımı daha önce de uygulandı
ve şu söylendi: “Şu yıllarla ilgili sen 10 lira vergi bildirmişsin, bunu 11
lira yap, ben seni incelemeyeyim.” Bu, gerçekten ahlaksız bir tekliftir arkadaşlar.
Bir devlet “Ben seni incelemeyeyim.” diyemez ve 2011-2015 yılları arasında
gelir vergisi, KDV, kurumlar vergisi için diyecek ki: “Sen 10 lira vermişsin,
11 lira ver, ben bu dört yılla ilgili, seninle ilgili hiçbir inceleme
yapmayacağım.” Dedik ki Sayın Bakana: Sayın Bakan, peki, diyelim ki çok düşük
bir gelir bildirmiş bir işletmeye veya zarar bildirmiş işletmelere bakalım. 200
bin TL ciro yapan bir işletme zarar bildirmiş, 2 milyar TL ciro yapan da zarar
bildirmiş. Her ikisine de sen diyorsun ki: “10 bin lira ver, ben seni
incelemeyeceğim.” E, ölçek farkı? Birisi 200 bin TL cirosunu 10 bin lirayla
aklayacak, biri milyarlarca liralık cirosunu 10 bin TL’yle aklayacak! Bunun
neresinde adalet var? O açıdan bir ölçek şartının mutlaka konulmasını söyledik -tabii
ki ehvenişer- ama mutlaka bu “1 lira daha ver, incelemeyeceğim.” ahlaksız
tekliflerinden de ivedilikle vazgeçilmesi gerekiyor. 
Diğer
bir mesele, varlık barışı. Bu, kaçıncı varlık barışı, artık bilmiyorum. Evet,
vatandaşlarımızın yurt dışında kaynakları var. Bunun niçin olduğunun kaynağına
inmezsek varlık barışlarını biz devamlı çıkarırız ve hep başarısız olur. Niye
insanlar varlıklarını dışarı çıkarırlar? Bakın, gelişmekte olan pek çok ülkede
veya demokrasisini kurumsallaştıramamış, hukuk devleti olamamış ülkelerde
zenginleşenler -zaten adaletsiz bir şekilde pek çok zenginleşmeler söz konusu
olur- vergilendirilmiş veya vergilendirilmemiş servetlerini yurt dışına
çıkarırlar. Nereye çıkarırlar? Hukuk sistemi kurumsallaşmış, demokrasisi
kurumsallaşmış, varlıklarının güvende olacağını hissettikleri yere çıkarırlar.
Neden çıkarırlar? Ülke riskini azaltmak için. Eğer ki biz hukuk devletimizi
kurumsallaştıramazsak, iç barışımızı sağlayamazsak ve bugün olduğu gibi ülkemiz
eğer ışıldamıyorsa, hani dünyadan buraya bakarken bir üçüncü dünya ülkesi
olarak görülüyorsa, ne yabancı buraya sermaye getirir ne de ülkemizin
vatandaşları dışarı çıkardıkları servetlerini buraya getirirler. O açıdan
hiçbir yasaya gerek yok. “Ben seni incelemeyeceğim arkadaş, ne getirirsen, nasıl
gelirsen gel.” demekle bu iş çözülmez. Çözüm, demokrasimizi kurumsallaştırmak,
iç barışımızı tesis etmek, her kesimin can güvenliğinin de, mal güvenliğinin de
olduğunu göstermektir. 
Bugünlerde
çok kötü uygulamalar yapıyoruz. Bakın, bir örnek vereyim: Bir tüp bebek merkezi
ya! Yani bugünlerde uğraşmamız gereken şey o mu? Bir tüp bebek merkezine kanun
hükmünde kararnameyle el konulmuş; oradaki embriyolara, spermlere, yumurtalara
el konulmuş. Milyonlarca liralık varlığa el konulmuş, götürülmüş Şişli Etfale
bırakılmış. Sahibi kim? Bir Ermeni, Türkiye Cumhuriyeti vatandaşı bir Ermeni.
Böyle mi acaba biz hukuk devletiyiz, “Can güvenliğiniz de, mal güvenliğiniz de
var.” diyeceğiz kendi vatandaşlarımıza ve buraya yatırım yapmayı düşünen
insanlara? O açıdan, hem vatandaşlarımıza hem yabancılara ülkemizde bir riskin
olmadığını, hukukun işlediğini göstermek, en büyük varlık barışı yasasıdır ve
herkesin güvende olduğunu hissettirecek yasadır diyorum. 
Çözüm
ne peki? Bir mali milat bu konuda. Sayın Bakana -gerçi Sayın Bakan gitmiş,
başka Bakan gelmiş- defalarca önerdim: Bir mali miladı oluşturmak, herkesin
servetini gerçek değeriyle beyan etmesini sağlamak ve ondan sonraki servet
artışlarını, kazançlarını, devletin “Nereden buldun?”, Maliyenin “Nereden
buldun?” diyebilmesidir. Ama bunu siyasileşmiş ve bir partinin güdümündeki
maliye yapamaz, Batı demokrasilerinde olduğu gibi özerk maliye sistemleri
yapabilir. Biliyorsunuz, Amerika’da maliye sistemi özerktir, pek çok Avrupa
demokrasisinde özerktir. Onlar, siyasi iktidarın “Git şunun tepesine bin, git
şunu incele.” demesini beklemeden hangi siyasi partiden, hangi görüşten
olduğuna bakmadan gidip incelerler ve kaçırılan her bir kuruş için sopasını
gösterirler ve millet de gerek çekindiğinden gerek vergi ahlakı olduğundan vergisini
düzgün, düzenli öder.
Bakın,
vergi affıyla 40 milyar TL’den vazgeçiyoruz, faizlerinden vazgeçiyoruz dedik.
Az önce arkadaşımız söyledi, ben gündeme getirdim, 1 Ekim tarihinde asgari
ücret 1.230 TL’ye düşüyor arkadaşlar. 1.300 TL diye vadettiniz, 1 Ekim
tarihinde asgari ücret 1.230 TL’ye düşüyor. Yalnızca üç ay için asgari
ücretlimiz 70 TL eksik alacak ama biliyorsunuz ki asgari ücretli için 70 TL,
önemli bir rakamdır. İnanın, 1 TL, 1 TL harcamalarını yapıyorlar -buradakiler
çok bilmezler- 1 TL, onlar için önemlidir ve 70 TL’den üç ayda 210 TL zararları
olacak. Bunun maliyeti nedir? Maliye Bakanına defalarca dedim ki “Bunu
değiştirin, düzeltelim bunu.” 1 milyar TL yalnızca. Yani, devlet bu vergiden
vazgeçse… Çünkü, asgari ücretli 1 Ekimde bir üst kademe çıkıyor. O birinci
kademeyi yükseltip bu 1 milyar TL’den vazgeçeceğiz, hepsi hepsi 1 milyar TL.
Yani sermayeye verdiğiniz 40 milyar TL’ye karşılık, asgari ücretli için
yalnızca 1 milyar TL’den -o da milyonlarca insanımızın vereceği, cebinden
alınacak- vazgeçeceksiniz. Kırkta 1’i. Sermayeye 40 milyar TL verirken asgari
ücretlinin 1 milyar TL’sine tamah eden bir Meclisin üyesi olmaktan maalesef
utanırım arkadaşlar. Bu yönde önergelerimiz olacak. Bu konuda mutlaka el
birliğiyle, şu asgari ücretin sizin de vaadiniz olan 1.300 TL’nin altına
düşmesini engelleyelim derim.
Değerli arkadaşlar, biraz da, son beş altı dakika da
darbe girişiminden ve o günlere nasıl geldiğimizden bahsetmek istiyorum. 15
Temmuz darbe girişimini lanetliyorum ama 2016 Türkiyesi’nde, 2016 dünyasında
hâlâ darbe tehlikesi, darbe girişimi olmuş bir ülkede yaşamanın hepimiz utancı
içinde olmalıyız diyorum. 
15 Temmuza nasıl geldik? Bakın, 15 Temmuzu
yargılıyoruz. Diyoruz ki: O gün darbeciler sokağa çıktı ve halkımıza karşı
silah doğrulttular. O günü elbette yargılayalım ama o güne nasıl geldiğimize
bakmazsak, darbe girişimcilerinin darbe iklimini nasıl yarattığına bakmazsak bu
darbe girişimi maalesef cezalandırılmamış olur ve biz yeni darbe girişimlerine
hep gebe oluruz. 2007 yılında da biliyorsunuz bir muhtıra oldu, o da bir darbe
girişimiydi. Biz hep şunu söyledik: 2007 yılındaki darbeyle yüzleşilmedi. O
muhtırayla yüzleşilmedi. 2007 yılındaki muhtıraya giderken olaylara bakılmadı.
Eğer 2007 yılındaki muhtıraya giderken olan olaylara bakılsaydı bu darbe belki
olmazdı.
2007
yılında neler oldu o muhtıraya giderken? Rahip Santoro katledildi, Malatya
Zirve Yayınevi basıldı, Danıştay baskını yapıldı, Hrant Dink katledildi. Bir
tek Hrant Dink cinayetine bakmış olsaydınız -çünkü biz “Hepiniz oradaydınız.”
dedik, “Bu cinayet paralele sığmaz.” dedik, “Bu cinayet Ergenekon’a sığmaz.”
dedik çünkü herkes oradaydı- bu darbe girişimi ve girişimcileri de belki bu
anlamda mahkûm olacaktı, Ergenekoncular ve Dink cinayetinde olan herkes mahkûm
olacaktı. On yıldır diyoruz ki: Elimizdeki video kaydında, orada, Jandarma
görevlileri var. Telefon kayıtlarından biliyoruz ki sinyaller oradan geliyor.
Tam on yıldır bunu söylüyoruz. Önce Ergenekonculara ihale edilmeye çalışıldı
Dink cinayeti; Veli Küçükler, şunlar, bunlar... Evet, onlar da vardı, cinayetin
yapı taşlarını onlar hazırlamıştı. Sonra Fethullahçılara ihale edilmeye
çalışıldı, “Yalnızca paralelin işi.” dendi ve bazı Fethullahçı sanıklara ihale
edildi. Şimdi bakıyoruz ki Jandarma görevlileri de orada ve şunu da biliyoruz
ki dönemin valisi de oradaydı -dönemin valisi Muammer Güler- Celalettin Cerrah
da oradaydı. Hepsi bildikleri hâlde bu cinayeti engellemediler. Ve bir tek Dink
cinayetine bakılsaydı 2007 darbe döneminden sonra, muhtırasından sonra ve
Abdullah Gül Cumhurbaşkanı olduktan sonra, belki biz bugünü yaşamayacaktık. 
Şimdi,
yeni bir darbe yaşadık. Bu toz bulutunun içinde 15 Temmuz darbe girişimine
nasıl geldiğimize bakmak durumundayız. 15 Temmuz darbe girişimine nasıl
yaratıldı bu iklim? Barış iklimi, barış süreci nasıl ortadan kaldırıldı? Barış
süreci ortadan kaldırıldıktan sonra HDP’ye dönük saldırılara baktığımızda,
binalarımızın bombalanmasına baktığımızda, mitinglerimizin bombalanmasına
baktığımızda, darbe “Geliyorum.” diyordu. Bakın, pek çok AKP’li arkadaş bana
gelip “Ya, sen ‘Darbe olacak, darbe olacak.’ diyordun, nereden bildin?”
dediler. Ben de dedim ki: “Bunu bilmek için müneccim olmaya gerek yok. Yalnızca
Türkiye siyasi tarihini bilseniz biraz, biraz siyasi tarih bilseniz, biraz
muhakeme yeteneğiniz olsa, daha önce yaşadıklarımıza baksanız bu darbenin
gümbür gümbür geldiğini görürdünüz.” Oysa, biz darbelerin hazırlık sürecine
bakmadığımız sürece bu darbeler devam edecek maalesef arkadaşlar. 
Bakın,
geçen yıl 22 Temmuzda, Ceylanpınar’da 2 polis katledildi. Lanetledik ve dedik
ki: “Bunun failleri ortaya çıkarılsın.” Müstafi Başbakan Sayın Davutoğlu dedi
ki: “Kandil’den telsiz mesajı gelmiş, onun bana istihbaratını verdiler, ben
bütün uçaklara ‘Kalkın, bombalayın.’ dedim.” Çünkü “Kandil’den bu emir geldi.”
diye teyit etmişlerdi istihbaratçılar. Biz dedik ki: “Bu, kirli bir cinayettir,
araştırılsın.” Bir yılı geçti o savaşın başlaması. 800 güvenlik görevlisini,
resmî kayıtlara göre binlerce insanımızı kaybettik ve demokrasimizi kaybetmek
üzereydik.
Arkadaşlar,
o döneme bakmadığımız sürece, 22 Temmuzda ne olduğuna bakmadığımız sürece, 22
Temmuzda o polislerin öldürülmesine, onların faillerine bakmadığımız sürece,
Roboski cinayetinde plaket verdiğiniz askerlere bakmadığımız sürece ve
Cizre’yi, Sur’u, Silopi’yi bombalayan komutana -darbeci çıktı ya- onlara
“kahraman” dememize bakmadığımız, öz eleştiri yapmadığımız sürece, bugün
“FETÖ’cü” denilenler tasfiye edilirler, yerine bir bakıyorsunuz, Ergenekon
zanlılarını, Balyoz zanlılarını getiriyorlar, 2007 yılındaki zanlılar. Onlar mı
bize yâr olacaklar?
Bakın,
demiyorum ki hepsi suçlular. Ama adil bir yargılama yapılmadı, ne 2007
dönemiyle ilgili ne rahmetli Erbakan’a karşı yapılan darbeye karşı ne 12 Eylül
1980’e karşı. Gelin, el birliğiyle 15 Temmuz darbesine giden yollara bakalım.
Nasıl bu toplum birbirine düşürülmeye çalışıldı, nasıl darbe iklimi yaratıldı?
Bunlara bakmadığımız sürece FETÖ’cüler gider, başkaları gelir, tekrar darbe
dinamikleri yaratır. Şunu çok iyi biliyoruz: “Ergenekoncu” denen zanlılar -hani
bugün televizyonlara çıkıp kahramanlıklar taslıyorlar ya- darbe dönemlerini,
darbe dinamiklerini, toplumu birbirine düşürme dinamiklerini çok daha etkin bir
şekilde yapabilirler. O açıdan, yapmamız gereken, ademimerkeziyetçi bir yapıyla
devleti yeniden yapılandırmak.
Sayın
Cumhurbaşkanı bugün bir açıklama yaptı, “OHAL’i devletin işleyişini
hızlandırmak için yapıyoruz.” dedi -yani Meclisi devre dışı bırakmak- “Devleti
yeniden yapılandırıyoruz.” dedi. Biz neredeyiz arkadaşlar, Meclis nerede bu
yeniden yapılandırmada? Sarayda birileri devleti yeniden yapılandırıyor,
birtakım güç ilişkileri yeniden tahkim ediliyor, o güç ilişkilerinde milletin
temsilcileri yok. Böyle bir yeniden yapılandırmadan hiçbirimize hiçbir hayır
gelmez arkadaşlar. O açıdan, bir an önce Meclisin tekrar devreye geçmesini
sağlamamız gerekiyor.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Sayın Paylan.
Teklifin
tümü üzerinde Cumhuriyet Halk Partisi Grubu adına Bülent Kuşoğlu, Ankara
Milletvekili.
Buyurunuz
Sayın Kuşoğlu. (CHP sıralarından alkışlar)
CHP
GRUBU ADINA BÜLENT KUŞOĞLU (Ankara) – Sayın Başkan, değerli arkadaşlarım;
hepinizi saygıyla selamlıyorum.
Sıra
sayısı 409 olan Kanun Teklifi üzerinde Cumhuriyet Halk Partisi adına
görüşlerimi açıklamaya çalışacağım bu saatte.
Biliyorsunuz,
yaklaşık iki senede bir af çıkaran, yani yönetemeyen -iki senede bir af
çıkarılıyorsa- bir iktidarın 6’ncı af düzenlemesini –bu, 6’ncı affıdır-
konuşuyoruz, 6’ncı af düzenlemesi. İki senede bir af çıkarılıyorsa bu işi
yönetemiyorsunuz demektir değerli arkadaşlarım. İktidar da maalesef özellikle
kamu mali düzenini yönetemiyor. 
Bu,
kapsamlı bir mali af düzenlemesi; çok kapsamlı, görüyorsunuz. Kapsamlı bir mali
af düzenlemesi yapılıyorsa bu ne olarak gelir? Hükûmet tarafından bir tasarı
olarak getirilir. İlgili kurumlara, kamu kuruluşlarına sorulur, görüşleri
alınır yazılı olarak, ilgili meslek kuruluşlarının görüşleri alınır, kamuoyunun
görüşleri oluşturulur, ondan sonra gelir. Bu, teklif olarak geldi, bir grup
başkan vekilinin ve Plan ve Bütçe Komisyonu Başkanının imzasıyla geldi; ilgili
kamu kuruluşlarının görüşleri de yok, meslek kuruluşlarının görüşleri de yok ve
burada biz -alelacele Komisyonda, şimdi de çalışıyoruz- yanlış, eksik bir yığın
konu var, onları ilave etmeye çalışıyoruz. 
Teklif
olarak gelmesi bir kere yanlıştı, bunu Komisyonda da eleştirdik, şimdi de
eleştiriyoruz; bu yanlıştır, böyle bir usul olmaz. Kamuyla ilgili, kamuoyunu bu
kadar çok ilgilendiren bir konuyla ilgili olarak ilgili bakanlık olan Maliye
Bakanlığının, sosyal güvenlikle ilgili Çalışma ve Sosyal Güvenlik Bakanlığının
gereken çalışmaları yapması, Bakanlar Kurulunun gereken çalışmaları yapması,
ondan sonra bunu bir tasarı olarak getirmesi gerekirdi, maalesef öyle değil.
Değerli
arkadaşlarım, istisnai bir iş yapıyoruz, bir af çıkarıyoruz. Şimdi, teklif
sahipleri maalesef burada değil ama onlara soruyorum, tutanaklara geçiyor: Bu
af kaç kişiyi ilgilendiriyor, kaç iş yerini ilgilendiriyor, kaç vatandaşımızı
ilgilendiriyor biliyor musunuz? Ne kadar kişi bundan yararlanacak? Borcu olan,
Maliyeye vergi borcu olan ya da SGK’ya prim borcu olan, 50 bin liraya kadar
borçlu olan kaç kişi var, kaç iş yerimiz var? 50 ila 100 bin arasında borcu
olan kaç kişi var, 100 bin ila 500 bin arasında ya da 1 milyon lirayı aşkın borcu
olan kaç kişi var? Bunlara göre bir teklifte bulunulamaz mıydı, bunlara göre
bir düzenleme yapılamaz mıydı? Bölgeler arasındaki farklılıklara göre -şu anda
Diyarbakır’da durum farklı, İstanbul’da farklı, Ankara’da farklı, çeşitli
bölgelerimizde farklı- bu bölgelerde özellikle nerelere bu borçlular yığılmış,
hangi bölgelerde bu iş yerlerimizin borcu daha fazla ya da o bölgelerde küçük
işletmeler mi, büyük işletmeler mi borçlu ya da sektörler itibarıyla bu
borçların, kamunun alacağının durumu nedir, hangi sektörlerde daha fazla
borçluluk söz konusu, bunları biliyor muyuz, teklif sahipleri bunları biliyor
mu? Yok, bilmiyor. Ama ben onları ayıplamıyorum, teklif sahipleri bilmiyor ama
Sayın Bakan da Hükûmet adına burada oturuyor, o da bilmiyor çünkü, onun için teklif
sahiplerini ayıplamıyorum. İlgili Bakan da bilmiyor ya da biliyorsa da bize
söylemedi. 
Maliye
Bakanlığı da, bizim vergi idaresi de, maalesef, dünyanın en az şeffaflaşan
vergi idarelerinden bir tanesi. Geçenlerde OECD’de böyle bir çalışma
yapılmıştı, maalesef öyle bir durum da var, yani Maliye Bakanlığı şeffaf değil,
hesap verebilir değil; bunları açıklamada sürekli olarak tereddüt eden, duvar
ören bir bakanlık maalesef.
Maliye
Bakanlığı deyince Değerli Bakandan da bahsedeyim. Biz, Sayın Bakan Maliye Bakanlığında
Hesap Uzmanları Kurulunu ya da kendi kurulu olan Maliye Teftiş Heyetini
lağvettiği zaman, yani ona katkısı olduğu zaman “Genç bir arkadaşımız, demek ki
bir devrim gerçekleştirecek, Maliye Bakanlığını yeniden inşa edecek.” diye
düşündük ama, hem müsteşar olarak hem de bakan olarak, maalesef, bu konulara
henüz giremedi.
MALİYE
BAKANI NACİ AĞBAL (Bayburt) – Son derece önemli reformlara imza attık, son
derece önemli reformları yaptık Sayın Kuşoğlu, siz de biliyorsunuz bunları.
BÜLENT
KUŞOĞLU (Devamla) – Çok önemli bir konuyu söyledim Sayın Bakanım, sizden
bunları bekliyoruz. Bir genç bakan olarak madem Maliye Teftiş gibi, Hesap
Uzmanları gibi kurulları yıktınız…
MALİYE
BAKANI NACİ AĞBAL (Bayburt) – Yıkmadık.
BÜLENT
KUŞOĞLU (Devamla) – …arkasından da bu yeni yapılanmayı yapacaktınız. Daha vergi
reformu söz konusu değil; getirdiniz vergi reformu diye, geri çekmek zorunda
kaldınız…
MALİYE
BAKANI NACİ AĞBAL (Bayburt) – Sizin hayalinizden dahi geçmez o yaptıklarımız!
BÜLENT
KUŞOĞLU (Devamla) – …gelir ve kurumlar vergisi birleşmesi ortada duruyor,
geçici bütçe yanlış oldu, şimdi de bunu getirdiniz. (CHP sıralarından alkışlar)
Bunlar yanlış işlerdir, sizden bilgi ve birikiminize göre çok daha iyi işler
bekliyoruz; Maliye Bakanlığının, Türkiye'nin, Türkiye'deki yapıların bunlara
ihtiyacı var. 
NURETTİN
DEMİR (Muğla) – İyi yönetemiyorlar.
MALİYE BAKANI NACİ AĞBAL (Bayburt) – Yapacağız
inşallah, merak etmeyin.
BÜLENT
KUŞOĞLU (Devamla) – İnşallah, inşallah, inşallah.
Değerli
arkadaşlarım, bunları söylüyorum çünkü bunlar önemli konular. Türkiye’deki
vergi sistemi sıkıntılı, vergi sistemi yok daha doğrusu.
Bakın,
2016 bütçesine göre -570,5 milyarlık bir bütçemiz var- 460 milyar lira vergi
geliri var bütçemizde ama bunun içerisinde beyana dayanan vergiler -ki en önemlisi
odur; beyana dayanan vergileri Maliye Bakanlığı alır, takip eder, denetler,
bununla ilgili düzenlemeleri yapar- 36 milyar lira, kurumlar vergisi... 99
milyar liradır 2016’da gelir vergisi ama bunun çoğu kamu tarafından alınır ya
da stopajla alınır, gerçekte 5-6 milyardır beyana dayanan kısmı. Yani, ne yapar
36, 5 daha? 41.41 milyar lira için Maliye Bakanlığı ya da Gelir İdaresi beyana
dayanan vergileri almaya çalışır. Geri kalan, mesela en önemli kalan, 116
milyarla ÖTV’dir. Bunun için vergi idaresine gerek yok. Ya da 87 milyar
liralık, ithalde alınan katma değer vergisi vardır, 51 milyar liralık dâhilde
alınan katma değer vergisi vardır, bunlar çok yekûn tutar. Yani, 400 milyar
liraya yakını bunlardan oluşuyor, çok az bir kısmı, maalesef beyana dayanan
vergiler.
Böyle
bir yapımız var, bunun bir an önce değişmesi lazım. Onun için, bir vergi
sistemi olmadığı için Türkiye’de ikide bir, iki senede bir af çıkarıyoruz
maalesef. Vergi idaresi olmadığı için, vergi sistemi olmadığı için, vergi
bilinci olmadığı için, vergi ahlakı olmadığı için bunlara, maalesef, düçar
oluyoruz. Onun için, bir an önce bunların değişmesi lazım.
Şimdi,
vergi aflarının çok önemli bir sebebi, kamu alacağını azaltmaktır, kamu
alacağını azaltmak için vergi affı çıkarırsınız. Bu teklifin gerekçesinde de
“Kamu alacaklarını azaltmak için getiriyoruz.” denmiş zaten, genel gerekçede bu
var. Peki, öyle mi? Bakın, iki sene önce, iki sene olmadı daha doğrusu, 2014’ün
dokuzuncu ayında biz 6552 sayılı bir kanun çıkardık, bir nevi orada vergi affı
yaptık, böyle geniş kapsamlı. İki sene olmadı, daha taksitlendirmeleri bitmedi,
bitmedi, daha iki senesi dolmadı. O zaman sormuştuk “Maliyenin ne kadar vergi
aslı alacağı var?” diye, 67 milyar liraydı, 67 milyar liraydı. Şimdi vergi aslı
ne kadar? 90 milyara çıkmış. Ya iki senesi dolmamış, tamamlanmamış, nasıl
oluyor vergi böyle buraya çıkıyor, bir anormallik yok mu bunda? Bunu niye
Maliye Bakanı, Hükûmet sormaz? Daha iki sene dolmamış; 67 milyar alacağımız
varmış, af yapmışız, af çıkarmışız, süresi dolmamış, 90 milyara çıkmış, “Bunun
sebebi nedir?” diye sormaz mı? Bu nasıl bir anlayıştır? SGK’nın alacağı o
tarihte 32 milyar. Şimdi ne kadar? 68’e çıkmış. Olur mu böyle bir şey yani af
çıkarıyorsunuz, alacağınız artıyor, bir anormallik yok mu burada, bunu bir sormaz
mı Hükûmet ya da Maliye Bakanlığı gündeme getirmez mi? Nasıl iş yapılıyor
burada, nasıl bir kurumdur bu? Olur mu böyle bir şey?
Şimdi,
bunlar yapılıyorsa, yani kamu alacağını azaltmak için yapılıyorsa, bir af
çıkarılıyorsa -ki af çok önemli bir müessesedir, yapılmaması gereken, istisnai
bir müessesidir- bütün bunların düşünülmesi gerekir; böyle ezbere getirilmez,
böyle bir anlayış olmaz, böyle bir kamu maliyesi anlayışı olmaz. Yani, demek ki
bir anormallik var.
Bakın,
değerli arkadaşlarım, bunlar Maliye Bakanımızın bize, yalvardıktan sonra
verdiği rakamlar. Vermiyor rakamları. “Ya nedir? Niye getirdiniz? Ne kadar
borçlu var? Bu borçluların durumları nedir?” “Vereceğiz, maddelere geçince
vereceğiz, daha sonra vereceğiz.” falan, verilmedi. Sonuçta verilen şu: 90
milyar 750 milyon liralık -vergi türleri bazında alacak stoku bu, Haziran 2016
itibarıyla- vergi aslı borcu var, gecikme zammı da 45 milyar 861 milyon lira. 
Şimdi,
bakıyorsunuz, katma değer vergisi -vergi türü itibarıyla- borçlu mükellef
sayısı 1 milyon 533 bin, 1 milyon 533 bin. 2 milyon 477 bin katma değer vergisi
mükellefi var, 1 milyon 533 bini borçlu. Şimdi, “Bunlar içerisinde faaliyetini
terk etmiş olanlar var.” diyor ama 2 milyon 477 bin içerisinde de… “Biz onları
sürekli olarak terkin işlemine tabi tutuyoruz.” diyorlar, burada da “Tabi
tutuyoruz.” diyorlar. Onu anlamadım, bir. 
İki:
1 milyon 533 bin terkin işlemine tabi tutulmuşsa da anormal bir rakam, çok
anormal bir rakam. Yani, o zaman, demek ki vergi almıyorsunuz. Bakın, toplamı 2
milyon 477 bin. Hadi, 1 milyon 533 binin içerisinde terkin işlemine tabi
tutulmamışlar var. Hadi çıkarın, 533 binini çıkardın, 1 milyon mükellef… Katma
değer vergisi emanet bir vergidir. Siz birisinden alırsınız, bir işletmeden,
bir mükelleften, Maliyeye yatırmak üzere geçici olarak alırsınız bünyenize,
yatırırsınız. Bu 34 milyar 785 milyon lira. 18 milyar 733 bin lira da bunun
gecikme zammı var. Anormal bir rakam bu. Bu nasıl ödenecek? 
Bakın,
gelir vergisi için de aynı şekilde. 2 milyon 841 bin borçlu mükellef sayısı.
Gelir vergisi borçlu mükellef sayısı 2 milyon 841 bin, toplam 1 milyon 815 bin
gelir vergisi mükellefi var. Borçlu mükellef sayısı 2 milyon 841 bin. 
VEDAT
DEMİRÖZ (Bitlis) – Ama, 1 lira, 3 lira, 5 lira borcu olanlar da var. 
BÜLENT
KUŞOĞLU (Devamla) – 1 lira, 3 lira, 5 lira borcu olan var mı yok mu, söylesin
Sayın Bakan. 
VEDAT
DEMİRÖZ (Bitlis) – Söyleyecektir. 
BÜLENT
KUŞOĞLU (Devamla) – Söyleyemedi, ben de onu söylüyorum. Vedat Bey, bunu
söylüyor… 
VEDAT
DEMİRÖZ (Bitlis) – Bir de on beş yıllık tortu var, on beş yıllık tortu. 
BÜLENT
KUŞOĞLU (Devamla) – Bakın, bu 6’ncı aftır. Ya, bir gün bunların bir hesabını
verin. Bu nedir, kaç kişi borçludur? Af çıkarıyoruz, borç artıyor. Gelecek
sefer bunun altından kalkamayız. Bakın, af getiriyorsanız, af yapıyorsak bu bir
sıfırlamadır. Ondan sonra öyle bir reform yapacaksınız ki bir daha affa gerek
kalmayacak. Affedeceksiniz, “Devlet olarak ben büyüklük gösteriyorum,
affediyorum, af çıkardım.” diyeceksiniz, ondan sonra da işi temizleyeceksiniz.
İki senesi dolmadan borcu ikiye katlarsanız bu, af olmaz; bu, devlet idaresi
olmaz. Burada bir hata vardır, bir anormallik vardır. Böyle bir şey olur mu? 
Kurumlar
vergisi: 559 bin 317 borçlu mükellef var. Haziran itibarıyla 715 bin kurumlar
vergisi mükellefinin 559 bini borçlu ve biraz önce anlattım, bu sene tahsil
edeceğimiz beklenti tutarı bütçede 36 milyar. 11 milyar 274 milyon lira vergi
aslı borcu var, 5 milyar lira da bunun gecikme zammı var. 16 milyar lirayı
aşıyor kurumlar vergisi. Nasıl ödeyecek? 36 milyar lira beklentisi olan bir
yerden ilave olarak 16 milyar lira daha alacağız. Bütün bunları toplayın, SGK,
vergi, matrah artırımından gelecekler “300-350 milyar lira alacağız.” diyor
Maliye Bakanlığı, Bakanlar Kurulu. 300-350 milyar lira alamazsınız. Ülkenin bu
ekonomi koşullarında bu parayı alamazsınız ve mükellefi, vatandaşı, esnafı,
işçiyi, köylüyü çok daha kötü duruma getirirsiniz. Bu, yanlış bir iş. Bunlar
düşünülmeden getirilmez. Bunlar üzerinde düşünülmesi gereken konular.
Bakın,
aynı şekilde, benzeri şekilde SGK’nın durumu da böyle. 7.413 kamu kuruluşu var,
Emekli Sandığına bile borçlular yani belediyelerimiz, kamu çalışanı olan
kuruluşlarımız, 7.413 kuruluşumuz borçlu. 1 milyon 790 bin BAĞ-KUR’lu var borcu
olan ki toplamı 1 milyon 996 bindir yıl sonu itibarıyla. 1 milyon 250 bin de
SGK işvereni yani eski tabirle SSK işvereni borçlu. İdari para cezalarıyla,
gecikme zammıyla 86,5 milyar lira da SGK’ya para ödenecek. Af kapsamına
giriyor. Bunları yapıyoruz, önemli bir değişiklik. 
Bir
darbe teşebbüsü yapılmış. Dedik ki: Madem bir darbe teşebbüsü sonrası toplumun,
devletin yeni bir şekilde, yeni bir heyecanla düzenlenmesi söz konusu bu affı
da daha doğru dürüst yapalım, daha kapsamlı hâle getirelim, gerçek bir af
olsun, silelim bazı alacakları yoksa bunlar birikir, altından kalkılmaz hâle
gelir. Yani şu -biraz önce bahsettim ya- 90 milyar lira Maliyenin alacağı; 67,
68 milyar lira da -sadece aslı- SGK’nın alacağı. Bunları topluyorsunuz; 157,
158 milyar yapıyor, gecikme zammı vesaireyle 200 küsur, 250 milyara yaklaşıyor.
Bu, gelecek sefer, bu aftan sonra 2 misline çıkacak. Ondan sonra hiç alamayız,
ondan sonra bir karmaşa yaşanır, ondan sonra altından kalkılmaz hâle gelir.
Demek ki ekonomide büyük bir sorun var. 
Darbe
girişiminden sonra kanun hükmünde kararnamelerin ekonomiyle ilgili olanı nedir
-bu arada dün çıktı- biliyor musunuz? İflas ertelemelerin ertelenmesi.
“Mahkemeler bundan sonra iflas erteleme kararları veremeyecek.” diyor. Neden?
Çünkü büyük bir sıkıntı var. Peki, böyle büyük bir sıkıntı varsa siz nasıl bu
vergi affını böyle getirirsiniz, nasıl böyle bir af yaparsınız? Bunun bir
anlamı var mı? Bu yarın Türkiye’yi çok daha büyük sıkıntılara sokacaktır, çok
açık yani bunun örneği de var. Bakın, iki sene önceki alacakları, kamunun
alacakları 2 misline çıkmış. Bu sefer yine aynı şey olacak, iki sene sonra yine
2 misline çıkacak, ödenmeyecek. Bunları anlatıyoruz ama göz göre göre yine de
sağ olsun bunu Maliyemiz getiriyor. 
Cumhuriyet
Halk Partisi olarak bir konudan da bahsetmek istiyorum, bizim programımızda da
var. Her hâlükârda vergi ve primini zamanında ödeyenlerin teşvik edilmesi
lazım. Onun için de ya onlarla ilgili olarak belli bir baz puan alınıp o puan
üzerinden düşürülmesi gerekir ya da o kişilerin, o işletmelerin, düzgün ödeme
yapan işletmelerin faizsiz kredi almaları sağlanmalıdır, bunun yapılması lazım.
(CHP sıralarından alkışlar) Bu bizim programımızda var, buraya da eklenmesi
lazım. Biz bunu Komisyonda da teklif ettik, burada da teklif ediyoruz tekrar,
edeceğiz. 
Şimdi, diğer bir konu da bu varlıkların, bazı
varlıkların millî ekonomiye kazandırılması. Geçen sefer, biliyorsunuz -yatırım
ortamının iyileştirilmesi- torba kanunda vardı bu, çıkardınız ısrarımız üzerine
ama şimdi görüyoruz ki tekrar gelmiş; bir başka dille, aynı anlama gelecek şekilde
tekrar yazılmış tekrar.
Değerli arkadaşlar, özellikle bu darbe girişimi
Batı’da, küresel dünyada çok karşılık bulmadı, çok inandırıcı olmadı, bir NATO
ülkesi olarak, Avrupa Birliği üyelik sürecindeki bir ülke olarak maalesef
desteklenmedi, dış desteğimiz yok. Böyle bir ortamda kara parayı aklayan bir
Türkiye herhâlde çok kötü olur kabul edersiniz ki. Yani, kara para aklayacak
bir Türkiye bundan sonra sıcak para da bulamaz. En önemli konumuz budur. Bundan
sonra Türkiye ekonomisinin özellikle sağlıklı olması lazım, ayakta durabilmesi
lazım, özellikle finans problemi, döviz problemi olmaması lazım. Böyle bir
düzenleme yapıyoruz, biz diyoruz ki: “Özellikle Körfez’den -ya da nereden
gelecek bilmiyoruz- getir parayı, beyanda bulun, bir gün bankacılık sistemine
girsin, ertesi gün çek götür, hiçbir şekilde vergi almayacağım, kayıtlara da
sokma şartı yoktur; yabancı da olabilir, Türk vatandaşı da olabilir, yabancı da
getirebilir, bir başkası adı altında da getirebilir.” Arkadaşlar, böyle bir
düzenleme Türkiye’yi kara para ülkesi yapar ve Türkiye’ye şu anda gelen sıcak
para gelmez olur, Türkiye durup dururken kendi ayaklarına kurşun sıkmış olur,
ayakta duramaz hâle gelir. Bunu anlayamıyorum. Aranızda bunu bilenler var,
yanlış olduğunu bize de söyleyenler var. Ama, gerçekten yanlış bir düzenleme,
bunun bir kere değişmesi lazım, bunun kalkması lazım. Evet, bu AK PARTİ
iktidarını götürür ama bu Türkiye’yi de götürür. Onun için bu kadar ısrarcı
oluyoruz, onun için bu konuyla ilgili olarak geçen sefer de, bu sefer de
ısrarla vurguluyoruz; yanlış bir iş yapıyorsunuz, bunun muhakkak düzeltilmesi
lazım.
Özellikle bu konuyla ilgili daha fazla şey söylemek
istiyordum ama sürem bitti. Bu vesileyle hepinizi saygıyla selamlıyorum,
teşekkür ediyorum. (CHP sıralarından alkışlar) 
BAŞKAN – Teşekkür ederim Sayın Kuşoğlu.
Teklifin tümü üzerinde siyasi parti grupları adına olan
konuşmalar sona ermiştir. 
Şimdi şahsı adına söz talep eden sayın
milletvekillerine söz vereceğim.
Şahsı adına ilk konuşmacı Mustafa Savaş, Aydın
Milletvekili.
Buyurunuz Sayın Savaş. (AK PARTİ sıralarından alkışlar)

MUSTAFA
SAVAŞ (Aydın) – Sayın Başkan, değerli milletvekilleri; 409 sıra sayılı Bazı
Alacakların Yeniden Yapılandırılmasına İlişkin Kanun Teklifi’yle ilgili olarak
şahsım adına görüşlerimi aktarmak üzere söz almış bulunmaktayım. Bu vesileyle
yüce Meclisimizi ve milletimizi saygıyla selamlıyorum. 
15
Temmuz akşamı aziz milletimizin iradesine karşı düzenlenen hain darbe
girişimini lanetliyorum. Vatanımız uğruna yapılan mücadelede şehit düşen
güvenlik görevlilerimiz ve vatandaşlarımıza Allah’tan rahmet, yaralılarımıza da
acil şifalar diliyor ve meydanlara çıkarak demokrasi nöbeti tutan milletimize
de şükranlarımı sunuyorum. 
Sayın
Başkan, değerli milletvekilleri; AK PARTİ iktidarları döneminde hükûmetlerimiz,
acil eylem planlarında yer alan ekonomik dönüşüm programları çerçevesinde vergi
oranlarının düşürülmesi, vergi sisteminin basitleştirilmesi, yatırım ve
istihdamın artırılması, üretimin teşvik edilmesi, araştırma ve geliştirme
faaliyetlerinin desteklenmesi ve ülkemizin cazip bir yatırım merkezi hâline
getirilmesini bir takvim içerisinde belirlemiştir. 3 Kasım 2002 tarihinden
itibaren ekonomide yapılan reformlar, değişim ve gelişmelerle yatırım ortamının
iyileştirilmesine ilişkin başlangıçta Hazine Müsteşarlığı, daha sonra da
Ekonomi Bakanlığı bünyesinde, kamu ile birlikte meslek örgütleri, özel sektör
temsilcileri ve sivil toplum temsilcilerinin geniş katılımıyla Yatırım Ortamını
İyileştirme Koordinasyon Kurulu oluşturulmuştur. Bu birliktelik aracılığıyla
başta ticari şirketlerin kurulması ve sonlandırılması olmak üzere, ekonomik
faaliyetlerinin önündeki engellerin ortadan kaldırılması ve bürokrasinin
azaltılması, şirketlerin sermaye yapılarının güçlendirilmesi ve enflasyondan en
az şekilde etkilenmesini sağlayıcı düzenlemeler yapılması, büyük yatırım ve
girişimleri teşvik etmek amacıyla şirketlerin sermaye yapılarının güçlenmesini
sağlayacak şirket birleşme ve devri gibi müesseselerin işler ve basit
uygulanabilir hâle getirilmesi, ekonomik ve ticari faaliyetlerde bulunan kişi
ve kurumların vergisel yüklerinin azaltılması olmak üzere ekonomide ve mali
hayatta çok önemli reformlar ve değerli katkılar sağlanmıştır. Ekonomik olarak
gelişme ve kalkınmayı sürdürmek amacıyla da yine başlangıçta Hazine
Müsteşarlığı, daha sonra Ekonomi Bakanlığı bünyesinde Maliye, Kalkınma, Bilim,
Sanayi, Gümrük ve Ticaret Bakanlıkları başta olmak üzere diğer kurumların katkı
ve destekleriyle yapılan çalışmalarla sektörel ve bölgesel yatırım ve istihdam
teşvikleri hayata geçirilmiş, ekonomik faaliyet içerisinde olan kişi ve
kurumlara yer tahsisi, enerji ve sermaye desteği, gelir ve kurumlar vergisi ile
işletme çalışanlarına ait vergiler konusunda önemli destekler sağlanmıştır. 
Sayın
Başkan, değerli milletvekilleri; ekonominin önünü tıkayan, halk arasında
“Nereden buldun?” olarak bilinen ve 1998 yılında yürürlüğe girmesine karşılık
sürekli uygulaması ertelenen düzenleme sonlandırılarak vatandaşlarımızın yurt
dışında bulunan tasarruf ve birikimlerinin ülkemize getirilmesinin önü
açılmıştır. Ekonomide güven ortamının sağlanması amacıyla, ülkemizle ekonomik
ve ticari faaliyet içerisindeki kişi ve kurumların yurt dışında bulunan birikim
ve tasarruflarını ekonomiye kazandırmak, kişi ve kurumların sermaye yapılarını
güçlendirmek amacıyla 2 defa “varlık barışı” adı altında yapılan düzenlemeyle
ülke içerisinde yastıkaltı kaynakların ve ülke dışındaki birikim ve
tasarrufların ekonomimize kazandırılması sağlanmıştır. Dünyada meydana gelen
ekonomik kriz ve küçülmeden ekonomik ve ticari faaliyette bulunan işletmelerimizin
en az etkilenmesini sağlamak amacıyla ödeme güçlüğü içerisinde bulunan kişi ve
kurumların devlete olan borçları yeniden yapılandırılmıştır. 
Mali alanda yapılan reform ve çalışmalar ise; Başta
vergi kanunları olmak üzere mali mevzuatta basit, sade, anlaşılabilir mevzuat
çalışmaları yapılmış, ticari hayatın ve ekonominin önünü açan, ona destek olan
düzenlemeler hayata geçirilmiştir. Bu kapsamda, bir taraftan Gelir ve Kurumlar
Vergisi Kanunları yeniden yazılarak bu vergilere ilişkin oranlar indirilmiş,
diğer taraftan Gelir İdaresi Başkanlığı koordinasyonunda kayıt dışı ekonomiyle
mücadelede önemli çalışmalar ve denetimler yapılarak kayıt dışı ekonomi yüzde
28’lere indirilmiştir. 
Geçmişte
tüm kamu harcamaları Maliye Bakanlığından yapılmaktaydı. Şimdi ise Kamu Mali
Yönetimi ve Kontrol Kanunu’yla her bakanlığın ve her kurumun üst yöneticisinin
sorumluluğu ve kontrolünde kamu kaynaklarının bir stratejik plana bağlı olarak
etkin ve verimli bir şekilde kullanılmasına ve yapılan harcamaların takip ve kontrolünün
sağlanmasına ilişkin düzenlemeler yapılmıştır. 
Sayın
Başkan, değerli milletvekilleri; görüşmekte olduğumuz kanun teklifi Maliye
Bakanlığı, Gümrük ve Ticaret Bakanlığı, Sosyal Güvenlik Kurumu ve belediyelerin
alacaklarını kapsamaktadır. Alacak türü açısından da 213 sayılı Vergi Usul
Kanunu kapsamına giren vergi, resim, harçlar, vergi cezaları, gecikme faizi ve
gecikme zamlarını, gümrük vergileri ve idari para cezalarını, gecikme faizi ve
gecikme zamlarını, sosyal güvenlik primleri ve idari para cezalarını, gecikme
faizi, gecikme cezası ve gecikme zamlarını, 6183 sayılı Kanun hükümlerine göre
vergi dairelerince takip edilen alacakları, emlak vergisi üzerinden hesaplanan
taşınmaz kültür ve varlıkların korunmasına katkı payı ile buna bağlı gecikme zamlarını
kapsamaktadır. 
Bu
kanun temelde vatandaşlarımızın devlete olan borçlarının yeniden
yapılandırılması için hazırlanmıştır; amaç, içinde bulunduğumuz konjonktürde
esnafımızın, tüccarımızın, sanayicimizin iş ve yatırım kararlarını daha süratli
bir şekilde almasını sağlamak ve devlete karşı olan birtakım yükümlülükler
noktasında sıkıntılarını gidermektir. Bu düzenlemedeki amaç birikmiş
alacakların belirli bir ödeme dâhilinde tasfiye edilmesini sağlamak,
ihtilafları sonlandırmak olduğundan, madde hükmünden yararlanmak isteyen
borçluların dava açmamaları, açılmış davalardan vazgeçmeleri şartı
öngörülmüştür. 
Yeniden
yapılandırmada kesinleşmiş kamu alacaklarının asıllarının tahsilinden
vazgeçilmiyor, vergi aslından herhangi bir şekilde vazgeçme söz konusu değildir.
Kamunun alacakları enflasyon oranında güncellenerek bugünkü değerin altına
inmeyecek şekilde yeniden yapılandırılıyor. Enflasyon oranı olarak da Tüketici
Fiyat Endeksi yerine Üretici Fiyat Endeksi kullanılmaktadır. Bu yapılan
düzenleme vatandaşımızın lehine olan bir durumdur. Bu kapsamda, asıl alacaklara
uygulanan gecikme faizi, gecikme zammı ve gecikme cezası yerine, “güncelleme
oranı” olarak tabir ettiğimiz Yurt İçi Üretici Fiyat Endeksi esas alınarak
belirlenecek tutarın ödenmesi imkânı getirilmektedir. Örnek vermek gerekirse,
bugün itibarıyla geçerli gecikme zammı oranı aylık yüzde 1,40’tır, yıllıkta da
yüzde 16,80’e tekabül etmektedir. 2015 yılına ait gecikmiş bir alacak bugün
itibarıyla tahsil edilmek istendiğinde uygulanacak gecikme zammı oranı
16,80’dir, düzenleme sonrası bu oran, 2015 ÜFE oranı olan yüzde 5,6 olacaktır.
Böylelikle, vatandaşımıza önemli miktarda gecikme zammı indirimi uygulanmış
olacaktır. 
Sayın
Başkan, değerli milletvekilleri; Meclis gündeminde bulunan ve görüşülmekte olan
bu kanun teklifiyle yatırım ortamının iyileştirilmesi çalışmalarına devam
edilmekte ve bu teklif, ülkemizin yatırım açısından bir cazibe merkezi hâline
getirilmesini temin etmek ve ekonomik kalkınmanın devamlılığını sağlamak için
özel sektörün kamuya olan borç yükünün azaltılarak taksitle ödeme imkânı
getirilmesi, bir kısım ihtilafların sonlandırılması, vergi incelemesinde olan
konuların dava yoluna gidilmeden çözülmesi, işletme kayıtlarının fiilî
durumlarının uygun hâle getirilmesi ve kayıtlı ekonomiye geçişin teşvik
edilmesi konularını içermektedir. Daha önce 2 defa uygulanan ve önemli sermaye
ve döviz girdisi sağlayan uygulama kapsamında yine bazı varlıkların millî
ekonomiye kazandırılması amacıyla bu düzenlemeler yapılmaktadır. 
2016
ve 2017 yıllarında kamu gelirlerinde önemli bir katkı yapacağını düşündüğümüz
bu kanun teklifinin ülkemize hayırlı olmasını diliyor, Genel Kurulu saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Savaş.
Şimdi,
Maliye Bakanı Sayın Naci Ağbal’ın söz talebi vardır.
Buyurunuz
Sayın Bakan. 
Süreniz
yirmi dakikadır. 
MALİYE BAKANI NACİ AĞBAL (Bayburt) – Sayın Başkanım,
değerli vekiller; Bazı Alacakların Yeniden Yapılandırılmasına İlişkin Kanun
Teklifi hakkında Hükûmet adına söz almış bulunuyorum. Sözlerime başlarken
hepinizi saygıyla selamlıyorum.
Mükelleflerimiz için gerçekten önemli bir düzenleme.
Haziran 2016 tarihi itibarıyla vergi dairelerine olan, Sosyal Güvenlik Kurumuna
olan, belediyelere olan, il özel idarelerine olan vergi borçları, prim borçları
yeniden yapılandırılmaktadır, farklı taksit seçenekleri içerisinde
mükelleflerimize büyük bir kolaylık getirilmektedir.
Öncelikle, sözlerimin başında, teklifin Komisyon
aşamasında görüşülmesi sırasında gerek iktidar partisi milletvekillerimizin gerekse
muhalefet partisi milletvekillerimizin teklifin gelişmesine yapmış oldukları
katkılardan dolayı her birine ayrı ayrı teşekkür ediyorum. Komisyon görüşmeleri
sırasında gerek iktidar partisi milletvekillerimizin gerekse muhalefet partisi
milletvekillerimizin getirmiş oldukları önergelerle teklifin kapsamı
genişletişmiş oldu. İlk başta gelen vergi ve prim alacaklarına yeni bazı amme
alacaklarını da, kamu alacaklarını da eklemek suretiyle geniş toplum
kesimlerini ilgilendiren bir konuda önemli bir çalışma yapmış olduk. Ben tekrar
bu çalışmaya katkı veren bütün vekillerimize teşekkür ediyorum. Bugün,
inşallah, hep birlikte Genel Kurulda teklifle ilgili yapacağımız görüşmeler
neticesinde son şeklini vereceğiz ve inşallah, bu ay içerisinde yürürlüğe girdiği
için, ekim sonuna kadar mükelleflerimiz bu yasadan yararlanmak için müracaat
edecekler ve inşallah, otuz altı aya kadar varan taksitlerle de kesinleşmiş
borçlarını ödeme imkânına kavuşacaklardır.
Bu
yasayla aynı zamanda, ihtilaflı vergi ve prim alacaklarının da yeniden
yapılandırılması, sulh yoluyla çözüme kavuşturulması imkânı getirilmektedir. Bu
da son derece önemli bir düzenlemedir. Bugün gerek vergi dairelerinin gerek
sosyal güvenlik kurumlarının mükelleflere dönük olarak yazmış oldukları
raporlara dayalı vergi mahkemelerinde devam eden davalar var, bazısı vergi
mahkemesinde, bazısı Danıştayda devam ediyor. Bunlarla ilgili olarak da
mükelleflerimiz isterlerse, ihtilafın bulunduğu aşamaya göre ve en son
mahkeme kararına göre belli bir ödeme yapmak suretiyle, bu ihtilafları da sulh
yoluyla çözümleme imkânı getiriyoruz. Böylelikle vergi idaresiyle ve Sosyal
Güvenlik Kurumu ile vatandaşlar arasındaki ihtilafları da gidermiş oluyoruz. 
Üçüncü
olarak, özellikle vergi idaresi tarafından yürütülen vergi incelemeleri var.
Devam eden vergi incelemeleri bakımından da mükelleflerimize bir kolaylık
getiriyoruz. Mükelleflerimiz dilerlerse, devam eden vergi incelemelerine
ilişkin olarak matrah artırımında bulunmak suretiyle bu kanunun hükümlerinden
yararlanacaklar. Böylelikle incelemeler bir aylık süre içerisinde tamamlanacak.
Buradan kaynaklanan inceleme süreçleri de tamamlanmış olacak. 
Bu
kanun teklifiyle getirilen önemli düzenlemelerden bir tanesi de matrah artırımı
düzenlemesi. Biliyorsunuz, vergi kanunlarımızda vergi idaresinin geçmiş beş
yıla ilişkin vergi inceleme yapma hakkı bulunmaktadır. Dolayısıyla,
mükelleflerimizin geçmiş dönemlerine ilişkin olarak idare herhangi bir sebeple
gerekli görmesi hâlinde vergi incelemesi yapabilmektedir. Burada yapılan
düzenlemeyle, mükelleflerimiz daha önce yapmış oldukları beyanlarını belli
oranlarda arttırırlarsa o takdirde geçmişe dönük olarak herhangi bir vergi
incelemesine muhatap olmayacaklar. Ancak, mükellefimiz zarar beyan ettiyse veya
matrah beyan etmemişse daha önce, bu durumda da kanunda öngörülen asgarî
tutarlar üzerinden matrah artırımında bulunması hâlinde de bu şekilde kanun
hükmünden yararlanabilecek. Bu, gerçekten son derece önemli bir düzenleme.
Bugün, Türkiye’de, aslında bakıldığında vergi inceleme oranları yüzde 2-3
civarında. Vergi inceleme oranlarının çok yüksek olduğunu söyleyemeyiz ama buna
rağmen, mükelleflerimizin geçmiş dönemlere ilişkin olarak vergi
yükümlülüklerine dair bir belirsizlik hâli oluşabilir. Matrah artırımı
düzenlemesiyle de geçmişe dönük bu belirsizlikleri ortadan kaldırmış oluyoruz. 
Diğer
taraftan da aslında bu düzenlemeyle vergi denetim birimlerinin inceleme
işlerini daha fazla cari döneme hasretmelerine imkân sağlıyoruz. Bu da
mükelleflerimiz için büyük bir kolaylık. Burada gelir vergisi, kurumlar
vergisi, katma değer vergisi, gelir -stopaj- vergisi gibi temel vergilerle
ilgili olmak üzere vatandaşlarımız matrah artırımında bulunabileceklerdir. 
Yine,
yapmış olduğumuz bu düzenlemede, vergi mükelleflerinin kayıtlarını düzeltmesine
imkân verecek hükümler getiriyoruz. Bu da son derece önemli. Özellikle
işletmenin bilançosunda, gerek kasa hesabında gerek stoklar hesabında gerek
ortaklardan alacaklar hesabında kayıtlı tutarlar ile gerçek durum farklı
nedenlerle olduğundan farklı olabiliyor. Bu durumda mükelleflerimize bu yasayla
bir imkân getiriyoruz. Yıl sonu itibarıyla yani 31/12/2015 tarihi itibarıyla
işletme kayıtlarında gözüken durum ile bu hesaplar bakımından olan durum
farklıysa bu kanun hükümleri çerçevesinde kayıtlarını düzeltebilecekler ve
böylelikle eğer stoklarında olmadığı hâlde kayıtlarında gözüken varlıkları
varsa bunları kayıtlarından düşebilecekler, kasa mevcudu eğer olduğundan
farklıysa bunu kayıt düzeltme suretiyle doğruya getirebilecekler. Bu da son
derece önemli bir düzenleme.
Son
olarak, bu kanun teklifiyle, gerek yurt içindeki varlıkların gerekse yurt
dışındaki varlıkların ekonomiye kazandırılması için önemli bir düzenleme
yapılmaktadır. Aslında bu düzenleme, bir önceki yatırım ortamının
iyileştirilmesine ilişkin kanun içerisinde olan bir maddeydi fakat muhalefet
partilerimizin burada ifade ettiği bazı tereddütler vardı, kendileriyle
beraber, müştereken bunu yeniden değerlendirmek üzere o tasarıdan çıkarmıştık;
bu defa bu teklif içerisinde farklı görüşleri de dikkate almak suretiyle yeni
bir metin ürettik. Bu metinde, kanaatimizce, ifade edilen tereddütleri ortadan
kaldıracak gerekli değişiklikleri yaptığımızı düşünüyorum. Buna rağmen, yine
Plan ve Bütçe Komisyonunda maddenin yeni hâline ilişkin olarak da bazı
tereddütler ifade edildi. Bunun üzerine, bu tereddütleri gidermek üzere de
Komisyonda önerge vermek suretiyle değişiklikler yapmış olduk. 
Burada
önemli olan, gerek vatandaşlarımızın yurt dışındaki varlıklarının Türkiye’ye
getirilmesi ve ekonomiye kazandırılması gerekse yurt içinde olan ancak işletme
kayıtlarında yer almayan varlıklarının işletme kayıtlarına alınması suretiyle
ekonomiye kazandırılması amaçlanmaktadır. Burada yapılan yasal düzenlemeyle, bu
yıl sonuna kadar kişiler gerek yurt dışındaki varlıklarını banka kanalından
veya gümrük kanalından Türkiye’ye getirmeleri hâlinde gerekse yurt içindeki
varlıklarını işletmeye dâhil etmeleri hâlinde bu kanun hükümlerinden
yararlanacaklardır. 
Peki,
bu düzenleme ne getiriyor? Zaman zaman burada speküle edilen bir konu. Bu düzenleme,
eğer bir varlığınız varsa getirip onu Türkiye’de serbestçe tasarruf
edebiliyorsunuz. Yani, herhangi bir şekilde bir vergi mükellefi değilseniz, ilk
defa böyle bir varlığınızı Türkiye’ye getiriyorsanız, bu durumda bu varlığınızı
bir bankada değerlendirebilirsiniz, bir şirkete sermaye olarak koyabilirsiniz,
bir gayrimenkul alabilirsiniz. Bütün bu durumlarda da, gerek varlığın
Türkiye’ye getirilmesi aşamasında gerekse varlığın Türkiye’de kullanılması
aşamasında, her aşamada kayıt altına alınan, kayıtlı ekonomi içerisinde olan
bir varlıktan bahsediyoruz. Yine, Türkiye’de işletme kayıtlarında olmayıp da
işletme kaydına alınan varlıklar da esasen kayıtlı ekonominin birer parçası
hâline gelmiş oluyor. O açıdan, yapılan yasal düzenleme, bir taraftan vatandaşlarımızın
yurt dışındaki ve yurt içindeki varlıklarını ekonomiye kazandırırken, aslında,
diğer taraftan kayıtlı ekonominin de büyümesine önemli bir katkı sağlıyor.
Burada yapılan yasal düzenlemede, varlıklarını bu şekilde gerek yurt dışından
getiren mükellefler gerekse yurt içinden bu işletme kayıtlarını alan
mükellefler bakımından herhangi bir vergi öngörmüyoruz çünkü bu yasanın amacı
herhangi bir şekilde bir vergi hasılası elde etmek değil, buradaki temel amaç,
olabildiğince varlıkların ekonomiye kazandırılması. 
Diğer
taraftan, Komisyonda da ifade ettim, özellikle uluslararası vergilemeyle ilgili
son dönemde önemli gelişmeler meydana geliyor. Bugün uluslararası toplum,
uluslararası kuruluşlar özellikle uluslararası vergi kayıp ve kaçağıyla
mücadele etmek için bir araya gelmek suretiyle platformlar oluşturuyorlar OECD
bünyesinde, G20 bünyesinde; özellikle vergi kayıp ve kaçağının engellenmesi
noktasında inisiyatifler alınıyor. Bu alanda en öne çıkan gelişme bilgi
paylaşımı yani 2018’den itibaren bu uluslararası sözleşmeye imza atan ülkeler
-ki bu kapsamda yaklaşık 100’ü aşkın ülke var- artık karşılıklı olarak bilgi
paylaşımında bulunacaklar yani birbirlerinin vatandaşlarının kendi
ülkelerindeki yaptıkları vergi muameleleri hakkında karşı ülkeye bilgi verecekler.
Bu
gelişmeler çerçevesinde, özellikle gerek OECD gerekse G20, 2018 öncesi dönemde,
ülkeleri, şu anda bizim yapmaya çalıştığımız düzenleme benzeri düzenlemeleri
yapmaya teşvik ediyor, âdeta köprüden son çıkış noktası gibi. Yani “2018’den
önce, ülkeler vatandaşlarının yurt dışında bulunan varlıklarını ülkeye geri
getirecek yasal düzenlemeler yapmalıdır.” şeklinde ilke kararları alıyorlar,
hatta bunların nasıl teşvik edilmesi gerektiğine dair de rehberler
hazırlıyorlar ve bu rehberleri ülkelerin de kendi vatandaşlarına duyurmalarını
istiyorlar. 
Türkiye
uluslararası toplumla bütünleşen, uluslararası yükümlülüklerine sonuna kadar
bağlı bir ülke. Bu anlamda, Türkiye’de şu anda “varlık barışı” diye tarif
ettiğimiz bu düzenleme tamamen bu uluslararası trendlerle ve uluslararası
gelişmelerle uyumlu. Yapmış olduğumuz madde düzenlemesi Türkiye'nin bütün
uluslararası yükümlülükleriyle uyumlu bir düzenlemedir, onu da baştan ifade
edeyim. Bu düzenleme neticesinde Türkiye’ye gelecek bu varlıklar hem geldiği
aşamada hem de sonraki aşamalarda tamamen kayıtlı ekonominin bir parçası olarak
ekonomiye katılacak. Böylelikle, biz, ihtiyacımız olan kaynak ihtiyacını kendi
vatandaşlarımızın veya başka ülke vatandaşlarının tasarruflarını değerlendirmek
suretiyle karşılamış olacağız. Diğer taraftan kayıtlı ekonomiye ciddi anlamda
bir destek vermiş olacağız. Diğer taraftan yapmış olduğumuz düzenlemelere
bakacak olursak özellikle işletmelerimizin bilançolarının öz sermaye tarafını
daha güçlü bir hâle getireceğiz. 
Biz,
hepimiz biliyoruz ki vatandaşlarımızın yurt dışında farklı saiklerle
bulundurdukları varlıklar var. Bu, sadece Türkiye Cumhuriyeti vatandaşlarına
mahsus bir durum da değil. Bugün dünyada her ülkeden vatandaşlar, mükellefler
ticaretin doğası gereği veya globalleşen sermaye “network”ünün içerisinde,
özellikle nakit hâlde bulunan varlıklarını çok rahat bir şekilde sistem
içerisinde ülkeden ülkeye dolaştırabiliyorlar. Dolayısıyla, bugün mevzubahis
ettiğimiz konu, Türkiye’de olduğu gibi aslında bütün toplumlarda ve diğer devletlerde
de konuşulan, üzerinde çalışılan ve düzenleme yapılan bir husus, bunu da
özellikle belirteyim.
Yapmış
olduğumuz düzenleme sırasında özellikle maddenin gelişmesine katkı veren
vekillerimize ben tekrar teşekkür ediyorum. Burada ifade edilen tereddütleri
gidermek bizim görevimiz. Biz de bu konuda Komisyon aşamasında gerekli
değişiklikleri yaptık, Genel Kurul aşamasında da görüşmelerimiz var, inşallah
burada da bu maddenin daha da gelişmesi noktasında katkı vereceğiz. 
Önemli
bir düzenleme; buna hepimizin, parti gruplarının destek verdiğini biliyorum,
prensipte böyle bir düzenlemenin ilkesel olarak doğru olduğu konusunda
hepimizin hemfikir olduğunu da biliyorum. Bu, bizi cesaretlendiren, güzel bir
durum. Hep beraber yapmaya çalıştığımız husus, sadece, bu düzenlemenin mevzuat
içerisinde tereddütleri daha da ortadan giderecek bir çerçeveye kavuşmasıdır.
Diğer
taraftan, benden önceki konuşmacılar özellikle Komisyon aşamasında yapılan
görüşmelerle ilgili bazı değerlendirmelerde bulundular, teşekkür ediyorum yapmış
oldukları değerlendirmelere de. Öncelikle, Maliye Bakanlığı olarak bizim vergi
borçlarına ilişkin olarak vermiş olduğumuz bir tablodan bahsettiler. Doğrudur,
ben Komisyon aşamasında da ifade ettim, arkadaşlarımız o zaman… Yani, bir
yalvarma hususu olmadı, biz biraz geciktik ama özellikle tablonun doğru bir
şekilde üretilmesi noktasında titizlendiğim için bir miktar geciktik,
kendilerine daha sonra tabloyu verdik fakat tabii tereddütler oluştu. Ben
arkadaşlara talimat verdim; özellikle, o zaman da Komisyon aşamasında ifade
etmiştik, vergi borçlusu sayısı olarak gözüken sayılar konusunda bir grup
mükellefin aslında terk eden mükellef olduğunu ifade etmiştik, arkadaşlar
onunla ilgili detaylı bir istatistik çalışması yaptılar, inşallah biraz sonra
onu da getirip sizlerle paylaşacağız.
Vergi
borçlarının artmasını tabii ki hiçbir şekilde, hiçbirimiz istemeyiz. Burada,
genel olarak söylemek gerekirse, gerek vergi idaresinde gerekse Sosyal Güvenlik
Kurumunda vergi tahsil kabiliyetini ifade eden temel gösterge tahakkuk/tahsilat
oranıdır. Burada bakıldığında tahukkuk/tahsilat oranı gerek vergi idaresinde
gerekse Sosyal Güvenlik Kurumunda yüzde 88 ila yüzde 90 arasında değişmektedir
arkadaşlar. Bunu özellikle dikkatlerinize getirmek istiyorum. Burada vergi
borcu olarak, kesinleşmiş olsun, ihtilaflı alacaklar olsun, artan alacakların
önemlice bir kısmının kaynağına bakıldığında, aslında tahsil kabiliyeti
olmayan, özellikle “hileli vergi suçları” dediğimiz vergi suçlarından
kaynaklanan ve bu çerçevede yazılan raporlara dayalı olarak ortaya çıkan
vergiler olduğunu görüyoruz. Yani, sahte belge düzenlenmiş, sahte belge
kullanılmış, idare bunu tespit etmiş, belge düzenleyen ortadan kaybolmuş; bu
doğru değil, bunu yakalamamız lazım, burada hiçbir sorun yok ama bu ortaya çıkan
vergiyle ilgili bir dava açılmadığı için bu kesinleşmiş. Kesinleşen her alacak
bizim normal alacak stokumuza giriyor.
Dolayısıyla,
alacağın bir kısmının, burada ifade edilen alacak tutarlarının önemlice bir
kısmının aslında bu şekilde oluşmuş alacak olduğunu da unutmayalım. Yüzde 88-90
oranı tahakkuk/tahsilat oranı olarak -daha iyi olabilir ama- çok kötüdür
diyemem; daha iyi olması için her geçen gün çalışıyoruz. Bu alanda, bir önceki,
yatırım ortamının iyileştirilmesiyle ilgili kanun tasarısında, özellikle vergi
idaresi ile Sosyal Güvenlik Kurumu arasında bilgi paylaşımını artıracak
düzenlemeleri de sizin desteklerinizle Meclisten geçirdik. Bu oranı 95’e
çıkaralım, bu bizim de arzu ettiğimiz bir şeydir. Katılıyorum, bu konuda,
yapısal düzenlemeler yapılması gerekiyor. İdarenin hem bilgi teknolojileri
anlamında hem insan kaynağı anlamında kalitesinin de artırılması gerekiyor,
bunlara da katılıyorum. Vergi kanunlarımızda reform yapmamız gerekiyor, bunlara
da katılıyoruz. Bunları da yapıyoruz. Zaman zaman, hükûmetlerimiz döneminde,
reform niteliğinde diyebileceğimiz düzenlemeler getirdik. İdariyi de
dönüştürüyoruz yani bugün Maliye Bakanlığı 2002’deki Maliye Bakanlığı değil,
2016 yılındaki Maliye Bakanlığı tabii ki 2002 yılından çok daha farklı olacak.
Devletin yapısı, ekonominin yapısı değişti. Ekonomideki değişime, kamu
yönetimindeki değişime, global trendlere ayak uyduran bir idare olmak
zorundayız. 
Dolayısıyla,
Maliye Bakanlığında yapmış olduğumuz düzenlemelerin çoğuna bakarsanız, bunların
arkasında, idarede etkinliği artırmak, verimliliği artırmak, koordinasyonu
artırmak, yönetimde hiyerarşik bir uyum sağlamak ve her şeyden önemlisi, her
zaman söylüyorum, idarenin birinci görevi mükellefin hakkını ve hukukunu
korumak ve geliştirmektir. Yani, eğer biz, idarede, mükellefin hakkını ve
hukukunu merkeze alırsak, mükellefe hizmeti temel olarak, esas olarak
belirlersek, bütün idari organizasyon yapımızı da mükellef hizmetlerimizi de bu
eksene göre yaparsak inanıyorum ki Türkiye’de vergiye gönüllü uyum artar. Burada
kimsenin endişesi olmasın, son dönemde yapmış olduğumuz gerek Gelir
İdaresindeki reformların gerek idari iyileştirmelerin arkasında tamamıyla
mükellef hizmetleri yatıyor. 
Bakın,
bugün, birçok Batılı memlekette olmayan şeyler yapıyoruz. Bugün, vergi beyannamelerinin
yüzde 98’ini elektronik ortamda alıyoruz. Bu müthiş bir şey. Yani, bazen
geldiklerinde diyorlar ki: “Ya, siz gerçekten bunu yapabiliyor musunuz?” Hep
beraber yaptık. Bizden önceki hükûmetler döneminde de çalışmalar başladı, biz
de o çalışmaları devam ettiriyoruz. Bu çalışmalara katkı veren herkese teşekkür
ediyorum ama hep beraber bu ülkeyi büyüteceğiz, hep beraber bu ülkeyi
geliştireceğiz. Vergi kanunlarında sayın vekillerimizin ifade ettiği konular
çok önemli, ben de önem veriyorum, bunları hep beraber, inşallah, güzel
noktalara getireceğiz. 
Ben,
bu yasanın görüşmeleri sırasında vereceğiniz katkılardan dolayı teşekkür
ediyorum, şimdiden yasanın memleketimize, milletimize hayırlı olmasını
diliyorum. 
Sözlerimin
sonunda hepinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Bakan.
VII.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Mehmet Akif
Hamzaçebi’nin, Vergi Dairesi Tam Otomasyon Projesi’ni başlatan Zekeriya Temizel’e
ve bu projeyi uygulamaya koyan Adalet ve Kalkınma Partisi hükûmetlerine
teşekkür ettiğine ilişkin konuşması
BAŞKAN
– Vergi beyannamelerinin yüzde 98’inin elektronik ortamda alınmasına imkân
veren projeyi hazırlayan 2002 yılının Maliye Bakanına, Gelirler Genel Müdürüne
ve Gelirler Genel Müdürlüğü yöneticilerine de burada teşekkür ediyorum. (CHP
sıralarından alkışlar) Bu projeyi uygulamaya koyan Adalet ve Kalkınma Partisi
Hükûmetlerine de teşekkür ediyorum.
CEYHUN
İRGİL (Bursa) – Kim hazırlamıştı Başkanım? İsim söylemediniz.
BAŞKAN
– Vergi Dairesi Tam Otomasyon Projesi’ni başlatan Sayın Zekeriya Temizel’e de
buradan teşekkür ediyorum. (CHP sıralarından alkışlar) 
Sayın
Bakan bu teşekkürü aslında cümlelerinin arasında yapmıştı, ben biraz daha bu
teşekkürü açtım.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Isparta Milletvekili Süreyya Sadi
Bilgiç'in Bazı Alacakların Yeniden Yapılandırılmasına İlişkin Kanun Teklifi
(2/1310) ile Plan ve Bütçe Komisyonu Raporu (S. Sayısı: 409) (Devam)
BAŞKAN
– Şahsı adına ikinci konuşmacı Mehmet Bekaroğlu, İstanbul Milletvekili.
Buyurunuz
Sayın Bekaroğlu. (CHP sıralarından alkışlar)
MEHMET
BEKAROĞLU (İstanbul) – Sayın Başkan, değerli milletvekilleri; görüşmekte
olduğumuz 409 sayılı Bazı Alacakların Yeniden Yapılandırılmasına İlişkin Yasa
Teklifi hakkında kişisel görüşlerimi açıklayacağım. Hepinizi saygıyla
selamlıyorum.
Değerli
arkadaşlar, on beş yıllık bir hükûmetle karşı karşıyayız. Bugün buraya gelen
teklifin aslında Hükûmetin tasarısı olduğunu biliyoruz ama Hükûmet on beş yılda
6’ncı kere af getirmeyi göze almış olmayacak ki teklif şeklinde sundular. 
Sayın
Bakanım, şunu kabul edelim: Değerli arkadaşlarım, işler iyi gitmiyor. Bu, on
dört yılda 6’ncı kere mali af getirmenizin bir anlamı budur. Araştırdım,
baktım, böyle aflar, yapılandırmalar ne zaman, nasıl olmuş Türkiye’de geçmişte,
başka ülkelerde. Yeni iktidarlar geliyor, büyük iddialarla iktidarlar
değişiyor. Özellikle bir önceki iktidardan son derece farklı ideolojik bakışı
olan iktidarlar geliyor. Onlar yeniden, sıfırdan başlamak için böyle teklifler,
böyle aflar getiriyorlar ya da çok zor durumlar oluyor; krizler oluyor,
savaşlar oluyor, deprem oluyor, iç karışıklıklar oluyor, hem ekonomik konuda
aflar geliyor hem de siyasal, sosyal konularda aflar geliyor. Böyle bir şey mi
oldu? Yani olduysa bunu şimdi kimden arayacağız, soracağız? Bu Hükûmetin bir
özelliği var, sürekli olarak sorunları dışarıya yansıtıyorlar. Yani işte,
“Dünyada işler iyi gitmiyor. Şu işler böyle oldu, havalar da iyi değildi,
kuraklık oldu.” falan. Sürekli şekilde kendilerinden sorumluluğu başka tarafa
yansıtıyorlar. Siyasal konularda da böyle, yaşamış olduğumuz bu son 15 Temmuz
olaylarında da böyle; Hükûmet hiçbir sorumluluğu üstlenmiyor. 
Değerli
arkadaşlarım, elbette hiçbir şekilde hırsız dururken ev sahibini suçlayacak
değiliz ama değerli arkadaşlarım, evet, biraz süre geçtikten sonra ev sahibine
soracağımız sorular var ve bu süre geçti. Şimdi, madem bir yeniden yapılanma
dönemine giriyoruz, yeniden toplumsal barışı tesis edeceğiz diye iddiamız var,
o zaman buraya nasıl geldik, bu soruların cevabını da aramak durumundayız. 
Şimdi,
ekonomik krizler yaşanmadı ama siyasi aflar, ekonomik aflar getiriyoruz. Ya, bu
aflar gelirken, bu iş buraya gelene kadar neler oldu, bu sorunun cevabını
Hükûmet aslında hiçbir şekilde vermedi. Sanki, işte, birtakım insanlar kendi…
Evet, vardır, gerçekten bu aflardan yararlanıp, vergiyi ödemeyip, milletten bir
şekilde kaçırıp kendi sermayesi olarak kullanan kötü niyetli insanlar da vardır
ama bu kadar geniş tabanda gerçekten vergiler ödenemiyorsa, bu kadar cezalar
birikmişse demek ki bu sistemin gidişinde bir problem var ama bu problemle
ilgili bu Hükûmet çıkıp hiçbir öz eleştiri burada yapmadı değerli arkadaşlarım.
Aslında bu son yaşadığımız siyasal kriz, darbe teşebbüsüyle ilgili de herhangi
bir öz eleştiri henüz yapmış değil ve bu öz eleştiri yapmanın zamanı olduğunu
düşünüyorum. Bütün bunların sorumluluğu on beş yıldan beri iktidar olan
sizlerindir değerli arkadaşlarım, Adalet ve Kalkınma Partisinindir. Sürekli
şekilde “Kandırıldık.” Bu olmaz değerli arkadaşlarım. Kandırılıyorsunuz ama
bunun bedelini insanlar ödüyor, bu toplum ödüyor, halk ödüyor; ekonomik
sorunlarla ilgili de ödüyor, başka şekilde de ödüyor. İşte, bu son darbe
teşebbüsünde 237 insan canını verdi. “Dünyada kriz var, ne yapalım böyle oldu.”
Peki siz ülkeyi yönetmiyor musunuz? Dünyada krizin geldiğini, gelmekte olduğunu
görmediniz mi? Bunlarla ilgili ne tedbirler aldınız? Bunların hepsinin cevabını
vermek gerekiyor.
Şimdi,
Türkiye ilk defa başarısız bir darbe sürecinden sonra yeniden yapılanmayla
karşı karşıya. Bundan önce ufak tefek girişimlerin dışında bütün darbeler
başarılı oldu, sıkıyönetimler, olağanüstü hâller yaşadık ve biz tedrici bir
şekilde demokrasiye geçtik. Şimdiyse başka bir durumla karşı karşıyayız ve
böyle bir tecrübe de yoktur. Bu tecrübeden önce eğer iç barışı tesis etmek,
gerçekten yeni bir sayfa açmak istiyorsak daha evvelki alışkanlıklarımızdan
vazgeçmeliyiz. Yanlışlarımızı da toplumla paylaşıp, muhalefetle paylaşıp bu
toplumdan, halktan bir özür dilememiz ve bu alışkanlıklardan vazgeçmemiz
gerekiyor. 
Bunlardan
en temeli -çok tekrarlandı, önemli olduğu için tekrarlıyorum- bir defa bu
kimlik ayrıştırıcı siyasetten vazgeçmemiz gerekiyor. Bunu en baştakiler yaptı,
Hükûmet yaptı, Cumhurbaşkanı yaptı, bundan vazgeçeceğiz değerli arkadaşlarım,
buranın çıkışı yok. Bakın, gördünüz, baktınız, bir darbeyle karşı karşıya
kaldınız ve hepimiz, kimlik ayrımı, siyasi görüş ayrımı, ideoloji ayrımı
yapmadan hepimiz darbeye karşı çıktık ve demokrasiyi koruduk. Bu çok önemli bir
şey.
İkinci
önemli bir şey, muhalefeti dikkate alacaksınız değerli arkadaşlar. Muhalefetin
olmadığı yerde demokrasi falan yok. Farklı düşüncelerin konuşulmadığı, ifade
edilmediği yerlerde güzel şeyler bulunmaz. Çok yanlış işler yaptı bu Hükûmet,
bunlardan da özür dilemesi gerekiyor ve bir daha tekrar etmemesi gerekiyor. Ya,
muhalefeti teröre yazdınız, ana muhalefet partisini; bu olacak bir şey değil.
(CHP sıralarından alkışlar) Muhalefetin mutlaka dikkate alınması gerekiyor. 
Muhalefetin
dikkate alınması gerekiyor derken, kim ne derse desin burada 6 milyon
vatandaşın oyunu alıp gelen bir parti var, Halkların Demokratik Partisi; bunu
yok sayamazsınız değerli arkadaşlarım. Bu ülkenin yaşamış olduğu en önemli
sorunlardan bir tanesi Kürt sorunu, orada duruyor; bugünlerde konuşmuyoruz ama
duruyor. (HDP sıralarından alkışlar) Bu sorunun muhatabıdır Halkların
Demokratik Partisi. Dolayısıyla, onu yok sayarak hiçbir yere gidemeyiz değerli
arkadaşlarım.
Şimdi
görüşmekte olduğumuz yasayla ilgili de birkaç cümle söyleyeyim: Bakın, 2 tane
temel ciddi problem var, bunu komisyonda da ifade ettim. Bir; evet, şimdi
sıkıntısı olan, ödeme güçlüğü olan insanlarla ilgili bir düzenleme yapıyoruz. Peki,
ödeyenlerle ilgili ne yapacağız arkadaşlar? Bu nasıl bir adalet olacak? Ben
borçlarımı ödedim, öbürü borçlarını ödemedi, sermayesine kattı. Hepsi zor
durumda değil bunların. Dolayısıyla, bu düzenlemeyle birlikte -geç kalmış da
değiliz- borçlarını zamanında ödeyenlerle ilgili Cumhuriyet Halk Partisinin bir
teklifi var; bu teklif, bu önerge kabul edilir ve onlara da gerçekten adalet
adına bir şey söylenir, yapılır.
Değerli
arkadaşlarım, vergi, aslında servetin belli ellerde toplanmasını engeller,
aslında adaletin en önemli araçlarından bir tanesidir. Dolayısıyla, vergi
üzerinde yapılan oynamalarda çok dikkat etmek durumundayız. Bakın, bu yasa
görüşülürken işveren kuruluşları, herkes geldi buraya. Niye? Güçlüler onlar.
Niye? Örgütlüler onlar. Niye? Onların parası var. Onlarla ilgili düzenlemeler
değil bu düzenlemeler arkadaşlar. Bu vazgeçeceğimiz vergiden dolayı asgari
ücretlinin maaşı 40 lira düşecek, onu geri veremeyeceğiz. Asgari ücreti 1.500
değil de 1.300’de tutuyoruz. Dolayısıyla, geniş halk kitlelerinin temsilcileri
biziz. Biz koruyacağız onların, örgütlü olmayanların hakkını, Türkiye Büyük
Millet Meclisi koruyacak. Devlet bunun için vardır, Türkiye Büyük Millet Meclisi
bunun için vardır. Cumhuriyet bu sebepten dolayı kimsesizlerin kimsesidir
değerli arkadaşlarım. (CHP sıralarından alkışlar) Bu tasarı düzenlenirken bu
düşüncenin hiç göz önüne alınmadığı çok açık görülüyor.
Bir
de bu sistemle ilgili bir şeyi gözden geçirin. Bakın, vergi rekortmenlerinin
listesi yayınlanıyor; bakıyoruz, tamamı rantla uğraşıyor, tamamı gayrimenkulle
uğraşıyor, faizle uğraşıyor. Bakın, 2001 krizi gelmeden önce iş adamlarımızın,
holdinglerimizin hemen hemen tamamı gelirlerinin, kârlarının yüzde 85’ini
faaliyet dışı alanlardan temin ediyorlardı, devlete borç veriyorlardı; 2001
krizi böyle geldi. Şimdi, burada bu rakamlardan görüyoruz, yeni bir kriz
geliyor değerli arkadaşlarım.
Bakın,
bu affın ötesinde ikinci önemli konu da varlık barışı, bu ciddi bir problem;
arkadaşlarımız anlattı, başkaları da anlatacak. Bu, Sayın Bakanın ifade etmiş
olduğu bir konu değil, vergiyle ilgili problemi olan paraların -vergi kaçırmış,
az vermiş, az vermek için arkadan dolanmış- Türkiye’ye gelmesi amacıyla çıkarılan
bir şey değil; “OECD’nin teşvik ettiği” dediği paralar bu paralar değerli
arkadaşlarım. Vergi dolayısıyla değişik yerlerde bulunan, vergi cenneti
saydığımız yerlerde bulunan paraların geri gelmesi için yapılan bir düzenleme
değil. Böyle bir düzenleme olsa “Hükûmetin tasarrufudur.” diyeceğiz ve karşı
çıkmayacağız ama bu düzenlemede durum öyle değil. Bu düzenleme öyle bir şey ki
kaynağı ne olursa olsun, nerede olursa olsun, nasıl kazanılırsa kazanılsın, bu
paraların tamamı… Eğer yeni bir düzenleme, yeni bir teklif gelmezse, önerge
gelmezse, şu hâliyle çıkarsa bu yasa Türkiye gerçekten kara para cenneti
olacak. Bu, kabul edilebilir bir şey değil. Komisyonda Adalet ve Kalkınma
Partisinin genel başkan yardımcılığını yapan bir arkadaşımız bu eleştirileri yaptığımızdan
dolayı bizi darbecilikle filan suçladı. Değil arkadaşlar, böyle değil. Eğer siz
bu kanunu çıkarırsanız Türkiye’ye para gelmez, gelirse bile gelecek paranın
maliyeti kat kat artar ve bu maliyeti de bu millet öder. 
Teşekkür ediyorum. (CHP ve HDP sıralarından alkışlar) 
BAŞKAN
– Teşekkür ederim Sayın Bekaroğlu. 
Teklifin
tümü üzerinde gruplar ve şahıslar adına olan konuşmalar tamamlanmıştır. 
Şimdi
teklifin tümü üzerinde yirmi dakika süreyle soru-cevap işlemi yapacağız. 
Soru-cevap
işlemini başlatıyorum. 
Sayın
Tanal…
MAHMUT
TANAL (İstanbul) – Teşekkür ederim Sayın Başkan. 
Değerli Bakanım, şöyle bir cümle sarf ettiniz bu
teklifin 7’nci maddesindeki konuyla ilgili: “Bu yurt dışından gelecek olan
paralarla ilgili biz vergi talep etmiyoruz, vergi almayacağız. Bizim tek bir
amacımız var, bu paraların, bu varlıkların ekonomiye kazandırılmasına
yöneliktir.” dediniz. Peki, bu paralar Türkiye’ye geldi, ekonomiye
kazandırılması için bu paranın ne kadar sürede kalacağına ilişkin herhangi bir
tedbir yok, herhangi bir yatırım zorunluluğu yok, herhangi bir şart yok,
herhangi bir emniyet kilidi, emniyet sibobu yok. Bu para geldi -sadece ve
sadece- biz yani Türkiye Cumhuriyeti devleti bu paraya aracılık yapacak-
geldiği gibi çıkarsa, bunun herhangi bir kilidi olmadığına göre, emniyet sibobu
olmadığına göre biz bunun neresinden yararlanacağız, neresinden yararlanacağız
bunun?
BAŞKAN – Sayın İrgil…
CEYHUN İRGİL (Bursa) – Sayın Başkan, teşekkür ederim. 
Sayın Bakanım, değerli bürokratlar; öncelikle yeni
başlayan bürokrat arkadaşlara görevlerinde başarılar dilerim. Gördüğüm
kadarıyla kadro oldukça değişmiş ve ülkenin diğer her tarafına sızdığı gibi
aynen sizin Bakanlığınıza da bugün “FETÖ’cü” dediğimiz bir dolu insanın
sızdığını biliyoruz. 
Daha önce sizinle yine konuşmuştum ama bütün
Türkiye’nin duyması açısından sorumu tekrar ediyorum: Bu süreçte bir dolu insan
himmete ve para vermeye zorlandılar. Hatta buna bürokratlarınız ve sizin Maliye
memurlarınız ve yöneticileriniz ön ayak oldu ve bu insanlar -zorla verenler-
bugün gözaltında, o valilerin, kaymakamların veya bürokratların zorlamasıyla
verenler; vermeyenler de vergi cezası aldı veya hak etmedikleri cezaları
aldılar. 
Bu insanların mağduriyeti için bir şey yapmayı
düşünüyor musunuz?
BAŞKAN – Sayın Arslan…
KAZIM ARSLAN (Denizli) – Birinci sorum Maliye Bakanına:
Muhtarlarımız kamu hizmeti gören, mahallelerde devleti temsil eden
görevlilerdir. Şu anda 1.300 Türk lirası ücret almaktadırlar ancak sosyal
güvenceleri yoktur. Devletin hizmetindeki imkânları da az olan muhtarlarımızın
sosyal güvenlik primlerinin Bakanlığınızca ödenmesi suretiyle bunların sosyal
güvencesini sağlamayı düşünüyor musunuz?
İkinci sorum Çalışma ve Sosyal Güvenlik Bakanlığına:
Ülkemizde oluşan olumsuz gelişmeler nedeniyle esnaflarımız ve çiftçilerimiz çok
zor durumda kalmışlardır. Bu durum karşısında olan esnafımızın ve
çiftçilerimizin borçlarını ödemekte zorlandıklarını görmekteyiz. BAĞ-KUR
primlerinin haksız yere 400 Türk lirasından 570 Türk lirasına çıkarılması
nedeniyle sıkıntı çekmektedirler. Bu nedenle, BAĞ-KUR primlerini 470 Türk
lirasına ne zaman düşüreceksiniz? 
Teşekkür ederim. 
BAŞKAN – Sayın Durmaz…
KADİM DURMAZ (Tokat) – Teşekkür ederim Sayın Başkanım.
Tokat ve ülkemizin muhtelif illerinde kırağı, don,
dolu, yağış, sel sonucu oluşan afetlerde zarar gören, bu zararları da tarım il
müdürlüğü ve ilgili resmî kuruluşlarca tespit edilip ilgili bakanlıklara
bildirilen üreticilerin borç ertelemeleri hâlen yapılmamıştır. Bu konuda
Bakanlığınızın bir çalışması ve tasarrufu var mıdır?
İkinci sorum: Geçmiş vergi barışlarında ödemede
gerçekleşme oranı nedir?
Teşekkür
ederim.
BAŞKAN
– Sayın Sarıhan…
ŞENAL
SARIHAN (Ankara) - Biraz önce, bir yasa önerisinde bulunmuştum; Harçlar
Kanunu’nda değişiklik yapılmasına ilişkin bir öneride bulunmuştum 13 ve 14’üncü
maddeler için. Önerim şuydu: Terör mağdurlarının açtıkları davalardan harçlar
alınmasın, böylece, hem suçtan mağdur olanlara ya da yetki istismarından mağdur
olanlara adalet sağlanması konusundaki temel prensiplerin hem de Anayasa’mızın
40’ıncı maddesindeki etkili soruşturma olanağının verilmesi açısından. 
AKP’li
arkadaşlarımız, bunun Maliye Bakanlığına büyük bir yük getireceğini iddia
ederek önerimi onaylamadılar. Nasıl bir yük getirecektir? Bu konudaki
düşüncenizi öğrenmek istiyorum.
Teşekkür
ederim.
BAŞKAN
– Sayın Akkaya…
YAKUP
AKKAYA (İstanbul) – Sayın Bakan, 1 Kasım seçimleri öncesi, Cumhuriyet Halk
Partisinden kopya çekerek emeklilere promosyon ve kamuda çalışan taşeron
işçilere de kadro sözü verdiniz. On ay geçti, henüz bununla ilgili bir
işleminiz yok. Emeklileri ve taşeron işçileri kandırıyorsunuz siz. Her olayda
“Kandırıldık.” diyorsunuz ama bu iki kesimi kandırıyorsunuz.
Sayın Bakan, devleti yönetmek ciddi bir iştir ve siz,
Hükûmet olarak devleti yönetemiyorsunuz. 15 Temmuzda bu tasdiklenmiştir. Yapmanız
gereken, esasen istifa etmek ve “Biz bu işi beceremedik.” diyerek erken seçim
kararı almanızdır.
Teşekkür ediyorum.
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ederim
Sayın Başkan.
“Fethullah Gülen Cemaati” adı altındaki hain örgütün
başarısız darbe girişimi sonrasında, devletimizin mücadelesine ve kurumların
içinden bu terör örgütünün tüm unsurlarının ayıklanmasına bütün gücümüzle
destek veriyoruz. 
Cumhuriyet
Halk Partisi olarak bu süreçte, devleti kuran parti kimliğiyle devleti onaran
parti de olacağız. Ancak, açılan soruşturmalarda kişilerin adil yargılanma ve
lekelenmeme haklarına saygı gösterilmesini istiyoruz. Bazı kişilerin mesnetsiz,
delilsiz olarak sırf ihbar ve dedikodu mekanizmasıyla veya sırf okulda okuyan
çocuğu, bankadaki parası, okuduğu gazete, komşusu vesaire gibi hukukta
karşılığı olmayan nedenlerle suçlu ilan edildiği şeklinde şikâyetler alıyoruz
-ilim Giresun’da da durum böyledir- ama bazı protokol kişilerine de hatırlı
isimlere de dokunulmadığı, çifte standart uygulandığı görülmektedir. Soruşturma
kapsamının, anlayışının ve tekniğinin buna göre oluşturulması hâlinde pek çok
mağdur yaratılacak ve bundan da en çok FETÖ yararlanacaktır. Hükûmetin derhâl
bir FETÖ suç tanımı oluşturması, soruşturmaların da buna göre yürütülmesi
şarttır.
Teşekkür
ederim.
BAŞKAN
– Sayın Karabıyık…
LALE
KARABIYIK (Bursa) – Teşekkürler Sayın Başkan.
Sayın
Bakan, kanun teklifinin “Kesinleşmiş alacaklar” başlıklı 2’nci maddesinin
(1)’inci fıkrasının (a) bendinde, aslı bu kanunun yayımlandığı tarihten önce
ödenmiş olanlar dâhil olmak üzere asla bağlı olarak kesilen vergi cezalarının
ve bu cezalara bağlı gecikme zamlarının tamamının tahsilinden vazgeçildiği
hükmüne yer verilmektedir. Mezkûr maddenin (2)’nci fıkrasının (a) bendinde ise
yine gümrük vergileri açısından benzer düzenlemeye yer verilmiştir. Söz konusu
maddede yer verilen ve “vergi aslının ödenmiş olması” ifadesinin uzlaşma
aşamasında ortadan kaldırılan vergi asıllarını da, örneğin vergi aslının
tamamının uzlaşmada silinmiş olması, asla bağlı para cezasında ise uzlaşma
sağlanmış olması hâlini kapsayıp kapsamadığının, bir diğer ifadeyle uzlaşma
sonrası ortadan kalkan vergi aslının bu madde kapsamında ödenmiş sayılıp
sayılmayacağının açıklanmasını istiyorum.
Teşekkürler.
BAŞKAN
– Sayın Gürer…
ÖMER
FETHİ GÜRER (Niğde) – Teşekkür ederim Sayın Başkan.
Sayın
Bakan, daha önce sormuştum, Niğde’nin Çiftlik ilçesinde Bozköy, Divarlı,
Ovalıbağ, Çardak ve Aksaray Taşpınar Belediyelerinin 2014 yılında meydana gelen
selde tespit edilen hasarla ilgili alacakları geçtiğimiz günlerde yaptığım
görüşmede hâlâ ödenmemiş. Gerek Niğde Bozköy Belediye Başkanı Yalçın Tekeli
gerek Aksaray Taşpınar Belediye Başkanı Cihan Yüksel, bunlar mağdur durumda
belediye olarak. Halka yapılacak hizmet için bu ödemeler ne zaman yapılacak? Bu
belediyelerin CHP’li olması ödemelerin bugüne kadar yapılmamasının bir nedeni
midir?
Teşekkür
ederim. 
BAŞKAN
– Sayın Altaca Kayışoğlu…
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Birincisi:
Sayın Bakan, Hükûmet olarak birkaç ayda bir emeklilere promosyon müjdesi
veriyorsunuz ama bir türlü promosyonu vermiyorsunuz. Somut olarak bu promosyon
ne zaman verilecek?
İkincisi:
Kurban Bayramı yaklaşıyor. Emeklilerimizin yüzünü bu bayramda güldürecek
misiniz? CHP Grubu olarak emeklilere ikramiye verilmesi için yasa teklifi
vermiştik. Bunu bayrama kadar Meclise getirip geçirecek misiniz? 
Üçüncüsü:
OSB’lerin Sanayi Bakanlığından kullandığı kredilerle ilgili olarak onları da bu
yasa kapsamına alacak mısınız? 
Teşekkür
ediyorum.
BAŞKAN
– Sayın Akın…
AHMET
AKIN (Balıkesir) – Sayın Başkan, teşekkürler.
Enerji
ve Tabii Kaynaklar Bakanı belli aralıklarla canlı yayınlara çıkıp vatandaşımıza
doğal gazda indirim müjdesi veriyor. Önceki gün yine bir TV kanalında canlı
yayında konuşan Sayın Bakan kış gelmeden doğal gazda indirim yapılması yönünde
çalışma yaptıklarını açıklayarak yeni bir müjde verdi. Bütün dünyada düşen
petrol fiyatlarına paralel olarak doğal gaz ithal fiyatlarının da epeyce
düştüğünü, uzun süredir eskiye nazaran Türkiye olarak daha düşük fiyatla doğal
gaz ithal ettiğimizi biliyoruz. Ayrıca, İran doğal gazına ilişkin olarak
tahkimdeki davayı kazandığımız ve oradan da aldığımız doğal gazın fiyatının da
düştüğü yazıldı, çizildi. 
Şimdi,
yapılması gereken şudur: Düşen doğal gaz fiyatlarının artık zaman
geçirilmeksizin vatandaşımızın faturasına yansıtılması gerekmektedir. Sayın
Bakan iki üç ayda bir canlı yayına çıkıp vatandaşa bu konuda müjdeler vermek
yerine bir an önce gerçekten indirim yapsın. Rica ediyoruz, siz de Maliye
Bakanı olarak milletin bütçesini düşünerek lütfen konuyla ilgilenin.
BAŞKAN
– Sayın Çamak…
HÜSEYİN
ÇAMAK (Mersin) – Teşekkür ederim Sayın Başkan.
Sayın
Bakan, 1416 sayılı Kanun gereğince Millî Eğitim Bakanlığı tarafından yabancı
ülkelere gönderilen doktora öğrencilerinin bir talebi var. Yurt içi burslarına
uygulanan faiz affının yurt dışı doktora öğrencilerine uygulanması daha önce
olmuştu. Daha önce de benzer yasalarla, 2011 yılında 6111 sayılı Kanun’un
4’üncü maddesiyle, daha sonra 2014 yılında 6552 sayılı Yasa’nın 1’inci
maddesiyle bu hak tanınmıştı. Bu durumdaki öğrencilerin mağduriyetlerinin
önlenmesi için bir şey düşünülüyor mu? 
Teşekkür
ederim.
BAŞKAN
– Sayın Arzu Erdem…
ARZU
ERDEM (İstanbul) – Teşekkür ederim Sayın Başkan. 
Sayın
Bakan, milletimizin sorunları tarafımıza yansımaktadır. Vergi affı kapsamında
taksitlendirme yaptırıp bu taksitlerin ödemelerini yapamayanlarla ilgili tüm
gayrimenkullerine tedbir konulmaktadır. Bu tedbir kişi veya şirketin borcu
oranında olmadığı gibi, borcunu bir gayrimenkulle karşılayabilecek durumda olan
kişi gayrimenkulünü elinden çıkaramamaktadır ve bu şekilde mağdur olmaktadır.
Bu hususta, borcunu ödemek isteyen kişi gayrimenkulünün bir tanesini satmak
istese de tedbir dolayısıyla ödeyemediğinden dolayı diğer gayrimenkulleri
üzerindeki haciz de devam etmektedir. Bu konuya bir çözüm getirecek misiniz?
Vatandaşımız bununla ilgili cevap beklemektedir.
Teşekkür
ederim.
BAŞKAN
– Teşekkür ederim Sayın Erdem. 
Şimdi
cevaplar için Sayın Bakana söz vereceğim.
Buyurunuz
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Sayın
Tanal, özellikle ekonomiye kazandırılmak amacıyla yurt dışından getirilen
varlıklarla ilgili herhangi bir kullanma koşulu getirmediğimizi, herhangi bir
sermaye ekleme, belli bir yerde kullanma koşulu getirmediğimizi, dolayısıyla o
zaman bu düzenlemeyi yapmamızın bir anlamı olmadığı şeklinde bir değerlendirme
yaptı. Tabii, burada, yurt dışından varlıkların getirilmesine ilişkin teşvik
edici farklı yaklaşımlar kullanılabilir. Yani, bunlardan bir kısmı zorlayıcı
tedbirler yani zorlayarak getirtmek; bir kısmıysa, bunu yapmak yerine,
olabildiğince mükellefin veya vatandaşın getirmiş olduğu varlığı serbestçe
tasarruf etmesini sağlayarak da teşvik edici olmak. Biz burada, bu iki tercihten
serbest tasarruf yöntemini kullanıyoruz. Biz inanıyoruz ki burada, yurt
dışından getirilen varlıkları getiren şahıslar kendileri için en rasyonel
olacak şekilde kullanacaklardır. Dilerlerse bir bankada mevduat yapabilecekler…
Bu da gerekir. Yani, bizim, Türkiye’ye getirilen varlığın sadece bir şirkete
sermaye olarak konulmasını değerli görmemiz yanlış olur. Bir bankada mevduat
yapılmış olması da bizim için değerlidir veya bir gayrimenkul edinebilir, bu da
değerlidir.
MAHMUT
TANAL (İstanbul) – Hemen çıkış yaptı Sayın Bakanım, kalmadı, çıkış yaptı, gitti
Türkiye’den. 
MALİYE
BAKANI NACİ AĞBAL (Bayburt) – Bu bir varsayım. Yani, kişi kalabilir, yatırım
yapabilir, önce getirebilir, sonra ilk baştaki amacını farklılaştırabilir.
Burada yaklaşım farkımız var. Biz diyoruz ki vatandaşlarımıza, biz ne kadar
serbest tasarruf hakkını verirsek kanunun teşvik edici yönü o kadar ağır olur
ve Türkiye’ye getirilen kaynak da o kadar fazla olur. 
Bu aracılık meselesini asla kabul etmiyorum. Türkiye’ye
getirilen her kuruş para mevzuat çerçevesinde yani bu kanun dışındaki de meri
mevzuat çerçevesinde getirilip kayıt altına alınacak, tekrar yurt dışına çıksa
bile uluslararası yükümlülüklerimizin gerektirdiği her türlü işlemin bir
parçası. Dolayısıyla, bu kanun kapsamında Türkiye’ye getirilen paraların
herhangi bir şekilde tekrar Türkiye dışına çıkması hâlinde bu paraların
herhangi bir şekilde öncesi sorulmayacak gibi bir düzenleme asla söz konusu
değil. Dolayısıyla, burada bizim mevzuatımızın zorunlu kıldığı -her türlü bilgi
paylaşımı dâhil- hükümler geçerlidir.
Sayın İrgil, bu gözaltı meseleleri konusunda birtakım
hassasiyetlerini ifade ettiler. İnanın, şu anda, bu 15 Temmuz darbe girişimi
sonucunda ortaya çıkan durum karşısında Hükûmetimiz, Olağanüstü Hal Kanunu ve
diğer mevzuatın kendisine verdiği bütün yetkileri kullanarak terör örgütüyle
ilgili soruşturmaları yürütmektedir. Bu soruşturmaların tamamı mevcut mevzuat
çerçevesinde yürütülmektedir. Söylediğiniz kaygılara hepimiz dikkat ediyoruz,
hassasiyetiniz hepimiz için ortak. Herhangi bir şekilde dedikoduyla, şununla
bununla kimsenin hakkını ve hukukunu çiğnememiz asla söz konusu değil, Hükûmet
olarak özellikle buna dikkat ediyoruz. Bu konuda zaman zaman size gelen, bize
gelen farklı konular olduğunda da bu konuların üzerine hassasiyetle gidiyoruz.
FETÖ terör örgütüyle, gerek kamu kurumları içerisindeki
yapılanmaları itibarıyla gerekse kamu kurumları dışındaki yapılanmaları
itibarıyla terör örgütü unsurları bakımından gerekli bütün yasal mevzuat
kullanılarak bu suç örgütüyle mücadele yapılacak. Sonuçta hepimiz biliyoruz ki
15 Temmuz gecesi yapılan darbe girişimi bu ülkedeki demokrasiye, bu ülkedeki
millî iradeye karşı yapılmış bir darbe girişimidir. Herhangi bir şekilde şuna
buna değil, hepimize karşı yapılmış bir darbe girişimidir ve gazi Meclisimizin
o gün, o gece burada gösterdiği cesaret, gerçekten millî iradeye sahip çıkmış
olması da takdire şayandır, her şeyin üzerinde takdire şayan bir durumdur. Bu
konuda ifade ettiğiniz hassasiyetleri hep beraber takip edeceğiz inşallah.
Sayın
Arslan, muhtarlarımızın maaşlarıyla ve sosyal güvenlik primleriyle ilgili bir
değerlendirme yaptı. Öncelikle, muhtarlarımız mevcut Sosyal Güvenlik Kanunu
çerçevesinde sosyal güvence sistemine dâhil edildiler yani uzun vadeli sigorta
kolu olarak emeklilik sistemi çerçevesinde prim ödemek suretiyle emeklilik
hakkından yararlanabilmektedirler. Burada, Hükûmet olarak özellikle son on dört
yıldır muhtar maaşlarında sürekli olarak enflasyonun üzerinde zam yaptığımızı
ifade etmek isterim. Diğer taraftan, özellikle 2015 yılı sonunda yaklaşık 950
lira olan muhtar maaşı 1.300 liraya çıktı yani muhtar maaşlarına yüzde 30 zam
yapıldı. Dolayısıyla, bu konuda, muhtarlarımızın maaşlarının artırılması
konusunda bugüne kadar yürüttüğümüz, önemli sonuç aldığımız düzenlemeler var.
Bundan sonra da inşallah muhtarlarımızın emeklerinin karşılığını alması
konusunda gerekli hassasiyeti göstereceğiz. 
BAĞ-KUR’lularla
ilgili olmak üzere de biliyorsunuz -şu anda Meclisimize de sevk edildi- yeni
bir yasa tasarısı içerisinde BAĞ-KUR iştirakçisi vatandaşlarımızın sosyal
güvenlik primlerine 5 puan indirim getiren bir yasal düzenleme getiriyoruz.
Dolayısıyla, bu çerçevede de BAĞ-KUR iştirakçilerimizin de ödeyecekleri BAĞ-KUR
primlerinde BAĞ-KUR priminin tutarına bağlı olarak, yanlış hatırlamıyorsam, en
az 50 lira olmak üzere, aynı oranda ama farklı miktarlarda önemli bir iyileşme
sağlıyoruz. 
Sayın
Durmaz, özellikle borç erteleme konusunda yapmış olduğumuz düzenlemeyle ilgili
olarak bir soru… Yok, şeyle ilgili, çiftçilerimizin… 
KADİM
DURMAZ (Tokat) – Onu da sordum, onu da sordum. 
MALİYE
BAKANI NACİ AĞBAL (Bayburt) – Doğru. O konuda Tarım Bakanlığımızın illerden
gelen zarar tespit çalışmalarına bağlı olarak yapmış olduğu hazırlıklar var.
Maliye Bakanlığı olarak Tarım Bakanlığıyla şu anda çalışıyoruz bu konuları.
İnşallah, yakın bir zamanda bu konuyla ilgili de çalışmayı neticelendireceğiz. 
KADİM
DURMAZ (Tokat) – Önceki barışlardaki ödeme oranını sormuştum. Yani
yapılandırmaya giden mükellef sayısı…
MALİYE
BAKANI NACİ AĞBAL (Bayburt) – Müsaade ederseniz, o zaman, onu arkadaşlar Tarım
Bakanlığımızdan alsınlar. 
KADİM
DURMAZ (Tokat) – Hayır efendim, vergi barışıyla ilgili, önceki barışlarda… 
MALİYE BAKANI NACİ AĞBAL (Bayburt) – Öyle mi? Pardon.
Ben onu notlarımın arasına almamışım.
2003
yılında yapılan Yeniden Yapılandırma Kanunu’nda tahsilat oranı yüzde 67; 2011
yılında yapılan Yeniden Yapılandırma Kanunu’nda tahsilat oranı yüzde 67,2; şu
anda devam eden, yani daha henüz bitmemiş olan 2014 yılında yapılan Yeniden
Yapılandırma Kanunu’nda ise 43 milyar lira yapılandırılmış; şu ana kadar bu
çerçevede 10,2 milyar lira tahsil edilmiş. Burada bir oran vermek mümkün değil
çünkü zaten devam ediyor.
Sayın
Sarıhan, bu terör mağdurlarının açtığı davalardan harç alınmaması konusunu ilk
defa şimdi sizden duydum. Hani tartışmalardan haberdar değilim ama bir bakmama
müsaade ederseniz -konu nedir- sizin yapmış olduğunuz öneriyi de dikkate alarak
bir çalışma yapabiliriz. 
Sayın
Akkaya, promosyon konusu, taşeron konusuyla ilgili temennilerini gündeme getirdi,
biz de bu konularda gerekli çalışmaları yapıyoruz. 15 Temmuz, demin de ifade
ettim…
YAKUP
AKKAYA (İstanbul) – Sayın Bakan, temenni söylemedim, siz öyle dediniz,
vatandaşı kandırdığınız bir olaya nasıl baktığınızı sordum.
MALİYE
BAKANI NACİ AĞBAL (Bayburt) – Yok, yok, vatandaşımızı kandırmadık, sözlerimizin
hepsiyle bağlıyız, bundan emin olun.
YAKUP
AKKAYA (İstanbul) – Her şeyi aldattınız, vatandaşları aldattınız.
MALİYE
BAKANI NACİ AĞBAL (Bayburt) – Ama, 15 Temmuzla ilgili yapmış olduğunuz
değerlendirmelere katılmam mümkün değil. Mecliste oluşan gerçekten son derece
yapıcı…
YAKUP
AKKAYA (İstanbul) – Sayın Bakan, bir günde 56 bin kişiyi görevden aldınız; on
ayda 2 yasayı çıkartamadınız, taşeron ile emeklilerin promosyonu.
MALİYE
BAKANI NACİ AĞBAL (Bayburt) – Peki. Bu konuda sizinle aynı şekilde
düşünmüyorum.
Sayın
Bektaşoğlu, adil yargılama, dedikodu meselelerine vurgu yaptı. Gerçekten, ifade
ettiğiniz hassasiyetler hepimizin hassasiyetleri. 
(Mikrofon
otomatik cihaz tarafından kapatıldı)
BAŞKAN
– Buyurunuz, devam ediniz Sayın Bakan.
MALİYE BAKANI NACİ AĞBAL (Bayburt) – O konuda tabii çok
kısa bir süre içerisinde çok sıcak gelişmeler olduğu için, çok kısa bir süre
içerisinde bu soruşturmalar hızlı bir şekilde yürütüldüğü için zaman zaman
yanlışlıklar olduğunu biz de görüyoruz. Bunları tespit ettiğimiz zaman üzerine
gidiyoruz. Yani bu terör örgütüyle mücadele etme konusunda sizlerin de
desteğiyle hep beraber inşallah mücadeleyi sonuna kadar yürüteceğiz. Ama hukuk
devleti içerisinde, yasalara uygun bir şekilde, adalete uygun bir şekilde hak
ve hukuk içerisinde yürüteceğiz. Soruşturmalar sırasında, incelemeler sırasında
herhangi bir şekilde aksaklık ve yanlışlık olduğunda da süratle üzerine
gidiyoruz, bu konularda da hani “Bize intikal etti.” dediğiniz konularda da her
türlü hassasiyeti göstereceğimizi ifade etmek isterim. 
BÜLENT
YENER BEKTAŞOĞLU (Giresun) – Lekelenmiş oluyor.
MALİYE
BAKANI NACİ AĞBAL (Bayburt) – O konuda hassasiyetlerimiz ortak.
Sayın
Gürer “Niğde’deki belediyelerimiz CHP’li belediyeler olduğu için mi bu AFAD
paraları verilmiyor?” dedi. Kesinlikle söz konusu değil, yani burada parti
ayrımı gözetilmesi gibi bir şeyi hiçbir şekilde düşünmemiz zaten mümkün değil.
Burada belediyelerin 2014, 2015 ve 2016 yıllarından gelen talepleri var; Maliye
Bakanlığı olarak, açık söyleyeyim, bir disiplin içerisinde, bütçe imkânları
çerçevesinde bunları karşılamaya çalışıyoruz ama takdir edersiniz ki bütçe
imkânlarını da gözetmek durumunda kalıyoruz. 
Sayın
Kayışoğlu “Promosyon ve ikramiye konularında bayram öncesinde bir müjde alacak
mıyız?” diye sordu. Sayın Çalışma Bakanımızla ilgili bir konu olduğu için, bir
açıklama yapmam yanlış olur diye düşündüğüm için o konuya girmeyeceğim.
Sayın
Akın indirim konusuyla ilgili bir soru sordu ama tam notu alamamışım, bir sonrakinde
uygun görürseniz ona devam edeyim. 
Sayın
Çamak, bu doktora öğrencilerinin borçlarının yeniden yapılandırılmasıyla ilgili
konu bize de geldi ama açıkçası şöyle: Çok farklı talepler geliyor. Bundan
önceki bütün yapılandırmalarda da bu doktora öğrencileriyle ilgili çalışma
yaptık ama açık söyleyeyim, önceki yapılandırmalarda da aslında çok verim
almadık yani burada yapılandırma yapıyoruz ama iş gerçekten başladığı amaca çok
da fazla uygun düşmüyor ama ben arkadaşlara yine bir çalışmalarını söyleyeceğim,
öncekilere bir daha bakmamızda fayda var.
Sayın
Erdem, özellikle gayrimenkul hacizleri konusunda… Normalde kural olarak biz bir
kişiye haciz koyarken vergi borcu miktarı kadar koymamız gerekir, normalde
vergi borcunu aşan, onunla orantılı olmayan bir haciz işlemi yapmamız söz
konusu değil. Dolayısıyla, bu konuda tebliğlerimiz, düzenlemelerimiz de var ama
size intikal eden spesifik bir olay varsa onun üzerine gidelim olur mu? Yoksa
biz de aynı hassasiyeti taşıyoruz, hatta şöyle söyleyeyim: Önümüzdeki dönemde,
gerçekten zor durumda olan bu mükelleflerin bu zor durum hâlini dikkate alarak
hangi kolaylıkları getirebiliriz diye yapısal bir düzenlemeyi de inşallah
Meclise getireceğiz. 
Mesela
demin dediniz ya “Vatandaş gayrimenkulünü kendisi satsın, böylelikle oradan
borcunu ödesin.” Bu tür imkânları getirecek bir düzenleme üzerinde çalışıyorum,
inşallah onu da getiririz.
ARZU
ERDEM (İstanbul) – Tamam, ben size o zaman somut örnek getireceğim.
MALİYE
BAKANI NACİ AĞBAL (Bayburt) – Ama çok spesifik bir örnek varsa, onu da sizden
rica edeyim.
ARZU
ERDEM (İstanbul) – Tamam, ben yönlendireceğim size.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
BAŞKAN
– Teşekkür ederim Sayın Bakan.
Birleşime
beş dakika ara veriyorum.
Kapanma Saati: 22.33 
BEŞİNCİ OTURUM
Açılma Saati: 22.36
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: İshak GAZEL (Kütahya), Zihni AÇBA
(Sakarya)
-----0-----
BAŞKAN
– Sayın milletvekilleri, Türkiye Büyük Millet Meclisinin 121’inci Birleşiminin
Beşinci Oturumunu açıyorum.
409
sıra sayılı Kanun Teklifi’nin görüşmelerine kaldığımız yerden devam ediyoruz.
Komisyon?
Yok.
Ertelenmiştir.
2’nci
sıraya alınan, Karadağın Kuzey Atlantik Antlaşmasına Katılımına İlişkin
Protokolün Onaylanmasının Uygun Bulunduğuna Dair Kanun Tasarısı (1/742) ve
Dışişleri Komisyonu Raporu’nun görüşmelerine başlıyoruz.
2.- Karadağın Kuzey Atlantik Antlaşmasına Katılımına
İlişkin Protokolün Onaylanmasının Uygun Bulunduğuna Dair Kanun Tasarısı (1/742)
ve Dışişleri Komisyonu Raporu (S. Sayısı: 407) 
BAŞKAN
– Komisyon? Yok.
Ertelenmiştir.
Bundan
sonra da komisyonun bulunmayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 3 Ağustos 2016 Çarşamba günü saat 14.00’te toplanmak üzere
birleşimi kapatıyorum, iyi geceler diliyorum.
Kapanma Saati: 22.37




(x) Bu bölümde hatip tarafından Türkçe
olmayan kelimeler ifade edildi.


(x) (10/287) esas numaralı Meclis
Araştırması Önergesi’nin tam metni tutanağa eklidir.


(x) Bu bölümde Hatip tarafından Türkçe
olmayan bir kelime ifade edildi. 


(x) 409 S. Sayılı Basmayazı tutanağa
eklidir.





