



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

124’üncü Birleşim
10 Ağustos 2016 Çarşamba

(TBMM
Tutanak Hizmetleri Başkanlığı tarafından hazırlanan bu Tutanak Dergisi’nde yer
alan ve kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)

 İÇİNDEKİLER


I.– GEÇEN TUTANAK ÖZETİ
II.- GELEN KÂĞITLAR 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul
Milletvekili Onursal Adıgüzel’in, 12 Ağustos Dünya Gençlik Günü’ne ilişkin gündem dışı konuşması
2.- Muş
Milletvekili Burcu Çelik Özkan’ın, hasta tutsaklara ilişkin gündem dışı konuşması
3.-
Ağrı Milletvekili Cesim Gökçe’nin, 15 Temmuz 2016’da yaşanan darbe girişimine
ilişkin gündem dışı konuşması

IV.- AÇIKLAMALAR
1.- Niğde Milletvekili Ömer Fethi Gürer’in,
Aksaray’ın Sultanhanı kasabasının ilçe yapılmasını talep ettiğine ilişkin
açıklaması
2.- Adana Milletvekili Zülfikar İnönü
Tümer’in, Adana’daki mısır üreticilerinin sorunlarına ilişkin açıklaması
3.- Denizli Milletvekili Cahit Özkan’ın,
günümüzde Sevr projesinin FETÖ terör örgütünün öncülüğünde PKK, IŞİD, DHKP-C
gibi terör örgütleriyle sürdürülmeye çalışıldığına ilişkin açıklaması
4.- İstanbul Milletvekili Sibel Özdemir’in,
Anafartalar Zaferi’nin 101’inci yıl dönümüne ve İstanbul’un Arnavutköy
ilçesinde üçüncü havaalanı inşaat alanına ve aynı bölgedeki döküm alanına
hafriyat taşıyan kamyonların geçiş güzergâhı olarak mahalle ve kent içi yolları
kullanmaları nedeniyle yaşanan sorunlara ilişkin açıklaması
5.- Bursa Milletvekili Ceyhun İrgil’in,
sudan sebeplerle, hukuk ve vicdandan uzak, âdeta sosyal soykırıma dönen açığa
almalara son verilmesi gerektiğine ilişkin açıklaması
6.- Denizli Milletvekili Kazım Arslan’ın,
Denizli’nin Çivril ilçesinde bulunan Işıklı Barajı’nın ıslahıyla ilgili bir
çalışma olup olmadığını öğrenmek istediğine ilişkin açıklaması
7.- Kayseri Milletvekili Çetin Arık’ın,
hasadı elinde kalan ve borçlarını ödeyemeyen çiftçilerin bankalara ve tarım kredi
kooperatiflerine olan borçlarının ötelenmesi konusunda bir çalışma olup olmadığını
öğrenmek istediğine ilişkin açıklaması
8.- Antalya Milletvekili Mustafa
Akaydın’ın, Antalya ve diğer illerden gelen haberlerin OHAL uygulamalarının
cadı avı boyutuna geldiğini düşündürdüğüne ve OHAL’in üç aydan fazla
uzatılmamasını dilediğine ilişkin açıklaması
9.- Mersin Milletvekili Hüseyin Çamak’ın,
harp okullarının kapatılması nedeniyle öğrencilerin mağduriyetlerini giderecek
önlemlerin bir an önce alınması gerektiğine ilişkin açıklaması
10.- Ankara Milletvekili Şenal Sarıhan’ın,
İnsan Haklarını İnceleme Komisyonu üyesi İstanbul Milletvekili Mehmet
Metiner’in bazı açıklamalarına ilişkin açıklaması
11.- Adıyaman Milletvekili Behçet
Yıldırım’ın, 7 Ağustos 2016 tarihinde Bayburt Üniversitesi Beden Eğitimi Spor
Yüksekokulu sınavlarına girmek için gelen Kürt öğrencilere yapılan saldırıyı ve
saldırıyı destekleyenleri şiddetle kınadığına ilişkin açıklaması
12.- Giresun Milletvekili Bülent Yener
Bektaşoğlu’nun, yasal düzenleme yapılıncaya kadar bir genelgeyle kurumların
taşeron işçilerle ilgili işlem yapmasının önüne geçilmesi gerektiğine ilişkin
açıklaması
13.- İzmir Milletvekili Ali Yiğit’in, 1
Ocak 2016 tarihinden önce işlenen suçlarla ilgili beş yıllık ceza infaz
indirimine yönelik kanun hükmünde kararnamenin kapsamını öğrenmek istediğine
ilişkin açıklaması
14.- İstanbul Milletvekili Gülay
Yedekci’nin, boşaltılacak askerî alanların yeşil alan olarak değerlendirilerek
halka açılması gerektiğine ilişkin açıklaması
15.- Gaziantep Milletvekili Mahmut
Toğrul’un, Adalet Bakanını Ankara Garı patlamasıyla ilgili sorumluların ortaya
çıkarılması için üzerine düşeni yapmaya davet ettiğine ilişkin açıklaması
16.- Ankara Milletvekili Levent Gök’ün,
Şırnak’ta şehit olanlara Allah’tan rahmet dilediğine ve Anafartalar Zaferi’nin
101’inci yıl dönümüne ilişkin açıklaması
17.- Diyarbakır Milletvekili İdris
Baluken’in, Ankara Garı patlamasının üzerinden on aylık bir süre geçmesine
rağmen soruşturmada herhangi bir mesafenin katedilmediğine, Halkların
Demokratik Partisi olarak dış politikada komşu ülkeler ve halklarla barış
içerisinde, iş birliğine dayalı her türlü ilişkiyi desteklediklerine ancak bu
ilişkilerin belli değerler ve belli ilkeler üzerinde olması gerektiğine ilişkin
açıklaması
18.- İstanbul Milletvekili Mehmet Muş’un,
AK PARTİ hükûmetlerince ülkenin menfaatleri ve çıkarları noktasında atılması
gereken adımların atılacağına ve kararlı ve dirayetli dış politikadan asla geri
adım atılmayacağına ilişkin açıklaması
19.- Ankara Milletvekili Levent Gök’ün,
Cumhuriyet Halk Partisi olarak Hakkâri ve Şırnak’ın il statüsünden
çıkartılmasının karşısında olduklarına, Yüksekova ve Cizre’nin il olması
konusunda bir tasarrufta bulunulacaksa bunu destekleyeceklerine ilişkin
açıklaması
20.- Diyarbakır Milletvekili İdris
Baluken’in, Diyarbakır’ın Silvan ilçesine bağlı Dolapdere köyü Ekinciler
mezrasında gün boyu top atışları yapıldığına ve başlayan yangının şu anda köyün
içerisine ilerlediğine ve Erzurum’un Karayazı ilçesinde 60’a yakın HDP’linin gözaltı
koşullarına ilişkin açıklaması
21.- Ankara Milletvekili Levent Gök’ün,
Genco Erkal’ın Kadıköy Lisesinde sergilemek istediği ve Nazım’ı konu alan
oyunuyla ilgili getirilen yasağın İçişleri Bakanlığıyla yapılan görüşmeler
sonucunda kaldırıldığına ilişkin açıklaması
22.- Ankara Milletvekili Levent Gök’ün,
Diyarbakır’ın Sur ve Mardin’in Kızıltepe ilçelerinde yaşanan patlamalarla
ilgili Meclisin bilgilendirilmesini talep ettiğine ilişkin açıklaması
23.- Manisa Milletvekili Erkan Akçay’ın,
Diyarbakır’ın Sur ve Mardin’in Kızıltepe ilçelerinde yaşanan patlamalara,
Siirt’te askerî aracın devrilmesi sonucu şehit düşen askere Allah’tan rahmet,
yaralı 2 askere acil şifalar dilediğine ve terörle mücadelenin millî bir dava
olduğuna ilişkin açıklaması
24.- Diyarbakır Milletvekili İdris
Baluken’in, Halkların Demokratik Partisi olarak Diyarbakır’ın Sur ve Mardin’in
Kızıltepe ilçelerinde yaşanan patlamalara ilişkin açıklaması
25.- İstanbul Milletvekili Mehmet Muş’un,
terör saldırılarında şehit olanlara Allah’tan rahmet dilediğine, AK PARTİ Grubu
olarak terörün her türlüsünü lanetlediklerine ve tüm terör örgütleriyle mücadelenin
sürdürüleceğine ilişkin açıklaması
26.- Ulaştırma, Denizcilik ve Haberleşme
Bakanı Ahmet Arslan’ın, Mardin’in Kızıltepe ile Diyarbakır’ın Sur ilçelerinde bomba
yüklü araç saldırılarıyla ilgili olarak kolluk kuvvetleri ve yargı mensuplarının
çalışmalarının devam ettiğine ilişkin açıklaması

V.- BAŞKANLIĞIN GENEL KURULA SUNUŞLARI
A ) Meclis Araştırması Önergeleri 
1.- Ankara Milletvekili Murat Emir ve 25
milletvekilinin, Kur'an kurslarına ilişkin başta denetim olmak üzere yaşanan
eksikliklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/295)
2.- İstanbul Milletvekili İsmail Faruk Aksu
ve 23 milletvekilinin, yardımcı hizmetler sınıfı personelinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/296)

B) Genel Görüşme Önergeleri
1.- İstanbul Milletvekili Mahmut Tanal ve
24 milletvekilinin, sokağa çıkma yasağı ilan edilen il ve ilçelerde yaşanan hak
ihlalleri ve bölge halkının mağduriyeti göz önüne alınarak bu durumun sebep ve
çözümlerinin belirlenebilmesi amacıyla genel görüşme açılmasına ilişkin
önergesi (8/6)

VI.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön Görüşmeler”
kısmında yer alan, AKP'nin, başta Irak ve Suriye olmak üzere dış politikasında
yaşanan iflasla ilgili olarak gerekli tespitlerin yapılması, iflas
politikalarından halklarımızın zarar görmesinin önüne geçilmesi ve yapısal
politik değişikliklerin oluşturulması amacıyla Türkiye Büyük Millet Meclisi
Başkanlığına verilmiş olan (10/237) esas numaralı Meclis Araştırması
Önergesi’nin ön görüşmelerinin Genel Kurulun 10 Ağustos 2016 Çarşamba günkü
birleşiminde yapılmasına ilişkin önerisi
2.- AK PARTİ Grubunun, Genel Kurulun
gündemdeki sıralama ile 410 sıra sayılı Kanun Tasarısı’nın görüşmelerinin tamamlanmasına
kadar çalışmalarını sürdürmesine; 10 Ağustos 2016 Çarşamba günkü birleşiminde
410 sıra sayılı Kanun Tasarısı’nın görüşmelerinin tamamlanması hâlinde 11
Ağustos 2016 Perşembe günü toplanmamasına ilişkin önerisi 

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ve
Evrensel Posta Birliği (UPU) Arasında Yirmi Altıncı Dünya Posta Kongresine
Yönelik Düzenlemelere İlişkin Anlaşmanın Onaylanmasının Uygun Bulunduğuna Dair Kanun
Tasarısı (1/714) ve Dışişleri Komisyonu Raporu (S. Sayısı: 381) 
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410)

VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Hakkâri ve Şırnak’ın il olarak kalmasının uygun olacağına
ilişkin konuşması
2.- Oturum Başkanı TBMM Başkan Vekili
Pervin Buldan’ın, Divan olarak Diyarbakır’ın Sur ve Mardin’in Kızıltepe
ilçelerinde bombalı saldırılarda yaşamını yitirenlere Allah’tan rahmet
dilediklerine ilişkin konuşması

IX.- OYLAMALAR
1.- (S. Sayısı: 381) Türkiye Cumhuriyeti
Hükümeti ve Evrensel Posta Birliği (UPU) Arasında Yirmi Altıncı Dünya Posta
Kongresine Yönelik Düzenlemelere İlişkin Anlaşmanın Onaylanmasının Uygun
Bulunduğuna Dair Kanun Tasarısı’nın oylaması






10 Ağustos 2016 Çarşamba
BİRİNCİ OTURUM
Açılma Saati: 14.02
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ) 
-----0-----
BAŞKAN – Türkiye
Büyük Millet Meclisinin 124’üncü Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem
dışı ilk söz, 12 Ağustos Dünya Gençlik Günü münasebetiyle söz isteyen İstanbul
Milletvekili Sayın Onursal Adıgüzel’e aittir. 
Sayın Adıgüzel, süreniz beş dakika.
Buyurunuz. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İstanbul Milletvekili Onursal
Adıgüzel’in, 12 Ağustos Dünya Gençlik Günü’ne ilişkin gündem dışı konuşması
ONURSAL ADIGÜZEL (İstanbul) – Sayın Başkan, değerli
milletvekilleri; 12 Ağustos Dünya Uluslararası Gençlik Günü dolayısıyla,
Türkiye'de umutları çalınan gençlerin sorunlarına dikkat çekmek için söz almış
bulunmaktayım. Genel Kurulu saygıyla selamlıyorum.
Öncelikle, 15 Temmuz kanlı darbe girişimini bir kez
daha lanetliyor, 15 Temmuzda ve bugün Şırnak’ta hayatını kaybeden tüm
şehitlerimize Allah’tan rahmet diliyor, yaralılara acil şifalar diliyorum. 
Değerli milletvekilleri, Türkiye uzun zamandır gençlik
adına iyi bir sınav vermiyor. 
BAŞKAN – Sayın Adıgüzel, bir saniyenizi rica ediyorum. 
Sayın milletvekilleri, Genel Kurulda uğultu var. Sayın
Adıgüzel’i dinleyelim lütfen, kendi aramızda konuşmayalım, rica ediyorum.
Buyurunuz Sayın Adıgüzel.
ONURSAL ADIGÜZEL (Devamla) – Türkiye'de 2016 itibarıyla
sayıları 20 milyona dayanan 18-30 yaş arası genç, eğitimden istihdama,
sağlıktan özgürlüklerin kısıtlanmasına kadar çeşitli sorunlarla karşı karşıya.
İş hayatında yer bulamayan, eğitim hayatında haksız rekabete maruz kalan
gençler kayıt dışılığa zorlanıyor. İş arayan ya da aramaktan ümidini kesmiş,
fiziksel engelleri sebebiyle toplumdan dışlanmış milyonlarca genç, umutsuz ve
kaygılı bir bekleyiş içinde.
Eminim çoğunuz on bir yıldır atama bekleyen Barış
öğretmenin üç yıl önceki can yakıcı çığlığını hatırlarsınız. 2013 yılında,
atanamadığı için intihar eden meslektaşı 28 yaşındaki Mehmet Sadık Güneş için
yapılan eylemde, atama bekleyen Barış öğretmen on bir yıldır annesinin
gözlerinin içine bakamadığını haykırmıştı. Bundan tam üç yıl önce Barış
öğretmen şöyle demişti: “Bizi izleyenler, bugün belki size dokunmuyor ama bugün
o dokunmayan yılan size de dokunacak. Bugün bize sahip çıkmazsanız, işçiye,
öğrenciye, atanamayan, KPSS’den geçemeyen öğretmenlere sahip çıkmazsanız yarın
size de sahip çıkacak kimseyi bulamayacaksınız.” KPSS çetelerinin mağduru olan
Barış öğretmen bugün haklı çıktı. Barış öğretmenin haykırışını görmezden
gelenler, kanlı 15 Temmuz gecesinin taşlarını döşeyenler bugün mağdur
edebiyatının arkasına saklanıyor. Gerçek mağdur arayanlar, ailesine bıraktığı
notta “Artık yoruldum, çalışıyorum ama olmuyor. Yaşamış olsam bile KPSS’de yine
başarılı olamayacaktım.” diyen ve intihar eden Fikret öğretmene baksınlar.
Gerçek mağdur arayanlar, askerî liseyi 2’ncilikle bitiren, gençlik hayali olan
Harbiyeyi binlerce liralık tazminat yüküyle bırakmak zorunda kalan Ufuk’a
baksınlar. Gerçek mağdur arayanlar, sadece Alevi olduğu için mülakatlarda
hakları yenen, bürokrasinin kapıları yüzlerine kapanan binlerce Alevi gence
baksınlar. Gerçek mağdur arayanlar, daha düne kadar “Eğitime kazandırdık.” diye
övündükleri, açılışlarında boy gösterdikleri, bugün ise kapılarına kilit vurdukları
üniversitelerdeki 65 bin gence baksınlar. 
Değerli
milletvekilleri, bu ülkenin mağdurları, birilerinin kadrolaşma hırsı uğruna
gözden çıkarılan, işsiz kalan, iş bulma umudunu yitirmiş, kayıt dışı çalışmaya
zorlanan, 20’li yaşlarında umutları çalınan gençlerdir. Tüm bu yitirilen
hayatlar, kaybolan gençlik umutları basit bir “Kandırıldık.” açıklamasıyla
aklanamaz. Siz istediğiniz kadar “Kandırıldık.” deyip durun, biz biliyoruz ki
kandırılmadınız. Siz, bile, isteye bu ülkenin yoksul gençlerini cemaat ve tarikat
yurtlarına, okullarına mecbur bıraktınız. Kandırılmış olsaydınız eğer biz
“Sorular çalındı.” dediğimizde “Son derece başarılı ve temiz bir sınav
gerçekleştirildi.” iddiasında bulunmazdınız 2010 KPSS sınavı için ve bizleri
KPSS sınavını terörize etmekle suçlamazdınız. Bugün, binlerce genç insanın
geleceği olan bir sınavı asıl kimin terörize ettiği ortadadır. Ama gelin görün
ki intihar eden Mehmet öğretmen, daha 30 yaşında aramızdan ayrılan onlarcası
için geri dönüş yok. 
Değerli
milletvekilleri, Fethullahçı terör örgütünün mağdur ettiği yüz binlerce gence
sahip çıkmayanların, “Ne istediler de vermedik?” diye kurdukları kirli ittifakı
milyonların gözünün içine baka baka itiraf edenlerin, bugün milyonlarca gence
gelecek borcu var. Bu borç öyle kolay kolay televizyon ekranlarında günah
çıkarmakla ödenmez; bu borç ancak ve ancak siyasiler de dâhil olmak üzere terör
örgütünün yollarını döşeyen tüm sorumluların adalet önünde hesap verdikleri gün
ödenecek, bu borç devletin yeniden inşasında yeni cemaatlere ve tarikatlara yol
açarak değil, adalet ve liyakat sistemini yeniden tesis ederek ödenecek.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Adıgüzel.
Gündem
dışı ikinci söz, hasta tutsaklar hakkında söz isteyen Muş Milletvekili Sayın
Burcu Çelik Özkan’a aittir. 
Sayın
milletvekilleri, çok uğultu var Genel Kurulda.
Sayın
Mahir Ünal, telefonla konuşuyorsunuz, sesiniz buraya kadar geliyor.
Buyurunuz
Sayın Özkan. (HDP sıralarından alkışlar) 
2.- Muş Milletvekili Burcu Çelik Özkan’ın,
hasta tutsaklara ilişkin gündem dışı konuşması
BURCU
ÇELİK ÖZKAN (Muş) – Sayın Başkan, değerli milletvekilleri; bir yılı aşkın
süredir topların halkın yaşam alanlarını bombaladığını, ormanlarını yaktığını,
evlerini yıktığını ve ne yazık ki sivil ölümlerin yaşandığını sizlere izah
etmeye çalıştık. Halk gücü karşısında hiçbir silahın etkili olmayacağını,
halkın evini ve yaşam alanlarını asla terk etmeyeceğini sizlere izah ettik. Öte
yandan, halkların inandığı mücadeleden vazgeçmediğini de yine bu bir yıl içerisinde
gördük. Belki bu gerçekliği size anlatmakta zorlandık ancak halk gücünün ne
olduğunu, bu güç karşısında hiçbir silahın, tankın, topun anlam ifade
etmediğini sizler 15 Temmuz gecesi yaşadınız. Bu nedenledir ki esas olanın halk
iradesi ve mücadelesi olduğunu buradan bir kez daha söylemek isteriz.
15
Temmuz darbe girişimi sonrasında tüm kamu kurumları bu girişimden
etkilenmiştir. Bu girişimin en çok etkilediği alan ise cezaevleri olmuştur. 15
Temmuz gecesi Adalet Bakanlığı tarafından cezaevleri idarelerine gönderilen
gizli genelgeyle tutuklu ve hükümlülerin her türlü açık-kapalı görüş hakları,
avukat ve telefon görüşmeleri engellenmiştir. Paralel cemaat yapılanmasıyla
mücadele adı altında alınan OHAL kararıyla birlikte cezaevlerindeki insan
hakları ihlalleri ve baskılar en şiddetli hâliyle cezaevlerinde yaşanmaya devam
etmektedir. Yaşadığımız örneklerden edindiğimiz tecrübeler OHAL kararının temel
hak ve özgürlükleri yakından ilgilendirdiği ve bugüne kadarki uygulamaların hak
ve özgürlükleri kısıtlayıcı ya da tamamen engelleyici uygulamalar olduğu
açıktır. Bu kapsamda OHAL kararının ilk olarak cezaevlerinde uygulanmış olması
Hükûmetin cezaevlerine yaklaşımını da ortaya koymaktadır. Bizler Halkların
Demokratik Partisi olarak OHAL kararının başta cezaevleri olmak üzere temel hak
ve özgürlükler üzerindeki etkisinin takipçisi olacağımızı da buradan tüm
kamuoyuna belirtmek isteriz.
Bu
kürsüden defaatle cezaevi sorunlarını ve hasta tutsakların durumunu da dile
getirdik. Ülkenin bulunduğu bu koşullarda Adalet Bakanlığının başta ölüm
sınırında olan hasta tutuklu ve hükümlülere ilişkin çok acil bir çalışma
yapması gerekmektedir. OHAL’le birlikte gerçekleşen tutuklamalar gerekçesiyle
yaşanan nakil ve sevkler sırasında hasta tutuklu ve hükümlülerin koşulları göz
önüne alınmayarak hasta tutsaklar da sürgüne tabi tutulmuştur. Tedavisi devam
edenler, ölüm sınırında olanlar, cezaevlerinde yatalak bir şekilde bekleyen
hasta tutsaklar dahi sürgün edilmiştir. 
Hasta
tutsaklara ilişkin en önemli sorun adli tıp kurumlarından alınan raporlardır.
Adli tıp kurumları bir yıl önce verdikleri raporları bugün siyasi konjonktür
sebebiyle yeniden ele almakta ve “Cezaevinde kalamaz.” şeklinde verilen
raporları “Cezaevinde kalabilir.” şeklinde değiştirmektedirler. Devlet
hastanesinden alınan bir raporda yüzde 97’lik oranla “Cezaevinde kalamaz.”
denilen bir kişi hakkında Adli Tıp Kurumu “Cezaevinde kalabilir.” diye rapor
verebilmektedir. Bu uygulamaların bugünlerde çok konuştuğumuz insan haklarına
açık aykırılık teşkil ettiği ortadadır değerli arkadaşlar.
Önemli
sorunlardan bir diğeri de hâlihazırda uygulaması devam eden kelepçeli muayene
dayatmasıdır. Bize ulaşan bilgilere göre muayene esnasında kolluğun müdahalesi,
kelepçeli muayene dayatması, hekimlerin bu baskı altında tıp etiğine uygun hareket
etmeyerek muayeneyi kelepçeli yapma uygulamaları sadece hasta tutsakların
değil, tüm tutuklu ve hükümlülerin tedavilerinin önünde önemli bir engeldir. Bu
noktada üçlü protokol anlaşmasının bu uygulamaya zemin hazırladığını, bu
sebeple protokol maddelerinin insan hakları temelinde yeniden ele alınması
gerektiğini belirtiyoruz. Tüm parti gruplarıyla yapmış olduğumuz cezaevi
ziyaretlerinde tanıklık ettiğimiz bazı isimleri burada zikretmek isterim: Sibel
Çapraz, 15 ameliyat geçirmiş ve hâlihazırda tutukluluğu devam eden bir kişidir.
Bunun dışında Abdulkadir Fırat, yine tüm parti gruplarıyla yapmış olduğumuz
ziyarette karşılaştığımız bu kişi yüzde 80 raporuyla felçli olarak hâlen
cezaevindedir. Ergin Aktaş’a ilişkin, Adalet Bakanı burada kendisi hukuka aykırı
bir şekilde cezaevinde tutulduğunu kabul etmiştir.
Değerli
arkadaşlar, buradaki her milletvekili arkadaşımın insan hakları konusunda
hassas olduğuna inancım tam. Buradan bir kez daha herkese seslenmek istiyoruz:
Gelin, siyasi düşünceleri bir kenara bırakıp hasta tutsakların mevcut durumunu
ve…
(Mikrofon
otomatik cihaz tarafından kapatıldı)
BURCU
ÇELİK ÖZKAN (Devamla) – …tahliye şartlarını araştırmak üzere bir komisyon
kuralım ve hepimiz yaşanan bu ağır insan hakları ihlaline bir son verelim. 
BAŞKAN
– Sayın Özkan, pozitif ayrımcılık yapıyorum, size bir dakika ek süre veriyorum.
Lütfen tamamlayınız.
Buyurun.
BURCU
ÇELİK ÖZKAN (Devamla) – Çok teşekkür ederim Sayın Başkan.
Evet
değerli arkadaşlar, bu insan hakları ihlallerinden ve bu baskıcı tutumlardan, öncelikle
hasta tutsaklar ve tüm tutuklu ve hükümlüler üzerinden derhâl vazgeçilmesi için
Adalet Bakanlığını göreve davet ediyoruz, buradaki Parlamentoda bulunan değerli
arkadaşlarımıza da hasta tutsakların durumlarını araştırmak, tahliye
koşullarını ortaya koymak ve gerçekten ölüm noktasına gelmiş olan bu kişilerin
acilen, ivedilikle serbest bırakılması için hep birlikte çalışmak üzere bir
komisyon kurulması gerektiğini buradan tekrardan vurgulamak gerektiğini
düşünüyorum. 
Hepinizi
saygıyla, sevgiyle tekrardan selamlıyorum; sağ olun, teşekkürler. (HDP
sıralarından alkışlar)
BAŞKAN
– Teşekkür ederiz Sayın Özkan.
Gündem
dışı üçüncü söz, 15 Temmuz 2016’da yaşanan darbe girişimi hakkında söz isteyen
Ağrı Milletvekili Sayın Cesim Gökçe’ye aittir. (AK PARTİ sıralarından alkışlar)
Süreniz
beş dakika. 
Buyurun
Sayın Gökçe.
3.- Ağrı Milletvekili Cesim Gökçe’nin, 15
Temmuz 2016’da yaşanan darbe girişimine ilişkin gündem dışı konuşması
CESİM
GÖKÇE (Ağrı) – Sayın Başkan, değerli milletvekilleri; 15 Temmuz gecesi yaşadığımız
darbe girişimi nedeniyle söz almış bulunmaktayım. Sözlerime başlamadan önce
bugün Şırnak’ta terör saldırısı nedeniyle hayatını kaybeden şehitlerimize
Allah’tan rahmet, yaralılarımıza acil şifalar diliyor, bu vesileyle terörü bir
kez daha lanetliyor, Gazi Meclisimizi saygılarımla selamlıyorum.
Türkiye,
15 Temmuz gecesi, tarihinin en alçak, en çirkin, en büyük saldırısına uğradı.
Bu saldırı, darbe, terör saldırısının ötesinde, Türkiye’yi işgal girişimiydi.
Ülkemizi, milletimizi yok etmeye, parçalamaya, sokakları kan gölüne
dönüştürmeye, iç savaş çıkarmaya, milletimizi bir daha bir araya gelmeyecek
hâle getirmeye, Türkiye'yi örgüt devletine dönüştürmeye dönük bir plan boşa
çıkarıldı. Türkiye'nin düşmanı Gülen ve teröristleri, o yabancı istihbarat
ağının Türkiye'deki uzantıları, bin yıldan bu yana görmediğimiz türden bir
vatan hainliğinin en iğrenç hâlini sergilediler. Elleri kelepçeli subay
müsveddelerinin yüzlerinden nasıl bir satılmışlık, nasıl bir kişiliksizlik,
nasıl bir kimliksizlik, nasıl bir ülke ve millet düşmanı oldukları iğrenç
hâliyle görüldü. Bu ülke, bu millet büyük bir planı, kumpası, oyunu bozdu, hep
birlikte direndi; siyasetçisiyle, gazetecisiyle, polisiyle, öğrencisiyle,
kadınıyla, erkeğiyle direndi. O alçaklar da efendileri de milletimizden çok
ağır bir cevap aldılar. Bu alçak teşebbüs, Moğol istilası, Bizans, Balkan
bozgunu, Birinci Dünya Savaşı, Çanakkale Savaşı, İstiklal Harbi ve Haçlı
Savaşlarıyla birlikte anılacaktır. 
Sadece
terör patronu Gülen ve teröristlerinin değil, onların patronlarının hedefi
Türkiye’ydi, bu ülke de denklemden çıkarılmalıydı. Hemen ardından, bütün bölge
için hazırladıkları harita taslakları masaya serilecekti; artık, Türkiye
vesayet altında olacak, bir iradesi kalmayacak, direnci ve itirazı olmayacaktı.
Dün Haçlılar bizimle hangi gerekçelerle savaştılarsa bugün de Haçlıların
çocukları Batılılar aynı gerekçelerle Türkiye'yi kuşatmaya ve durdurmaya
çalışmaktadırlar. Bütün kültürlerin ve medeniyetlerin kökünü kazıyan üç asırlık
zorba Batı uygarlığı bu kafayla ayakta duramayacaktır. Pakistan, Mısır, Irak,
Suriye, Afganistan, Arap Yarımadası’nın büyük bir bölümü paçavraya çevrildi ama
hem Türkiye düşürülemedi hem de İslam dünyasını dün olduğu gibi yarın da
toparlayabilecek, ayağa kaldırabilecek tek aktörün Türkiye olduğu dünya âleme
gösterildi. 
Türkiye,
son çeyrek asırda, özellikle de son on yılda gerçekleştirdiği atılımlarla
yeniden İslam dünyasının ve mazlumların umudu olduğunu ispatladı. Bu mesaj
Batılılar tarafından da mazlum Müslüman halklar tarafından da net bir şekilde
görüldü. Tarihin derinliğiyle, kültürel zenginliğiyle bütün farklı dinleri ve
kültürleri barış ve selamet yurdu kurarak bir arada yaşatmayı başaran tek
küresel medeniyet, tecrübe ve birikimiyle Türkiye, küllerinden doğacak, yeniden
insanlığın önünü açacak hakikat medeniyeti yolculuğuna çıkacaktır. İnsanlık,
yeniden adaletin, hakkaniyetin, barışın, kardeşliğin, herkese hayat hakkı
tanıyan hakikat medeniyetinin merhamet ve şefkatli kanatlarına sığınacaktır.
Coğrafyamızı, tarihimizi, ortaklarımızı, benliğimizi keşfetmek, buna göre
kendimizi ve ülkemizi yeniden kurmak zorundayız. Bunun olmaması için çeyrek
asırdır Türkiye’yi dışarıdan kuşatıyorlar, etrafını ateş çemberine
çeviriyorlar, içeride karıştırıyorlar, iç savaşın eşiğine sürükleyerek
Türkiye’ye diz çöktürmeye çalışıyorlar. O yüzden, yaşadığımız süreç son
istiklal ve istikbal mücadelesi sürecidir. Yaşananları yüzyıllık istiklal
savaşımızın son aşaması olarak nitelememiz bundandır, “son kurtuluş savaşı”
dememiz bu yüzdendir. Türkiye’nin devlet aklının, siyasi aklının, gücünün ve
perspektifinin hedef alınması, milletimizin hayallerinin yok edilmesi
girişimleri de bu yüzdendir. Bu yüzden ardı ardına saldırılar, müdahaleler,
senaryolar devreye sokulmaktadır. Asla başaramayacaklar, asla bu ülkeye diz çöktüremeyecekler,
asla o ana omurgayı zayıflatamayacaklar, asla Türkiye’nin büyük yürüyüşünü
durduramayacaklar, asla bir başka ülke için bu ülkeye operasyon yapamayacaklar;
yaparlarsa böyle rezil olacaklar, tükenecekler, bitecekler. 
Bu
duygularla tüm şehitlerimize Allah’tan rahmet, yaralılarımıza acil şifalar
diliyor, hepinize saygılar sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Gökçe. 
Sayın
milletvekilleri, gündeme geçmeden önce sisteme giren ilk 15 sayın
milletvekiline yerlerinden kısa söz vereceğim birer dakikalık. Sırasıyla
başlıyoruz. 
Sayın
Gürer, buyurunuz. 
IV.- AÇIKLAMALAR
1.- Niğde Milletvekili Ömer Fethi Gürer’in,
Aksaray’ın Sultanhanı kasabasının ilçe yapılmasını talep ettiğine ilişkin
açıklaması
ÖMER
FETHİ GÜRER (Niğde) – Teşekkürler Sayın Başkan. 
Aksaray
ili Sultanhanı kasabasının elli yıldır ilçe özlemi vardır. Sultanhanı kasabası
Tebriz’den Kayseri’ye, Kayseri’den Konya’ya kadar uzanan tarihî İpek Yolu
üzerindedir. Sultan Alâettin Keykubat’ın yaklaşık yedi yüzyıl önce yaptırdığı
dünyanın en büyük kervansaraylarından biri burada bulunmaktadır. Kasabaya her
yıl 400 bin civarında turist gelmektedir. 
Sultanhanı
kasabası 12 bine yaklaşan nüfusuyla ülkemizin en büyük beldelerindendir.
Fabrika tesislerinin varlığıyla 20 bine ulaşan bir nüfus hareketliliğinin de
merkezi durumundadır. Kasabada 50 adet halı, restorasyon ve konservasyon
atölyesi bulunmaktadır. Halı restorasyonunda da Sultanhanı dünyaca ünlenmiştir.

Aksaray
il merkezine 45 kilometre uzaklıkta olmasından dolayı, içinde bulunduğu
varlıklarıyla ilçe olmayı hak etmiş bir kasabamızdır. 1953’ten beri belediye
durumundadır. Sultanhanı’nın ilçe olması halkın büyük beklentisidir. Bu konuda
kanun teklifi de vermiş bulunuyoruz. Sultanhanı’nın bir an önce ilçe yapılmasını
temenni ediyorum. 
Teşekkür
ederim. 
BAŞKAN
– Sayın Tümer…
2.- Adana Milletvekili Zülfikar İnönü
Tümer’in, Adana’daki mısır üreticilerinin sorunlarına ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, Adana ili mısır üretiminde yıllık ortalama
1 milyon tonun üzerinde üretimle ve erken hasat mevsiminin avantajıyla önemli
bir yer tutmaktadır. Türkiye mısır üretiminde etkin bir rol üstlenen Adana’da
2016 yılı hasat sezonu normal dönemden önce başlamakla birlikte, hasat devam
etmektedir. 
Mısırda
piyasa fiyatları geçen yılki rakamların altında seyretmektedir. Toprak
Mahsulleri Ofisi tüm şubelerinde emanet alımına başlamış ancak henüz mısır alım
fiyatını açıklamamıştır. Emanet alımlar çiftçi lehine görünse de fiyat
belirsizliği üreticilerimizde endişeye yol açmaktadır. Büyük zorluklarla
ürününü hasat eden çiftçilerimiz borçlarını ödeyebilmek için nakit paraya
ihtiyaç duymaktadır. Üreticinin acımasız piyasa koşullarına terk edilmemesi,
Toprak Mahsulleri Ofisinin çiftçinin kara gün dostu olduğunu kanıtlaması ve
mısır alım fiyatlarını bir an önce açıklaması gerekmektedir. 
BAŞKAN
– Sayın Özkan…
3.- Denizli Milletvekili Cahit Özkan’ın,
günümüzde Sevr projesinin FETÖ terör örgütünün öncülüğünde PKK, IŞİD, DHKP-C
gibi terör örgütleriyle sürdürülmeye çalışıldığına ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Bugün
Haçlı ittifakının planı olan Sevr Anlaşması’nın 96’ncı yıl dönümü. Osmanlı
İmparatorluğu’nu parçalayan ve yeni Türkiye’yi sömürmeyi hedefleyen Sevr
ittifakı günümüzde de devam ettirilmek isteniyor. Günümüzde Sevr projesi, FETÖ
terör örgütünün öncülüğünde, PKK, IŞİD, DHKP-C gibi terör örgütleriyle
sürdürülmeye çalışılıyor.
FETÖ
terör örgütünün 15 Temmuz kalkışması, aynen Sevr’de olduğu gibi ülkemizi
sömürme hedefini gerçekleştirmek için, amacı kaos olan, hain bir darbe
teşebbüsüdür. Emperyalizm ülkemiz üzerindeki sömürü hedeflerini, eli kanlı FETÖ
terör örgütüyle, ülkemizi istikrarsızlaştırmak yöntemiyle gerçekleştirmektedir.
Bunun, işgal ve saldırılara karşı millî iradeye sahip çıkmak, ekonomik ve
siyasi istikrarı korumak ve güçlendirmek suretiyle bertaraf edileceği açıktır.
Bu
vesileyle, Meclisimizin ortak anlayışla darbeye karşı…
(Mikrofon
otomatik cihaz tarafından kapatıldı) 
BAŞKAN
– Sayın Özdemir…
4.- İstanbul Milletvekili Sibel Özdemir’in,
Anafartalar Zaferi’nin 101’inci yıl dönümüne ve İstanbul’un Arnavutköy
ilçesinde üçüncü havaalanı inşaat alanına ve aynı bölgedeki döküm alanına
hafriyat taşıyan kamyonların geçiş güzergâhı olarak mahalle ve kent içi yolları
kullanmaları nedeniyle yaşanan sorunlara ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Bağımsızlığımızın
ve cumhuriyetin dönüm noktası olan ve Mustafa Kemal Atatürk’ün askerî dehası
olarak tarihe geçen Anafartalar Zaferi’nin 101’inci yılını kutluyorum.
Ayrıca,
seçim bölgem olan İstanbul Arnavutköy ilçemizdeki üçüncü havaalanı inşaat
alanına ve aynı bölgedeki döküm alanına hafriyat taşıyan kamyonlar, geçiş
güzergâhı olarak mahalle ve kent içi yolları kullanıyorlar. Özellikle
Boğazköy-Bolluca yolu ve İstiklal Mahallesi’nde günde 7 bin, 8 bin kamyon
geçişi, bölgede yaşayan vatandaşlarımız için yaşamı çekilmez hâle getirmiştir;
insanlar evlerinin kapılarını açamaz, sokağa çıkamaz durumdadır ve tüm halk ve
özellikle çocuklar için güvenlik ve tehlikenin boyutu çok ciddidir.
Cumhuriyet
Halk Partisi Arnavutköy İlçe Başkanımızın çabaları ve ilgililerle -Belediye
Başkanı, Kaymakamla- görüşmeleri sonuçsuz kalmıştır. 
Sorunun
muhataplarının ilgisizliğini ve duyarsızlığını ve halkımızın güvenli ve rahat
yaşam hakkının sağlanması konusunu, ilgili bakanlıklara buradan tekrar iletmek
istiyorum.
BAŞKAN
– Sayın İrgil…
5.- Bursa Milletvekili Ceyhun İrgil’in,
sudan sebeplerle, hukuk ve vicdandan uzak, âdeta sosyal soykırıma dönen açığa
almalara son verilmesi gerektiğine ilişkin açıklaması
CEYHUN
İRGİL (Bursa) – Teşekkürler Sayın Başkan.
Ülkenin
her kentinden, her kurumdan, artık yarışa ve cadı avına dönen görevden alma ve
gözaltı haberleri geliyor. Sahte ve karalayıcı ihbarlarla, kurum amirleri,
hoşlanmadıkları, farklı görüşteki kişileri harcamak için bu hâli fırsata
çeviriyorlar. Asıl sorgulanması gerekenler, bu ihbarcılar ve bu uygulamaları
yapanlardır. Örneğin, Uludağ Üniversitesinde vatansever ve kimliklerini çok iyi
bildiğimiz Doğukan Dülger, Halil Gelen, İsmet Gemici, Gürsel Dirik, Emel Uzuner
gibi sendika üyelerinin, Doçent Doktor Harun Ağca, Doçent Doktor Özgür Vatan
gibi vatansever, Atatürkçü Düşünce Derneği üyesi nice öğretim üyelerinin
canları yakılmaya çalışılıyor. Yüzlerce insanı sudan sebeplerle hukuk ve
vicdandan uzak, âdeta sosyal soykırıma dönen bu açığa almalara son verin. 
BAŞKAN
– Sayın Arslan…
6.- Denizli Milletvekili Kazım Arslan’ın,
Denizli’nin Çivril ilçesinde bulunan Işıklı Barajı’nın ıslahıyla ilgili bir
çalışma olup olmadığını öğrenmek istediğine ilişkin açıklaması
KAZIM
ARSLAN (Denizli) – Orman ve Su İşleri Bakanına soruyorum: Denizli Çivril
ilçemizin sınırları içinde bulunan Işıklı Barajı’mızın suyu iyice azalmış, bu
nedenle bahçe ve tahıl ürünleri sulaması yeterince yapılamıyor. Işıklı
Barajı’nın suyunun yetersiz kalması iki nedene dayalı görülmektedir. Birincisi,
barajın temizliğinin yapılmasını; ikincisi, Dinar’dan gelen su kanalına paralel
bir kanalın daha yapılmasını; üçüncü ise Gümüşsu Mahallesi’nden, Akdağ’ın
eteğinden gelen Akçay Deresi üzerine bir göletin yapılmak suretiyle sulamanın
bu göletten yapılmasının sağlanmasını istiyoruz. Bakanlık olarak bu konularda
bir hazırlığınız var mı? Varsa ne tür projeler geliştirdiniz? Işıklı Barajı’nın
ıslahı için bir hazırlığınız var mı?
Teşekkür
ederim.
BAŞKAN
– Sayın Arık…
7.- Kayseri Milletvekili Çetin Arık’ın,
hasadı elinde kalan ve borçlarını ödeyemeyen çiftçilerin bankalara ve tarım
kredi kooperatiflerine olan borçlarının ötelenmesi konusunda bir çalışma olup
olmadığını öğrenmek istediğine ilişkin açıklaması
ÇETİN
ARIK (Kayseri) – Teşekkür ederim Sayın Başkan.
Bir
zamanlar kendi kendine yeten 7 ülkeden biriyken yanlış tarım politikaları
nedeniyle artık samanı bile yurt dışından ithal eden bir ülke olduk. 
Kayseri’de
görüştüğüm Güzelce köyü muhtarımız, Tomarza ilçemizden birçok vatandaşımız
ofisin, buğdaylarını almadığını vurguluyor. Zaten zor durumda olan çiftçimiz bu
durumda daha da mağdur olmakta, üretim yapamamaktadır. 
Bu
noktadan hareketle Sayın Gıda, Tarım ve Hayvancılık Bakanına sormak istiyorum:
Hasadı elinde kalan ve borçlarını ödeyemeyen çiftçilerimizin bankalara ve tarım
krediye olan borçlarının ötelenmesi konusunda bir çalışmanız var mı? Eğer böyle
bir çalışmanız yok ise bilin ki sayıları her geçen gün azalan çiftçimiz kısa sürede
tamamen yok olacaktır.
Teşekkür
ediyorum.
BAŞKAN
– Sayın Akaydın…
8.- Antalya Milletvekili Mustafa
Akaydın’ın, Antalya ve diğer illerden gelen haberlerin OHAL uygulamalarının
cadı avı boyutuna geldiğini düşündürdüğüne ve OHAL’in üç aydan fazla uzatılmamasını
dilediğine ilişkin açıklaması
MUSTAFA
AKAYDIN (Antalya) – Sayın Başkan, değerli milletvekilleri; Antalya ve diğer
illerden gelen haberler OHAL uygulamalarının evrensel tabiriyle cadı avı
boyutuna geldiğini düşündürmektedir. On dört yıldır FETÖ’nün devlete sızmasına
yol açan siyasileri paranoit düşüncelerden sıyrılıp daha adil davranmaya davet
ediyorum. Özellikle geçmişte Türkçe Olimpiyatları’nda FETÖ’ye methiyeler düzen
Adalet Bakanımızı adil davranmaya davet ediyorum. FETÖ’yle kol kola yaşayan bir
sürü insan dururken sadece çocuğunu FETÖ okullarına kaydettirdi veya Bank
Asyada mevduat açtırdı diye insanlar tutuklanmaktadır. Bu duruma bir an önce
son verilmezse ciddi toplumsal, psikolojik sorunlar ortaya çıkacaktır. OHAL’in
kesinlikle üç aydan fazla uzatılmamasını diliyorum. Darbe girişimini bahane
ederek iktidarın gereksiz siyasi güç kazanma peşinde olduğu kanısı da toplumda
giderek artmaktadır. 
Teşekkür ederim.
BAŞKAN – Sayın
Çamak…
9.- Mersin Milletvekili Hüseyin Çamak’ın,
harp okullarının kapatılması nedeniyle öğrencilerin mağduriyetlerini giderecek
önlemlerin bir an önce alınması gerektiğine ilişkin açıklaması
HÜSEYİN ÇAMAK
(Mersin) – Sayın Başkan ve değerli milletvekilleri, OHAL’e dayanarak çıkartılan
ve Anayasa’ya uygunluğu tartışmalı olan kanun hükmünde kararnamelerle askerî
okullar kapatılmış, oralarda okuyan, “çocuk yaşta” denilebilecek, henüz reşit
bile olmayan çok sayıda öğrenci kendini kapının önünde bulmuştur. Çoğunluğu dar
ve orta gelirli olan bu çocuklar ve aileleri büyük bir mağduriyet ve korku
yaşamaktadır. Harp okullarının kapatılmasıyla orada okuyan öğrencilerin durumu
belirsizliğini korumaktadır. Bu sorun, kurumlar kapatılarak değil, o kurumlara
demokrasi içinde hukuki bir çözüm bulunarak çözülebilir. Bir an önce
mağduriyetleri giderecek önlemlerin alınması ve bu yanlış yaklaşımlardan
vazgeçilmesi çağrımızı yeniliyor, saygılarımı sunuyorum.
BAŞKAN – Sayın
Sarıhan…
10.- Ankara Milletvekili Şenal Sarıhan’ın,
İnsan Haklarını İnceleme Komisyonu üyesi İstanbul Milletvekili Mehmet
Metiner’in bazı açıklamalarına ilişkin açıklaması
ŞENAL SARIHAN
(Ankara) – Değerli Başkan, bugün basında, gerçek olmadığına inanmak istediğim
bir bilgiyle karşılaştım. İnsan Haklarını İnceleme Komisyonu üyesi Sayın
Metiner tarafından yapılmış bir açıklamaydı bu. Son olay nedeniyle
yakalananlara bir iki tokat atılmış olmasının işkence olarak sayılamayacağı
biçiminde bir açıklama yaptılar. Oysa, İnsan Haklarını İnceleme Komisyonunda
görev alan bir arkadaşımızın insan hakları alanında son derece özenli olması
gerektiği inancındayım. OHAL dahi olsa hukuk devleti içinde işkence,
kesinlikle; kötü muamele, kesinlikle yasaktır. Bunu bir kez daha anımsatıyor ve
yeniden bu bilginin gerçeği yansıtmadığına inanmak istediğimi de ifade etmek
istiyorum.
Teşekkür ederim.
BAŞKAN – Sayın
Yıldırım…
11.- Adıyaman Milletvekili Behçet
Yıldırım’ın, 7 Ağustos 2016 tarihinde Bayburt Üniversitesi Beden Eğitimi Spor
Yüksekokulu sınavlarına girmek için gelen Kürt öğrencilere yapılan saldırıyı ve
saldırıyı destekleyenleri şiddetle kınadığına ilişkin açıklaması
BEHÇET YILDIRIM
(Adıyaman) – Teşekkürler Başkan.
Halkların
darbelere karşı yekvücut olduğu, birlik, beraberlik ve kardeşliğin haykırıldığı
7 Ağustos günü Bayburt’ta ırkçı, şoven bir saldırı oldu. Bayburt Üniversitesi
Beden Eğitimi Spor Yüksekokulu yetenek sınavı için Şehre gelen Kürt gençleri,
PKK propagandası yaptıkları iddiasıyla linç edilmek istendi. 7 Ağustosta
Iğdır’dan üniversitenin yetenek sınavları için gelen öğrencilerin kaldıkları
yurda PKK flaması astıkları biçiminde çıkarılan söylenti -sadece söylenti-
ırkçı saldırıya dönüşmüştür. Saldırganlar, gençlerin sınava girmek için binip
geldikleri aracı ateşe vermişlerdir. Başta Cumhurbaşkanı olmak üzere Hükûmet ve
sözde muhalefetin, 6 milyon oy alan Kürt iradesini yok sayma politikalarının
halka yansıması da Kürtleri linç etmek şeklinde sonuçlanıyor. Bayburt Valisi
konuyla ilgili yaptığı açıklamada faşist saldırıyı halkın tepkisi olarak
savundu. Ortada bir olay, bir eylem yok ki halk tepki göstersin. Saldırıya
maruz kalıp arabaları yakılan öğrencilerin yanında olacağına “halkın tepkisi”
diyerek ırkçı saldırganların yanında olduğunu göstermiştir. 
(Mikrofon
otomatik cihaz tarafından kapatıldı) 
BEHÇET
YILDIRIM (Adıyaman) – Kürt illerinden gelenlere ya da Kürt illerinden gelen
araçlara defalarca saldırılar yapıldı. Sınava girmek için Iğdır’dan gelen
öğrencilere yapılan saldırıyı ve saldırıya vesile olanları, saldırıyı
destekleyenleri şiddetle kınıyorum.
BAŞKAN
– Sayın Bektaşoğlu…
12.- Giresun Milletvekili Bülent Yener
Bektaşoğlu’nun, yasal düzenleme yapılıncaya kadar bir genelgeyle kurumların
taşeron işçilerle ilgili işlem yapmasının önüne geçilmesi gerektiğine ilişkin
açıklaması
BÜLENT
YENER BEKTAŞOĞLU (Giresun) – Teşekkür ederim Sayın Başkan.
Cumhuriyet
Halk Partisinin seçim bildirgesinde yer alan taşerona kadro taahhüdüne Hükûmet
sahip çıktı, taşerona kadro müjdelerle duyuruldu ancak aradan bir yıl geçti,
nedense bir türlü gündeme gelmiyor. 720 bin taşeron işçi şimdi kadro beklentisi
içinde. Son yürütülen FETÖ operasyonları sonrasında kamuda personel ihtiyacı
daha da çok arttı, bu boşluğu doldurmak için fırsat doğdu. Türkiye ve bizler
arasında bir anlayış birliği oluştu. Türkiye Büyük Millet Meclisi tatile
girmeden Hükûmet bu teklifi mutlaka getirmelidir. Yasal düzenlemenin gecikmesi
yeni mağduriyetlere yol açacaktır. Örneğin, Hükûmetin asıl iş tanımıyla kadroya
alacağını söylediği ve büro hizmetleri yürüten Giresun Üniversitesindeki 30
taşeron işçi temizlik hizmetlerine verildi. İşçiler, kendilerine mobing
uygulandığını ve işten çıkarılmaya zorlandıkları, yerlerine yeni işçiler
almanın koşullarının yaratıldığı iddiasında. Hükûmetçe, yasa çıkana kadar bir
genelgeyle kurumların taşeronla ilgili işlem yapılmasının önüne geçilmesi
gereklidir.
Teşekkür
ederim. 
BAŞKAN
– Sayın Yiğit…
13.- İzmir Milletvekili Ali Yiğit’in, 1
Ocak 2016 tarihinden önce işlenen suçlarla ilgili beş yıllık ceza infaz
indirimine yönelik kanun hükmünde kararnamenin kapsamını öğrenmek istediğine
ilişkin açıklaması
ALİ
YİĞİT (İzmir) – Teşekkür ederim Sayın Başkan.
1
Ocak 2016 tarihinden önce işlenen suçlarla ilgili beş yıllık ceza infaz
indirimine yönelik bir kanun hükmünde kararname hazırlandığı bugünkü basında
yer almıştır. Bir anlamda af niteliğinde olan bu düzenlemenin kapsamı belli
midir? Düzenleme tecavüzleri de kapsayacak mıdır?
Teşekkür
ediyorum, sağ olun.
BAŞKAN
– Sayın Yedekci…
14.- İstanbul Milletvekili Gülay
Yedekci’nin, boşaltılacak askerî alanların yeşil alan olarak değerlendirilerek
halka açılması gerektiğine ilişkin açıklaması
GÜLAY
YEDEKCİ (İstanbul) – Teşekkür ediyorum Sayın Başkan.
Son
günlerde askerî alanların imara açılması gündemdedir. Özellikle Kuleli Askerî
Lisesi, Hasdal ve Tuzla’daki araziler ve yeşil alanlar, Hava Harp Okulu, GATA
gibi alanlarla ilgili konuşmalar gündemdeyken bu koşullarda askerî arazilerin
ve yapıların ne olacağı hepimiz için endişe ve merak konusudur. Son günlerde
gazetelerde çarpık kentleşmeye oldukça katkısı olan bir firmanın sahibinin,
Levent’teki -eskiden golf kulübü olarak kullanılan- alana inşaat yapmakla
ilgili bazı düşüncelerini beyan ettiğini endişeyle takip etmekteyiz. Yeşil
alanları barındıran askerî alanların imara açılması tam bir katliam olur.
Boşaltılacak askerî alanların yeşil alan olarak değerlendirilerek halka
açılması gereklidir. Yeşil alanlar rant amaçlı politikalarla ortadan
kaldırılmamalıdır.
Teşekkür
ederim.
BAŞKAN
– Son konuşmacı Sayın Toğrul.
Buyurunuz.
15.- Gaziantep Milletvekili Mahmut
Toğrul’un, Adalet Bakanını Ankara Garı patlamasıyla ilgili sorumluların ortaya
çıkarılması için üzerine düşeni yapmaya davet ettiğine ilişkin açıklaması
MAHMUT
TOĞRUL (Gaziantep) – Teşekkürler Sayın Başkan.
Sayın
Başkan, bugün, Ankara Garı patlamasının üzerinden tam on ay geçti. Patlamada
kaybettiğimiz barış güvercinlerini bu vesileyle saygıyla anıyorum. Emek ve
demokrasi güçleri, o gün “Barış, hemen şimdi” şiarıyla Ankara’ya akmışlardı.
Bugün, içinden geçtiğimiz günlerde barışın bir kez daha ne kadar önemli olduğu
ortaya çıkmıştır. Barış güvercinlerinin katline sebep olanlar, aslında
Türkiye’de barışın katline de ortak olanlardır. Ancak, sorumlular bugüne kadar
henüz gerekli cezayı almış değiller, sorumlular ortaya çıkmış değiller. Adalet
Bakanını bir an önce bu olayın sorumlularının ortaya çıkarılması için üzerine
düşeni lütfen yapmaya davet ediyorum.
Teşekkür
ediyorum.
BAŞKAN
– Teşekkür ederiz Sayın Toğrul.
Şimdi,
sayın grup başkan vekillerine söz vereceğim.
Milliyetçi
Hareket Partisi grup başkan vekili yok, geldiği zaman isterse kullanabilir bu
hakkını.
Sayın
Gök, sizden başlayalım.
Buyurunuz.
16.- Ankara Milletvekili Levent Gök’ün,
Şırnak’ta şehit olanlara Allah’tan rahmet dilediğine ve Anafartalar Zaferi’nin
101’inci yıl dönümüne ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, bugün yine Şırnak’tan acı haberler geliyor, maalesef çok sayıda şehidimiz
var. Bu şehitlerimizin yakınlarının bütün acılarını paylaşarak hepsine
Allah’tan rahmet diliyoruz; ulusumuza başsağlığı diliyorum ve yaralı olan
askerlerimize, güvenlik görevlilerimize de acil şifalar diliyorum.
Bundan
tam yüz bir yıl önce de Türkiye şehitler vermişti. Çanakkale Kara Savaşları’nın
dönüm noktası olan Anafartalar Zaferi’nin bugün 101’inci yıl dönümü. Çanakkale
Savaşlarının, süngü savaşının en zor şartlarda sürdüğü yüz bir yıl önce bugün
Mustafa Kemal Atatürk komutasındaki ordumuz düşman kuvvetleri püskürtmüş ve bir
daha geri gelmemek üzere geri göndermiştir. Bu nedenle, yüz bir yıl önce
gerçekleşen bu savaştaki kahraman askerlerimizin, başta Gazi Mustafa Kemal
Atatürk olmak üzere, hepsini şükranla anıyoruz. 
10
Ağustos, emperyalizme karşı yüreği vatan sevgisiyle dolu kahraman milletimizin
millî beraberliğinin tescil edildiği günlerden biridir. Bu günün de çok özel
bir anlamı vardır. Cumhuriyet, tüm bu acılarla, şehitlerin kanıyla kuruldu; hiç
kimsenin onu elimizden almasına fırsat vermeyeceğiz. 
Kurucu
ayarlarımıza geri dönerek, Atatürk’ün yolundan ayrılmadan tekrar ülkemizi
esenliğe çıkarmak açısından yüz bir yıl önce bu savaştaki kahraman
askerlerimizi tekrar saygıyla andığımızı belirtiyor, teşekkür ediyorum. (CHP
sıralarından alkışlar) 
BAŞKAN
– Teşekkür ederiz Sayın Gök. 
Sayın
Baluken, buyurunuz. 
17.- Diyarbakır Milletvekili İdris
Baluken’in, Ankara Garı patlamasının üzerinden on aylık bir süre geçmesine
rağmen soruşturmada herhangi bir mesafenin katedilmediğine, Halkların
Demokratik Partisi olarak dış politikada komşu ülkeler ve halklarla barış
içerisinde, iş birliğine dayalı her türlü ilişkiyi desteklediklerine ancak bu
ilişkilerin belli değerler ve belli ilkeler üzerinde olması gerektiğine ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, Ankara’daki Gar patlamasında yaşamını yitiren 102 canımızı bugün bir
kez daha saygıyla, rahmetle ve minnetle anıyoruz. Aradan on aylık bir süre
geçmesine rağmen, hâlâ soruşturmada herhangi bir mesafe katedilmiş değildir, bu
katliamın arka planı aydınlatılmış değildir, IŞİD ile devlet içerisindeki
birtakım yapılanmaların ilişkileri açığa çıkarılmış değildir. O nedenle de
sürekli ülkenin dört bir tarafından maalesef IŞİD saldırıları ve bu saldırılar
neticesinde can yakıcı katliamlar da bugüne kadar devam etmiştir. Bu konuda
Hükûmeti bir kez daha uyarıyor, gerekli sorumluluklarını Halkların Demokratik
Partisi olarak bir kez daha hatırlatıyoruz. 
Sayın
Başkan, dün Rusya’nın Saint Petersburg kentinde Cumhurbaşkanı Erdoğan ile Putin
arasında son derece önemli bir görüşme gerçekleştirilmiştir. Halkların
Demokratik Partisi olarak biz dış politikada komşu ülkeler ve halklarla barış
içerisinde, iş birliğine dayalı her türlü ilişkiyi desteklediğimizi ifade
ediyoruz ancak bu ilişkilerin belli değerler ve belli ilkeler üzerinde olmasını
da ilk günden itibaren altını çizerek vurguluyoruz. Hatırlayın, 24 Kasım 2015
tarihinde Rusya’ya ait bir savaş uçağı düşürüldükten sonra gerek Cumhurbaşkanı
Erdoğan’ın gerek Başbakan Ahmet Davutoğlu’nun gerekse de AKP’li bakanların ve
yetkililerin yapmış olduğu ilkesiz ve tutarsız açıklamaların henüz dumanı
dağılmamışken şimdi çıkıp hiçbir şey olmamış gibi birtakım mesajlar vermesini,
ülkemizi ve halklarımızı küçük düşürücü bir dış politika anlayışı olarak
değerlendiriyoruz. O dönem içerisinde ortaya konan yanlış tutumlardan dolayı
halkımız büyük bir fatura ödedi, turizmden, tarımdan, ekonomideki birçok
sektöre kadar…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Tamamlıyorum Sayın Başkan.
BAŞKAN
– Ek sürenizi veriyorum Sayın Baluken.
Buyurun.
İDRİS
BALUKEN (Diyarbakır) – ...ekonomik hayatın birçok boyutuna kadar bu ülkeye
Cumhurbaşkanı Erdoğan ve AKP eliyle büyük bir maliyet ödetildi, büyük bir bedel
ödetildi. Şimdi, dış politikadaki temel yanlışlar masaya yatırılmadan aynı
ilkesiz tutumun sergilendiğini üzülerek bir kez daha ifade etmek istiyoruz.
AKP’nin Rusya politikası, dün “Rusya’nın Suriye’de ne işi var?” şeklinde
özetlenirken, bugün “Rusya Suriye’deki siyasi çözümde en önemli aktördür.”
noktasına gelmiştir. Yani bütün bu tutarsızlıklar, ilkesizlikler, ortaya konan
çelişkili yaklaşımlar, AKP’nin var olan bu kriz süreçlerinden hâlâ doğru
dersler çıkarmadığını, dış politikayı doğru dürüst ele almadığını gösteriyor. O
nedenle bugün grubumuz bir araştırma önergesi de… 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) - …Genel Kurula sunacak, bütün siyasi partilerden destek
beklediğimizi de ifade etmek istiyorum.
Teşekkür
ederim.
BAŞKAN
– Teşekkür ederiz Sayın Baluken.
Sayın
Muş, açıyoruz mikrofonunuzu.
Buyurunuz.
18.- İstanbul Milletvekili Mehmet Muş’un,
AK PARTİ hükûmetlerince ülkenin menfaatleri ve çıkarları noktasında atılması
gereken adımların atılacağına ve kararlı ve dirayetli dış politikadan asla geri
adım atılmayacağına ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; ben de hepinizi
saygıyla selamlıyorum. 
Türkiye
dış politikada önemli adımlar atmaktadır. Dün Sayın Cumhurbaşkanımızın
başkanlığında Rusya’da önemli temaslar ortaya konmuştur ve önemli kararlar
alınmıştır. Bunlar, ülkemizin geleceğiyle alakalı, ülkemizin menfaatlerini
pekiştirecek ve güçlendirecek adımlardır. Bu anlamda, biz AK PARTİ olarak, AK
PARTİ hükûmetleri olarak ülkemizin menfaatleri noktasında, ülkemizin çıkarları
noktasında atılması gereken adımları atmak durumundayız, kararlı ve dirayetli
dış politikadan da asla ve asla, bundan önce nasılsa, bundan sonraki süreçte de
geri adım atmayacağız.
Hem
bölgemizin hem de dünyanın gerçeklerini göz önünde bulundurarak ülkemizi
maksimum derecede öne çıkaracak, bölgemizdeki sorunları çözecek adımları
atmaktan da geri durmayacağız diyor, Genel Kurulu saygıyla selamlıyorum.
BAŞKAN
– Teşekkür ediyoruz.
Sayın
milletvekilleri, gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin iki önerge vardır. Önergeleri ayrı ayrı
okutacağım. Birinci sırada okutacağım Meclis araştırması önergesi 500 kelimeden
fazla olduğu için önerge özeti okunacaktır ancak önergenin tam metni tutanak
dergisinde yer alacaktır.
V.- BAŞKANLIĞIN GENEL KURULA SUNUŞLARI
A ) Meclis Araştırması Önergeleri 
1.- Ankara Milletvekili Murat Emir ve 25
milletvekilinin, Kur'an kurslarına ilişkin başta denetim olmak üzere yaşanan
eksikliklerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/295) (*)
Türkiye Büyük Millet Meclisi Başkanlığına 
Kur'an
kurslarına ilişkin başta denetim olmak üzere yaşanan eksikliklerin belirlenmesi
ve çözüm önerilerinin geliştirilmesi için Anayasa’mızın 98, TBMM İçtüzüğü'nün
104 ve 105'nci maddeleri kapsamında Meclis araştırması açılması konusunda
gereğini arz ederiz.
1)
Murat Emir (Ankara)
2)
Mustafa Sezgin Tanrıkulu (İstanbul)
3)
Aydın Uslupehlivan (Adana)
4)
Muharrem Erkek (Çanakkale)
5)
Haydar Akar (Kocaeli)
6)
Çetin Osman Budak (Antalya)
7)
Şenal Sarıhan (Ankara)
8)
Devrim Kök (Antalya)
9)
Ceyhun İrgil (Bursa)
10)
Erdin Bircan (Edirne)
11)
Necati Yılmaz (Ankara)
12)
Aylin Nazlıaka (Ankara)
13)
Hilmi Yarayıcı (Hatay)
14)
Candan Yüceer (Tekirdağ)
15)
Ahmet Akın (Balıkesir)
16)
Utku Çakırözer (Eskişehir)
17)
Mehmet Gökdağ (Gaziantep)
18)
Şerafettin Turpcu (Zonguldak)
19)
Okan Gaytancıoğlu (Edirne)
20)
Serkan Topal (Hatay)
21)
Mehmet Göker (Burdur)
22)
Eren Erdem (İstanbul)
23)
Nurhayat Altaca Kayışoğlu (Bursa)
24)
Mahmut Tanal (İstanbul)
25)
Kadim Durmaz (Tokat)
26)
Onursal Adıgüzel (İstanbul)
Gerekçe
Özeti: 
Günümüzde
din öğretimi zorunlu din dersleri ile Millî Eğitim Bakanlığı, Kur'an kursları
ise başta camiler olmak üzere tüm dinî hizmetleri bünyesinde toplayan, anayasal
bir kurum da olan Diyanet İşleri Başkanlığı tarafından yürütülmektedir.
Kur'an-ı Kerim'i yüzünden okumayı öğretmek, İslam dini ibadetleri için gerekli
süre, ayet ve duaları ezberletmek, hafızlık yaptırmak, İslam dininin ibadet ve
ahlâk esaslarını öğretmek amacıyla düzenlenen yaygın din eğitimi yerleri olan
Kur'an kursları Diyanete bağlı olarak açılmaktadır. Millî Eğitim Bakanlığı da 7
Nisan 2012 tarihine kadar bu kurumların denetiminden sorumlu bir kamu kurumu
iken, bu tarihte Diyanet İşleri Başkanlığı Kur'an Eğitim ve Öğretimine Yönelik
Kurslar ile Öğrenci Yurt ve Pansiyonları Yönetmeliği'nde yapılan değişiklikle,
MEB'in denetim yetkisine son verildi, denetim konusu da Diyanetin uhdesine alındı.
Aynı düzenlemeyle kış Kur'an kurslarında "ilköğretimi bitirmiş olma",
yaz Kur'an kurslarında da "ilköğretim 5’inci sınıfı tamamlamış olma"
şartı da kaldırıldı.
Bu
değişikliğin ardından Kur'an kursu sayısı ve katılan kursiyer sayısı artmıştır.
Diyanet İşleri Başkanlığının son verilerine göre 15.457 merkezde 40.432
derslikte 36.576 personelle 1 milyon 116 bin 509 öğrenciye kurs verilmektedir.
Kurs veren personelin 17.425'i geçici görevlidir. Bu personelin çoğunun eğitim
ve bilgi seviyeleri, Kur'an kursunda eğitim vermeye yeterli değildir.
Milli
Eğitim Bakanlığının gözetim, denetim yetkisi ile yaş sınırının kaldırılması,
ardından da hafızlık eğitimi için eğitime bir yıl ara verilmesinin
sağlanmasıyla medrese tarzındaki izinsiz kaçak okulların sayısı hızla artmış,
müfredatı belli olmayan eğitim modelleri uygulanmaya başlanmıştır. Biri 2008
yılında diğeri daha bir ay önce yaşadığımız iki acı olay Kur'an kurslarına
ilişkin ciddi düzeyde denetim sorunu yaşandığını ortaya koymaktadır. Konya'nın
Taşkent ilçesine bağlı Balcılar beldesinde bulunan bir derneğe ait Boğaziçi
Özel Öğrenci Yurdunda 1 Ağustos 2008 günü bahçedeki LPG tankından mutfak ve
banyo bölümüne giden borulardaki kaçak nedeniyle binaya dolan gazın, sabah
namaza kalkan öğrencilerden birinin elektrik düğmesine basmasıyla infilak
etmesi sonucu kız öğrencilerinden 17'si enkaz altında yaşamını yitirmiş, 29'u
da yaralanmıştı. Olay sonrası ortaya çıkan gerçekler, resmi kayıtlarda yurt
olan ancak Kur'an kursu olarak faaliyet gösteren yerin ne Diyanet ne de Milli
Eğitim Bakanlığı tarafından denetlendiğini gösterdi. Yetkililerin açıklamaları
da bu konuda tam bir kaos yaşandığının açık kanıtı oldu. Yaşadığımız son olay,
Diyarbakır'ın Kulp ilçesine bağlı Karaağaç köyünde 1 Aralık 2015 tarihinde Kulp
Müftülüğüne ait Kur'an kursunda çıkan yangındı. Bu yangında 6 çocuğumuz
ölürken, 6'sı da yaralandı. Yapılan incelemede yangına, çocukların
kaloriferlerin yetersiz kalması nedeniyle zaman zaman geceleri yaktıkları
elektrikli ısıtıcının kablosunun neden olduğu belirlendi. Yangında, odadaki
kapının açılmaması nedeniyle dışarı çıkamayan öğrencilerin, yanmış bedenleri
balkon kapısı önünde bulundu. Kulp Müftülüğüne ait olmasına rağmen kursta
kadrolu görevlinin bulunmadığı ve fahri imamların ders verdiği; 20 öğrencinin
yatılı kaldığı kurs binasının alt katının taziye evi olarak kullanıldığı da
ortaya çıktı. Faciada ölen çocuklardan bazılarının, kademeli on iki yıllık
zorunlu eğitim kapsamında okullarda eğitimlerine devam etmesi gerekirken Kur'an
kursuna gittikleri de belirlendi. Görüldüğü gibi, Kur'an kurslarının yasal
olanında da kaçağında da ciddi bir denetimsizlik hâkim.
Kur'an
kurslarına ilişkin, başta denetim olmak üzere, yaşanan eksikliklerin
belirlenmesi ve çözüm önerilerinin geliştirilmesi için Anayasa’mızın 98, TBMM İçtüzüğü'nün
104 ve 105'inci maddeleri kapsamında Meclis araştırması açılması konusunda
gereğini arz ederiz.
2.- İstanbul Milletvekili İsmail Faruk Aksu
ve 23 milletvekilinin, yardımcı hizmetler sınıfı personelinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/296)
Türkiye Büyük Millet Meclisi Başkanlığına
Yardımcı
hizmetler sınıfı personelinin sorunlarının araştırılarak bu sorunların çözümüne
yönelik alınabilecek tedbirlerin ve yapılabilecek düzenlemelerin belirlenmesi
amacıyla, Anayasa'nın 98'inci ve TBMM İçtüzüğü'nün 104 ile 105'inci maddeleri
uyarınca Meclis araştırması açılması hususunda gereğini saygılarımla arz
ederim. 
1)
İsmail Faruk Aksu  (İstanbul)
2)
Erkan Akçay  (Manisa)
3)
Oktay Vural  (İzmir)
4)
Mehmet Günal  (Antalya)
5)
Kadir Koçdemir  (Bursa)
6)
Mehmet Erdoğan  (Muğla)
7)
Fahrettin Oğuz Tor  (Kahramanmaraş)
8)
Mustafa Mit  (Ankara)
9)
Celal Adan  (İstanbul)
10)
Emin Haluk Ayhan  (Denizli)
11)
Ahmet Kenan Tanrıkulu  (İzmir)
12)
Edip Semih Yalçın  (İstanbul)
13)
Ruhi Ersoy  (Osmaniye)
14)
Atila Kaya  (İstanbul)
15)
Deniz Depboylu  (Aydın)
16)
Saffet Sancaklı  (Kocaeli)
17)
İsmail Ok  (Balıkesir)
18)
Erkan Haberal  (Ankara)
19)
Mevlüt Karakaya  (Adana)
20)
Oktay Öztürk  (Mersın)
21)
Zühal Topcu  (Ankara)
22)
Mehmet Necmettin Ahrazoğlu  (Hatay)
23)
Zihni Açba  (Sakarya)
24)
Şefkat Çetin  (Ankara)
Gerekçe:

Devlet
memuru statüsünde çeşitli unvanlarda görev yapan ve sayıları yaklaşık 180 bin
olan yardımcı hizmetler sınıfı personelinin özlük hakları konusunda ciddi
sorunlar olmasına rağmen bu sorunlar, çözüme kavuşturulması bir yana, her
nedense gündeme bile getirilmiyor.
Memur
sendikaları ile Hükûmet arasında imzalanan 2005 yılı Toplu Görüşme Mutabakat
Metni’nde yer alan "Yardımcı hizmetler sınıfında çalışanların öğrenim
durumlarına göre diğer hizmet sınıflarına bir defaya mahsus olmak üzere
sınavsız atanmalarının sağlanması" şeklindeki kararı AKP hükûmetlerinin
verdiği bir söz olarak algılayan YHS personeli sözün tutulmaması nedeniyle de
hayal kırıklığı yaşıyor.
Yardımcı
hizmetler sınıfı personeli, sınıf değişikliği beklentilerinin
gerçekleşmemesinin yanı sıra, ek göstergelerinin olmamasından, ek ödeme ve özel
hizmet tazminatı oranlarının düşük olmasından, başka hizmet sınıflarına ait
işleri yapmak zorunda bırakılmaktan ve görevde yükselme uygulamalarından
yeterli ölçüde yararlandırılmamaktan dolayı mağduriyet yaşamaktadırlar.
657
sayılı Devlet Memurları Kanunu’nda yapılan değişikliklerle bazı işlerin taşeron
personele gördürülmesine imkân tanınmasıyla son yıllarda kamu kurum ve
kuruluşlarının “yardımcı hizmetler” diye nitelendirilen işleri genellikle
taşeron personel eliyle yürütülmeye başlanmıştır. Bu durum, kurumlarda YHS
personeline, diğer hizmet sınıflarına (GİH, TH, SH) ait görevlerin yaptırılması
yoluna gidilmesi sonucu da doğurmuştur. 
Devlet
memurları için belirlenen 10 hizmet sınıfından 9’unun ek göstergesi varken
sadece yardımcı hizmetler sınıfının ek göstergesinin olmaması YHS personelinin
aylık ücretlerinin ve emekliliğe ilişkin haklarının (emekli aylığı ve emekli
ikramiyesi) düşük seviyelerde kalmasına neden olmaktadır. 
Öte
yandan, bütün memurların sorunu olan ve asgari geçim standartları göz önünde
tutulduğunda düşük seviyelerde kalan maaşlar içinde yardımcı hizmetler sınıfı
personelinin maaşlarının en düşük seviyede olduğu da bilinmektedir. 
YHS
personeline genellikle çalıştıkları kurumlarda kadro unvanlarına uygun olmayan
görevler yaptırılmaktadır. Hukuki düzenlemelerde, unvan bazında görevlerinin
kesin sınırlarının çizilmemiş olması, yardımcı hizmetler personelinin âdeta her
işi yapacak personel olarak görülmesine neden olmaktadır. Hukuki temeli olmayan
bazı görev ve işlerin yıllardır yardımcı hizmetler personeline gördürülmekte
olması, bu görevlerin zaman içerisinde ilgililerin unvanlarıyla özdeşleşmesine
ve bu görevleri yapmak istemeyenlerinse sorunlu personel olarak görülmesine
neden olmaktadır. 
Görevde
yükselme uygulamalarının, kapsamdaki devlet memurlarının üst unvanlara çıkması
konusunda objektif imkânlar tanırken YHS personeline bu imkân yeterli ölçüde
sağlanamamaktadır. Kurumlar, YHS personelinin görevde yükselebileceği kadrolara
(memur, bilgisayar işletmeni, teknisyen gibi) genellikle ilk defa atama yoluyla
personel alımına gitmekte ve YHS personelinin görevde yükselmesi imkânı
bırakılmamaktadır. 
Bu
itibarla, yardımcı hizmetler sınıfı personelinin sorunlarının araştırılarak bu
sorunların çözümüne yönelik alınabilecek tedbirlerin ve yapılabilecek
düzenlemelerin belirlenmesi amacıyla Meclis araştırması açılması elzemdir.
BAŞKAN
– Bilgilerinize sunulmuştur.
Genel
görüşme açılmasına ilişkin bir önerge vardır, okutuyorum:
B) Genel Görüşme Önergeleri
1.- İstanbul Milletvekili Mahmut Tanal ve
24 milletvekilinin, sokağa çıkma yasağı ilan edilen il ve ilçelerde yaşanan hak
ihlalleri ve bölge halkının mağduriyeti göz önüne alınarak bu durumun sebep ve
çözümlerinin belirlenebilmesi amacıyla genel görüşme açılmasına ilişkin
önergesi (8/6)
Türkiye Büyük Millet Meclisi Başkanlığına
Ülkemizde
Batman: Sason, Kozluk; Muş: Varto; Diyarbakır Lice, Silvan, Sur, Bismil,
Yenişehir, Hani, Hazro, Dicle; Hakkâri: Yüksekova; Şırnak Cizre, Silopi;
Mardin: Nusaybin, Dargeçit, Denk; Elazığ Ancak il ve ilçelerinde ilan edilen
sokağa çıkma yasağı temel hak ve özgürlüklerin ihlaline neden olmuş ve sivil
vatandaşlarımızın yaşam haklarının dahi ellerinden alınmasına kadar ileri
boyutlarda ihlallere yol açmıştır. Bu olaylar kapsamında Anayasa'nın 98, İç
Tüzük’ün 101, 102 ve 103’üncü maddeleri uyarınca bir genel görüşme açılması
için gereğini saygı ve talep ederiz. 16.12.2015
1)
Mahmut Tanal (İstanbul)
2)
Tekin Bingöl (Ankara)
3)
Mehmet Gökdağ (Gaziantep)
4)
Şenal Sarıhan (Ankara)
5)
Ali Şeker (İstanbul)
6)
Çetin Arık (Kayseri)
7)
Aydın Uslupehlivan (Adana)
8)
Mustafa Sezgin Tanrıkulu (İstanbul)
9)
Mevlüt Dudu (Hatay)
10)
Ahmet Akın (Balıkesir)
11)
Gülay Yedekci (İstanbul)
12)
Nurhayat Altaca Kayışoğlu (Bursa)
13)
Cemal Okan Yüksel (Eskişehir)
14)
Çetin Osman Budak (Antalya)
15)
Kadim Durmaz (Tokat)
16)
Haydar Akar (Kocaeli)
17)
Namık Havutça (Balıkesir)
18)
Onursal Adıgüzel (İstanbul)
19)
Devrim Kök (Antalya)
20)
Melike Basmacı (Denizli)
21)
Erkan Aydın (Bursa)
22)
Ceyhun İrgil (Bursa)
23)
Lale Karabıyık (Bursa)
24)
Orhan Sarıbal (Bursa)
25)
Tur Yıldız Biçer (Manisa)
Gerekçe:
16
Ağustos 2015 tarihinden 11 Aralık 2015 tarihine kadar dört ay gibi bir zaman
zarfında 7 il 17 ilçede 52 defa sokağa çıkma yasağı ilan edilmiştir ve sokağa
çıkma yasakları hâlâ da devam etmektedir.
İlan
edilen sokağa çıkma yasakları dolayısıyla insan hak ve özgürlüklerinin ihlali
yadsınamayacak boyutlara varmıştır. Sokağa çıkma yasaklarının ilan edildiği
bölgelerde yaşayan insanlar zaruri ihtiyaçlarını karşılayamamış, yasağın
başlamasıyla il ve ilçelerde İnternet ve telefon bağlantısı da kesilmiş, dış
dünyayla bağlantısı kopan il ve ilçelere elektrik ve su dahi verilememiştir.
Sokağa
çıkma yasağıyla beraber insanlar dinî inançları doğrultusundaki ritüellerini
dahi uygulayamamışlardır. Şırnak'ın Cizre ilçesinde 13 yaşındaki Cemile
Çağırga'nın evine isabet eden mühimmatla öldürülmesinin ardından Cemile'nin
cenazesi evinde dondurucuda bekletildikten sonra toprağa verilebildi. Bu acı
olaydan yola çıkarak sokağa çıkma yasağının insanlar üzerinde psikolojik açıdan
nasıl bir çöküşe sebep olduğunu ve bu çöküşün ne boyutlarda olduğunu,
dolayısıyla bir bütün olarak insan haklarının ihlalinin ne boyutlara vardığını
görmekteyiz.
Ayrıca
insanların temel yaşam gereksinimleri olarak tanımladığımız barınma hakkı
bölgede yaşayan insanlarımızın evlerinin hasar görmesiyle ellerinden alınmıştır.
Basında
yer alan ve kamuoyuna duyurulan haberlere dayanarak sokağa çıkma yasağı
nedeniyle bu yasağın ilan edildiği bölgelerde yaşayan vatandaşlarımız temel tüm
yaşam gereksinimlerinden yoksun bırakılmıştır. İnsanlar, evlerinin arasında
yürütülen operasyonlar nedeniyle aileleriyle birlikte vurularak öldürülme riski
altında yaşamaktadır.
14
Aralıktan itibaren Şırnak ilinin Cizre ve Silopi ilçelerinde sokağa çıkma
yasağı ilanının ardından öğretmenlere gelen SMS'lerle hizmet içi eğitim
semineri kararının bildirilmesinin ardından birçok eğitimci ilçeleri terk
etmiştir. Bu durumda öğretmenlerin korku, şiddet, nefret dolu bu ortamdan
uzaklaşmasının ardından öğrenim gören öğrencilerin eğitim öğrenim hakkı da
elinden alınmıştır.
Sokağa
çıkma yasağı ilan edilen bölgelerde görev yapan hastane personeline yönelik
ilgili bakanlıktan gelen açıklama doğrultusunda, personelin yirmi dört saat
görevde kalma süresi bir haftaya çıkarılarak Anayasa'ya ve Uluslararası İnsan
Hakları Sözleşmesi’ne aykırı uygulamalar yapılmaktadır.
Vatandaşlarımızın
evleri ateşli silahlarla kurşunlanmış, çatışmalar esnasında onlarca insanımızın
evi kullanılamaz hâle gelmiştir. Çatışmalardan maddi, manevi, psikolojik olarak
etkilenen yurttaşlarımız barınma hakları ellerinden alınarak göç etmeye mecbur
bırakılmıştır.
Anayasa'ya
ve kanunlara aykırı olarak valilik ve kaymakamlıklar tarafından alınan sokağa
çıkma yasakları sonucunda bu uygulamaya maruz kalan halkımızın Avrupa İnsan
Hakları Sözleşmesi ve Anayasa'dan kaynaklanan tüm hakları gasbedilmiştir. 
Sokağa
çıkma yasağı ilan edilen bölgelerimizde yaşanan hak ihlalleri ve bölge halkının
mağduriyeti göz önüne alınarak bugün olduğu gibi gün geçtikçe daha büyük
problemlere neden olabilecek bu durumun sebep ve çözümlerinin belirlenebilmesi
amacıyla konunun gecikme olmaksızın Türkiye Büyük Millet Meclisinde
değerlendirilmesi için Anayasa'nın 98’inci, İç Tüzük’ün 101, 102 ve 103’üncü
maddeleri uyarınca bir genel görüşme açılması gerekmektedir.
BAŞKAN –
Bilgilerinize sunulmuştur.
Önergeler
gündemdeki yerlerini alacak, genel görüşme ve Meclis araştırması açılıp
açılmaması konusundaki görüşmeler sırası geldiğinde yapılacaktır.
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VI.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet
Meclisi gündeminin “Genel Görüşme ve Meclis Araştırması Yapılmasına Dair Ön
Görüşmeler” kısmında yer alan, AKP'nin, başta Irak ve Suriye olmak üzere dış
politikasında yaşanan iflasla ilgili olarak gerekli tespitlerin yapılması,
iflas politikalarından halklarımızın zarar görmesinin önüne geçilmesi ve
yapısal politik değişikliklerin oluşturulması amacıyla Türkiye Büyük Millet
Meclisi Başkanlığına verilmiş olan (10/237) esas numaralı Meclis Araştırması
Önergesi’nin ön görüşmelerinin Genel Kurulun 10 Ağustos 2016 Çarşamba günkü
birleşiminde yapılmasına ilişkin önerisi
10/8/2016
Türkiye Büyük Millet Meclisi Başkanlığına
Danışma Kurulu
10/8/2016 Çarşamba günü (Bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
Türkiye Büyük
Millet Meclisi gündeminin “Genel Görüşme ve Meclis Araştırması Yapılmasına Dair
Ön Görüşmeler” kısmında yer alan (10/237) numaralı AKP'nin, başta Irak ve
Suriye olmak üzere, dış politikasında yaşanan iflasla ilgili olarak gerekli
tespitlerin yapılması, iflas politikalarından halklarımızın zarar görmesinin
önüne geçilmesi ve yapısal politik değişikliklerin oluşturulması amacıyla bir
Meclis araştırması açılmasına ilişkin önergenin görüşülmesinin Genel Kurulun
10/8/2016 Çarşamba günlü birleşiminde birlikte yapılması önerilmiştir.
BAŞKAN –
Halkların Demokratik Partisi grup önerisinin lehinde ilk konuşmacı Diyarbakır
Milletvekili Sayın Altan Tan. 
Sayın Tan,
buyurun. (HDP sıralarından alkışlar)
Süreniz on
dakika.
ALTAN TAN
(Diyarbakır) – Teşekkür ederim efendim.
Sayın Başkan,
sayın milletvekilleri; on dört yıllık AK PARTİ iktidarının baştan sona karaya
vurmuş dış politikasını anlatmak üzere geldim ama Allah’a çok şükür zaten AK
PARTİ’li arkadaşlar yok burada; toplam 10 kişi ya var ya yok. Tamamı da olsaydı
zaten bir şey fark etmezdi. Benim çok eski ve yakın bir iki arkadaşım var,
onlar hemen el kaldırıyorlar, ne hikmetse de en fazla onlar itiraz ediyorlar
fakat itiraz ederken de doğru düzgün bir şey söylemiyorlar.
Değerli
arkadaşlar, bu işin cemaziyelevvelinden başlamak niyetinde değilim kalan dokuz
dakikada ama 2002’den başlayalım. 2002 senesinde ne oldu? AK PARTİ iktidara geldi ve iktidara gelirken denildi ki:
“Necmettin Erbakan’ın dış politikası yanlıştı; ABD’ye, İngiltere’ye, İsrail’e,
küresel sermayeye karşı çıkan duruşu millî görüş gömleğiydi, biz bu millî görüş
gömleğini çıkardık, üç talakla boşandık ve yeni bir dünyaya yelken açtık.” Bu
yeni dünya da bütün gücüyle yeni iktidarı destekledi. Sayın Recep Tayyip
Erdoğan henüz Başbakan olmamışken, olamamışken -o dönemdeki ayak oyunlarıyla ve
Seçim Kanunu’ndaki engellerden dolayı- Amerikan Cumhurbaşkanı tarafından kabul
edilmişti, o masaya da o tarih itibarıyla yanında götürdüğü, milletvekili
olmayan arkadaşları da kabul edilmişti ve bu fotoğraflar bütün Türkiye’ye çok
büyük bir başarı olarak takdim edilmişti.
Aynı
şekilde, Dünya Yahudi Kongresi, en büyük ödülünü ilk Müslüman lider olarak
bugünkü Sayın Cumhurbaşkanına vermişti ve ondan sonra Türkiye, Avrupa Birliği
yolunda bütün önemli adımları atmaya başlayacağını deklare ederek iktidarına
başlamıştı, az veya çok bu adımları da bu kanun değişikliklerini de yapmaya
başlamıştı.
Peki,
ne oldu? Hani “Bütün Aşklar Tatlı Başlar” diye bizim gençliğimizde bir şarkı
vardı, bir pop müzik parçası vardı, fantezi. Bu aşk mahkemede bitti, karakolda
bitti. Neler oldu, neler bitti uzun uzadıya tekrar bu konulara girmek durumunda
değilim ama Arap Baharı’ndan sonra bütün bu işler tepetaklak oldu. Arap
dünyasında yıllardır biriken muhalefet patladı, önce Tunus’ta, arkasından
Libya’da, Mısır’da, Suriye’de, Yemen’de, Gazze’de, her tarafta bu siyasi
eylemler hız kazandı ve çok kısa bir müddet zarfında, beş altı ay zarfında,
Libya’da, Tunus’ta ve Mısır’da iktidarlar değişti. İşte ne olduysa o dönemde
oldu, siyasi iktidarın şaftı kaydı. Şöyle bir fikir hâkim oldu: “Biz zaten
İslam dünyası olarak yüz yıldır bir esaret altındayız, küresel güçlerin
egemenliği altındayız. Biz hep birlikte bu İslam coğrafyası, Afrika, Asya
coğrafyası, yeni bir dünya kurabiliriz ve yeni bir siyaset inşa edebiliriz.”
Keşke inşa edebilseydik. Dün de söyledim, hani “İstemeyenin bilmem neyi ölsün.”
diye bir halk tabiri var, üç dört şekilde söyleniyor bu, ben onlara girmek
istemiyorum. Ama, keşke hazırlıklı, programlı, projeli ve kadrolu bir
hazırlığımız olsaydı. Biz Afrika’da da, Asya’da da, topyekûn İslam ülkelerinde
de emperyalizmin bu deli gömleğini yırtabilseydik ve doğru düzgün bir yol
haritasıyla bir güç olarak ayağa kalkabilseydik. 
Peki,
ne oldu bu süreçte değerli arkadaşlar? İşte, Mavi Marmara olayı oldu, “…”(x)
hadisesi oldu. Halid Meşal Gazze’deki Hamas’ın lideri Şam’da Baas Partisinin
kontrolündeyken Şam’dan çıkarıldı, Katar’a götürüldü, operasyon başladı ama bir
müddet sonra Halid Meşal gidecek yer bulamadı, Mavi Marmara’ya binen
arkadaşlara “Biz mi size binin dedik?” diye azarlamalar geldi ve arkasından
bütün bu coğrafyadaki kazanımlar bir iskambil kâğıdı gibi devrilmeye başladı ve
biz bu kürsüden -her çıktığımda söylüyorum, dün de yine söyledim, bugün de
söyledim, tekrar söyleyeceğim eğer bu şekilde devam ederse, sağ kalırsak inşallah-
bu gidişatın yanlış olduğunu, ayağa kalkmanın, söz sahibi olmanın lafla
olmayacağını, bunun bir proje, bir kadro, bir perspektif, bir vizyon, bir zaman
ve güç meselesi olduğunu defalarca dile getirdik. 
Yakın
döneme gelelim. Yakın dönemde artık Orta Doğu’daki özellikle Suriye politikası
üzerinde küresel güçlerle yapılan kavgalar ve yol ayrımından sonra Suriye
berbat bir hâle geldi. 7 milyon insan, hatta son rakamlarla 8 milyona yakın
insan göç etmek zorunda kaldı -bu rakam ülkenin yüzde 40’ı- ve 400 binin
üzerinde, 500 bine yakın insan da hayatını kaybetti. 
Kürt
meselesi çözülemedi; içeride de çözülemedi, Suriye’de de çözülemedi. Bir Rojava
meselesi geldi, Türkiye'nin bütün iç siyasetini, dış siyasetini, Orta Doğu
siyasetini kilitledi. Ben Sayın Ahmet Davutoğlu’na, Mesut Barzani Diyarbakır’a
geldiği gün, akşamleyin onuruna verilen yemekte -masada yan yana oturdum- bütün
bunları, o gün, o cicim aylarının, balayı günlerinin çözüm sürecinde devam
ettiği dönemde anlattım. O da hayatta, ben de hayattayım, yanımda Egemen Bağış
vardı, benim bu tarafımda da Sayın Barzani’nin kardeşi vardı. Bir saat masada
bunları tartıştık, millet yemek yerken biz tartıştık. 
NURETTİN
YAŞAR (Malatya) – Figen Yüksekdağ da vardı başka bir toplantıda Barzani’yle.
ALTAN
TAN (Devamla) – Benim dediğimi halledelim sonra tansiyonu da yeriz, onu da
yeriz. 
NURETTİN
YAŞAR (Malatya) – Bu sorunu Ertuğrul Kürkcü çözecek! 
ALTAN
TAN (Devamla) – Gülüyorsun ama perişanlığa gülüyorsun Nurettin. Perişanlığa
gülüyorsun, perişanlığa. 
Bak,
burada bir perişanlığı anlatıyorum. Sen de bir Kürt olarak keşke benim
dediklerimi o zaman söyleseydin. Bu çok bilmiş havalar sizi mahvetti zaten.
Şair diyor ya: “Beni bu güzel havalar mahvetti.” Sizi bu iktidar sarhoşluğu
mahvetti zaten. Biraz dinleyin, biraz bakın, nerede yanlış yaptınız, ne oldu,
niye bu işler buraya geldi. 
Ve
Tuncer Kılınç daha siz iktidara gelmeden, 2002’nin Mart ayında, Harp
Akademilerinde bir sempozyumda çıktı şunu söyledi, dedi ki: “Türkiye Avrupa
Birliğine mecbur değil; Rusya’yla, İran’la yeni bir dünya kurulur.” Bunu İsmet
İnönü 16 Nisan 1964’te söyledi -tarih okumuyorsunuz, bari Google amcaya bakın-
dedi ki: “Yeni bir dünya kurulur ve Türkiye yerini alır.” Johnson mektubundan
sonra, Amerikan Cumhurbaşkanı Johnson mektup yazdıktan sonra buna cevaben İsmet
İnönü 16 Nisan 1964’te bunu söyledi. Siz döndünüz dolaştınız 16 Nisan 1964’e
geldiniz, Mart 2002’ye, Tuncer Kılınç’ın dediğine geldiniz. Peki, bu on dört
sene ne oldu? 68 general Ergenekon’dan, Balyoz’dan içeriye alındı ki ben “Millî
orduya kumpas kuruldu.” diyenlerden değilim, olmayacağım da. O bütün davaların
boş olduğuna da inanmıyorum, buna da bir büyük parantez açayım. Bu ordu, millî
ordu o zaman darbe yapıyordu, bugün darbe yaptı. Yapmazdı! Körler, sağırlar
birbirini ağırlar, birbirimize yağ çekerek de bir yere varamayız. Kurumların
tamamı çökmüştür, ordu dâhil. Dünyada böyle bir ordu yok, ikiye bölünmüş,
karpuz gibi çatlamış, 200 küsur generali darbenin içine girmiş, kendi Meclisini
bombalamış başka bir ordu yok. 
Dolayısıyla,
arkadaşlar, bunlardan bir ders çıkaralım. Bugün bir millî politika, dış
politika derken bir gün Avrupa, bir gün Amerika, bir gün Rusya, bir gün Çin;
bugün dediğinize yarın hayır, hayır dediğinize yarın evet; buradan bir yere
varılmaz. Defalarca dedik, gelin bu Meclisi gerekirse kapatın. Yani bana göre
açık olsun, bütün millet duysun. Ben hayatımda gizli şeyleri sevmedim, ömrümde
gizli toplantı yapmadım. En büyük liderlerle de oturdum kalktım içeride ve
dışarıda, legal, illegal ama gizli değil, şahitli, gözlemli ve bunların
tamamını yazdım, anlattım. Gelin açık yapalım ama istiyorsanız da gizli
yapalım, beş gün, on gün bir dış politika takip edelim, bir millî eksen takip
edelim. Bunu yapamazsak inan edin bu gelgitler devam edecek, faturayı da millet
ödeyecek.
Vaktim
bitti.
Saygılar
sunuyorum. (HDP sıralarından alkışlar)
BAŞKAN
– Teşekkür ederiz Sayın Tan.
Grup
önerisinin aleyhinde ilk konuşmacı Konya Milletvekili Sayın Abdullah Ağralı.
Süreniz
on dakika Sayın Ağralı.
Buyurun.
(AK PARTİ sıralarından alkışlar)
ABDULLAH
AĞRALI (Konya) – Sayın Başkan, değerli milletvekilleri; HDP’nin sunduğu, AK
PARTİ’nin izlediği Irak ve Suriye dış politikasıyla ilgili Meclis araştırması
talebiyle ilgili söz almış bulunuyorum. Bu vesileyle Genel Kurulu saygıyla
selamlıyorum.
Sözlerime
başlamadan önce bugün Şırnak Uludere ve Beytüşşebap ilçelerinde teröristlerce
yapılan saldırı sonucu şehit olan askerlerimize rahmet diliyorum. Mekânları
cennet olsun. Ailelerine sabırlar diliyorum, yaralılarımıza acil şifalar
diliyorum.
İslam
dünyasının dağınık, bölünmüş, parçalanmış olduğu bir dönemde ülkemiz tarihin en
kritik süreçlerinden birini yaşıyor. 15 Temmuz işgal girişimiyle bin yıldır
yaşadığımız Anadolu’daki varlığımız Osmanlı’nın çöküşünden sonra ikinci kez
böylesine bir tehdit altındadır. Biz senaryonun ne olduğunu, neyi
hedeflediğini, nasıl bir Türkiye ve bu coğrafyada ne tür harita çalışmaları
yapıldığını biliyoruz. 1990’lardan bu yana nasıl bir yıkım projesi
uygulandığını biliyoruz. Bu projenin nasıl ülkeleri birer birer yuttuğunu biliyoruz.
Nasıl bir yüzyıllık kuşatma ve hesaplaşma planlarının olduğunu biliyoruz. Bu
coğrafyada işgaller, terör olayları, kimlik çatışmaları, ekonomik krizler,
kaynaklar üzerindeki talan hesapları, yeni yüzyıllık kuşatma ve hesaplaşma
planları olduğunu biliyoruz. 15 Temmuz bütün bu kanlı senaryolara karşı tarihin
akışını değiştirecek bir milat olmuştur. Bu millet başarıyı yine Anadolu’dan
gösterecektir, asla pes etmeyecek, umutsuzluğa kapılmayacaktır; bu son istiklal
savaşını kazanacaktır, bu ülke üzerindeki vesayet hesaplarını ebediyen yok
edecektir. Yenikapı mutabakatı bunun güzel bir kanıtıdır. Yeter ki bir olalım,
kardeş olalım. Bütün bu senaryolara karşı herkesi çözümün parçası olmaya davet
ediyorum.
Bugün,
Genel Kurulun gündeminde bireysel emeklilikle ilgili bir tasarı olduğundan
gündemin değişmemesi adına HDP önerisine “Hayır.” diyeceğimizi bildirir, Genel
Kurulu saygıyla selamlarım. (AK PARTİ sıralarından alkışlar) 
BAŞKAN
– Teşekkür ederiz Sayın Ağralı.
Grup
önerisinin lehinde ikinci konuşmacı İstanbul Milletvekili Sayın Oğuz Kaan
Salıcı. (CHP sıralarından alkışlar) 
Sayın
Salıcı, sizin de süreniz on dakika.
Buyurun.

OĞUZ
KAAN SALICI (İstanbul) – Sayın Başkan, değerli milletvekilleri; HDP’nin
araştırmasıyla ilgili söz almış bulunuyorum.
Şehitlerimiz
var, başsağlığı diliyorum tüm milletimize. Aynı zamanda bugün Anafartalar
Zaferi’nin 101’inci yıl dönümü. Emperyalizme karşı kendi ülkesini savunan
Osmanlı’nın bütün topraklarının her tarafından gelmiş askerlerimizin şehit
olduğu ama vatan toprağını terk etmediği bir dönemi yaşadık yüz bir sene önce.
Bunu da tekrardan anmış olalım isterim.
Değerli
arkadaşlar, Adalet ve Kalkınma Partisinin on dört yıllık iktidarı boyunca en
büyük sorun yaşadığımız yerlerden bir tanesidir dış politika. Dış politikada
farklı kavramlarla beraber başladı Adalet ve Kalkınma Partisi. Öncelikle
“Komşularla sıfır sorun” diyerek başladı ki Sayın İsmail Cem’in döneminde
temelleri atılmış bir siyasetti, doğru bir siyasetti. Adalet ve Kalkınma
Partisinin bunu ilk başlarda takip ediyor olması, devam ettiriyor olması da
olumlu bir gelişmeydi fakat bu çok hızlı bir şekilde “Lider ülke Türkiye”ye
döndü, “Türkiye her şeye kadir. Orta Doğu’da Türkiye’nin dışında hesap
yapılamaz. Dolayısıyla Türkiye, Orta Doğu’da ve kendi coğrafyasında her şeyi belirleyen
ülkedir.” noktasına doğru bir dönüş gerçekleşti. Fiyaskoyla sonuçlandı. Döndük,
elimizdeki fiyaskoyu “Değerli yalnızlık” adı altında ulvileştirdik. “Aslında
biz çok ilkeli bir siyaset izledik ama dünya bizi anlamadı, dolayısıyla yalnız
kaldık.” siyasetine döndük. Ondan sonra, şu anda da tekrardan olumlu bir
noktaya doğru en azından teorik olarak bir gidişat var. Ne diyor Sayın
Başbakan? Diyor ki: “Dostlarımızı artıracağız, düşmanlarımızı azaltacağız.”
Birazdan, konuşmanın sonlarına doğru, geçen hafta Amerika’daydık Dışişleri
Komisyonu Heyeti olarak, onunla ilgili de bazı bilgiler veririm. Ama şunu da
görmek lazım: “Dostlarımızı artıracağız, düşmanlarımızı azaltacağız.” demeniz
için zaten düşmanlarımızın sayısının çok fazla yükselmiş olması lazım mantıken,
doğrusu da o. Şöyle bir bakarsanız dünyadaki genel gidişata, bir yandan Türkiye
sürekli Amerika’yla bir gerilim siyaseti izliyor bir süredir; Suriye’de
çıkarlarımız çakışıyor, bazı yerlerde örtüşüyor, bazı yerlerde örtüşmüyor.
Rusya’yla şu anda -Cumhurbaşkanı da Rusya’daydı- bazı ilerlemeler kaydedildi
politik konularda. Şimdi, biz bu noktaya niye geldik? Bir sene önce Rusya’yla
biz zaten dosttuk, ne değişti de biz Rusya’yla kavga ettik ve daha sonra bu
noktaya gelip kaybettiğimizi tekrardan bulmaya sevinir hâle geldik?
Başka
bir durum: İsrail bizim Orta Doğu’da eskiden beri köklü ilişkilerimiz olan bir
ülkeydi ama siyasi olarak zaten reddettiği, ilişki kurmak istemediği bir siyasi
çizgiden geliyor Adalet ve Kalkınma Partisi. Döndük hızlı bir şekilde altı
senede ilişkilerimizi dibe vurdurduk, ondan sonra aynı ilişkiyi tekrardan
kurabilmek için de müthiş bir çaba gösterdik. 
Benzer
durumu biz Avrupa Birliğiyle ilgili yaşıyoruz. Bir vize muafiyeti meselesi
gündeme geldi, bütün komisyonlarımız çalıştı, biz Dışişleri Komisyonu olarak
ciddi mesai yaptık bu 72 kriter gerçekleşsin diye ama ortaya çıkan sonuç,
Türkiye’nin Avrupa Birliğiyle vize muafiyeti meselesi sırf önceki Başbakan
Davutoğlu bu konuyu istedi ve bu konudan prim yapacak diye rafa kaldırıldı. Yani,
biz döndük Türkiye’nin dış politikasıyla ilgili birçok meseleyi kendi ülkemizin
iç politikasına alet ettik, dışarıdaki liderlere kendi meydanlarımızda siyasi
parti liderleri olarak salvo yaptık; hatta daha ileriye gittik, bazı konularda,
özellikle Avrupa Birliği vize muafiyeti konusunda meseleyi aldık, Türkiye’nin
iç malzemesi hâline getirmenin ötesine geçtik, Adalet ve Kalkınma Partisinin
kendi iç meselesi hâline getirdik yani çağ atladık aslında bu konuda. 
Şimdi,
arkadaşlar, dünyanın genel gidişatına, Türkiye’nin dış politikasına baktığımız
zaman -on dört yıllık iktidarı boyunca Adalet ve Kalkınma Partisinin- toplamına
baktığımızda açıkçası hiç kimse bir başarıdan, müthiş bir gelişmeden
bahsedemez. Aşama aşama iyi yapılmış şeyler var, tabii ki var, onun için
teşekkür ediyoruz. Biz, yapılamayan işler için eleştiriyoruz ve diğer muhalefet
partileri de dâhil olmak üzere ama özellikle Cumhuriyet Halk Partisi bütün bu
yanlışları dile getiriyor olmasına rağmen şimdiye kadar bunlar kale alınmadı ve
Türkiye gerek ekonomik açıdan sıkıntı yaşadı… Bilirsiniz, neredeyse son bir
buçuk yıldan beri ihracatımız istikrarlı bir şekilde düşüyor. Suriye’de yaşamış
olduğumuz bu sorunun, Irak’ta yaşamış olduğumuz problemlerin Rusya’yla,
İsrail’le, Avrupa Birliği’yle, Amerika’yla, birçok ülkeyle yaşamış olduğumuz
gerilimlerin sonucunda dış politika bizim ekonomimize zarar verir hâle geldi.
Normalde dış politika, bizim ekonomimizde dış ticaretimizi genişleten bir süreç
izlemesi gerekirken, böyle bir katkı sunması gerekirken tam tersi bir durum
izlemeye başladı.
Bir
başka nokta: Bizim Kilis ilimiz, Suriye’de izlemiş olduğumuz yanlış politikanın
sonucunda cumhuriyet tarihi boyunca ilk defa füzelerle vuruldu arkadaşlar.
Bizim bir ilimiz sürekli füzelerle vurulan bir yere dönüştü. “Emevi Camisi’nde
namaz kılacağız.” diye yola çıkan bir siyaset izlendi, Kilis’te Ulu Cami’de
namaz kılamaz hâle geldik, başımıza sürekli füzeler yağıyordu. Şimdi, böyle bir
siyaseti devam ettirebilmek, böyle bir siyaseti başarı diye sunmak, böyle bir
siyaseti hiçbir şey olmamış gibi inatla, muhalefetin sözünü dinlemeden,
muhalefetin eleştirilerine kulak asmadan devam ettirmek, Türkiye'nin gelecekte,
önümüzdeki yıllarda da, bugün de içinde bulunduğu duruma hiçbir katkı sağlamaz.

Suriye’yle
ilgili, örneğin, resmen bazı çetelere lojistik destek verdik, bazı örgütlere
destekler verdik. O örgütlerin kimler olduğu… İsim değiştiriyorlar, tavır
değiştiriyorlar, liderlik değiştiriyorlar, kendi aralarındaki ittifakları
değiştiriyorlar ve bir süre sonra kimin ılımlı kimin değil, kimin muhalif kimin
aslında rejimle iş birliği yapan olduğunun günlük olarak değiştiği bir
Suriye’de Türkiye tam anlamıyla sınıfta kalan bir siyaset izlemiş oldu. 
Sınırlarımızı
biz militan geçişine çok açık bir hâle getirdik özellikle Suriye’de. Kürt
sorunu, Türkiye'nin kendi içinde barışla, görüşmelerle çözülmesi gereken bir
meseleyken Suriye’de izlemiş olduğumuz yanlış politikanın sonucunda artık
Suriye’deki sorunun bir parçası hâline geldi, aslında bir tür bölgeselleşti ve
belki uluslararasılaşma yönünde bir mesafe almaya başladık.
Suriye’nin
iç savaş çıktığında nüfusu 20 milyonun biraz üzerindeydi. Biz 3 milyon Suriyeli
mülteciyi ağırlıyoruz yine Suriye’de izlemiş olduğumuz yanlış politikanın
sonucunda. Yani, Suriye nüfusunun yüzde 15’i Türkiye’de arkadaşlar. Bunu bir
misafirperverlik olarak sundu Adalet ve Kalkınma Partisi. E, tabii ki, biz,
kökleri, gelenekleri itibarıyla misafirperver bir milletiz ama “3 milyon kişi
bize misafirliğe niye geldi?” diye sorma hakkımızı kullanmadık. Bunu söylediğimiz
zaman, bunu eleştirdiğimiz zaman iktidar partisinden arkadaşların çok da bu işe
kulak asmadığını gördük. 
Türkiye’de
dış politika kaynaklı iç sorunlardan dolayı ilk defa 2014 yılında Türkiye’de
yerleşik kurulu firmalar 6,5 milyar dolar götürüp yurt dışında yatırım yaptı
arkadaşlar. Biz, dış sermayeye ihtiyaç duyan bir ülkeyiz, bizim yerleşik
firmalarımız 6,5 milyar dolar yurt dışına yatırım yaptı. Her şey güllük
gülistanlık, Türkiye’de ekonomi iyi gidiyor, dış politika iyi gidiyor da bu 6,5
milyarla niye Türkiye’de yatırım yapmadı da gidip yurt dışında yatırım yaptı?
Bu da bizim izlemiş olduğumuz yanlış dış politikaların sonu.
IŞİD
terörü doğrudan Türkiye’yi hedef aldı, canlı bomba saldırılarına muhatap oldu
insanımız, turizmimiz etkilendi, insanlarımız hayatını kaybetti ve Türkiye’de
iç çatışma riski daha ileri bir noktaya doğru gitti. 
Değerli
arkadaşlar, bu Rus uçağının düşürülmesi meselesiyle ilgili de bir iki şey
söyleyeyim Rusya gündemde olduğu için. Şimdi, öyle bir dış politika
izliyorsunuz ki, bir hata yapıldı diyelim, o hatayı o kadar büyük bir heyecanla
sahipleniyorsunuz ve ondan sonra da “Ya, bizim aslında bununla hiç alakamız
yoktu, bak, bu işi de FETÖ’cüler yaptı.” noktasına geliyor. Hatırlayın, kasım
ayıydı, Rus uçağı düşürüldü, herkes şokta. Başbakan ile Sayın Cumhurbaşkanı
yani Davutoğlu ile Tayyip Erdoğan “Talimatı kim verdi?” yarışına girdi. Şimdi,
madem bu işin arkasında bir bityeniği vardı, bir şüpheniz vardı, bunu neden
soruşturma yoluna gitmediniz de doğrudan sahiplendiniz? 
İki
cümle de Amerika’daki temaslarla ilgili söyleyeyim. 15 Temmuz gecesi Türkiye
Cumhuriyeti’nde bütün siyasi partiler, ordumuzun büyük bir kısmı ve halkımız
darbeye karşı müthiş bir mücadele verdi. Bundan dolayı bizim Batılı
demokrasilerden bir teşekkürü hak ediyor olmamız gerekirdi. “Türkiye’de
demokrasiyi korudunuz, kolladınız.” denmesini bekledik, duygusal bir tavır
bekledik ama…
(Mikrofon
otomatik cihaz tarafından kapatıldı)
BAŞKAN
– Sayın Salıcı, lütfen tamamlayınız.
OĞUZ
KAAN SALICI (Devamla) – Teşekkür ederim Başkanım.
Şu
yaşamış olduğumuz on dört yıllık zikzaklar sonucunda, dış politikada yaşamış
olduğumuz sorunlar sonucunda çok haklı olduğumuz darbeye karşı ortak çıkışımızı
bile yurt dışında anlatırken zorlanıyoruz arkadaşlar.
Teşekkür
ederim Sayın Başkanım. (CHP sıralarından alkışlar)
BAŞKAN
– Teşekkür ederiz Sayın Salıcı.
Halkların
Demokratik Partisi grup önerisinin aleyhinde olmak üzere ikinci ve son
konuşmacı Erzurum Milletvekili Sayın Kamil Aydın. (MHP sıralarından alkışlar)
Süreniz
on dakika Sayın Aydın.
Buyurunuz.
KAMİL
AYDIN (Erzurum) – Sayın Başkan, çok kıymetli milletvekilleri; ben de HDP grup
önerisi hakkında konuşmak üzere söz almış bulunmaktayım. Yüce heyetinizi
saygıyla selamlıyorum.
Efendim,
sözlerimize başlamadan önce, malum, daha 15 Temmuz acısını üzerimizden atmadan,
daha o travmadan kurtulmadan maalesef güneydoğudan, Doğu Anadolu’nun birçok
yerinden şehit haberlerimiz gelmeye devam etmekte ve yüreğimiz bir kez daha
kanamakta, ben tekrar bu şehadet şerbeti içen kardeşlerime Allah’tan rahmet
diliyorum, kederli ailelerine ve Türk milletine başsağlığı diliyorum.
Efendim,
sizi biraz tarih öncesine yani biraz geriye götüreceğim. Sanıyorum Meclisteki
değerli milletvekillerimizin hemen hemen hepsi o tarihleri hatırlayacak bir
olgunluk ve yaştalar. Tarih 5 Haziran 1989. Şöyle bir resim vardı. Böyle
basitçe, hatırlarsanız. Yer Çin’in Tiananmen Meydanı ve 5 Haziran 1989. Genç
bir Çinli tankların önünde duruyor. Bir adım geri gidiyor, tank bir adım
ilerliyor, o bir adım geri gidiyor, tank üzerine gidiyor. Benim de yurt dışına
bilimsel çalışmalarımı yapmak üzere çıktığım tarihlerdeydi. Bu olaydan itibaren
Batı medyasında yoğunluklu bir şekilde bu olay bir kahramanlık öyküsü hâline
getirildi. Hatta o tankın önünde duran Çinliye isimler takıldı, “Meçhul asi,
tank adam” gibi böyle kahramanlık öyküleri yapıldı. İsmini kimse merak etmedi.
Daha sonra, çok sonradan, birkaç yıl sonra ismini en sonunda basına açıkladılar
ki, 19 yaşında bir üniversite öğrencisi, efendim, ismi de Wang Weilin diye bir
çocuk. Şimdi bu resmi bir yerde tutalım. 
Yine,
11 Eylül 2001, Amerika’da bir terör saldırısı oluyor ve bütün dünya bunu naklen
seyrediyor. Hepimiz bu Amerika’daki terör dehşetine bire bir tanıklık ediyoruz
ve akabinde yine Batı medyasının bundan bir mağduriyet öyküsü çıkararak
Amerika’yı mağdur bir ülke hâline getirip ve Amerika’nın artık bunun intikamını
alma noktasında bütün hakları haiz olduğunu, sahip olduğunu neredeyse çıkarım
hâline getiriyoruz ve maalesef, akabinde, dönemin Devlet Başkanı ve Dışişleri
Bakanı o tarihe not düşecek sözleri söylüyor; daha sonra telif etmeye
çalıştılar ama “Bu bir Haçlı seferidir.” dediler. Bölgede, Orta Doğu’ya ve
İslam dünyasına yapılacak deklare edilen bir savaşın adını bir Haçlı seferi
olarak ilan ettiler ve dönemin Dışişleri Bakanı da dedi ki: “Bölgede haritalar
yeniden çizilecek.” Ve buna hiç kimse itiraz etmedi ve eylem planı başladı.
Orta Doğu kan gölüne döndü yavaş yavaş. Maalesef komşularımızda yangınlar
çıktı, birbirine düşen insanları gördük. Ve biz, bu söylemden aslında bir ders
çıkarmamız gerekirken, tedbirli olmamız gerekirken, kendimizi bir anda bir eş
başkan… Elma şekeri uzatılınca bunu hemen kabul edip o rolü üstlendik ve
bölgenin eş başkanı gibi, “Biz de bu oyunda, biz de bu bölgedeki yeniden
haritaların çizilmesi noktasında üzerimize düşeni yapmalıyız.” gibi bir rol
edindik hiç de vazife olmaması gerekirken ve sonuç itibarıyla geldiğimiz nokta
bugün maalesef Rusya, İran, Irak, Suriye, Mısır gibi komşu ülkelerimizle “sıfır
sorun” gibi çok idealize edilmiş bir kavram kullanırken… Aslında anlamsal
olarak çok çelişkili bir ifade, sıfır sorun demek sorunsuzluk demek; artık
sıfır bir ölçü değildir. Bunu dedik, kulağa hoş geldi ama maalesef, sorunsuz
olduğumuz ülke kalmadı. Bu da yetmedi, bu sefer yalnızlaşınca saygınlığımız arttı
zannettik değil mi? Sanki böyle itibarlı bir yalnızlığı çok idealize edercesine
başladık, dış siyasetimizi olması gereken noktasından yaptığımızı tescilleme
noktasına getirdik. “Hatalıydık, yanlışlar yaptık.” Bunu niye söylüyorum? İşte,
geçen hafta boyunca Amerika’daki izlenimlerimize benden önceki konuşmacı kısmen
değindi, detaylandırmayacağız ama Tiananmen Meydanı’ndaki tankla 11 Eylül
Amerika’daki terör saldırılarını bir kenara koyup bir taraftan da bizim
İstanbul Boğaz Köprüsü’nde 2 tank birden üstünden geçen o kardeşimizi
hatırladık. Dünyada kahraman ilan edilmedi, uluslararası medyada hiç boy
gösterilmedi, hiç kale bile alınmadı. Bunu maalesef anbean yaşadık. 11 Eylül
saldırıları o kadar çok gündeme getirildi ki neredeyse bir Amerikan soykırımı
noktasına getirildi ama 15 Temmuzda yaşadıklarımızı, Türkiye Cumhuriyeti
devletinin idari çatısı olan yüce Meclisin bombalanmasını dünya kamuoyu hiç
dikkate bile almadı. Sadece Batılıların “lip service” dedikleri dudaklarıyla
böyle bir iki ülkeden sadece bir kınama şeklinde kendini gösterdi ama iç
medyalarında, “think tank” gruplarında, STK’larında ve yetkili organlarında hiç
gündeme getirilmedi. Biz bunun bire bir tanıklığını yaptık heyet olarak ve
içimiz burkuldu ve onun için ısrarla biz dedik ki: “Biz 11 Eylülde hangi insani
duygularla hareket ettiysek Türkiye'deki bu çirkin, ahlaksız, darbe girişiminin
de karşısında sizden aynı tavrı bekliyoruz.” İnsanlığın ortak değeri değil
midir yaşama hakkı? Türk’ün yaşama hakkı tehdit altında olduğu zaman niye
kılınızı kıpırdatmıyorsunuz? Ama açık konuşayım, iyi ki bunu bir heyet hâlinde
yapmışız değerli milletvekilleri. Daha önceleri dış politikada yaptığımız gibi
sadece Hükûmeti temsilen birilerini göndermek inanın ateşe benzin dökmekten
başka bir şey değil uluslararası ilişkilerde ama karşılarında kararlı
Parlamentonun hepsini, yüzde 90’ını temsil eden bir çoğunluk iradesini görünce
ciddiye almak zorunda kalıyorlar ve dinlemek zorunda kalıyorlar. “Hiç”
noktasından “belki” noktasına getirebiliyorsunuz ve bunun devam ettirilmesi
gerekir çünkü gerçekten okyanusun öte tarafında Türkiye Cumhuriyeti devletinin
ali menfaatlerini savunmakta ısrarcı olmak zorundayız. Bunun da yolu, siyasi
iradenin oraya gidip Türkiye’deki yaşanan her şeyin bütün çıplaklığıyla
resmedilmesinden geçtiğini bire bir gördük. Peki, biz ne yapmalıyız, çıkarmamız
gereken ders ne? Biz çocukken mahalle arasında böyle tesislerimiz yoktu -bir
anekdotla, teşbihle ifade edeyim- top oynardık sokak arasında, çok dikkatli
komşular, böyle hassas komşular derdi ki: “Biraz ötede oynayın oğlum, gidin
uzakta oynayın. Top bizim camı kırar, bizim eve bir halel gelmesin.” Gerçekten
o tedbirini alan evin camı kırılmazdı ama sesini çıkarmayan komşunun ilk şutta
camları aşağıya inerdi, kıyamet kopardı. Bu -malum, filmlerde de rastladığımız-
Metin Akpınar-Zeki Alaysa filmlerinde vardır. 
Şimdi,
bu basit örnekten hareketle, dış politikada Türkiye Cumhuriyeti devleti olarak
gerçekten -biz bunu İkinci Dünya Savaşı’nda başardık kısmen- “Yurtta sulh,
cihanda sulh” demişiz, daha bunun üzerine niye motto arayışı içerisine
giriyorsun? Nedir yani sıfır sorun? Ya, vardı zaten. Peki, bu hâle geldik, niye
geldik? Çünkü, gaza geldik, havaya girdik, kendimizi bölgenin lideri zannettik.
E, olur mu öyle şey? İşte, bugün karşımıza koyuyorlar. Dün bize gaz verenler,
“Sen eş başkansın, yürü, kim tutar seni!” diyenler bugün ne diyorlar? “Sizin ne
işiniz vardı? Başka bir ülkenin içişlerine, meselelerine karışma.” Bugün
karşımıza konulan bu. Evet, komşuda yangın var, önce evi muhafaza edelim.
Evimizi muhafaza ettiğimizde komşunun yangınını, eğer bizden bir talepte
bulunursa, eyvallah, itfaiye araçlarını gönderir söndürürüz. Bakın, “Yangını
kim çıkardı, nasıl çıkardı, kim suçlu, kim değil?” şeklinde değil, yardım
maksadıyla bunu yaparız. Eğer dış politikada gerçekten önce ülkem ve milletim
deyip daha sonra başka ülkelerin iç işleriyle ilgili kötü yorumlara neden
olacak şeylerden uzak durursak biz bunu başarırız. Şu anda bizim içinde
bulunduğumuz durum bu. Kendimizi güçlü bir şekilde anlatmak zorundayız. Niye
bunu söylüyoruz? İran’da etnik yapı çeşitli değil mi? Zenginlik yok mu orada?
Var. Peki, niye bir sorun çıkmıyor? Suriye’de, Irak’ta çıkan şeyin benzeri,
artık anlamıyor muyuz ki üçüncü istasyon Türkiye. Mezhep noktasında da etnisite
noktasında da Türkiye’de de aynı zenginlik var, aynı çeşni var ama biz bunu
zenginlik ve çeşni olarak muhafaza etmek zorundayız. Eğer ayrılık nedeni olarak
Allah korusun gıdıklar, kaşır ve bunu irite edersek çok kötü günler de bizi
bekler. Onun için Türkiye Cumhuriyeti devletinin…
(Mikrofon
otomatik cihaz tarafından kapatıldı) 
BAŞKAN
– Tamamlayınız lütfen.
KAMİL
AYDIN (Devamla) – Efendim, pozitif bir ayrımcılık…
BAŞKAN
– Tabii ki. 
Buyurun.
KAMİL
AYDIN (Devamla) – Türkiye Cumhuriyeti devleti, inanın, dünya ülkeleri arasında
devlet geleneği olan güçlü yapılardan bir tanesi. Allah’a şükür, 15 Temmuzu
atlattık ama rehavete kapılmayacağız. Biz güçlü devlet geleneğinin olması
gereken koşullarından taviz vermeden bunu devam ettirmek zorundayız. Aksi
takdirde bir gün, sesimizi çıkarmazsak, komşunun çocukları gelir bizim bahçede
de top oynamaya çalışır ve cam çerçeve bırakmazlar diyorum. 
Hepinizi
saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Aydın.
Halkların
Demokratik Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- AK PARTİ Grubunun, Genel Kurulun
gündemdeki sıralama ile 410 sıra sayılı Kanun Tasarısı’nın görüşmelerinin
tamamlanmasına kadar çalışmalarını sürdürmesine; 10 Ağustos 2016 Çarşamba günkü
birleşiminde 410 sıra sayılı Kanun Tasarısı’nın görüşmelerinin tamamlanması
hâlinde 11 Ağustos 2016 Perşembe günü toplanmamasına ilişkin önerisi 
10/8/2016
Türkiye Büyük Millet Meclisi Başkanlığına
Danışma
Kurulu 10/8/2016 Çarşamba günü (bugün) toplanamadığından, İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
MUŞ
 İstanbul
 AK
PARTİ Grup Başkan Vekili
Öneri:
Bastırılarak
dağıtılan 410 sıra sayılı Kanun Tasarısı’nın kırk sekiz saat geçmeden gündemin
"Kanun Tasarı ve Teklifleri ile Komisyonlardan Gelen Diğer İşler"
kısmının 2’nci sırasına, yine bu kısımda bulunan 381 sıra sayılı Kanun
Tasarısı’nın ise yine bu kısmın 1’inci sırasına alınması ve diğer işlerin
sırasının buna göre teselsül ettirilmesi;
Genel
Kurulun, 10 Ağustos 2016 Çarşamba günkü (bugün) birleşiminde 410 sıra sayılı
Kanun Tasarısı’nın görüşmelerinin tamamlanmasına kadar çalışmalarını
sürdürmesi, 10 Ağustos 2016 Çarşamba günkü (bugün) birleşiminde 410 sıra sayılı
Kanun Tasarısı’nın görüşmelerinin tamamlanması hâlinde 11 Ağustos 2016 Perşembe
günü toplanmaması, önerilmiştir.
BAŞKAN
– Adalet ve Kalkınma Partisi Grubu önerisinin lehinde olmak üzere ilk
konuşmacı, Antalya Milletvekili Sayın Mustafa Köse.
Buyurun
Sayın Köse. (AK PARTİ sıralarından alkışlar) 
Süreniz
on dakika. 
MUSTAFA
KÖSE (Antalya) – Sayın Başkan, değerli milletvekilleri; Genel Kurulu saygıyla
selamlıyorum. 
Efendim,
grup önerimizin lehinde söz almış bulunuyorum. Bugün 381 sıra sayılı -Türkiye
Cumhuriyeti Hükûmeti ve Evrensel Posta Birliği arasındaki- anlaşmayı ilk sıraya
almayı, ardından da 410 sıra sayılı Bireysel Emeklilik Kanun Tasarısı’nı
görüşmeyi grup önerimizle yüce Meclisimize teklif ediyoruz. 
Evet,
410 sıra sayılı Tasarı’yla kamuda çalışanları ve ücret karşılığı bağımlı
çalışanları bireysel emeklilik sistemine dâhil etmeyi planlıyoruz ve bu şekilde
sisteme dâhil edilenlerin de belli bir süre sonra caymasını öngörüyoruz.
Bu,
toplumumuzun beklenti içerisinde olduğu bir kanun tasarısı ve komisyonlarda da
tüm grupların konsensüsüyle geçmiş durumda. Bu anlamda, tüm gruplardan bu kanun
tasarımıza destek bekliyoruz.
Ayrıca,
bugün Şırnak’ta şehit düşen vatan evlatlarımıza Allah’tan rahmet, milletimize
de başsağlığı diliyorum.
Bu
vesileyle Genel Kurulu saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Köse. 
Grup
önerisinin aleyhinde ilk konuşmacı, Ankara Milletvekili Sayın Levent Gök. (CHP
sıralarından alkışlar)
Buyurun
Sayın Gök, süreniz on dakika. 
LEVENT
GÖK (Ankara) – Sayın Başkan, değerli milletvekilleri; görüşülmekte olan öneri
üzerine söz aldım. Hepinizi sevgiyle, saygıyla selamlıyorum. 
Sayın
Başkan, değerli milletvekilleri; bugün yine Şırnak’tan gelen acı haberler, ne
yazık ki yüreğimizi dağlayarak, o haberlerin yarattığı travma içeresinde bu
görüşmeleri sürdürüyoruz. Şırnak’tan gelen acı haberlerdeki tüm şehitlerimize
Allah’tan rahmet, Türk ulusuna başsağlığı diliyorum. 
Yine,
bugün 10 Ekim Ankara Garı patlamasında hayatını kaybedenlerin 10’uncu ayının
dolduğu gün. Ankara Garı’nda hayatını kaybeden tüm yurttaşlarımızı da tekrar
saygıyla anıyorum. 
Ayrıca,
bugün Anafartalar Zaferi’nin 101’inci yıl dönümü. Conkbayırı’nda düşman
kuvvetlerini süngüyle ülke toprağından çıkarma başarısını gösteren ve Türkiye
Cumhuriyeti’nin kurulmasına vesile olan, başta Gazi Mustafa Kemal Atatürk olmak
üzere, tüm askerlerimizi bir kez daha saygıyla, minnetle anıyorum, ruhları şâd
olsun. (CHP sıralarından alkışlar) 
Sayın
Başkan, değerli milletvekilleri; önemli konularımız var. Tabii, önemli
konularımızdan bir tanesi de kanun hükmünde kararnameler. Değerli
milletvekilleri, kanun hükmünde ilk kararname, 667 sayılı Kanun Hükmünde
Kararname çıktığı zaman Avrupa Konseyi İnsan Hakları Komiserinin Türkiye’yle
ilgili vermiş olduğu bir raporu sizlerle paylaşmak isterim. Bunlar önemli,
ileride bizleri nelerin beklediği konusunda bir ipucu veriyor. Avrupa Konseyi
İnsan Hakları Komiseri ilk kararnameyle ilgili bir değerlendirme yaptıktan
sonra bu kararnameyle getirilen kimi hükümlerin Avrupa içtihatlarına
uymadığını, Avrupa İnsan Hakları Mahkemesince daha önce verilen pek çok
tazminat davasının konusunu oluşturduğu belirterek aynen öyle diyor:
“Türkiye’de bu önemli süreçte eğer kanun hükmünde kararnamelerin kapsamı,
konusu, süresi ve temel hak ve özgürlükler konusunda eğer uygulamada
noksanlıklar olursa, korkarım Avrupa İnsan Hakları Mahkemesine yüz binlerce
dosya gelecektir.”
Değerli
milletvekilleri, bu uyarıları dikkate almak ve biz de ana muhalefet partisinin
milletvekilleri olarak sizlerle paylaşmak durumundayız. Genel Başkanımız,
Cumhuriyet Halk Partisinin lideri bu kaygılarını Sayın Başbakanla paylaştı ve
kanun hükmünde kararnamelerin mutlaka Meclisin denetimine de gelmesi
gerektiğinin altını çizdi. Bu konuda iktidarın tasarrufunu beklediğimizi ve…
Özellikle temel hak ve hürriyetlerden asla geriye gidilmeden demokratik hukuk
devleti içerisinde sap ile samanı, kuru ile yaşı karıştırmadan bir sürecin
götürülmesi gerekiyor. 
Biz
böyle bir süreçte FETÖ örgütünün, devlete sızmış olan bu örgütün temizlenmesi
açısından her türlü desteği vermeye hazırız ama hukuk içerisinde, yanlışlıklar
yapılmamak kaydıyla çünkü ortaya çıkan daha fazla mağduriyetler belki bu
sürecin belirleyici bir yolu olacaktır. Giderek artan mağduriyetlere tanık
oluyoruz; kapatılan üniversitelerdeki öğrencilerin durumu, öğretim üyelerinin
durumu, oradan mezun olmak isteyip de olamayan öğrenciler, başka okullara
nakledilen öğrenciler. Devasa sorunlarımız var, bu sorunların giderilememesi
hâlinde Türkiye çok daha fazla mağduriyetlerle karşılaşabilir ve 15 Temmuz o
karanlık, kâbus gecesinde eğer darbe başarılı olsa idi Türkiye hangi kötü
süreçlerden geçer ise Türkiye bu mağduriyetlerden dolayı aynı kötü günlerini
yaşayabilir değerli arkadaşlarım. Çok dikkatli olmamız gerekiyor. Özellikle
Avrupa Konseyi İnsan Hakları Komiserinin bu raporunu sizlerle paylaşmak
istedim; endişeler var, kaygılar var.
Değerli
arkadaşlarım, bakın, kanun hükmünde kararnamelerde nasıl ifrata kaçıyoruz?
Genco Erkal, Türkiye’nin dev sanatçısı, bir oyun sergileyecek Kadıköy
ilçesinde, oyunun adı “Güneşin Sofrasında -Nazım…” Bu oyun 250 kişilik bir
kapasitesi olan bir sahnede sergilenecek. Güvenlik gerekçesiyle, OHAL
kapsamında bulunduğu gerekçesiyle ertelendi. Biletler satışa çıkarıldı, yarın
ilk gösterimi var. Başbakan pazar günü 5 milyonun huzurunda Nazım’ın şiirlerini
okudu, şimdi, önceki gün Kadıköy İlçe Millî Eğitim Müdürlüğünün aldığı kararla
Nazım’ın oyunu 250 kişiye sergilenmekten mahrum hâle geldi. Şimdi, böyle bir
tabloyu yaratan idareciler de aslında şu andaki OHAL sürecinin kötü ya da iyi
gitmesinin tarafı olacak değerli arkadaşlarım. Bu duruma derhâl bu akşama kadar
son verilmeli. Yani, bir Başbakan çıkacak 5 milyon kişiye, televizyonların
önündeki 80 milyon insana Nazım’ın şiirlerini okuyacak; Kadıköy ilçesinde Genco
Erkal’ın Nazım’la ilgili piyesi sergilenemeyecek. Bunları, bu antidemokratik
uygulamaları, kraldan çok kralcı davrananları da ayıklamamız gerekiyor. Bu
ayıbın derhâl sona erdirilmesini bekliyoruz. Böyle bir tablo Türkiye'ye
yakışmıyor. İşte, bunlar arttığı zaman Türkiye'nin FETÖ’yle olan mücadelesini
zaafa uğratacak sonuçlar çıkabilir, endişemiz budur. Yani, haklı olunan bir
mücadele, haddini aşan kimi yöneticiler tarafından haksız hâle getirilebilir.
Çok dikkatli olmamız gerekiyor.
Sayın
Başkan, değerli milletvekilleri; gündemde olan bir konu da idam. Şimdi, bu
konuda sizlerle bazı bilgileri paylaşmak istiyorum. Türkiye gerek ulusal
ölçekte gerek uluslararası düzeyde idamla ilgili kararını vermiştir. 25 Kasım
1999 tarihinde Abdullah Öcalan’la ilgili idam kararı verildiği zaman mahkemede,
Abdullah Öcalan aynı gün Avrupa İnsan Hakları Mahkemesine başvurdu, değerli
arkadaşlarım, 25 Kasım 1999 tarihinde ve 30 Kasım 1999 tarihinde de Avrupa
İnsan Hakları Mahkemesi bu cezayı durdurdu. Şimdi, ironik olacaktır, Abdullah
Öcalan’ın Avrupa İnsan Hakları Mahkemesine başvurmasına dayanak olan karar ne
zaman çıkmıştı biliyor musunuz ve kim tarafından çıkartılmıştı, hangi yasaya
dayanmıştı, onu sizlerle paylaşayım. 14 Mayıs 1997 tarihinde Refahyol
döneminde, Sayın Necmettin Erbakan’ın Başbakanlığı döneminde çıkarılan bir
kanun, İnsan Haklarını ve Ana Hürriyetleri Korumaya Dair Sözleşmenin
Oluşturduğu Denetim Mekanizmasının Yeniden Yapılanmasına İlişkin 11 No.lu
Protokol çerçevesinde Abdullah Öcalan, Necmettin Erbakan’ın çıkarmış olduğu bu
yasaya dayanarak Avrupa İnsan Hakları Mahkemesine başvurdu ve Avrupa İnsan Hakları
Mahkemesi de bu yasaya dayanarak o idamı durdurdu. Şimdi geldiğimiz noktaya
bakın. Necmettin Erbakan o dönemde, Apo yakalanmadan önce çıkarttığı bu yasada
haklı mıydı? Haklıydı. Çünkü devleti yönetmenin bir reel koşulları vardır.
Bütün dünyaya entegre olmak istiyorsanız tüm dünyada geçerli olan uluslararası
hukuk kurallarını ve içtihatlarını da ülkenizde uygulamanız gerekir. Necmettin
Erbakan ve Hükûmeti o gün doğru bir iş yapmıştı dünyaya entegre olmak
açısından. 
Daha
sonra, bu tablo böyle olduktan sonra, Hükûmet de 12 Ocak 2000’de idamı durdurdu
ve 3 Ekim 2001 tarihinde bu Parlamentoda terör, savaş ve çok yakın savaş hâli
ayrık olmak üzere idam cezası kaldırıldı. Daha sonra AKP iktidara geldi, 17
Eylül 2003’te, Avrupa İnsan Hakları Sözleşmesi uyarınca bir 6 No.lu Protokol
vardır, çekince koymuştuk biz o protokole, o protokolü AKP Hükûmeti kaldırdı
değerli arkadaşlar ve sonuçta 7 Mayıs 2004 tarihinde de terör, savaş, çok yakın
savaş hâli de kaldırılarak hem barış zamanında hem her türlü ortamda Türkiye'nin
hukuk dünyasından idam cezası çıkartıldı. Bunlar yapılmalı mıydı? Elbette
Türkiye'nin Avrupa Birliği müktesebatı çerçevesinde, uymakta olduğumuz
uluslararası sözleşmeler çerçevesinde yapılması gerekli düzenlemelerdi. AKP o
zaman doğru mu yaptı? Evet, doğru yaptı, yapılması gerekiyordu. Şimdi, değerli
arkadaşlarım, bugün bir idam cezası gelse dahi Ceza Kanunu’muza göre geçmişe
doğru yürümez çünkü bizim ceza hukukumuzun temel prensiplerinden bir tanesi
failin aleyhine olan hüküm uygulanmaz. Dolayısıyla, biz şu anda kitlelerin
yarattığı duygusallıktan arınarak devletimizi reel ve gerçekçi yönetmek
durumundayız. Yani rahmetli Necmettin Erbakan döneminden gelen bu uygulamaların
Türkiye'de artık hukuk dünyasında yeri kalmamıştır, idam cezası hukukun dışına çıkartılmıştır.
Dolayısıyla, soğukkanlı olmamız gereken bir süreçtir. Ben bazı hatırlatmalar
yaparak bu süreçle ilgili yapıcı muhalefet anlayışımızı sizlerle paylaşmak
istedim. 
Hepinizi
sevgiyle, saygıyla selamlıyorum. Sağ olun. (CHP sıralarından alkışlar) 
BAŞKAN
– Teşekkür ederiz Sayın Gök.
Sayın
milletvekilleri, birleşime on dakika ara veriyorum.
Kapanma Saati: 15.43
İKİNCİ OTURUM
Açılma Saati: 16.00
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ) 
-----0-----
BAŞKAN – Sayın
milletvekilleri, Türkiye Büyük Millet Meclisinin 124’üncü Birleşiminin İkinci
Oturumunu açıyorum.
Adalet ve
Kalkınma Partisi Grubu önerisinin görüşmelerine kaldığımız yerden devam
ediyoruz. 
Grup önerisinin
lehinde olmak üzere ikinci konuşmacı Osmaniye Milletvekili Sayın Ruhi Ersoy.
Buyurun. (MHP
sıralarından alkışlar) 
Süreniz on
dakika Sayın Ersoy. 
RUHİ
ERSOY (Osmaniye) – Sayın Başkan, değerli milletvekilleri; bugün gelen kara
haberle neredeyse bir ayda 50 vatan evladımızı şehit verdik. Şehitlerimizi
sayıyla belirtmek içimizi acıtıyor. Lakin durumun ciddiyetini görmek gerçekten
çok önemli. Uzun vadede bizi en çok zorlayacak olan etnik temelli PKK terörüne
karşı bireysel ve toplumsal tepkilerimiz körleşmemeli; canlı, diri ve güçlü kalmalı.
OHAL uygulaması çerçevesinde PKK terörüne karşı gerekli ve yeterli mücadelenin
azim ve kararlılıkla devam etmesi gerekir. FETÖ örgütlenmesine karşı devletin
mukavemet geliştirdiği bugünlerde şunu bilmek lazım ki PKK’yı, PYD’yi, FETÖ’yü
birlikte yönlendiren güçlerin bu konuda programlarını değişik dinamiklerle
sürdürdüğünü toplumsal olarak fark etmeliyiz. Bir tarafa yoğunlaşırken diğer
tarafı ihmal etmemeliyiz.
Değerli
milletvekilleri, yaşadığımız süreç Türkiye Cumhuriyeti devletinin kuruluş
felsefesinin ve kurucu iradenin geçmiş yüz elli yıllık tarihî hafızanın
içerisinden büyük tecrübelerle çıkıp Orta Doğu coğrafyasını ve muhtelif
savaşları yaşayarak 19’uncu yüzyıl tecrübesinin üstünde bir millî devleti
kurduğu gerçeğini yeniden görmemize vesile olmuştur. 
Bu
gerçeklerden sonra prensip olarak bugün geçerli olan Anayasa’mızda ilk 3 madde
bize ne diyordu, bunu hatırlamak lazım. “Türkiye Cumhuriyeti devleti
demokratik, lâik ve sosyal bir hukuk Devletidir. Türkiye Devleti bir
Cumhuriyettir. Türkiye Devleti, ülkesi ve milletiyle bölünmez bir bütündür.
Dili Türkçedir. Bayrağı, beyaz ay yıldızlı al bayraktır.” İşte Anayasa’nın
“Değişmez, değiştirilemez ve değiştirilmesi teklif bile edilemez.” diyerek de
4’üncü maddesinde ifade edilen bu umdelerin bizi nasıl bir arada tutan değerler
olduğunu yaşayarak gördük. 
Evet,
cumhuriyetiz, Türkiye Cumhuriyeti devleti bir cumhuriyet sistemiyle idare
edilir. Bu cumhuriyetin içerisinde cemaatleşme, cemaatleşmeyle devlete
hükmetme, cumhuriyeti ele geçirme yoktur. Cumhuriyetin temeli bireyi, şahsiyeti
referans alır; vatandaşlık hukuku temeliyle bireyin, şahsiyetin iradesiyle
cumhuriyet sistemine reyleriyle birlikte katılmasını sağlar. 
Türkiye
Cumhuriyeti devleti laiktir. Demek ki din ile devlet işlerini ayırt eden; dini
bireye erdem, fazilet, ahlak öğretileriyle, Allah ile kul arasındaki bir ilişki
olarak değerlendiren, devlet sisteminin seküler bir akılla yönetilmesi
gerektiğini gösterdi bu yaşanan süreç. Türkiye Cumhuriyeti devletinin
Cumhurbaşkanının, Genelkurmay Başkanının yaverlik makamına kadar gelebilmiş
birtakım odakların bir terör örgütü liderinden dinî duyguyla, onu mehdi gördüğü
için emir aldığı gerçeğini görüp, din duygusuyla insanların devlet sistemi
içerisinde nasıl istismar edilebileceğini yaşayarak gördük. 
Demek
ki sosyal bir devlet ve hukuk devleti olmamız gerekiyor. Sosyal devletten
kastımız, elbette, açları doyurmak, açıkları giydirmek. “Açları ve açıkları
doyurarak sosyal devletin gereğini yerine getirdiğim için ben size Kağan
oldum.” diyen Bilge Kağan’ın Orhun Yazıtları’ndaki ifadesinden de Türk devlet
geleneği referansını alır. Ama sosyal devlet, kentleşmeyle, modernleşmeyle
sosyal devlet özelliğini daha farklı boyutlara taşımak durumundadır. Adalet ve
Kalkınma Partisinin fakirin fukaranın yanında olmasına saygımız sonsuz ama
bugün terör örgütü olarak karşımıza çıkan FETÖ’nün ışık evleri ve yurtlarından
doğan bu boşluğun karşısında Kredi ve Yurtlar Kurumu acaba öğrenci barındırma
konusunda ne kadar hazırlıklı? Aile ve Sosyal Politikalar Bakanlığı, Gençlik ve
Spor Bakanlığının bugünden itibaren 7/24 esasına göre çalışma mecburiyeti
vardır. Bugün üniversite sınav sonuçları açıklandı. Sınav sonuçlarına göre
okullarına yerleşen çocuklarımıza başarılar diliyoruz ama “Bu çocuk nerede
kalacak?” kaygısına bugünden düşen anne babalara “Işık evleri kapandı, acaba
yeni ampul evleri mi açılacak? Bunlardan kurtulduk, başkasının kucağına mı
düşeceğiz?” kaygısını Türkiye Cumhuriyeti devleti vermemeli. Vatandaşla olan
ilişkisinde devleti yönetenlerin “Ben hata yaptım.” deme hakları varken,
vatandaşın da hata yapabilme ihtimalini devlet hesaba katmalı.
Sosyal devletin ve hukuk devletinin bir başka hakikati
de bugünlerde kapatılan üniversitelerdeki öğrencilerin durumuyla ilgili konu;
65 bin öğrenci, kapatılan 15 üniversite. Bu üniversitelerden 14 tanesinin
Adalet ve Kalkınma Partisi iktidarında kurulduğunun altını çizmek istiyorum. 65
bin öğrencinin 15 bini yüksek lisans, doktora öğrencileri ve yabancı uyruklu
öğrenciler; garantör üniversitelere aktarıldı, sorunları yok. 50 bin öğrencinin
karşılaştığı problemin çözümüyle alakalı da Yükseköğretim Kurulunun samimi
gayretlerinin olduğunu biliyoruz. Yükseköğretim Kuruluyla olan
görüşmelerimizde, parti genel merkezimizin talimatlarıyla yaptığımız
çalışmalarda samimi gayretlerine tanık olduk, görüşlerimizi ve çözüm
noktasındaki önerilerimizi de en yüksek mevkide olan yöneticilerine ifade
ettik.
Buradaki temel mesele, genel anlamda çözülmüş gözükse
de çözülemeyen problem, öğrencilerin il değiştirme sorunudur. İzmir’den veyahut
da Bursa’dan veyahut da Gaziantep’ten veyahut da okuduğu Adana’dan başka bir
şehre ailenin çocuğunu gönderecek durumu yok. Bunlara çözüm üretilmek
durumunda. Bunlara çözümün üretilmesiyle ilgili yasal, hukuki temelli
mevzuatlardaki yerler konusunda yetkililere görüşlerimizi beyan ettik ve bu tür
problemlerin toplumsal bir yaraya dönüşmemesi için özellikle, buralara
çocuklarını gönderen ailelerin yüzde 80’den fazlasının FETÖ’yle ilişkisinin
olmadığı gerçeğini de hesaba katarsak devlete yeni bir muhalif dalga ve mağdur
kitlesinin sayısını artırmamalıyız. Bir de burada çalışan idari personel ve
akademisyen var. FETÖ’yle münasebeti bulunan akademisyenlerin ve idari
personelin derhâl ilişiğinin kesilmesi konusunda sonuna kadar taraftarız ama bu
insanları devlet aklı hukuk temelli ayırt ederek istihdamları konusunda yeni
mağdurları oluşturmaması hususunda gayret sarf etmek durumunda. 
Türkiye’de
sayın Cumhurbaşkanının tabiriyle bir kanserli metastaz durumu var. Bu kanser
hücrelerini, evet, cerrahi müdahalelerle temizlersiniz ama daha sonrası için,
bildiğimiz kadarıyla onkoloji, kemoterapi gibi tedaviler gerektirir. Bu
tedaviler yapılırken canlı hücreler de zayıflar ve onlar da hastalıklara bir
şekliyle, direncini güçlendirmediği için zayıf düşebilir. İşte geri kalan canlı
hücrelerin tamamı, vücudu var eden toplumun dinamikleri ve onun siyasal
uzantısı olan Türkiye’deki bu millî birlik ve beraberlik Yenikapı’da kendisini
gösterdi, yeni bir anlayışla yol alınabileceğini ifade etti. Bu yeni anlayışın
adının “yeni Türkiye” diye tırnak içerisinde propaganda malzemesi yapılmasına
gerek yok. Türkiye ne zaman eskidi ki? Bugün biz Türkiye’nin dinamiklerine ve
kuruluş felsefesine yeniden dönme ihtiyacı duyuyorsak biz “yeni Türkiye”
ifadesiyle siyasal dil kullanmaya ihtiyaç duymayalım. Hiçbir zaman eskimeyen
büyük Türk devleti ve büyük Türkiye ülküsüyle bir araya gelen toplumsal
birliğin, ortak aklın sürdürülebilirliği konusunda bu iklimin devam etmesi
önemli şarttır. Bu şartlar siyaseten mağdurların durumunu tespit edip geri
çekilmekle ilgili değil, varsa bir müktesebatınız birikiminizle bunları
önerebileceğiniz müesseseler olmalı. OHAL kapsamında birtakım uygulamalar yapan
kurum ve kuruluşlar çözüm üretmeyle alakalı siyaset kurumunun fikrine başvurmak
durumundadır. Eğer yöneten ve yönetilen arasında, devlet ile millet arasında
Büyük Millet Meclisini muhatap kabul eder ve bu Meclis içerisindeki birikimi
olan arkadaşlar problemler karşısındaki görüşlerini ifade etme imkânı bulursa
yapılacak çalışmalarda inanıyoruz ki çok daha anlamlı, verimli sonuçlar
çıkacaktır. 
İşte,
temel sorun öğrencilerimizin barınma sorunu, temel sorun bu kapsamda bu
öğrencilerimizin yatay geçişle, dikey geçişle mağdur edilmeden problemlerinin
çözümü sorunu. Biz Milliyetçi Hareket Partisi Grubu olarak bu konuda ilgili birimlere
gerekli görüşlerimizi ifade ediyoruz ve Hükûmetin, Hükûmete bağlı çalışan
bürokrasinin bu konuda samimi adımlar atmasını bekliyor ve Genel Kurulu sevgi,
saygılarımızla selamlıyoruz. (MHP sıralarından alkışlar)
BAŞKAN
– Teşekkür ederiz Sayın Ersoy.
Adalet
ve Kalkınma Partisi grup önerisinin aleyhinde olmak üzere ikinci ve son
konuşmacı Diyarbakır Milletvekili Sayın İdris Baluken.
Süreniz
on dakika.
Buyurun
Sayın Baluken. (HDP sıralarından alkışlar)
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; hepinizi grubumuz ve partimiz adına saygıyla
selamlıyorum.
AKP
grup önerisiyle ilgili fazla teknik değerlendirmeye gerek yok. Dünden beri
ifade ettiğimiz gibi Türkiye’nin temel yakıcı meselelerine dokunmayan, suya
sabuna temas etmeyen düzenlemelerle maalesef bu Meclis mesai harcamaya devam
ediyor. Maalesef dışarıda çok yakıcı gündemler varken bu Meclis teknik birtakım
çalışmalarla dışarıya görüntü vermenin ötesine geçemiyor. Öncelikle bundan
duymuş olduğumuz üzüntüyü ifade etmek istiyorum. 
Diğer
taraftan, özellikle dün de Lice’de ve Şırnak’ta yaşamını yitiren askerlerle
ilgili üzüntü ve başsağlığı dileklerimi iletmek istiyorum. Dışarıda neredeyse
her gün onlarca can toprağa düşüyor, onlarca genci maalesef toprağa vermek durumunda
kalıyoruz, onlarca ocağa ateş düşüyor ve bu Meclis kendi yapması gereken en
öncelikli görevlerle ilgili temel bir sorumluluk alma yaklaşımını ortaya
koymuyor. Biz bu temel meseleleri çözmeden, dışarıdaki bu can kayıplarını artık
bir an önce bu ülkenin gündeminden çıkarmadan burada verimli hiçbir çalışma
falan yapamayız. Üzüntü, başsağlığı dilekleri, kınama bildirileri inanın ki
toplum tarafından bir duyarlılık belirtisi olarak algılanmıyor. Bunu sivil
toplum örgütleri yapabilir, Parlamento dışında bulunan siyasi partiler
yapabilir, kanaat önderleri yapabilir ama bu Meclisteki siyasi partilerden ve
milletvekillerinden, 79 milyonun beklentisi bir an önce bu can kayıplarının
durdurulmasıyla ilgili bir inisiyatif alınması ve cesur çalışmaların bir an önce
bu Meclise getirilmesidir.
Bakın,
iki buçuk yıllık çözüm süreci içerisinde biz bunu başarmıştık. Can kayıpları
minimize edilmişti, toplumda büyük bir barış umudu yeşermişti. O dönemki
özellikle kamu düzeniyle ilgili mevcut tabloyu ve bugünkü tabloyu özellikle
iktidar partisi milletvekillerinin bir kıyaslamasını rica edeceğiz. Kamu düzeni
o dönem ne aşamadaydı, bugüne kadar çıkarılan bütün güvenlikçi, yasal
düzenlemelerle hangi aşamaya geldi? Bunu değerlendirmenizin zamanıdır. Biz, o
dönem Hükûmet yetkilileriyle yaptığımız görüşmelerde “Ben bu süreç için
baldıran zehri içmeye hazırım.” diyen bir Cumhurbaşkanının nasıl bir kez daha
kısır bir savaş döngüsü içerisine girecek kararlar verdiğinin sorgulanması,
bunun araştırılması gerektiğini ifade ettik. Cumhurbaşkanı Erdoğan’ı kimin
yönlendirdiğini, kimin tekrar savaşla ilgili, güvenlikçi politikalarla ilgili
sonuç alınabileceğine ikna ettiğini, bizzat sizin heyetlerinize, araştırmanız
gerekir noktasında uyarılarımızı yaptık ama maalesef hiçbir uyarımız dikkate alınmadı.
Bakın bu uyarılarımızın ne kadar haklı olduğu bugün ortaya çıktı.
Cumhurbaşkanının en yakınına kadar uzanan bir yapılanmadan, kendi can
güvenliğini bile tehlikeye atacak bir hukuksal süreçten bahsediyorsak, çözüm
süreciyle ilgili de böylesi bir ikna sürecinin nasıl ortaya konduğunu
araştırmanız gerekmez mi? Sizin, özellikle milletvekilleri olarak yani sivil
siyasetin temsilcileri olarak, halkın iradesini yansıtan sivil temsilciler
olarak bunu bir şekilde kendi önünüze koymanız gerekmez mi? Kim ikna etti, kim
tekrar savaşla, kanla, güvenlik politikalarıyla sonuç alınabileceğine Erdoğan’ı
ya da dönemin başbakanını rıza etti diye araştırmanız gerekmiyor mu? Güvenlik
bürokrasisi mi yaptı, asker mi yaptı, yanı başına kadar sokulan paralel devlet
mi bunu başardı? Peki, onlar bunu başarmışsa siz kendinizi sorgulamayacak
mısınız? Hadi, o döneme ait bir sorgulama içerisine girmeyecekseniz, hâlâ
yanlış üstüne yanlış yapılan bu süreçte en azından bu sürece müdahil olmanın
sorumluluğunu yerine getirmeyecek misiniz? 
Bakın,
çözüm sürecini bitiren vahim olaylar var. Özellikle çözüm sürecinin bitmesiyle
ilgili referans gösterilen Ceylânpınar’da 2 polisin katledilmesi olayı var.
Tamamen karanlık ve tamamen şaibeli olan bir katliam, bir infazdan
bahsediyoruz. Onun hemen iki gün öncesinde de, 20 Temmuzda Adıyaman’da yaşamını
yitiren bir askerin şüpheli ölümü var. Hem Adıyaman’da yaşamını yitiren asker
hem de Ceylânpınar’da infaz edilen o 2 polisin durumunu açığa çıkarmadığımız
sürece, biz, bu savaş süreci nasıl başlatıldı, niye bugünlere getirildi, inanın
ki hiçbir zaman öğrenemeyeceğiz. 
Bakın,
Adıyaman’da yaşamını yitiren asker için biz milletvekilimizi gönderdik, otopsi
raporunu istedik, adli tıp raporunu istedik. O sözde çatışma mizansenin olduğu
gün can kayıpları olmasın diye partili arkadaşlarımızı canlı kalkan olarak
oraya gönderdik. Herhangi bir çatışma falan yok. Orada, tamamen nereden geldiği
belli olmayan bir kurşunla bir askerin yaşamını yitirdiği ve sonrasında da
saklanan otopsi raporlarıyla, adli tıp raporlarıyla bozulmak istenen bir çözüm
sürecinden bahsediyoruz. 
Ceylânpınar’da
da aynı olay var. Bakın, Ceylânpınar’da bir ihbar sonucu arabası hacizli diye
durdurulan 7 kişi gözaltına alınıp tutuklandı. Ne oldu biliyor musunuz? O
tutuklama kararını veren hâkim bugün paralelci yapıyla ilişkide olmak
iddiasıyla ya da kanıtıyla tutuklandı, cezaevine gönderildi. O iddianameyi
hazırlayan savcının paralelci olduğu ortaya çıktı. Yine, o ihbarı yapan kişinin
yani sadece arabası hacizli olan o 7 kişiyi ihbar eden kişinin 2 ağabeyinin bu
terör oluşumuyla ilişkili olduğu ortaya çıktı. Şimdi, siz bunu sorgulamayacak
mısınız?
Çözüm
sürecini bitiren iki vahim olaydan bahsediyorum; savcı paralelci çıkmış, ihbarı
yapan paralelci çıkmış, mahkeme kararını veren paralelci çıkmış, terör örgütü
suçlamasıyla ya da kanıtıyla cezaevine gönderilmiş. Peki, iktidar partisi
olarak burada bir sorumluluk taşımayacak mısınız? Bir yıllık süre içerisinde ne
oldubitti diye önünüze bu tabloyu getirmeyecek misiniz?
Bakın,
22 Temmuz Ceylânpınar infazı ile bugünkü süreç arasında ne değişti, biliyor
musunuz? Eskiden sadece bölgede olağanüstü hâl, sıkıyönetim uygulaması vardı;
bugün 81 vilayette olağanüstü hâl ilan edilmek zorunda kalındı. Getirilen bütün
bu yasal düzenlemelerin aslında bu sürecin önünü açtığını cesur bir şekilde
sorgulamamız gerekiyor. Özellikle AKP sıralarında oturan milletvekillerinin bu
süreçte Cumhurbaşkanı başta olmak üzere, Başbakan başta olmak üzere, bu yaşanan
yakıcı gündemleri ciddi bir şekilde tartışması, müdahale etmesi gerekiyor. 
Belki
de şimdi de yanlış yönlendirme var, belki de güvenlik bürokrasisi kasıtlı
olarak, tıpkı bir yıl önce yaptığı gibi, bu darbe zeminini meşrulaştırmak için
savaşı çıkardı. Belki de yeni darbe hamleleri yapmak için yine yanlış
yönlendiriyorlar. Belki de hâlâ burnunun dibine kadar sokulan bir oluşum bu
ülkede oluk oluk kan akmasından bir medet umuyor. Bunların tamamıyla ilgili her
birimizin mutlaka yürütmesi gereken tartışmalar olduğunu düşünüyoruz. Özellikle
iktidar partisi sıralarında oturan birçok milletvekili arkadaşımızın ben bu
süreçlerin tamamına hâkim olduğunu biliyorum. Çözüm süreciyle ilgili katkı
sunan milletvekili arkadaşlarımız da var. Öyle buraya gelip savaş
derinleştikten sonra yaşanan can kayıpları üzerinden taziye, üzüntü, kınama bildirileriyle,
mesajlarıyla biz görevimizi yerine getirmemiş olacağız. O yüzden bu yakıcı
sorunlarla ilgili, değerli arkadaşlar, devreye girmenizin zamanıdır. 
Sur
için, Cizre için, Silopi için bir yıldır dil döküyoruz. Ne oldu, ne çıktı
ortaya? Silopi Özel Kuvvetler Komutanı darbeyi yönetmek üzere Ankara’ya geldi,
Ankara’yı bombalattı, İstanbul’u bombalattı, uçakları havalandırdı. Aynı
şekilde, bakın, bölgede görev yapan bütün o generallerin tamamının bu darbe
süreci içerisinde yer aldığı ortaya çıktı. Şimdi, bu tablo ortadayken biz hâlâ
bu akıl tutulması içerisinde askerlerin, gençlerin, polislerin, sivillerin
yaşamını yitirmesine seyirci mi kalacağız? 
Değerli
arkadaşlar, sorumluluk sizdedir, iktidar partisi milletvekilleri olarak
Başbakana, Cumhurbaşkanına bu konuda güçlü tartışmalarla en azından doğruyu
gösterme noktasında tarihî vebal altındasınız. Umarım ki bir kez daha haklı
çıkmayız. 
(Mikrofon
otomatik cihaz tarafından kapatıldı)
İDRİS
BALUKEN (Devamla) – Tamamlayabilir miyim Sayın Başkan?
BAŞKAN
– Tamamlayınız Sayın Baluken.
İDRİS
BALUKEN (Devamla) – Biz, işte, ülke darbe süreçleriyle karşılaştıktan sonra,
bütün ülke yangın yerine döndükten sonra, yüzlerce, binlerce canımızı
yitirdikten sonra bu kürsüye çıkıp “Bunu söylemiştik, haklı çıktık.” derken bile
hicap duyuyoruz, üzüntü duyuyoruz. 
Bugün
öngörümüz odur ki buradan sağlıklı bir çıkış yapamazsak aylar sonra burada
maalesef çok daha vahim bir tabloyla karşı karşıya geleceğiz. Gerek AKP
Hükûmetinin ortaya koyduğu tutum gerek PKK’den yapılan açıklamalar hâlâ otuz
yıldır denenmiş olan savaş yöntemleriyle bu meselelerin çözümü noktasında bir
arayışın olduğunu gösteriyor. Gelin demokratik siyaset olarak, Meclis olarak
bizler bu inisiyatifi alalım ve elleri tetikte olan insanları da, güçleri de bu
meselelerin asla böyle çözülmeyeceğini ve sorunları derinleştirme dışında
hiçbir işe yaramayacağını ortaya çıkaracak şekilde ikna edelim diyorum. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederiz Sayın Baluken. 
Adalet
ve Kalkınma Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmiştir. 
Sayın
milletvekilleri, alınan karar gereğince, sözlü soru önergelerini görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1'inci
sıraya alınan, Türkiye Cumhuriyeti Hükümeti ve Evrensel Posta Birliği (UPU)
Arasında Yirmi Altıncı Dünya Posta Kongresine Yönelik Düzenlemelere İlişkin
Anlaşmanın Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız.
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Türkiye Cumhuriyeti Hükümeti ve
Evrensel Posta Birliği (UPU) Arasında Yirmi Altıncı Dünya Posta Kongresine
Yönelik Düzenlemelere İlişkin Anlaşmanın Onaylanmasının Uygun Bulunduğuna Dair
Kanun Tasarısı (1/714) ve Dışişleri Komisyonu Raporu (S. Sayısı: 381) (x)
BAŞKAN
– Komisyon? Burada. 
Hükûmet?
Burada. 
Komisyon
Raporu 381 sıra sayısıyla bastırılıp dağıtılmıştır. 
Tasarının
tümü üzerinde söz isteyen yok. 
Soru-cevap
işlemi yok. 
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir. 
1’inci
maddeyi okutuyorum: 
TÜRKİYE CUMHURİYETİ HÜKÜMETİ VE EVRENSEL POSTA BİRLİĞİ (UPU) ARASINDA
YİRMİ ALTINCI DÜNYA POSTA KONGRESİNE YÖNELİK DÜZENLEMELERE İLİŞKİN ANLAŞMANIN
ONAYLANMASININ UYGUN BULUNDUĞUNA DAİR KANUN TASARISI
MADDE 1- (1) 12 Kasım 2015 tarihinde Bern’de imzalanan “Türkiye
Cumhuriyeti Hükümeti ve Evrensel Posta Birliği (UPU) Arasında Yirmi Altıncı
Dünya Posta Kongresine Yönelik Düzenlemelere İlişkin Anlaşma”nın onaylanması
uygun bulunmuştur.
BAŞKAN
– 1’inci madde üzerinde gruplar adına söz isteyen yok.
Soru-cevap
işlemi yok. 
1’inci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir. 
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde gruplar adına konuşmacı yok.
Soru-cevap
işlemi yok.
2’nci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü
maddeyi okutuyorum:
MADDE 3- (1) Bu Kanun hükümlerini Bakanlar Kurulu yürütür. 
BAŞKAN
– 3’üncü madde üzerinde gruplar adına konuşmacı yok.
Soru-cevap
işlemi yok.
Maddeyi
oylarınıza sunuyorum: Kabul edenler… Kabul etmeyenler… 3’üncü madde kabul
edilmiştir.
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum ve oylama işlemini başlatıyorum.
(Elektronik
cihazla oylama yapıldı)
BAŞKAN
– Sayın milletvekilleri, Türkiye Cumhuriyeti Hükümeti ve Evrensel Posta Birliği
(UPU) Arasında Yirmi Altıncı Dünya Posta Kongresine Yönelik Düzenlemelere
İlişkin Anlaşmanın Onaylanmasının Uygun Bulunduğuna Dair Kanun Tasarısı açık
oylama sonucu:
“Kullanılan
oy sayısı : 210
Kabul :
210.(x)
 Kâtip
Üye Kâtip Üye
 Mustafa
Açıkgöz Sema Kırcı
 (Nevşehir) (Balıkesir)”
Tasarı
kabul edilmiş ve kanunlaşmıştır.
Sayın
milletvekilleri, 2’nci sıraya alınan Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu’nun görüşmelerine başlayacağız.
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410)
(xx)
BAŞKAN
- Komisyon? Burada.
Hükûmet?
Burada.
Komisyon
Raporu 410 sıra sayısıyla bastırılıp dağıtılmıştır.
Şimdi,
tasarının tümü üzerinde söz isteyen Samsun Milletvekili Sayın Erhan Usta? 
ERKAN
AKÇAY (Manisa) – Plan ve Bütçe Komisyonunda.
BAŞKAN
– Erhan Usta yok.
Peki,
Garo Paylan burada mı? O da Plan ve Bütçe Komisyonunda.
Birleşime
on dakika ara veriyorum.
Kapanma Saati: 16.33
ÜÇÜNCÜ OTURUM
Açılma Saati: 16.44
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Mustafa AÇIKGÖZ (Nevşehir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 124’üncü Birleşiminin Üçüncü
Oturumunu açıyorum.
410 sıra sayılı
Kanun Tasarısı’nın görüşmelerine kaldığımız yerden devam ediyoruz.
Komisyon burada.
Hükûmet burada.
Tasarının tümü
üzerindeki ilk konuşmacı, Milliyetçi Hareket Partisi Grubu adına Samsun
Milletvekili Sayın Erhan Usta.
Süreniz yirmi
dakika Sayın Usta.
Buyurun. (MHP
sıralarından alkışlar) 
MHP GRUBU ADINA
ERHAN USTA (Samsun) – Teşekkür ederim Sayın Başkan.
410 sıra sayılı
Bireysel Emeklilik Tasarruf ve Yatırım Sistemi Kanununda Değişiklik Yapılmasına
Dair Kanun Tasarısı hakkında Milliyetçi Hareket Partisinin görüşlerini ifade
etmek üzere söz almış bulunuyorum. Genel Kurulu saygıyla selamlarım.
Şimdi, bir defa,
olup bitene usul açısından baktığımızda, bu kanun jet hızıyla geldi, jet hızıyla
gidiyor. Pazartesi günü akşam saatlerinde Plan ve Bütçe Komisyonuna intikal
etmiş, salı günü Komisyonda görüşüldü, çarşamba günü de Genel Kurulda
görüşüyoruz. Tabii, bizim de desteklediğimiz yanları oldu işin özü itibarıyla,
ancak kanun yapma kalitesi açısından veya milletvekillerinin çalışması için
yeterli süre olup olmaması açısından çok da uygun usuller değil bu usuller,
bunu ifade etmek lazım. 
Şimdi,
diğer bütün kanunlarda olduğu gibi bu kanun tasarısında da bir düzenleyici etki
analizi, maalesef, önümüze konulmadı. Bakın, bu düzenleyici etki analizi o
kadar önemli bir şey ki bunu yapmadığın zaman, bunu çalışmadığın zaman, aynı
konuya ilişkin birkaç defa, hatta 3-5 defa kanun çıkarmak zorunda kalıyoruz,
çünkü işin ne olacağı, nereye varacağına ilişkin veya bireyler, özel sektör ve
kamu üzerindeki etkileri konusunda hiçbir çalışma yapılmadan tasarılar gelmeye
devam ediyor. Bu konuda, Meclis Başkanlığının, 5018 sayılı Kanun’un ilgili
maddesinin işletilmesi konusunda hassasiyet göstermesi gerektiğini de düşünüyorum.
Şimdi,
yine, bu tasarıyla ilgili olarak sosyal tarafların görüşü alındı mı? Alınmadı.
Komisyonda sosyal taraflar ve sektör temsilcileri bu konuya ilişkin görüşlerini
ifade edememiştir, onların görüşleri alınmadan tasarı Komisyondan geçirilmiştir.
Onların görüşlerinin neler olduğuna ilişkin basından birtakım hususları
biliyoruz, onların bu tasarıdaki bu düzenlemelere aykırı görüşleri olduğunu,
işçi ve işveren sendikalarının genel olarak aykırı görüşleri olduğunu, kabul
etmediklerini, reddettiklerini de biliyoruz. 
Şimdi,
bu konu esas itibarıyla önemli bir konu. Bu Bireysel Emeklilik Kanunu ilk
olarak 2001 yılında, Milliyetçi Hareket Partisinin de koalisyon ortağı olduğu
dönemde çıktı. Önemli bir husustur, ancak burada şöyle bir temel yanlış var: 2001’de
çıktı, sistem yavaş yavaş büyümeye başladı, 2012 yılının sonunda, 2013 yılından
başlamak üzere bir düzenleme yapıldı ve burada, aslında düzenlemeyle sisteme
bütçenin katkısı olağanüstü şekilde artırıldı. 
Şimdi,
tekrar bir düzenleme daha yapılıyor. Yani bu tasarruf konusu önemli diyoruz.
Tasarruf konusu niye önemli? Çünkü bir ülkenin büyüyebilmesi için yatırım
yapmaya ihtiyacı var, yatırım yapabilmesi için de tasarrufların artırılması
lazım. Tasarrufların artırılması bu anlamda son derece önemli, fakat bu
tasarrufların artırılması meselesinde AKP Hükûmetinin yaptığı temel bir yanlış
var; sadece bu bireysel emeklilik meselesine havale etti, bir kenara çekildi.
Yani bireysel emeklilik sistemiyle tasarrufların artırılmasına çok küçük
katkılar gelebilir ancak yoksa tasarrufların artırılması meselesi bireysel
emeklilik sistemi üzerinden çözülecek bir mesele değildir. Temel bir yanılgı
var, bu konuda ben Hükûmeti -Komisyonda da ikaz ettik ama- buradan da ikaz
etmenin bir görev olduğunu düşünüyorum. Çünkü tasarrufların artırılması
meselesi ekonomiye ilişkin çok yapısal birtakım işleri yapmamızı gerektiriyor.
Yani, bunları yapmadan, yapısal reformları yapmadan, üretimin önünü açacak
düzenlemeleri yapmadan, yatırımın önünü açacak düzenlemeleri yapmadan, ülkede risk
primini düşürmeye yönelik, siyasi istikrarı sağlamaya yönelik birtakım iş ve
işlemleri, düzenlemeleri yapmadan, adımları atmadan tasarrufu ve yatırımları
artırma imkânı maalesef yok, bunun mutlak surette bilinmesi gerekiyor yoksa
böyle bireysel emeklilik sistemi üzerinden biz çok daha uğraşırız. Şimdi,
birazdan rakamlarını vereceğim yani tasarrufları artırmak için.
Şimdi,
bunun iyi yanlarından bir tanesi nedir? “Bireysel emeklilik sistemi doğru bir
şeydir.” diyoruz, teşvik de edilmesi lazım çünkü çalışırken geliriniz iyi; daha
sonra, hayatınızın ileri safhalarında toplu paraya ihtiyacınız olabilir veya
ilave desteğe ihtiyacınız olabilir çünkü kamu sigorta sistemi insanların
geçimini sağlamak için -dünyanın hiçbir yerinde böyle değil zaten- yeterli geliri
vermez. Oraya da bir destek olması açısından böyle bir sistemin uygulanması ve
yaygınlaşması önemlidir, iyidir. Bu, kamu sigorta sistemi üzerindeki
ücret-gelir baskısını da azaltacaktır, bu anlamda katkısı olacaktır.
Şimdi,
burada, 2013 yılından itibaren yapılan düzenlemeyle sisteme yıllık yaklaşık 3
milyar lira civarında Hazineden katkı veriyoruz. Arkadaşlar, bu önemli bir
miktardır. Önemli olduğu kadar da aslında sistemde şöyle bir şey var: Önceki
sistemde doğrudan devlet katkısı verilmiyordu, vergiden düşme şeklindeydi;
hiçbir geliri olmadığı hâlde sistemdekilerin yaklaşık yarısı, yani hiçbir
destek almadığı hâlde sistemin içerisinde bulunuyordu. Yani, bu, en son şeyde
yaklaşık 3 milyon kişi; yani 3 milyon kişinin kabaca yarısı hiçbir destek
almadığı hâlde sistemin içerisindeydi. Şimdi, burada şöyle bir temel yanılgı
var: Sanki devlet katkısı ile bireysel emeklilik sistemine giriş arasında çok
güçlü bir korelasyon varmış gibi bir algıyla düzenlemeler yapılıyor, bu yanlış,
anlatabiliyor muyum? Yani, sistemdeki insanların, 2013 öncesinde sistemde
olanların yarısı hiçbir destek almadığı hâlde sistem içerisindelerdi.
Dolayısıyla, bir yandan yaptığımız şey, şimdi sisteme destek vererek, bu
hassasiyeti olmayan yani devlet desteği olmasa bile bu sisteme girecek insanlara
da devlet desteği vererek sistemin bütçeye olan yükünü olağanüstü bir şekilde
artırdık. Bu, üzerinde mutlaka durulması gereken bir konu. 
Diğer
bir husus: Şimdi, burada, tabii, otomatik bir mekanizma getiriliyor yani bütün
çalışanlar otomatik olarak, hatta bir anlamda zorunlu olarak sistemin içerisine
girmiş oluyorlar. Şimdi, özellikle düşük gelirli gruplarda bu otomatiklikten
kaynaklanan… Tabii, cayma hakkı var ama o cayma hakkının kaçırılması veya işte,
başlangıçta cayma hakkının kullanılmaması durumunda şöyle sorunlarla
karşılaşacağız: Özellikle düşük gelirli gruplarda yaklaşık 60 liradan başlayan
birtakım kesintiler ortaya çıkacak, bunların şikâyetleri artmaya başlayacak.
Biz biliyoruz ki nüfusu gelir açısından 5 dilime ayırdığımızda, ilk 3 dilimde
yani nüfusun yüzde 60’ında tasarruf negatif yani nüfusumuzun en fakir olan
yüzde 60’lık kesimi gelirinden daha fazla tüketiyor. Şimdi bu kesime bir de
otomatik olarak bireysel emeklilik sistemini getiriyoruz zorunlu olarak,
bunların gelirini daha fazla düşürecek bir şey yapıyoruz. Bu, önümüzdeki
dönemde sıkıntılara yol açacak, ücretler üzerinde sıkıntıya yol açacak, ücret
baskısı oluşturacak. Bunları bugünden görmek gerekir. 
Şimdi,
diğer bir konu, az önce de ifade ettim, sistem sürekli devlet destekleriyle
büyütülmeye çalışılıyor. Oysa bunun haricinde yapılması gereken işler var.
Buralarda maalesef adım atılmıyor. Nedir bunlardan bir tanesi? Bunlardan bir
tanesi fon işletim giderlerinin düşürülmesi. Uluslararası standartların çok
üzerinde fon işletim gideri alınıyor ve bu toplam varlık üzerinden kesiliyor.
Yani, on yıldır sistemde olan birisini düşünün, orada oluşan varlığı üzerinden
her yıl ve sürekli bir kesinti yapılıyor. Şimdi çok teknik şeylere girmemek
için konunun o kısımlarına girmeyeceğim ancak bunu bilmemiz gerekir ki fon
işletim giderleri Türkiye’de uluslararası standartların çok üzerinde. Bakın, bu
sistemde 18 tane şirket vatandaştan yıllık yaklaşık 1,5 milyar lira civarında
kesinti alıyor, 1,5 milyar TL. Bunlar önemli rakamlar. Dolayısıyla, bunlara
dikkat edilmesi lazım ve burada mutlaka fon işletim giderlerini uluslararası
standartlara çekecek adımların Hükûmet tarafından atılması lazım fakat orayla
ilgili maalesef hiçbir şey yapılmıyor. Varsa yoksa gidiyoruz gidiyoruz, devlet
desteklerini artırıyoruz. Şimdi, devlet desteklerini artırdığımızda önümüzdeki
on yıl için yeni sistemin yani sistemin bu kısmından, bugünkü konuştuğumuz
madde kapsamından bütçeye gelecek yaklaşık yük 20 milyar TL yani eski parayla
20 katrilyon. Mevcuttan gelen yüklerimiz de var. Dolayısıyla, bütçe üzerinde
olağanüstü bir yük oluşturuldu. Dolayısıyla, bu da sistemin önümüzdeki dönemde
sürdürülebilirliği açısından, bu desteklerin sürdürülebilirliği açısından ciddi
bir risk unsurudur. Bunun mutlaka bu şekilde görülmesi gerekiyor.
Atmamız
gereken diğer bir adım, tabii, bu fonların… Orada bir fonunuz birikecek. Şimdi,
çok kötü örnekler var. İnsanlar burada bir sürü zarar etmiş, zamanında bir
şekilde girmiş bir nedenle, zarar etmiş. Tabii, bizde, vatandaşlarımızda
finansal okuryazarlık diye -kabaca- tarif ettiğimiz hususun yani bu “Nereye
daha iyi yatırım yapılabilir?” konusunda -bu finansal bilinç anlamında- zayıf
olduğumuzu kabul etmemiz lazım. Dolayısıyla, bunu artırmaya yönelik tedbirler
almamız lazım. Yani, insanlar burada zarar ederlerse, burada ha bire çok riskli
yatırımlara gidip, birtakım şeyler yapıp zarar etmeleri durumunda yine sistemin
büyümesi yönünde -çünkü insanların nihayetinde parası azalacak- büyümesini
engelleyici yönde önemli bir unsur olacaktır. Buna da dikkat etmemiz gerekiyor.

Burada
bin TL’lik ilave bir destek daha sağlanıyor yani yüzde 25’in yanı sıra sistemde
kalıcı olanlar için “Bin TL bir daha destek vereceğim.” diyor devlet. Fakat bu
desteği sisteme gönüllü olarak girenlere vermiyor. Şimdi, burada da bir
adaletsizlik var. Biz bununla ilgili olarak önerge verdik fakat bu reddedildi.
Yani bugün itibarıyla zorunlu olarak sisteme girenlere bu bin TL destek
veriliyorsa o zaman gönüllü olarak girenlere de bu desteğin verilmesi gerekir. 
Ben
özetle şu şekilde ifade ediyorum: Bireysel emeklilik sistemine özü itibarıyla
taraftarız, karşı değiliz ancak sisteme gereğinden fazla bir misyon
yüklenmiştir. “Tasarrufları buradan artıracağız…” Hangi bakanımıza bakarsanız
bakın konuşmalarında “Efendim, tasarruflar düşük, tasarrufu artırmamız lazım.
Biz bunun için bireysel emeklilik sistemini güçlendiriyoruz.” Olmaz böyle bir
şey. Bakın, bu sistemin yurt içi tasarruflara toplam katkısı sadece yüzde 0,2.
Eğer bizim yurt içi tasarruflarımız yüzde 15’se yüzde 15’i yüzde 15,2
yapabilecektir bu, bunun ötesinde bir şey yapamayacaktır. Kendi kendimizi
aldatmayalım, kendi kendimizi kandırmayalım. Türkiye'nin problemleri çözüm
bekliyor. Buralara olağanüstü paralar harcayarak bu sistem üzerinden sadece
tasarrufu artırmak son derece yanlış olacaktır. Ben bu konuda Hükûmeti buradan
bir kez daha ikaz etmenin bir görev olduğunu düşünüyorum. 
Kanunun
hayırlı, uğurlu olmasını diliyor ve hepinize saygı sunuyorum. (MHP sıralarından
alkışlar)
BAŞKAN
– Teşekkür ederiz Sayın Usta.
Gruplar
adına ikinci konuşmacı, Halkların Demokratik Partisi Grubu adına İstanbul
Milletvekili Sayın Garo Paylan.
Buyurun
Sayın Paylan. (HDP sıralarından alkışlar)
Süreniz
yirmi dakika. 
HDP
GRUBU ADINA GARO PAYLAN (İstanbul) – Teşekkür ederim Sayın Başkan.
Sayın
Başkan, değerli milletvekilleri; hepinizi saygıyla selamlıyorum.
Şöyle
bir maraton içindeyiz, önce durumumuzu anlatalım Plan ve Bütçe Komisyonu
olarak: Dün geldik, Bireysel Emeklilik Yasa Tasarısı’yla karşılaştık. İnanın
ilk kez gördük ve tartışmaya başladık. Plan ve Bütçede Bireysel Emeklilik Yasa
Tasarısı’nı dün geçirdik. Dediler ki: “Yarın sabah 11.00’e kadar muhalefet
şerhini vereceksin.” Gece muhalefet şerhini yazdık, sabah 11.00’e kadar teslim
ettik. Bir baktık “Saat ikide Genel Kurula gelecek.” dendi. Yani yirmi dört
saat olmadan hem komisyon aşaması hem muhalefet şerhleri aşaması hem de Genel
Kurul aşaması tamamlanacak bir yasayla karşı karşıyayız. Bu yasa 10 milyon, 12
milyon çalışanı ilgilendiriyor. Yaklaşık 6,5 milyon çalışanı bir anda zorunlu
olarak bu şirketlerin müşterisi yapmış olacak. Böyle bir yasayı -yirmi dört
saat olmadı inanın- on yedi, on sekiz saat içinde komisyon, muhalefet şerhleri,
kitapçığın basılması ve Genel Kurul aşamasıyla geçiriyoruz. Bu bir skandaldır,
böyle bir yasama uygulaması olamaz. 
Peki,
Plan ve Bütçe olarak başka ne yapıyoruz? Dediler ki: “Bireysel emekliliği
çıkardık, hemen arkasından 75 maddelik bir torba yasa getirdik.” Hemen bizi
oturttular akşam sekizde, “Hadi, 75 maddelik yasayı okuyun.” 17 bakanlığı
ilgilendiren, 34 devlet kurumunu ilgilendiren bir yasa. Yani defin hakkından
Şırnak ve Hakkâri’nin il olmaktan çıkarılmasına kadar, teşviklerle ilgili çok
radikal, hiç bugüne kadar olmamış bir teşvik sistemini koymaktan varlık fonuna
kadar olan bir torba yasa. Dün ilk müzakerelerde dedik ki: “Varlık fonu
ayrılsın, varlık fonu müstakil bir yasa olsun.” Onda da sağ olsunlar, iki saat
önce bizi topladılar, üç saat Varlık Fonu Yasa Tasarısı üzerine bir toplantı
yaptık ve bunu da herhâlde yirmi dört saat, kırk sekiz saat sonra, hafta
başında görüşeceğiz. Böyle bir maraton içindeyiz ve “Varlık Fonu Yasa Tasarısı”
dediğiniz bir ülke için tarihî bir yasadır. Böyle boyacı küpü gibi batırılıp
çıkarılmaz, uzun dönemli tartışmalar sonucu, mutabakat çerçevesinde, dünya
örneklerini inceleyerek böyle bir yasa çıkarılır. Ama, maalesef
hâlipürmelalimiz budur arkadaşlar. Böyle bir yasama kalitesiyle karşı
karşıyayız; ne yazık.
Şimdi, yasayla
ilgili konuşalım. Bireysel emeklilik sistemi: Bireysel emeklilik sistemi neden
vardır? Çünkü devletler, sosyal sigortalar kurumları zayıflamıştır, o sosyal
sigortalar kurumları gelirler… Emeklilik planı olanlar, yaşlılığıyla ilgili
planları olanlar güvensiz hissederler, derler ki: “Benim yaşlılığımda bugünkü
parayla 1.500 liralık, 1.200 liralık, 1.400 liralık emeklilik maaşı bana
yetmez.” Devlet der ki: “Git bireysel emeklilik şirketine, kendine ayrı bir
güvence al.” Ama, bu hangi devletlerde geçerli? Daha çok genç nüfusu olmayan ve
yaşlılığında yeterli gelir elde edemeyeceğini düşünen devletlerde geçerli. Maalesef
Batı kapitalizmi bunu böyle iletmiş, bireysel emeklilik sistemlerine
çalışanları müşteri etmiş. Şimdi, bize de deniyor ki: “Aynı şeyi yapalım.”
Evet, yapılıyor, bir süredir devlet desteği de veriliyor, şimdi de zorunlu hâle
getirilmeye çalışılıyor. Peki, arkadaşlar, nerede sosyal devlet, nerede Sosyal
Güvenlik Kurumunun desteği ve toplumun değişik gelir kesimlerine karşı
regülasyon görevi nerede? Dar gelirliye, gelecekle ilgili kaygısı olanlara
“Git, şirkete para yatır.” diyecek bir devlet, acaba sosyal bir devlet midir?
Anayasa’mıza göre biz bir sosyal devletiz ve dar gelirli olanları özellikle
gözetmek zorundayız. Emeklilik sistemimizde yani Sosyal Güvenlik Kurumunu
güçlendirmek ve özellikle dar gelirli olanlara daha iyi bir emeklilik planı
vermek bizim devletimizin görevi. Bunu özel şirketlere tahvil edemeyiz
arkadaşlar ve bakın, getirilen yasada dar gelirliyi gözeten herhangi bir
uygulama yok. Diyor ki: “Her çalışan yüzde 3 verecek ve yüzde 3 sonucunda
-emeklilik planında- 56 yaşında emekli olacak.” 
Peki,
asgari ücretliden ayda kaç para alacağız? 50 TL kesecekler maaşından. Onu da
söyleyeyim, 1 Ekimde asgari ücret maaşı 1.230 TL’ye düşüyor arkadaşlar, AKP’nin
vaadinin altına düşüyor. Defalarca bu kürsüde söyledim, Komisyonda da söyledim;
bununla ilgili bir düzenleme yapalım dedim, Maliye Bakanı “1 milyar TL kaybımız
olacak arkadaş, yapamayız.” dedi. 40 milyar TL vergi affı yapan bir Maliye
Bakanı -1 milyar TL- 6 milyon asgari ücretliyi ilgilendiren bir yasayla ilgili
düzenleme yapmadı. Şimdi de deniyor ki asgari ücretliye: “Yetmez, maaşından 50
TL daha keseceğiz ve bireysel emeklilik sistemine yatıracaksın bunu zorunlu
olarak.” Oysa dar gelirli tasarruf yapamıyor ki. Dar gelirli niye tasarruf
yapamıyor? Borçlu; zaten gelirinden fazla gideri var, bankalardan kredi almak
zorunda ve borçlu. Orta gelirlilerin maalesef bir tasarruf alışkanlığı yok, o
da geliri kadar harcıyor, neden? Çünkü maalesef bir tüketim pompalanmış,
sürekli olarak tüketici kredileri, tüketim pompalayalım şeklinde bir anlayışla
hep tüketim cazip kılınmış, tasarruf anlayışı hiç geliştirilmemiş. Servet de
hep üst gelirde toplanmış. Bakın, arkadaşlar, AKP’nin ilk iktidar olduğu yılda
servetin yüzde 38’ine nüfusun yüzde 1’i sahipti, bugün servetin yüzde 55’i
nüfusun yüzde 1’inde. Yani zenginleştik, zenginleştik dediğimiz, nüfusun yüzde
1’i servetten daha fazla kaynak almış. 
Şimdi,
sosyal devletin ne yapması lazım? Bu serveti dağıtması lazım yani üst gelirden
daha fazla almaya çalışıp, bir şekilde alt gelire dağıtması lazım, bununla
ilgili de regülasyonu sağlaması lazım. Milyonlarca vatandaşımızın gelecekte
daha iyi bir emeklilik planını elde etmesini devletin sağlaması lazım. Bunu
özel şirketlere verirseniz özel şirket; sosyal devlet, bu adamın geliri var mı,
yok mu bakmaz, gelecekte emeklilik maaşı çok daha iyi olsun diye artı bir
kaynak sunmaz. Çünkü, o, kâra bakar. Yalnızca ben ne kâr edeceğim diye bakacak.
Ama, sosyal devlet kâr hesabı yapmaz; vatandaşın eşitliğini sağlamaya çalışır,
gelecek güvencesini sağlamaya çalışır. O açıdan, bireysel emeklilik sistemine
değil; SGK’nın, Sosyal Güvenlik Kurumunun dar gelirlileri esas alan bir
emeklilik planına ihtiyaç var. Evet, işçiden bir kesinti yapılacaksa da yapılır
ancak dar gelirliyi daha çok gözeten bir emeklilik planı sunulur ve aynı zamanda,
bir fon çerçevesinde bu yüzde 3 kesilecekse bir fona aktarılır, bu fonda
değerlendirilir ve dar gelirliyi daha fazla gözeten bir şekilde katkı sunulur.
Yani, diyelim ki 2 bin TL’ye kadar ya da asgari ücret çerçevesinde olanlara
daha fazla bir katkı sunulur. Bakın, 50 TL alacağız asgari ücretliden. Yılda
kaç para yapar? 600 TL. On beş yıllık bir emeklilik planı güdülüyor. Kaç para
yapar? 9 bin TL. Bugünkü değerlerle konuşuyorum. “Bin TL de benden.” diyor
devlet. Ne yaptı? 10 bin TL. Düşünebiliyor musunuz, on beş yıl sonra asgari
ücretli gelecek; “Ne birikti bende?” Hani, büyük bir kriz olmazsa -çünkü,
genelde bu emeklilik sigortaları hep kaybettirmiştir- aynı parayı aldığını farz
edelim, Türkiye'nin tabii ki bu şartlarda gittiğini düşünelim, 10 bin TL bir zenginlik
hissi yaratmaz arkadaşlar. Bir asgari ücretliye siz bir servet vadetmiyorsunuz,
gelecekte bir güvence vadetmiyorsunuz; 10 bin TL vadediyoruz, maaşından
kesilecek olana karşı 10 bin TL. 10 bin TL’yle ne bir araba alabilir ne bir ev
alabilir ne de “Çocuğumun düğününü yaparım.” diyebilir. O açıdan, dar gelirliyi
daha fazla gözeten, sosyal güvenlik sistemi çerçevesinde bir yasaya ihtiyaç
var, bir fona ihtiyaç var. O fon çerçevesinde değerlendirilmeli. Hem de
SGK’mızın açığı var arkadaşlar. SGK bundan sonraki yıllarda daha da fazla açık
verecek. Maliye Bakanımız burada yok ama hep şikâyet eder SGK’nın açıklarından.
Şimdi siz bu fonu alıp özel şirkete devrediyorsunuz, bu kabul edilemez. 
Değerli
arkadaşlar, bir de şöyle bir sakıncası var: Biliyorsunuz, şirketler kâr hesabı
yapıyorlar ve şimdi mevcut bireysel emeklilik şirketine müşteri olanlardan bireysel
emeklilik şirketine müşteri olanlardan yılda 1,5 milyar TL fon işletim gideri
alıyorlar ve yeni müşteriler vereceksiniz, yaklaşık şu andaki müşterinin 2 mislinden
daha fazla yani yılda 4 milyar TL bir anda fon işletim gideri alacaklar
işçilerimizden. Bu kabul edilemez. Milyonlarca müşteriyi oraya veriyorsunuz
-gerçekten çok iyi çalışmış sigorta lobisi, onu söyleyeyim- ve bunun
karşılığında tavanının ne olacağına, ne kadar fon işletim gideri kesileceğine
dair hiçbir öngörü olmadan, milyonlarca müşteriye “Oraya zorla müşteri
olacaksın.” diyor şu anda devlet. Bu kabul edilemez. Dediğim gibi, biz bunu
mutlaka kendi sosyal devlet anlayışımız içinde çözmeliydik. 
Bir
konu daha var. Yasa şunu emrediyor: “Şirket gidip bir sigorta şirketiyle
anlaşacak, işçiler de buna tabi olmak zorunda.” diyor. Ya, böyle bir skandal
olabilir mi? Şirket hangi şartlarla anlaşacak? Ne tip arada kirli prim
pazarlıkları olacak? Efendim “Yüzde 1,5’u buradan kesin ama yüzde yarımını size
verelim.” pazarlıkları olacak, işçinin sırtından olacak üstelik. Kabul
edilebilir mi? Bu pazarlığı -velev ki olacaksa, bu yasa illa geçecekse- işçi
yapmalı, işçi istediği şekilde seçmeli ve ona göre bu fon kesim ücretine karşı
pazarlık gücü olabilmeli. Maalesef, burada da ciddi bir handikap var. 
Komisyonda,
arkadaşlar, şöyle bir skandala daha imza attı maalesef AKP: İşçi kesimlerinin,
işçi sendikalarının görüşleri Komisyonda dinlenmedi. Ancak basın üzerinden bazı
beyanatlar verdiler, gelip tartışmaya katılmadılar, davet edilmemişlerdi bir
şekilde ve biz dinlenmesini önerdiğimizde de dinlenmedi. Sektör temsilcileri de
sürekli el kaldırıyordu ama Başkanımız onlara da izin vermedi. Yani, “Biz bunu
getirdik arkadaşlar, hadi geçirelim. Yarın sabah da geçireceğiz, Meclisi de
akşama tatil edeceğiz.” anlayışıyla bir yasayla karşı karşıyayız. Bu kabul
edilemez. 
Bir
önerimiz daha oldu. İşsizlik Fonu’nda 100 milyar TL birikti ve İşsizlik
Fonu’nun üçte 1’ini işçiden kestik arkadaşlar. Yani, işverenin payı yüzde 2,
işçinin payı yüzde 1 kesinti oluyor ve bu paraya, görüyoruz ki işsizlik
sigortasında bu kadar paraya gerek yok yani bu kadar kaynak gerekmiyor
işsizlere şu anda, gelecekte de gerekmeyecek, çok ciddi bir kaynak kesilmiş.
Gelin şu işçi payını İşsizlik Fonu’nda artık almayalım ve bunu işçi adına
biriktirelim. İşçi, emekliliğinde bu yüzde 1’lik kaynağı buradan alsın dedik,
maalesef, buna da sıcak bakılmadı. Yani fakirlik etkisinden işçilerimizi
kurtaralım dedik ama maalesef, buna da AKP Grubu yanaşmadı.
RECAİ
BERBER (Manisa) – Kıdem tazminatı öyle olacak, işçinin hesabına yatacak.
GARO
PAYLAN (Devamla) – Vallahi, işçinin avantajına düşünmemiz lazım Sayın Vekilim
ama maalesef, öyle bir anlayışı göremiyoruz. 
Şimdi,
tasarrufların artırılması amaç. Burada peki ne kadar tasarruf artışı olacak?
Gayrisafi yurt içi hasılanın yaklaşık yüzde 15’ini tasarruf ediyor toplumumuz.
Evet, çok düşük. Bu tasarruf anlayışı mutlaka artırılmalı, özellikle, zengin
kesimlerin, orta ve üst gelirli kesimlerin tasarruf etmesi sağlanmalı, dar
gelirlinin de fakirlik hissi buradan giderilmeli. Yani zenginden alıp fakire
akıtmalıyız, bunu bir şekilde becermeliyiz. Ama biz yine dar gelirliye
yükleniyoruz ve oradan alacağımız kaynakla gayrisafi yurt içi hasılanın binde
3’ü kadar artı bir tasarruf sağlayacağız. 
Bakın,
50 TL bir çoğunuz için bir yemek parası ama işçi için, asgari ücretli için
belki de bir günü daha aç geçirip geçirmeme parasıdır arkadaşlar. Belki
çocuğuna okula başlarken bir ayakkabı alıp alamama parasıdır. Bu çerçevede
bakalım ve özellikle dar gelirliden bu zorunlu kesintiye kesinlikle karşı
çıkalım. Devlet anlamında, sosyal devlet olduğumuzu hatırlayıp bu işçilerin
emeklilik planlarını güçlendirelim derim.
Asgari
ücret, evet, 1.230 TL olacak. Bununla ilgili, bakın, Meclis haftaya 19’unda
kapanacak deniliyor; hepinize çağrı yapıyorum buradan, vebali boynunuza: 1
Ekimde asgari ücret 1.230 TL’ye düşüyor, gelin, bunu düzeltelim. Süleyman
Soylu, Çalışma Bakanı “Bunu düzelteceğiz.” dedi, basına beyanat verdi, “Böyle
olmaz." dedi, Sayın Cumhurbaşkanı da böyle söyledi ama Maliye Bakanınız
ısrarla diyor ki: “1 milyar lira kaybedeceğim, bunu asla yapmam.” Gelin hep
birlikte, biz Meclis iradesi olarak ortak bir önergeyle ilk dilimi, bakın, ilk
basamak dilimi yüzde 15’ten yüzde 20’ye çıkıyor, ilk basamağı yükselttiğimiz
anda işçi bu üç ay için, o 70 TL’yi, işçi için çok önemli olan 70 TL’yi
kaybetmez. Gelin el birliğiyle işçiye de bir müjde verelim arkadaşlar buradan.
Var mısınız? Maliye Bakanının itirazına rağmen, irade bizde, Mecliste değil mi
irade? Gelin -40 milyar TL sermayeyi affettik- işçiye 1 milyar TL’lik bir müjde
verelim. Her kesime müjde veriliyor ama işçiye maalesef henüz bir müjde yok.
Değerli
arkadaşlar, son olarak biraz da siyasetle, güncel konularla ilgili bir iki bir
şey söylemek isterim. Yukarıdaki torba tasarıyı maalesef diyorum, buraya
şikâyet etmek durumundayım çünkü bütün Komisyon üyesi arkadaşlarımız iknalar.
Bu Hakkâri ve Şırnak ilinin il olmaktan kaldırılmasına herkes karşı, AKP Grubu
dâhil ama ne hikmetse henüz geri çekilmedi ve hâlâ Komisyon görüşmeye devam
ediyor.
Aynı
zamanda, biliyorsunuz, valilere verilen kayyum yetkisi. Yani “Belediye
başkanının gözünün üzerinde kaşı var, buraya kayyum atayalım.” diyecek ve
seçilmişi, bakın, bir seçilmişi görevden alacak bir vali. Kabul edilemez.
Belediye varlıklarına güvenlik gerekçesiyle –bakın, son derece muğlak bir
ifadedir- gelecek idare “Ben el koyuyorum arkadaş.” diyebilecek herhangi bir
yerde. Kabul edilemez. Sanki memlekette olağanüstü hâl var. Böyle bir şey kabul
edilebilir mi? Hani dediniz ya: “Olağanüstü hâl yalnızca FETÖ’ye karşı.” Ama,
şu anda bakıyoruz, belediye başkanlarını keyfî görevden almalar… Bu bir
darbedir. Bir valinin, bir İçişleri Bakanının bir seçilmişi “Gözünün üzerinde
kaşın var.” diyerek alması… Herhangi bir yargı kararı olsa zaten görevden
alınabilir biliyorsunuz, mevcut yasalarımız bunu emrediyor ama herhangi bir
yasal takibat sonuca ulaşmadan görevden alınması kabul edilemez, bu bir
darbedir. Gelin, el birliğiyle bütün gruplar olarak Komisyondaki bu tasarının
geri çekilmesi yönünde hep beraber baskı yapalım, biz orada muhalefetimizi
yapıyoruz, sizler de yapın. 
Arkadaşlar,
biliyorsunuz, darbe bulutunun içinden geçiyoruz. Darbe bulutunun içinden
geçerken böyle olağanüstü hâl ve travma yaşamış bir topluma, özellikle Şırnak
ve Hakkâri halkına böyle bir darbe yapılamaz, yapmamalıyız çünkü bir oyun
oynandı üzerimizde, defalarca bu oyunun içinden geçtik. Ta, KCK
soruşturmalarından başlayın, Oslo görüşmelerinden başlayın, Habur’a, Roboski’ye
bakın, Ceylânpınar’da 2 polisimizin öldürülmesine bakın; Cizre’nin, Sur’un,
Silopi’nin kimler tarafından bombalandığına bakın; başımıza bir çorap örülmüş
ve darbecilerin anlayışı, darbecilerin önerdiği “Hakkâri ve Şırnak’ı il olmaktan
çıkaralım efendim.” diyenlerin yasası şu anda darbe geçirmiş bir Mecliste,
bombalanmış bir Mecliste görüşülüyor. Bu, kabul edilemez, el birliğiyle bunu
kaldıralım arkadaşlar. 
Bakın,
birileri hâlâ gönül bağlarını koparmaya çalışıyor. Maalesef darbeden bir ders
çıkarmamışız, bunu görüyoruz. Şırnak ve Hakkâri’nin bir yıldır yaşadığı,
yıllardır yaşadığı, yüz yıldır yaşadığı travmayı biliyoruz ve sanki bu işin
müsebbipleriymiş gibi Şırnak ve Hakkâri halkı, onları cezalandırıyoruz.
Hakkâri’nin biliyorsunuz tek bir ekonomisi vardır, oradaki bürokrasinin,
memurların orada yaşamasıdır, maalesef onun dışında bir ekonomisi yoktur.
Topyekûn bir şehri ortadan kaldırmak demektir. Aynı şekilde Şırnak, zaten gadre
uğramış, topyekûn uzaktan yıkılmış, o darbecilerin önerdiği, maalesef AKP
iktidarının da “Evet, uzaktan vurun.” diye emrettiği bir şehirden bahsediyoruz.
Yaraları sarmak istiyorsak, darbeden ders çıkarmak istiyorsak, bu tip
darbecilerin önerdiği ancak darbecilerin darbe yaptığı zaman getireceği
yasaları burada görüşemeyiz arkadaşlar.
Son
olarak şunu söyleyeyim: Anayasa Komisyonu toplanmış. Hani “Yenikapı ruhu”
diyorsunuz ya sizler AKP, CHP ve MHP arasında, cuma günü bir toplantısını daha
yapacakmış AKP, CHP, MHP arasında. Devleti yeniden yapılandırma önerisi vardı
Cumhurbaşkanının size tevil ettiği, 3 partinin birlikte. Hayırlı olsun, gönül
bağlarına bir darbe vuran da öneri budur. Düşünebiliyor musunuz, Meclisin
üçüncü büyük siyasi parti grubu yok sayıldı, bir yeni dönem, yeniden yapılanma
konuşuluyor. Kabul edilemez, bu ayrımcılıktır, bu bölücülüktür arkadaşlar. Bu
bölücülüğe, bu ayrımcılığa yol vermeyelim arkadaşlar. Ama siz ısrar ederseniz,
gönül bağlarını ısrarla zorlamaya devam ederseniz bu yeni darbecilerin
planıdır, yeni darbe dinamiğinin devrede olduğunu gösterir ve siyasi iktidarın
bir kez daha -tırnak içinde- kandırıldığını gösterir.
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederiz Sayın Paylan.
Sayın
Gök, sisteme girmişsiniz, buyurun.
IV.- AÇIKLAMALAR (Devam)
19.- Ankara Milletvekili Levent Gök’ün,
Cumhuriyet Halk Partisi olarak Hakkâri ve Şırnak’ın il statüsünden çıkartılmasının
karşısında olduklarına, Yüksekova ve Cizre’nin il olması konusunda bir
tasarrufta bulunulacaksa bunu destekleyeceklerine ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, kamuoyunda tartışılan bir konuda partimizin görüşünün bir kez daha
tekrarlanmasında yarar görüyoruz. 
Genel
Başkanımız dün ifade etti. Bildiğiniz gibi şu anda Hakkâri ve Şırnak’ın il
statüsünden çıkartılması, yerine Yüksekova ve Cizre’nin il olarak belirlenmesi
amacıyla bir tartışma ve Komisyonda bir çalışma yürüyor. Biz Cumhuriyet Halk
Partisi olarak, kadim bir kent olan Hakkâri’nin ve daha önce güvenlik
gerekçesiyle il yapılmış olan Şırnak’ın bu il statüsünden çıkartılmasının
karşısında olduğumuzu, eğer gerekli oluyorsa Yüksekova ve Cizre’nin de ayrı bir
il yapılması suretiyle bu tartışmanın sonlandırılması gerektiğini düşünüyoruz.
Bu nedenle, Hakkâri ve Şırnak il olarak kalmalıdır, Cumhuriyet Halk Partisi
bunu savunmaktadır ama Yüksekova ve Cizre’nin il olması konusunda bir
tasarrufta bulunulacaksa bunu da destekleyeceğimizi ifade ediyoruz. 
Teşekkür
ederim.
BAŞKAN
– Peki, teşekkür ederiz Sayın Gök.
VIII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Hakkâri ve Şırnak’ın il olarak kalmasının uygun olacağına
ilişkin konuşması
BAŞKAN
– Bu konuda ben de kısa bir görüş belirtmek isterim açıkçası bir Hakkârili
olarak, o toprakların evladı olarak.
Hakkâri’nin
ilçe yapılmasına Hakkâri halkı gerçekten tepkili. Bu konuda ben de Hakkâri
ilimizin il olarak kalmasının daha uygun olacağını ama aynı zamanda Şırnak
ilinin de yine il olarak kalmasını buradan hem siyasi iradeye hem de
yetkililere bir çağrı olarak iletmek isterim. Elbette ki Yüksekova ve Cizre il
olabilir ancak bunların il olması Hakkâri ve Şırnak’ın il olmasına engel
olmamalıdır. Dolayısıyla, bir kez daha bu konuda, bir Hakkârili olarak, o
toprağın evladı olarak bu çağrıyı siyasi iradeye ve yetkililere duyurmak
isterim. (HDP sıralarından alkışlar) 
Teşekkür
ederim Sayın Gök size de.
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410) (Devam)
BAŞKAN
– Sayın milletvekilleri, tasarının tümü üzerinde üçüncü konuşmacı Cumhuriyet
Halk Partisi Grubu adına İzmir Milletvekili Sayın Musa Çam. (CHP sıralarından
alkışlar) 
Sayın
Çam, süreniz yirmi dakika, buyurun.
CHP
GRUBU ADINA MUSA ÇAM (İzmir) – Sayın Başkan, Türkiye Büyük Millet Meclisinin
saygıdeğer üyeleri; 410 sıra sayılı Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı üzerinde grubumuz
adına söz almış bulunuyorum. Hepinizi saygıyla selamlıyorum. 
Gerek
grup başkan vekilimiz gerekse Meclis Başkan Vekilimiz Hakkâri ve Şırnak'la
ilgili söylediler. Biraz önce yukarıda, Plan ve Bütçe Komisyonunda konuyla
ilgili bizler de görüşlerimizi söyledik. Tabii ki üzücü bir olay her 2 ilin
ilçe yapılması. Diğer 2 ilçenin il yapılması tabii ki takdire şayan bir
olaydır, onlar bağımsız bir şekilde yapılabilir ama Hakkâri ve Şırnak’ın ilçe
yapılması kabul edilebilir bir tutum ve davranış biçimi değildir. 
Bu
bana 1954 seçimlerini hatırlattı. 1954 seçimlerinde Demokrat Parti, Türkiye’de
altmış yıllık çok partili sistem içerisinde en yüksek oyu aldı, yüzde 58 oy
aldı arkadaşlar. Demokrat Parti, 1954 yılında yapılan seçimlerde yüzde 58 oy
aldı ve yaklaşık olarak 401 civarında da milletvekili çıkardı arkadaşlar. Cumhuriyet
Halk Partisi yüzde 35 oy aldı, 36 milletvekili çıkardı. Cumhuriyetçi Millet
Partisi, Osman Bölükbaşı’nın partisi de 5 milletvekili çıkardı, 2 de bağımsız
çıktı arkadaşlar. Ve Demokrat Parti, yüzde 58 oy almış olmasına rağmen
Kırşehir’de 5-0 kaybettiği için Kırşehir ilini ilçe yaptı arkadaşlar, Kırşehir
ilini ilçe yaptı 1954 seçimlerinden hemen sonra. Doğru bir şey midir? Yüzde 58
oy almışsın, 400 milletvekili çıkarmışsın, yetmiyor, Kırşehir’de hiç
milletvekili çıkarmadın diye o ili ilçe yapıyorsun arkadaşlar. Bu, kabul
edilebilir bir iş değil, bunu kabul etmek de mümkün değildir. 
Aynı
olay Malatya’da meydana geldi. Malatya il olmadı, Malatya’da 2’nci Genel
Başkanımız rahmetli İsmet İnönü’nün seçildiği seçim bölgesinde tulum… Eskiden
liste usulüyle milletvekili seçilirdi, bir ilde en yüksek oyu alan parti o ilin
tüm milletvekillerini alıp götürüyordu. O sisteme göre, Malatya’da da İsmet
İnönü’nün başkanlığındaki liste tulum çıktı. Malatya’yı ilçe yapmadılar ama
Malatya’yı ikiye bölüp Adıyaman’ı çıkardılar. Adıyaman’ın il olması da 1954
seçimlerinden hemen sonradır arkadaşlar. Sonra, 1957 seçimlerine giderken
tekrar Kırşehir il yapıldı arkadaşlar. 
Şimdi,
Hakkâri ve Şırnak’ın ilçe yapılması kabul edilebilir bir iş değil. Cizre ve
Yüksekova il yapılsın bir itirazımız yok, yapılsın ama AKP diyor ki: “Halkın
iradesi.” Mademki halkın iradesi, Hakkâri’de ve Şırnak’ta referandum yapılsın,
Hakkâri’de ve Şırnak’ta oturan vatandaşlarımız kendi özgür iradeleriyle eğer
ilçe olmak istiyorlarsa yapacak bir şeyimiz yok arkadaşlar. Ama biz biliyoruz
ki böyle bir şey söz konusu değil. Bu yanlıştan, ümit ederiz ki geri dönülür. 
Konuştuğumuz
tasarı, bireysel emeklilikle ilgili arkadaşlar. Bireysel emeklilik kanun
tasarısının içerisinde, madde gerekçesinde aynen şunu söylüyor, birtakım
methiyeler dizdikten sonra diyor ki: “Bu düzenlemenin İngiltere, Yeni Zelanda
ve Amerika Birleşik Devletleri gibi ülkelerde başarılı örnekleri
bulunmaktadır.” ve buna sığınarak da, Türkiye’de bireysel emekliliğin ne kadar
doğru, ne kadar güzel ve ne kadar önemli bir şey olduğunun da altını çiziyor.
Peki, gerçekten böyle midir? İngiltere’de, Yeni Zelanda’da, Amerika Birleşik
Devletleri’nde bireysel emeklilik fonları, gerçekten, o fonlara mecburen girmiş
olan insanların faydasına mı olmuştur, zararına mı olmuştur onlara kısaca bir
bakalım:
1980’li
yıllarla birlikte yaygınlaşan neoliberal politikalar, diğer pek çok alanla birlikte
emekçilerin, çalışanların biricik güvence kaynağı olan sosyal güvenlik
birikimlerini sermaye için yeni kâr alanı hâline dönüştürmeye başladı. Sosyal
güvenlik sisteminin özelleştirilmesine yönelik ilk uygulamalar Şili’de başladı
ve Latin Amerika ülkelerinin ardından neoliberal politikalar uygulayan diğer
ülkelere de yayıldı. Pinochet rejiminin, darbesinin etkisi altında Şili’de 1980
yılında gerçekleştirilen emeklilik reformuyla birlikte özelleştirilen sosyal
güvenlik sisteminin iki ayağı vardı; birincisi, işverenler tarafından ödenen
sosyal güvenlik katkısının ortadan kaldırılması, diğeri ise emeklilik
birikimlerinin kâr amaçlı özel işletmelerin yönettiği fonlara devredilmesidir.
Emekçilerin gelecek güvencesi olan birikimlerini, sermayeye yeni kâr alanı
hâline getiren bu uygulamanın sonucunda şirketler sermayelerini büyütürken
piyasada oyuncağa dönüşen emeklilik fonları, sahte bilançolar ya da iflaslarla
bitti. Pek çok ülkede sosyal güvenlik sistemi ne yazık ki çöktü. 
"Şili
modeli" olarak tanımlanan ve sermaye için son derece cazip olan ama
emekçiler, çalışanlar için yıkım anlamına gelen bu uygulamalar 1990'lı yıllar
içinde birçok gelişmiş ülkede kabul gördü. Bu ülkelerin başında Amerika
geliyordu. Amerika'da şirket hisselerine yatırılan emeklilik fonlarının akıbeti
ilk olarak 2002 yılında patlak veren Enron skandalıyla ortaya çıktı. 2000
yılında Amerika Birleşik Devletleri’nin en büyük 7'nci şirketi olan Enron'un
2001 başında 80 dolar olan fonları da şirketle birlikte çöktü ve 0,20 dolara
düştü. Enron'un hisselerine yatırılmış olan emeklilik fonları da şirketle
birlikte çöktü. Böylece milyonlarca emeklinin maaşı da riske girmiş oldu.
Benzer durum, 2008 krizi sonrasında yüzlerce şirketin iflasa sürüklenmesiyle
yeniden yaşandı. Devlet, batan şirketlerin hisselerine yatırılmış olan emekli
fonlarını kurtarmayı bahane ederek bu şirketleri iflastan kurtarmak için
yüzlerce milyar doları topluma ödetti arkadaşlar yani bu şirketlere yatırılan
paralar o şirketler tarafından batırıldı ve yüz binlerce, milyonlarca emekli
insanın o paraları o şirketlerle beraber battı. 
İngiltere'de
ise buna benzer, hisselerinin çok büyük bölümü emeklilik fonlarından oluşan
British Petroleum, daha fazla kâr elde etmek amacıyla riskli olan derin sularda
petrol çıkarmaya girişti. Yine daha fazla kâr için British Petroleum taşeron
kullandı ve güvenlik için gerekli yatırımları yapmaktan kaçındı. Sonuç olarak,
bildiğiniz gibi, 20 nisan 2010'da Meksika Körfezi'nde bir British Petroleum
platformu patladı ve bu patlamada 11 işçi hayatını kaybederken her gün denize
boşalan binlerce varil petrol büyük bir çevre felaketine neden oldu. British
Petroleum, daha fazla kâr hırsıyla neden olduğu bu felaketin durdurulması ve
tazmini için milyarlarca dolar harcama yapmak zorunda kaldı. British Petroleum
hisseleri hızla düşmeye başladı, böylece emeklilik fonları British Petroleum
hisselerine yatırılmış olan milyonlarca emekçinin geleceği belirsiz hâle geldi.
Beklentiler Amerika'da olduğu gibi İngiltere'de de devletin emeklilik
fonlarının kurtarılmasını bahane ederek British Petroleum zararlarının topluma
ödettirilmesi yönünde gerçekleştirilmiştir.
Türkiye'de
sosyal güvenlik sisteminin Şili modeline uygun olarak özelleştirilmesinde diğer
önemli bir adım, işsizliği önleme bahanesiyle istihdam üzerindeki yüklerin
kaldırılmasına yönelik uygulamalardır. 2008 yılında “istihdam paketi”, 2009
yılında “istihdam ve teşvik paketi" adıyla uygulamaya konulan
düzenlemelerde Sosyal Güvenlik Kurumu işveren payı giderek daha aşağıya
çekilirken kimi istihdam biçimleri için ise sıfırlanmıştır.
Türkiye'de
Hükûmetin hedefi diğer ülke örneklerinde de görüldüğü gibi sosyal güvenlik
sistemini özelleştirmek ve emekçilerin gelecek güvencelerini tamamen ortadan
kaldırmaktır. Türkiye'de Bireysel Emeklilik Tasarruf ve Yatırım Sistemi Kanunu
2001 yılında kabul edilmiş ve uygulanmaya başlanmıştır. Bu fonların bugün için;
2004’te 6,5 milyar lira, 2013 sonunda 25,1 milyar olurken, yine 22 Temmuz yani
bir ay önce 48,5 milyar olmak üzere 2013 yılından bu yana devletin sisteme
katkısı ise toplam 6,4 milyar lirayı bulmuş durumdadır arkadaşlar. 
Bireysel
emeklilik sistemi gelir farklılığının yol açtığı adaletsizliği derinleştirecek
bir uygulamadır. Burada amaç kamusal olarak sağlanması gereken ve ömürleri
boyunca çalışarak topluma katkı sağlamış olan bireylerin çalışma hayatından
çıktıktan sonra onurlu bir yaşam sürdürebilmeleri için gerekli gelir ve yaşam
imkânlarına sahip olmasını engellememek olmalıdır. Devletin öncelikli amacı
kamusal olarak sağlanan emeklilik sisteminin güçlendirilmesi olmalıdır.
Bireysel emekliliğin özendirilmesinin ise öncelikle kamusal olarak sağlanması
gerekli ve devletin sosyal devlet olmaktan gelen yükümlülüğünün bir yansıması
olarak Sosyal Güvenlik Kurumu ve Emekli Sandığı kapsamındaki emeklilere tanınan
hak ve imkânların iyileştirilmesine verilmelidir. Bireysel emeklilik sistemi
bir tamamlayıcı emeklilik gibi değil, bireylerin uzun vadeli yatırımlarının
kaydıhayat karşılığı değerlendirilmesi ve nemalandırılmasına dönük bir
özendirme olmalıdır. 
Bireysel
emeklilik sistemi, yüksek gelirli yurttaşların gönüllü olarak katıldıkları bir
sistemdir. Zaten, uygulamada sürekli prim ödemeleri yapanların gelir
durumlarına bakıldığında da bu görülebilir. Yapılan değişiklikle devletin vergi
gelirinden yüksek gelirli gruplara yönelik bir kaynak transferi yapılmaktadır.
Özellikle düşük gelirli gruplar da dâhil olmak üzere bütün vergi gelirlerinden
finanse edilmesi, gelir dağılımını bozucu etki yaratacaktır.
Zorunlu
BES uygulaması, Anayasa'nın sosyal devlet ilkesi ve sosyal güvenlik, sözleşme
hürriyeti ve mülkiyet hakkına ilişkin hükümlerine aykırıdır. Yasa tasarısı,
sosyal devlet ilkesine de kesinlikle aykırıdır. Çünkü sosyal güvenlik herkes
için zorunludur, vazgeçilmezdir ve Anayasa’nın 60'ıncı maddesine göre herkes
sosyal güvenlik hakkına sahiptir ve devlet bu güvenliği sağlayıp gerekli
teşkilatı kurmakla yükümlüdür. Devlete düşen görev, BES'e değil, çalışanların hâlihazırda
prim ödediği kamusal sosyal güvenlik sistemine daha fazla katkı yapmaktır. İşçi
sınıfının, çalışanların, emekçilerin ihtiyacı zorunlu bireysel emeklilik
sistemi değil, herkese parasız ve nitelikli sağlık ve sosyal güvenlik hakkının
tanınmasıdır ve bunun güçlendirilmesidir. İşçilerin, çalışanların, emekçilerin
imzalamadıkları sözleşmeden iki ay sonra cayma hakkı tanınsa da özel bir
sigorta programına üye olmaya zorlanması, kendi arzusu dışında ücretlerinden
kesinti yapılması hukuksuzluktur ve Anayasa'nın 60'ıncı maddesine de aykırıdır.
Tüm
bu hukuki itirazların yanı sıra bir önemli nokta da zorunlu BES'le işçilerin
yoksullaşacak olmasıdır. Asgari ücretlilerden 50 lira civarında bir kesinti
yapılacak, yüksek ücretlerde ve sendikalı toplu sözleşmeli iş yerlerinde bu
rakam çok daha yukarılara çıkacaktır. Düşük ücretli ve asgari ücretli işçilerin
yüzde 20'lik vergi dilimine girmeye başlamış olması, yoksullaşmayı daha da
artıracaktır. Asgari ücretliyi hem BES hem de vergi dilimindeki artış vuracak,
böylece yaşamını açlık sınırının altında sürdürmeye çalışan asgari ücretli
için, kesinti yapılan her ay daha da zor yaşam koşullarını beraberinde
getirecektir. Yani hem BES'e hem de vergi dilimine gireceği için asgari ücretle
çalışanlar açısından BES'e girmek bir avantaj değil, tam bir dezavantajdır, tam
bir kâbustur. 
Devlet
katkısıyla bireysel emeklilik dayatması devlet kesesinden özel sigortaların
finansmanı demektir. Aynı zamanda, unutulmasın ki, devletin vergi gelirlerinin
önemli bir bölümü ücretlilerden sağlanmaktadır. Yani devlet işçilerden aldığı
parayla finansal sermayeyi destekleyecektir. Bu da yetmeyecek, Kanal İstanbul
gibi çılgın projelere, yandaş inşaat şirketlerine yeni kaynaklar
aktarılacaktır. İşçilerin, emekçinin ödediği vergilerle, işçilerden kesilen
paralarla sermayenin beslenmesi kabul edilemez bir yolsuzluktur. Borç
içerisinde yaşamlarını sürdürebilen işçilerin tasarruf yapması için zorla
ceplerine el uzatmak çözüm değildir ve kurtuluş da değildir. Ülkede tasarruf
oranları artırılmak isteniyorsa çare işçilerin gelirlerini ve ücretlerini
artırmaktan geçmektedir. Zorla tasarruf olmaz. Ücretlerin artışıyla, ücretlere
zam yaparak işçilerin tasarruf etmeleri olanaklı hâle gelebilir. Zorunlu
tasarruf doğru bir tasarruf değildir ve mecbur edilemez.
Türkiye'de
BES, başından beri umulduğu gibi, bu aslan paylarını oluşturamıyor. Büyük
sermaye gruplarını bu fonlara çekmek de ne yazık ki başarısız görünmektedir
çünkü havuz büyüklüğü göz dolduramamaktadır. İşte, söz konusu zorunlu hâle
getirilmesine dair çabanın bir kısmı bu havuzu doldurmaya yöneliktir.
Performansı, dediğimiz gibi, zayıftır oldukça. 2015 yılında, BES, ortalamada
reel olarak yüzde 7’ye yakın zarar etmiştir. Yaklaşık 6 milyon katılımcının
birikimleri enflasyon karşısında eridi. Özellikle yüksek risk-yüksek getiri
üzerinden bu sistemin pazarlandığı ve fon dağılımlarını hisse senetleri üzerine
yapmış kişilerin geçtiğimiz sene kayıpları yüzde 21'in üzerine çıkmaktadır. TL
cinsinden kamu borçlanması, tahvil veyahut da bono alanların kayıpları yüzde 7
olurken, orta-yüksek risk taşıyan fonlar yüzde 8'e yakın değer kaybetmiştir
değerli arkadaşlar.
BES
sadece bir yatırım aracı değildir. BES’in bir diğer yüzü ise herkesin yaşamına
dokunacak sosyal güvenliğe de bakıyor. Özellikle de 1990'lı yıllarda IMF ve
Dünya Bankası direktifiyle bir hak olmaktan bir sorun olmaya başlayan sosyal
güvenlik sistemi, o günden bugüne, büyük bir kısmı AKP döneminde olmak üzere
ciddi köklü dönüşümler geçiriyor. Bu dönüşümlerin en büyük halkalarından biri
ise kuşkusuz bugün de gündeme yeniden taşınan kamu emeklilik sistemine
ilişkindir. Emeklilik yaşı ve prim ödeme gün sayısı yükseltildikten sonra
iktidara gelen AKP, iktidara geçtiği günden bu yana sağlık ve sosyal güvenlik
sistemindeki kamu tasfiyesini hızlandırmakla meşguldür. Bu olanlardan birinin
de kuşkusuz bireysel emeklilik sistemiyle bağı çok kuvvetli. “BES geliyor, kamu
emekliliği tasfiye ediliyor.” demek şu aşama için çok doğru olmayacaktır belki
ama lakin gitgide emeklilik maaşları zamlarında, işveren yükümlülüğü düzenlemelerinde,
BES, iktidarın tüm emekçilere ve emeklilere karşı kullandığı bir koz olarak
masada duracaktır ve bu yönüyle de bu tasfiyeye hız verecek önemli bir araç
olarak anlaşılmaktadır. 
Alternatif,
Türkiye'de BES, başta çok masumane amaçlarla tanıtılmıştı. Ülkenin tasarruf
ihtiyacını karşılama, bireyleri tasarruf sahibi yaparak borçlanmadan az da olsa
uzaklaşabilmek gibi tanımlamalarla altı çizile çizile "Aman ha, bu,
emeklilik sisteminin alternatifi değil, tamamlayıcısı." şeklinde uyarılarla
piyasaya sürülmüştür. Sigorta şirketlerinin bankalar aracılığıyla geniş toplum
kesimlerini sisteme agresif bir şekilde katma çabasına tanık olmayanımız yoktur
herhâlde. Bireysel emeklilik sistemi katılımcılarının birçoğunun aynı anda
kredi sahibi oluşunun, bankalarda üzeri kapalı dayatma usulü satılan BES
poliçeleriyle yakından bir ilişkisi vardır.
Sonuç
olarak, Başbakan Yardımcısı Şimşek geçtiğimiz günlerde kendi ağzıyla durumu
ifade ediyor: "Hayat standartlarını korumak isteyen bireyler için, sosyal
güvenlik sistemlerince sunulan emeklilik gelirine ek bir gelir sağlamak
amacıyla oluşturulmuş bir sistem." Bu cümleyi daha anlaşılır bir hâle
getirmek istersek; 
Bir:
İnsanca yaşam için yeterli bir emekli maaşının verilmesi sorumluluğunu iktidar
hiçbir zaman üstlenmeyecek.
İki:
Emeklilik döneminde insanca bir yaşam düzeyi, bugünden sadece gelirinden
tasarruf yapabilen orta ve yüksek gelirlilerin payına düşecek.
Üç:
Sonuç olarak, BES, emekli maaşının tamamlayıcısı olduğu gibi, aynı zamanda
emekli maaşının insanca bir yaşam olması yolunda hak arama kanallarını
tıkayacak, bu sorumluluğu bireylerin kendisine yükleyecektir. Bu
düzenlemelerden sonra, tahmin ediyorum ki, önümüzdeki günlerde çalışanların
özellikle kıdem tazminatlarına el uzatılacaktır.
Sayın
Başkan, değerli milletvekilleri; şu anda Türkiye’de toplam 18 bireysel
emeklilik şirketi var arkadaşlar. Bunlardan 14’ü yabancı, 14 yabancı yani 45
yaşın altında bulunan bütün çalışanların zorunlu olarak işverenler tarafından
götürülüp sokulacağı bireysel emeklilik sigorta şirketlerinin 18’inden 14’ü
yabancı arkadaşlar. Bu yabancı şirketlere yatırılan paralar yarın öbür gün
Amerika’da, İngiltere’de, Şili’de olduğu gibi, çok uluslu şirketlere
yatırılacak, oradan nemalandırılmak istenecek; “O nemalandırmadan bizler pay
alacağız.” denilecek işçilere, çalışanlara, emeklilere ama bir süre sonra o
yatırılan… Amerika’daki Enron, İngiltere’deki BP, Şili’deki başka şirketler
nasıl iflas etti, paralar kaçırıldıysa tekrar Türkiye’de de olacak olan, bu
toplanan fonların yok edilmesi, hiç edilmesi olacaktır ve emekli maaşlarından
50 lira, 100 lira ödeyen o çalışanların, o emekçi kardeşlerin paraları,
tasarrufları böylelikle yok edilecektir. 
Yakın
tarihimizde, 1980’den sonra Özal’la birlikte neoliberal politikaların
uygulandığı ülkemizde Tasarrufu Teşvik Fonu, Konut Fonu gibi birtakım fonların
Türkiye’de nasıl talan edildiğini, içinin boşaltıldığını, sonra bunun
faturasının bu ülkenin insanlarına nasıl çıkarıldığını, nasıl ödettirildiğini
hepimiz biliyoruz arkadaşlar. 
Bu
düzenlemede bu fon hesabıyla da yine toplanacak paralar yabancı şirketler
marifetiyle birtakım yerlere, çılgın projelere aktarılacak; o çılgın projeler
bitirilmeyecek, o fon hesapları batacak, iflas edecek olan ve zorunlu olarak
mecburen o fonlara götürülüp üye yapılan o insanların o birikimlerinin birtakım
insanlara peşkeş çekilmesinden başka hiçbir şey…
(Mikrofon
otomatik cihaz tarafından kapatıldı)
MUSA
ÇAM (Devamla) – …olmayacak. Bizler tarihsel olarak burada bir not düşüyoruz ve
uyarıyoruz ama birazdan sizler, AKP milletvekilleri gelip buna “evet” oyu verip
kabul ederseniz bunun vebali de sizlerin omuzlarındadır diyor, hepinizi
saygıyla selamlıyorum. (CHP sıralarından alkışlar)
BAŞKAN
– Teşekkür ederiz Sayın Çam.
Tasarının
tümü üzerinde, şahıslar adına Manisa Milletvekili Sayın Recai Berber.
Sayın
Berber, süreniz on dakika.
Buyurun.
(AK PARTİ sıralarından alkışlar)
RECAİ
BERBER (Manisa ) – Teşekkür ederim Sayın Başkan. 
Sayın
Başkan, değerli milletvekilleri; 410 sıra sayılı Bireysel Emeklilik Tasarruf ve
Yatırım Sistemi Kanununda Değişiklik Yapılmasına Dair Kanun Tasarısı hakkında
söz almış bulunuyorum. Yüce heyetinizi saygıyla selamlıyorum.
Değerli
arkadaşlar, öncelikle, sözlerime başlamadan önce 15 Temmuzdaki ülkemizin
uğramış olduğu terör saldırısında ve tarihimizde görmediğimiz ihanet
çerçevesinde kaybettiğimiz şehitlerimize yine ben Allah’tan rahmet diliyorum.
Ancak o günden bu yana yine ülkemizin bir başka köşesinde maalesef şehitler
vermeye devam ediyoruz. 15 Temmuz saldırısı nasıl bu Meclisin bütün siyasi
partilerinin ittifakıyla ve iradesiyle ve eylemiyle savuşturuldu ve
atlatıldıysa ülkemizin diğer köşesindeki bu terör saldırıları için de inşallah
birlikte hep beraber, bütün siyasi partiler olarak tavır alır, onu bitirmek
için de elimizden geleni yaparız. 
Değerli
arkadaşlar, bu kanunla ilgili olarak tabii ki arkadaşlarımız değişik
görüşlerini paylaşıyorlar. Ancak öncelikle söylenen hususların gerçekten
kanunda olup olmadığına ve onun üzerinden de birtakım argümanlarla, tabiri
caizse, kanunu çarpıtarak ajite etmeye gerek yok. Yani son zamanlarda
sağladığımız gerçekten demokratik olgunluk, sağladığımız birbirimizle ilgili,
kanunlarla ilgili eleştirilerimizin gerçek olması, ayağı yere basması her
şeyden önemli; ondan sonra uzlaşma zaten kolay. Uzlaşabilmek için önce elimizdeki
verilerin, donelerin gerçek olarak, doğru olarak anlaşılması ve çarpıtılmadan
anlatılması lazım. O zaman çok daha rahat anlaşırız. 
Nitekim
biz geçen dönem Plan ve Bütçe Komisyonunda Musa kardeşim ve diğer arkadaşlarla
çok tartışmalar yaşadık gece on ikilerde, birlerde. Ama, şimdi görüyorum,
hakikaten demokrasi buymuş, yani son zamanlarda güzel bir olgu var yani,
uzlaşma.
HAYDAR
AKAR (Kocaeli) – Bravo! Ne güzel farkına vardık, alkışlıyorum vallahi!
RECAİ
BERBER (Devamla) – İktidar diyor ki: “Şu maddeyi çekelim.” Siz diyorsunuz:
“Çekelim.”, “Tekrar görüşelim.”, “Tekrar tartışalım.” Ne güzel, böyle olması
lazım. Ve gerçekten zevk alıyoruz şimdi. Yani sanki demokrasiyi ve uzlaşma
kültürünü yeniden keşfetmiş gibi böyle bir durumdayız, gerçekten bundan da büyük
bir mutluluk duyuyoruz, katkı veren herkese de ben teşekkür ediyorum.
Ancak,
tabii, bazı alışkanlıklar da maalesef, dediğim gibi, kolay terkedilmiyor. Bu
kanun çok açık bir şekilde, maddesinde açıkça dediği hâlde… Yani zorunlu
tasarruf filan değil bu, zorunlu olması için, hani girdin, çıkamazsın,
zorunludur. Öyle bir şey yok, iki ay sonra bir dilekçe veriyorsun, ayrılıyorsun
ya da iki ay sonra ayrıldığın zaman, ayrılmayı unuttun, iki ay değil de üç ay
geçti, beş ay geçti, on ay geçti, istediğin zaman ayrılıyorsun. 
MUSA
ÇAM (İzmir) – Senin iş yerinde, fabrikandaki işçi senin korkundan ayrılabilir
mi? 
RECAİ
BERBER (Devamla) – Ya da bir dakika…
MUSA
ÇAM (İzmir) – İşten atarsın adamı!
RECAİ
BERBER (Devamla) – Öyle şey olur mu? 
MUSA
ÇAM (İzmir) – İşten atarsın adamı!
RECAİ
BERBER (Devamla) – Niye atsın?
MUSA
ÇAM (İzmir) – Atarsın! İşçi korkusundan ayrılamaz. 
RECAİ
BERBER (Devamla) – İşverenin cebine giren bir şey yok ki niye atsın yani, böyle
bir şey olamaz.
Ya
da diyelim ki bir iş yerinde çalışıyordu, o iş yerinden ayrıldı, yeni bir iş
yerine geçti, orada böyle zorunlu değil otomatik bir kayıt yok. Yeni iş yerine
geçtiğinde kendisi dilekçe verirse devam edebiliyor, bu çok önemli. Yani, ilk
defa şu anda 45 yaşın altındaki herkes… Buna zorunlu filan denmez, buna
otomatik geçiş denir çünkü insanımız gerçekten bu tip tasarruf fonlarını…
Özellikle bireysel emeklilikte bizim hep eleştirdiğimiz şuydu: Bakın, bireysel
emeklilikte adım adım nereye geldik, ilk çıkardığımızda bunu vergi matrahından
düşüyorduk, en adaletsizi buydu. Neden? Çünkü benim matrahım yüzde 35’e
geliyor, ben bunu matrahtan düştüğüm zaman devlet bana yüzde 35 katkı vermiş
oluyordu. Yani biraz önce yerinde bir eleştiri olarak “Ya, bu bireysel
emeklilik tuzu kuruların işi.” filan dendi. Doğru, o zaman öyleydi. Neden?
Çünkü benim gelirim 10 bin lira, 20 bin liraysa aylık ne yapıyordum, bireysel
emeklikten yararlandığım zaman devlet benim cebime tabiri caizse yüzde 35
veriyordu ama gelir dilimi düşükse, yüzde 15’te kalıyorsa asgari ücretli, o da
eğer bunu isteyerek gidip üye olduysa ve bireysel tasarrufta bulunuyorsa o
zaman onun kazancı ne kadardı? Sadece yüzde 15’ti. Peki, daha fazla tasarruf
eden, geliri yüksek olana devlet yüzde 35 verecek, öbür tarafta asgari ücretli,
o da gönüllü olarak gitmiş bireysel emekliliğe girmiş ona da yüzde 15. Esas
yanlış olan buydu, düzeltildi. Matrahtan indirim kalktı, devlet olarak Maliye
Bakanlığı dedi ki: “Arkadaş, bireysel emekliliğe gönüllü olarak giren, şu ana
kadar girmiş olan herkese ben yüzde 25 veriyorum.” Dünyanın her yerinde de
böyledir. Bakın, sadece bireysel emeklilikte Avrupa’da değil, Avrupa’da,
Almanya’da şu “Bausparkasse” dedikleri konut tasarruf fonları var, gönüllü,
ihtiyari. Ne kadar üyesi biliyor musunuz? Alman nüfusunun yarısı, yarısı. Ne
kadar fon var orada biliyor musunuz? 700 milyar avro yani neredeyse Almanya’nın
gayrisafi millî hasılasının üçte 1’i kadar tasarruf var orada. Bunlar zorunlu
mu? Değil, bunlar teşvikle yapılan tasarruflar. Bizim, aslında, vatandaşımızın
bu tip kurumsal fonlara, vesaireye tasarruf yapacak alışkanlığı yok. Şimdi, bu
alışkanlığı sağlayıncaya kadar biz otomatik olarak tasarruf ettirelim,
istemiyorsa “Ben tasarruf falan etmeyeceğim, benim zaten gelirim bana yeterli,
ileride de bireysel emeklilik falan düşünmüyorum.” diyorsa o zaman istediği
zaman ayrılabilir. Ama bakın, bu yüzde 25’in yanında bu defa daha çok asgari
ücretli -biraz önce söylendi ya- daha çok alt gelir grubundaki insanlar da buna
teşvik edildiği için ikinci bir teşvik verildi. O da nedir? Bin lira da devletten
tabiri caizse bonus. Şimdi arkadaşlar diyor ki -komisyonda da demişler- “Ee,
onlara veriliyor, eskiden üye olanlara niye verilmiyor?” Ya, zaten demiyor
musunuz “Eskiden üye olanlar, geliri yüksek olanlar, onlar zaten tasarruf
ediyorlardı gönüllü olarak?” Bir de biner lira onlara da verelim diye önerge
verilmiş. Bence o yanlış bir şey. Burada biz yeni bir sistem getiriyoruz. Bu
sistemde de herkesi teşvik etmek istiyorsak böyle bir bin lira bonus güzel bir
şey. Esasen, bu sisteme alışan insanlar… Bakın, bizim insanımız eskiden 50
lira, 100 lira zaten tasarruf eder, bir kenara koyardı. Ama bunun bir getirisi
olur mu, soruyorum size? Her ay 50 lira, 100 lira… Hatta çoğu kimse ev
hanımlarına verir parayı, o da mutfaktan, şuradan, buradan artırır gene kenara
bir miktar para koyardı. Şimdi, ben geçmiş yıllardaki tasarruf oranlarına
bakıyorum, bizim tasarruf oranlarımız biraz azalmış. Neden azaldı biliyor
musunuz? 
HAYDAR
AKAR (Kocaeli) – Artık yapamıyorlar. 
RECAİ
BERBER (Devamla) – Hâlen devam ediyor merak etmeyin. Şimdi buna geçince zaten
gerek kalmayacak çünkü bakın, böyle, hele hele Musa Bey’in dediği gibi “Ee,
işte, bunlar “hedge” fonları; bilmem işte, petrol şirketlerinin fonlarına,
oraya buraya yatırılacak, sonra da bunlar batacak.” falan. Arkadaşlar, burası… 
MUSA
ÇAM (İzmir) – Örnekleri var, örnekleri var.
RECAİ
BERBER (Devamla) - Böyle bir şey yok. 
Bakın,
burada yeni bir düzenleme getiriyoruz. Bir standart fon var, insanlar eğer
herhangi… Kendileri zaten seçecek; çalışan, tasarruf eden diyecek ki: “Ben
şuraya yatırmak istiyorum fonumu.” Eğer hiçbir tercihte bulunmazsa standart fon
diye bir fon var, o fonun da…
MUSA
ÇAM (İzmir) – İşverenler oturacaklar, işverenler seçecekler. 
RECAİ
BERBER (Devamla) – İşveren seçmeyecek. 
MUSA
ÇAM (İzmir) – Yapmayın! Gözünü seveyim, etmeyin eylemeyin ya!
RECAİ
BERBER (Devamla) – Şirketi işveren seçecek; fonları, istediği fonu çalışan
kendisi seçecek.
MUSA
ÇAM (İzmir) – Nasıl seçecek?
RECAİ
BERBER (Devamla) – İkincil mevzuatta düzenlenecek. 
MUSA
ÇAM (İzmir) – Çıkarabilir mi o fon varken?
RECAİ
BERBER (Devamla) – Değerli arkadaşlar, bakın, ülke olarak maalesef
tasarruflarımız düşük. 
MUSA
ÇAM (İzmir) – O tamam, ona bir itirazım yok. 
RECAİ
BERBER (Devamla) – Şimdi bu tasarrufları teşvik etmek için böyle bir sistem
getirmişiz. 
MUSA
ÇAM (İzmir) – Çözüm bu değil.
RECAİ
BERBER (Devamla) – Yarın konut için de getirmemiz lazım bunu. 
MUSA
ÇAM (İzmir) – Ücretleri yükselteceksiniz.
RECAİ
BERBER (Devamla) – Şimdi, zaten, arkadaşlar, bir dakika, asgari ücrete zaten
yüzde 30 birden, 950 liradan 1.300 liraya biz çıkarmadık mı, bu iktidar
çıkarmadı mı?
MUSA
ÇAM (İzmir) – Eylül ayında vergi artış dilimine girecek düşecek. Yapmayın!
RECAİ
BERBER (Devamla) – Şimdi, bakın, o vergi dilimleri ayrıca tartışılır ancak
burada bu tasarrufun zorunlu olmadığı, kesinlikle ihtiyari olduğu, istediğin
zaman çıkabileceğin bir kere gerçek. 
İkincisi,
gerçek anlamda sosyal bir anlayışla yapılıyor. Neden? Arkadaşlar, o fonlara
yatırılan paralara ben devlet olarak yüzde 25 verirken hatta ilk çıktığında
yüzde 35 verirken, inanın ben de Komisyonda o zaman eleştirdim. Neden? Yani ben
yapıyorsam, asgari ücretli benden… Devlet niye bana daha az destek veriyor?
Eşit olması lazım, hatta daha düşük gelirlilere daha fazla destek vermemiz
lazım çünkü onun marjinal faydası, ona getirisi çok daha fazla. Benim
yatırdığım 50 lirayla, 100 lirayla geliri 10 bin lira, 20 bin lira, 50 bin lira
olanın aynı değil. Onun için bunu böyle görmek lazım. 
Daha
önemlisi, bu yoldan aslında tasarruflarımızı artırmamız lazım ülke olarak. Onun
için de bu çalışmanın gerçekten aslında geç kalınmış bir çalışma olduğunu ve
ülkemiz için, vatandaşımız için, insanımız için hele hele bu gelir artışından
sonra, asgari ücretteki artıştan sonra çok daha faydalı olacağını ve ileride de
bunun faydalarını hep birlikte hem toplum olarak hem bireysel olarak herkesin
göreceğine ben inanıyorum ve dolayısıyla bu kanunun şimdiden ülkemiz için
hayırlı olmasını diliyorum. Şahsım olarak da bu kanunun -dediğim gibi- gecikmiş
olduğunu düşünüyorum, bir an önce çıkmasında yarar olduğunu düşünüyorum. 
Hepinizi
saygıyla selamlıyorum. 
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederiz Sayın Berber.
Sayın
milletvekilleri, tasarının tümü üzerinde soru-cevap işlemini gerçekleştireceğiz
ancak sisteme giren sayın milletvekili yok. 
Tasarının
tümü üzerindeki görüşmeler bu durumda tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler... Kabul
edilmiştir.
1’inci
maddeyi okutuyorum:
BİREYSEL
EMEKLİLİK TASARRUF VE YATIRIM SİSTEMİ KANUNUNDA DEĞİŞİKLİK YAPILMASINA DAİR
KANUN TASARISI
MADDE 1- 28/3/2001 tarihli ve 4632 sayılı Bireysel Emeklilik
Tasarruf ve Yatırım Sistemi Kanununa aşağıdaki ek madde eklenmiştir.
"Çalışanların otomatik olarak bir
emeklilik planına dahil edilmesi
EK MADDE 2- Türk vatandaşı veya 29/5/2009
tarihli ve 5901 sayılı Türk Vatandaşlığı Kanununun 28 inci maddesi kapsamında
olup, kırkbeş yaşını doldurmamış olanlardan 31/5/2006 tarihli ve 5510 sayılı
Sosyal Sigortalar ve Genel Sağlık Sigortası Kanununun 4 üncü maddesinin birinci
fıkrasının (a) ve (c) bentlerine göre çalışmaya başlayanlar, işverenin bu Kanun
hükümlerine göre düzenlediği bir emeklilik sözleşmesiyle emeklilik planına
dahil edilir. İşveren, çalışanını ancak otomatik katılım için emeklilik planı
düzenleme konusunda Müsteşarlıkça uygun görülen şirketlerden birinin sunacağı
emeklilik planına dahil edebilir. Bakanlar Kurulu, bu madde uyarıca emeklilik
planına dahil edilecek işyerleri ile çalışanları ve bu kapsamdaki uygulama
esaslarını belirlemeye yetkilidir.
Çalışan katkı payı, çalışanın 5510 sayılı
Kanunun 80 inci maddesi çerçevesinde belirlenen prime esas kazancının yüzde
üçüne karşılık gelen tutardır. Bu oranı iki katına kadar artırmaya, yüzde bire
kadar azaltmaya veya katkı payına maktu limit getirmeye Bakanlar Kurulu
yetkilidir. Bu tutar, en geç çalışanın ücretinin ödeme gününü takip eden
işgünü, bu Kanun hükümleri uyarınca işveren tarafından şirkete aktarılır.
İşveren bu madde uyarınca katkı payını zamanında şirkete aktarmaz veya geç aktarırsa
çalışanın 5 inci maddedeki hesaplama yöntemi uyarınca varsa birikiminde oluşan
parasal kaybından sorumludur. Çalışan, otomatik katılıma ilişkin emeklilik
sözleşmesinde belirlenen tutardan daha yüksek bir tutarda kesinti yapılmasını
işverenden talep edebilir.
Çalışan, emeklilik planına dahil olduğunun
kendisine bildirildiği tarihi müteakip iki ay içinde sözleşmeden cayabilir.
Cayma halinde, ödenen katkı payları, varsa hesabında bulunan yatırım gelirleri
ile birlikte on işgünü içinde çalışana iade edilir. Şirket, cayma süresince
ödenen katkı paylarının değer kaybetmemesini sağlayacak şekilde fon
yönetiminden sorumludur. Cayma hakkını kullanmayan çalışan Müsteşarlıkça
belirlenen hallerde katkı payı ödemesine ara verilmesini talep edebilir.
Bu madde kapsamında bir emeklilik
sözleşmesi bulunan çalışanın işyerinin değişmesi halinde, yeni işyerinde bu
madde kapsamında bir emeklilik planı var ise çalışanın birikimi ve sistemde
kazandığı emekliliğe esas süresi yeni işyerindeki emeklilik sözleşmesine
aktarılır.
Yeni işyerinde emeklilik planının
bulunmaması halinde çalışan, talep ederse önceki işyerinde düzenlenmiş sözleşme
kapsamında katkı payı ödemeye devam edebilir, talep etmezse bu madde
kapsamındaki emeklilik sözleşmesi sonlandırılır. Çalışan bu yöndeki talebini,
işyeri değişikliğini izleyen ayın sonuna kadar şirkete bildirmek zorundadır.
Çalışan adına bireysel emeklilik hesabına
ödenen katkı payları üzerinden ek 1 inci maddedeki usul ve esaslara göre bu
madde uyarınca ayrıca Devlet katkısı sağlanır. Çalışanın bu madde kapsamında
cayma hakkını kullanmaması halinde, sisteme girişte bir defaya mahsus olmak
üzere, ek 1 inci maddedeki Devlet katkısı hak etme ve ödeme koşuluna tabi olmak
kaydıyla, 1.000 Türk Lirası tutarında ilave Devlet katkısı sağlanır. Bakanlar Kurulu,
bu tutarı yarısına kadar artırmaya veya yarısına kadar azaltmaya yetkilidir.
Emeklilik hakkının kullanılması halinde, hesabında bulunan birikimi en az on
yıllık, yıllık gelir sigortası sözleşmesi kapsamında almayı tercih eden
çalışana, birikiminin %5'i karşılığı ek Devlet katkısı ödemesi yapılır. Bu
madde hükmüne göre çalışan katkı payının takip ve tahsil sorumluluğu şirkete
aittir. Müsteşarlık takip ve tahsil sorumluluğunun bu amaçla yetkilendirilecek
bir kuruluşça yerine getirilmesine karar verebilir. Bankalar, Sosyal Güvenlik
Kurumu ve ilgili diğer kamu kurumları, çalışan katkı payının takip ve tahsili
ile Devlet katkısının hesaplanması için ihtiyaç duyulan verileri, Müsteşarlıkça
belirlenen usul ve esaslara göre emeklilik gözetim merkezi ile bu maddeye göre
takip ve tahsil sorumluluğu ile yetkilendirilecek kuruluşa aktarır. Emeklilik
gözetim merkezi ile bu maddeye göre yetkilendirilecek kuruluş, söz konusu
verileri şirketler ile paylaşabilir. Bu verilerden kişisel nitelikte olanlar,
veri sahibinin açık rızasının alınmasına gerek olmaksızın ilgili kuruluşlar
arasında paylaşılabilir ve veri paylaşımı, kişisel verilerin korunmasına
ilişkin mevzuat hükümlerine aykırılık teşkil etmez.
Bu madde kapsamında sunulan emeklilik
planları kapsamında şirketlerce 7 nci madde uyarınca fon işletim gideri
kesintisi dışında başka bir kesinti yapılamaz. Çalışan katkı payı, işverenin
taraf olduğu 9/6/1932 tarihli ve 2004 sayılı İcra ve İflas Kanunu kapsamındaki
haciz ve iflas yoluyla takip bakımından işçi alacağı niteliğinde imtiyazlı bir
alacaktır. İşverenler bu madde kapsamındaki yükümlülükleri bakımından Çalışma
ve Sosyal Güvenlik Bakanlığı tarafından denetlenir. İşverenin bu madde
kapsamındaki yükümlülüklerine ve bu madde uyarınca yürürlüğe konulan
düzenlemelere uymaması halinde, her bir ihlal için Çalışma ve Sosyal Güvenlik
Bakanlığınca yüz Türk Lirası idari para cezası uygulanır. 
Bakan, belirleyeceği esaslar dahilinde bu
Kanun kapsamındaki Devlet katkısının ilgililerin hesaben takip edebilmesini
sağlayacak şekilde taahhüt olarak hesaplanmasına ve taahhüt edilen tutarların
ödenmesine karar vermeye ve mevcut katılımcıların Devlet katkılarının
değerlendirilmesine ilişkin usul ve esasları belirlemeye yetkilidir. Bakan bu
Kanun uyarınca kurulacak fonların içeriğini belirleyebilir ve fonlara sayı
sınırı getirebilir. Bu Kanun uyarınca yapılacak bildirimler, Müsteşarlığın
belirleyeceği usul ve esaslar çerçevesinde güvenli elektronik iletişim araçları
ile de yapılabilir. 
Çalışanın işvereni aracılığıyla bir
emeklilik planına dahil olması, işveren tarafından şirket ve plan
belirlenmesinde gözönünde bulundurulacak kriterler, katkı paylarının yatırıma
yönlendirileceği fonlar, işverenin şirket ile yapacağı sözleşme, cayma hakkı,
çalışanın işyerinin değişmesi halinde işverenin çalışanı bir emeklilik planına
dahil etmesi, işyeri değişikliğinde birikimin aktarılması, çalışma ilişkisi
sona eren çalışanın talebi üzerine ilgili emeklilik planına ödeme yapması, ara
verme, sistemden ayrılma, Devlet katkısının ödenmesi ve bu maddenin uygulanmasına
ilişkin diğer usul ve esaslar Müsteşarlık tarafından belirlenir.”
BAŞKAN
– 1’inci madde üzerinde Milliyetçi Hareket Partisi Grubu adına Konya
Milletvekili Sayın Mustafa Kalaycı.
Süreniz
on dakika Sayın Kalaycı.
Buyurunuz.
(MHP sıralarından alkışlar) 
MHP
GRUBU ADINA MUSTAFA KALAYCI (Konya) - Sayın Başkan, değerli milletvekilleri;
hepinizi saygılarımla selamlıyorum.
Görüştüğümüz
tasarıda, bireysel emeklilik sistemiyle ilgili olarak iş yeri bazlı emeklilik
planını içeren ve önemli tutarda devlet katkısı öngören yeni bir düzenleme
yapılmaktadır. Türkiye’de bireysel emeklilik sistemi Milliyetçi Hareket
Partisinin de ortağı olduğu 57’nci Hükûmet döneminde gerçekleştirilen yapısal
reformlar kapsamında, 7 Ekim 2001 tarih ve 4632 sayılı Kanun’la düzenlenmiştir.

AKP
hükûmetleri bireysel emeklilik sisteminin karşılaştığı zorlukları giderecek
tedbirleri uzun yıllar almamıştır. Nihayet 2012 yılında yapılan ve 2013 yılında
uygulamaya giren devlet katkı payı ve teşviklerle ilgili düzenlemeler, bireysel
emeklilik sistemine bir ivme kazandırmıştır. Ancak emeklilik fonlarının millî
gelir içindeki payı sınırlı kalmaya devam etmektedir. 
Milliyetçi
Hareket Partisi olarak bireysel emeklilik sisteminin ekonomiye layıkıyla dâhil
edilmesini önemli görmekle birlikte, yapılan bu düzenlemeye yönelik
eleştirilerimiz bulunmaktadır. 
Tasarıyla
yapılan düzenleme, ücret karşılığı çalışanları yani kamu ve özel sektör
çalışanlarını kapsamaktadır. Buna göre 45 yaşını doldurmamış olanlardan ücret
karşılığı çalışanların otomatik olarak bir emeklilik planına dâhil edilmesi ve
prime esas kazancının yüzde 3'üne karşılık gelen tutarda katkı payı ödemesi,
çalışan adına bireysel emeklilik hesabına ödenen katkı payları üzerinden devlet
katkısı sağlanması, çalışanın iki ay süreli cayma hakkını kullanmaması hâlinde,
sisteme girişte bir defaya mahsus olmak üzere bin lira ilave devlet katkısı
sağlanması, ayrıca emeklilik hakkının kullanılması hâlinde, çalışana,
birikiminin yüzde 5'i karşılığı ek devlet katkısı ödenmesi öngörülmektedir.
Anayasa’mıza göre devletin çalışanlara sağladığı sosyal güvenlikle piyasaya
açılmak istendiği anlaşılmaktadır.
Çalışanların
hâlen zorunlu ve kamusal bir sosyal güvenlik sistemi, ayrıca isteyenler için
gönüllü ve devlet katkılı bireysel emeklilik sistemi bulunmasına rağmen, 45
yaşın altında çalışanlara yönelik böyle otomatik katılım öngören bir
düzenlemeye gidilmesi mevcut şartlarda doğru değildir.
Yapılan
düzenleme önümüzdeki yıl yürürlüğe gireceğinden, 2017 Ocak ayına ilişkin ücret
zamları bireysel emeklilik kesintisine gidecektir. Yani çalışanlar bir anlamda
ocak ayında zam alamayacaktır. Çalışanların gelirleri zaten düşüktür.
Dolayısıyla bir de bireysel emeklilik için nasıl pay ayırabileceklerdir?
Aylık
ve ücret, bugün milyonlarca kişinin tek gelir kaynağıdır. Çalışanların büyük
çoğunluğunun aldığı ücret zaten çok yetersiz durumdadır. Bugün resmî verilere
göre 5 milyonun üzerinde asgari ücretle çalışan bulunmaktadır. Milyonlarca kişi
taşeron işçisi olarak düşük ücretle köle gibi çalıştırılmaktadır. Kamu
çalışanları geçinemiyor, özel sektör çalışanları geçinemiyor, asgari ücretli
geçinemiyor, taşeron işçileri geçinemiyor. Aldıkları parayla nasıl geçinsinler
ki?
TÜRK-İŞ
tarafından yapılan araştırmaya göre, 2016 Temmuz ayı itibarıyla dört kişilik
bir ailenin sağlıklı, dengeli ve yeterli beslenebilmesi için yapması gereken
gıda harcaması tutarı yani açlık sınırı 1.370 lira, yoksulluk sınırı 4.462
lira, bir kişinin geçim maliyeti 1.705 liradır. Biliyorsunuz, Diyanet İşleri
Başkanlığımız 2016 fitre miktarını 15 lira olarak açıklamıştır. Bir kişinin bir
günlük asgari ihtiyacı karşılığı belirlenen fitre miktarı dört kişilik bir
aileye göre hesaplandığında aylık 1.800 liraya denk gelmektedir.
Bugün
milyonlarca çalışan açlık sınırının altında aylık ve ücret almaktadır.
Çalışanların neredeyse tamamının aylık ve ücreti yoksulluk sınırının
altındadır. Bugünkü asgari ücret ise sefalet ücretidir. Çalışanlar şiddetli
geçim sıkıntısı nedeniyle borç batağına girmiştir. Türkiye Bankalar Birliğinin
son açıkladığı Mart 2016 Tüketici Kredileri Raporu’na göre ülkemizde kullanılan
tüketici kredileri tutarının yüzde 62,7’sini, tüketici kredisi kullanan
kişilerin de yüzde 65,6’sını ücretli çalışanlar oluşturmaktadır. Dolayısıyla
çalışanlar borçla, kredi kartlarıyla, tüketici kredileriyle geçimini ancak
sağlayabilmektedir. Zaten çalışanlar üzerinde adaletsiz ve ağır vergi yükü
bulunmaktadır. Çalışanların ücret ve aylıkları vergi kesintileri nedeniyle yıl
içinde aydan aya giderek azalmaktadır. Asgari ücretlinin bile vergi
tarifesinden dolayı vergi oranı yükselmekte ve yıl içinde eline geçen ücreti
düşmektedir. Nitekim, asgari ücretli, iki ay sonra yüzde 20 vergi oranına
yakalanacak olup, yılın son üç ayında 1.230 lira ücret alacaktır.
AKP
Hükûmeti, çalışanların aldığı ücretle, aldığı aylıkla nasıl geçinebildiğini hiç
düşünmemektedir, umurunda bile değildir. Hükûmet, çalışanlardan zorla prim
almaktan, çalışanlara yeni yük getirmekten önce, net asgari ücretin ekim ayında
70 lira azalmasının önüne geçecek düzenlemeyi yapmalıdır. Asgari ücret,
çalışanlara insanlık onuruna uygun bir yaşayış sağlayabilecek düzeyde
olmalıdır. İşçiye ödenen net asgari ücret mutlaka açlık sınırının üzerinde
olmalıdır. Ayrıca, ücretlilerin, çalışanların vergi yükü de azaltılmalıdır. 
Taşeron
işçilik çalışma hayatının en temel sorunu hâline gelmiştir. Kamuda çalışan
taşeron işçilere kadro verileceği sözlerine, bizzat Başbakan tarafından tüm
taşeron işçilerine müjde verilmesine karşın bugüne kadar hiçbir şey
yapılmamıştır. O nedenle, Hükûmet, öncelikle çalışanlara, taşeron işçilerine verdiği
sözleri yerine getirmelidir.
Değerli
milletvekilleri, Türkiye ekonomisinde tasarrufun da yatırımın da gelişmekte
olan ekonomilerle kıyaslandığında çok düşük düzeylerde olduğu görülmektedir.
Ülkemizde tasarrufları artırmak, Türk ekonomisinin çözümlenmesi gereken en
önemli sorunu konumundadır. Tasarrufların düzeyi AKP iktidarı döneminde sürekli
olarak düşmüş olup, cumhuriyet tarihimizin en düşük tasarruf oranıyla
karşılaşılmıştır. 2002 yılında yüzde 23 seviyesinde olan özel kesim tasarruf
oranı yüzde 11’e inmiş, hane halkının tasarruf oranı ise yüzde 7’lerde olup
yerlerde sürünmektedir.
57’nci
Hükûmet döneminde gerçekleştirilen yapısal reformları devam ettirmeyen AKP
hükûmetleri, tasarrufların hızla düşmesini yıllarca seyretmiş, uyarılara hep
kulak tıkamıştır. Şimdi, AKP Hükûmeti yurt içi tasarrufların artırılması gibi
önemli ve yapısal bir konuyu sadece bireysel emeklilik sistemi üzerinden çözmek
isteme gibi bir yanlış içerisindedir. Oysa tasarrufları artırma, bunun çok
ötesinde ve derin bir konudur. Hükûmetin ivedi olarak tasarrufların artırılması
konusunda ciddi adımlar atması gerekmektedir. Tasarrufu artırmak için öncelikle
üretimi artıracak, vatandaşın gelirini artıracak önlemlerin alınması
gerekmektedir. Yurt içi tasarrufların rolü, verimlilik ve rekabet gücü
artışından bağımsız düşünülemez. Bu noktada, ekonominin verimlilik artışı
sağlayacak sermaye yoğun üretime geçmesi ve rekabet gücü oluşturacak yüksek
katma değerli üretime yönelmesi zorunludur. 
Türkiye’nin
ekonomik sorunlarını çözecek ve vatandaşlarımızın refah seviyesini artıracak,
borç sarmalından kurtaracak program ve projeler acilen uygulamaya konulmalıdır.
Bir an önce de rant ekonomisinden yatırım, üretim ve istihdamı sürekli
artırmayı öngören üretim ekonomisine geçilmelidir. 
Teşekkür
ediyor, saygılar sunuyorum. (MHP sıralarından alkışlar) 
BAŞKAN
– Teşekkür ederiz Sayın Kalaycı. 
Sayın
milletvekilleri, birleşime on dakika ara veriyorum. 
Kapanma Saati: 18.04 
DÖRDÜNCÜ OTURUM
Açılma Saati: 18.22
BAŞKAN: Başkan Vekili Pervin BULDAN
KÂTİP ÜYELER: Sema KIRCI (Balıkesir), Emre KÖPRÜLÜ (Tekirdağ) 
-----0-----
BAŞKAN – Sayın
milletvekilleri, Türkiye Büyük Millet Meclisinin 124’üncü Birleşiminin Dördüncü
Oturumunu açıyorum.
410
sıra sayılı Kanun Tasarısı’nın görüşmelerine kaldığımız yerden devam ediyoruz. 
Komisyon?
Burada.
Hükûmet?
Burada.
Tasarının
1’inci maddesi üzerinde Halkların Demokratik Partisi Grubu adına Mardin
Milletvekili Sayın Erol Dora.
Sayın
Dora, süreniz on dakika.
Buyurun.
(HDP sıralarından alkışlar)
HDP
GRUBU ADINA EROL DORA (Mardin) – Sayın Başkan, değerli milletvekilleri; 410
sıra sayılı Bireysel Emeklilik Tasarruf ve Yatırım Sistemi Kanununda Değişiklik
Yapılmasına Dair Kanun Tasarısı’nın 1’inci maddesi üzerinde söz almış
bulunuyorum. Genel Kurulu saygıyla selamlıyorum.
Değerli
milletvekilleri, şimdi, önümüzde sosyal devlet ilkesine açıkça aykırı bir
tasarı bulunmaktadır. Yasa tasarısına göre, 45 yaşın altındaki tüm çalışanlar
yani işçiler ve memurlar, otomatik olarak bireysel emeklilik sistemine dâhil
olmuş oluyorlar. Çalışanın ücretinden yüzde 3 oranında bir kesinti yapılacak,
Hükûmet bu kesinti miktarını iki katına çıkarabilecek ya da yüzde 1’e kadar
azaltabilecektir.
Değerli
milletvekilleri, çalışanların bireysel emeklilik sistemine zorunlu olarak dâhil
edilmesiyle sosyal güvenlik ve emeklilik hakkı da eğitim ve sağlık gibi
piyasaya sunulacaktır. Böylelikle, çalışanların sosyal güvenlik ve emeklilik
hakları finans sermayesinin ellerine terk edilmiş olacak. Düzenlemenin Hazine
Müsteşarlığı tarafından yürütülecek olmasıyla da çalışanların zorunlu olarak
tabi olacağı bu bireysel emeklilik sistemiyle hazineye her ay düzenli miktarda
sıcak para girişi sağlanmış olacaktır. Bu sistem gelirse, zorunlu ve bireysel
ücretler düşüyor, zorunlu prim yükü ağırlaşıyor. Bunu gidermek içinse bireysel
şirketlere aktarım yapılıyor. Şirketlere aktarım ise hazineden çıkıyor yani bu
durumda da şirketlerin kazancı, emekçi halkın cebinden çıkacaktır.
Değerli
milletvekilleri, Türkiye’de 2011 yılından itibaren uygulanan bireysel emeklilik
sistemi, bildiğiniz gibi gönüllü bir özel emeklilik sistemiydi. Sisteme kayıtlı
olanlara ilişkin istatistiki verilere baktığımızda, 2015 yılı itibarıyla 6
milyon dolayındaki bireysel emeklilik sistemi katılımcısının sadece yüzde
15,8’i işçi, yüzde 9,6’sı da memur statüsünde katılımcıydı. İşçi kesiminin fon
içindeki payı yüzde 9,5; memurun ise yüzde 7,9 oranındaydı yani gördüğünüz gibi
işçi ve memurun sistem içerisindeki oranları sayısal olarak çok düşüktür. 
Değerli
milletvekilleri, işte öncelikle AKP’ye ve sermaye kesimine yeni bir kaynak
yaratmak için bireysel emeklilik sistemi zorunlu hâle getirilmektedir. Başbakan
Yardımcısı Nurettin Canikli’nin belirttiğine göre 6,7 milyon kişinin otomatik
olarak sistem kapsamında olacağı ve bu düzenlemeyle on yıllık dönemde 90 milyar
liralık bir tasarrufun oluşturulacağı öngörülmektedir. Aslında, işçi/memur
dâhil, 16 milyonluk çalışan kesimin 45 yaş altının 12 milyon dolayında
bulunduğu dikkate alındığında, bireysel emeklilik sistemi havuzunda birikecek
fonun çok daha fazla olduğu tahmin edilmektedir. 
Ancak,
gözden kaçırılmaya çalışılan başka bir duruma dikkat çekmek durumundayız:
Zorunlu bireysel emeklilik sistemi uygulamasıyla sermaye kesimine yeni kaynak
transferinin yanı sıra, diğer önemli olan bir konu da kamusal emekliliğin zaman
içinde tasfiye edilmesidir. Biliyoruz ki, Dünya Bankası, 1980’lerden itibaren,
sosyal devletin küçültülmesi amacıyla kamusal emekliliğin tasfiye edilerek
sosyal güvenlik sisteminin özelleştirilmesini programına koymuş bulunmaktadır.
Değerli
milletvekilleri, hâlen Türkiye'de anayasal olarak zorunlu bir kamusal emeklilik
sistemi var ancak çalışanlar, ikinci kez zorunlu olarak bireysel özel emeklilik
sistemine dâhil olunca giderek bir tercihe zorlanacaklardır; emeklilik yaşının
65 olduğu ve emekli aylıklarının giderek düştüğü Sosyal Güvenlik Kurumu yerine,
56 yaşında emeklilik hakkı tanıyan bireysel emeklilik sistemini tercih etmeye
doğru yönlendirileceklerdir. Oysa bireysel emeklilik şirketlerinin dünyadaki
durumu pek parlak değildir. Türkiye'de mevcut bireysel emeklilik sisteminin
getirisi, enflasyon oranının yüzde 2 altında bir değerde seyretmektedir.
Bireysel emeklilik fonları, özellikle ekonomik kriz anında ciddi biçimde değer
kaybına açık bulunmaktadır. 
Sayın
Başkan, değerli milletvekilleri; hatırlayacağınız üzere, 2008 ekonomik kriziyle
birlikte, ABD’de en büyük 7 şirket arasında yer alan Enron şirketi iflas etti.
Bir bireysel emeklilik fon şirketi olan bu şirkette tasarrufları bulunanların
varlıkları heba oldu. Kriz nedeniyle, emeklilik fonlarında yüzde 25 dolayında
bir küçülme gerçekleşti. 
OECD
verilerine göre, emeklilik fonlarının gayrisafi millî hasıla içindeki payı
yüzde 80’lerdeyken, 2008 kriziyle birlikte bu oran yüzde 57’ye düştü. Krizden
en çok 35 yaş ve üstü çalışanlar etkilendi çünkü ekonomik kriz sonucunda ilk
işten çıkarılanlar bu kişilerdi. İşsiz kalan bu kesim, emeklilik yaşı için
kalan primlerini de ödeyemeyecek duruma geldi. 
Değerli
milletvekilleri, 2012’de ABD’deki “Wall Street’i İşgal Et” hareketinin
belirleyici faktörü de finansal kriz nedeniyle emeklilik birikimleri yok olan
bu kitleydi. O nedenle, her zaman krize açık olan kapitalist sistemde, bu tür
tasarruflar yoluyla gelecek için bir gelir beklentisine girmek, ciddi bedellere
yol açabilecektir. Zaten 2008 krizi sonrası Yunanistan, Portekiz gibi ülkelerde
bireysel emeklilik sistemlerinden geri dönüş başladı, emeklilik sistemlerinin
kamulaştırılmasına ilişkin adımlar atıldı. 
Değerli
milletvekilleri, AKP’nin zorunlu bireysel emeklilik sistemi uygulamasındaki
üçüncü hesabı da işverenlerin maliyetlerini düşürmektir. Yeni getirilen
sistemde, herhangi bir işveren katkısı yoktur. Sadece çalışanların finanse
ettiği bir sistem söz konusu olacaktır. Devlet, yalnızca 1 defaya mahsus olmak
üzere, sisteme yeni girenlere bin liralık bir katkı yapacaktır. Bir de on yılın
sonunda yüzde 5’lik bir katkı sağlaması öngörülmektedir.
Son
tahlilde, uzun vadede kamusal emekliliğin de tasfiye edilerek işverenlerin
sosyal güvenlik sistemine katkısının sıfırlanması amaçlanmaktadır.
Sayın
Başkan, değerli milletvekilleri; AKP’nin on dört yıllık iktidarı boyunca
piyasalaştırılan ve hiçleştirilen emek, bu tasarıyla yeniden kendini
göstermektedir. Tasarıda, işçilerin, imzalamadığı bir sözleşme üzerinden
zorunlu olarak bireysel emeklilik sistemine dâhil edilmeleri mümkün
kılınmaktadır. Her ne kadar iki ay içerisinde sözleşmeden cayma hakkı
getiriliyor gibi görünse de böyle bir düzenleme büyük bir adaletsizlik ve
hukuksuzluk içermektedir. Zorunlu olarak bireysel emeklilik sistemine dâhil
edilme durumu -sosyal güvenlik ve sözleşme hürriyeti yok sayılmakta- en başta
“sosyal devlet” ilkesine aykırılık teşkil etmektedir. Zira Anayasa’nın 60’ıncı
maddesi “Herkes, sosyal güvenlik hakkına sahiptir. Devlet, bu güvenliği
sağlayacak gerekli tedbirleri alır ve teşkilatı kurar.” hükmüyle sosyal
güvenlik hakkını çok açık tanımlamaktadır. 
Sosyal
devlete düşen görev vatandaşları bireysel emeklilik sistemine zorunlu dâhil
etmek değil, çalışanların mevcut durumda primini ödediği sosyal güvenlik
sistemini iyileştirmek ve bunu geliştirmektir. İşçilerin, emekçilerin ihtiyacı,
zorunlu bireysel emeklilik sisteminden ziyade, parasız ve nitelikli sağlık ve
sosyal güvenlik hakkıdır. Oysaki bu tasarıyla işçiler, emekçiler özel bir
sigorta programına zorla üye olmakta ve kendi arzusu dışında ücretlerinden
kesinti yapılması mümkün hâle getirilmektedir.
Sayın
Başkan, değerli milletvekilleri; mevcut durumda AKP iktidarının asgari ücret
zammı, taşeron işçiler ve kıdem tazminatına dair vaatlerinin büyük bir
aldatmaca olduğu kısa zamanda açıkça görülmüştür. Örneğin önceki Başbakan Sayın
Ahmet Davutoğlu büyük bir heyecanla taşeron işçilere kadro müjdesi vermişti.
Aradan altı ay geçti, taşeron işçilere umut verildi, beklenti yaratıldı ama bu
yönde hiçbir düzenleme yapılmadı. AKP Hükûmeti bu konuda verdiği sözün gereğini
ne zaman yerine getirecektir? Tüm taşeron işçiler bu sorunun cevabını merak
etmektedirler.
Sayın
Başkan, değerli milletvekilleri; çalışanların ödediği vergilerle, çalışanlardan
kesilen paralarla sermayenin beslenmesi asla kabul edilemez. Borç içerisinde
yaşamlarını sürdürebilen işçilerin tasarruf yapması için zorla bir sisteme
dâhil edilmeleri aynı zamanda ahlaki de değildir. Ülkede tasarruf oranları
artırılmak isteniyorsa, çare, işçilerin gelirlerini artırmaktır. Ancak ve ancak
ücretlerin artışıyla, ücretlere zam yaparak işçilerin tasarruf etmeleri
olanaklı hâle gelebilecektir. 
Bu
duygu ve düşüncelerle tekrar Genel Kurulu saygıyla selamlıyorum. (HDP
sıralarından alkışlar) 
BAŞKAN
– Teşekkür ederiz Sayın Dora.
İDRİS
BALUKEN (Diyarbakır) – Sayın Başkan…
BAŞKAN
– Buyurunuz Sayın Baluken.
İDRİS
BALUKEN (Diyarbakır) – İç Tüzük 60’a göre bir söz talebim var.
BAŞKAN
– Tabii ki, buyurun, açıyoruz mikrofonunuzu.
Buyurun,
açıldı Sayın Baluken. 
IV.- AÇIKLAMALAR (Devam)
20.- Diyarbakır Milletvekili İdris Baluken’in,
Diyarbakır’ın Silvan ilçesine bağlı Dolapdere köyü Ekinciler mezrasında gün
boyu top atışları yapıldığına ve başlayan yangının şu anda köyün içerisine
ilerlediğine ve Erzurum’un Karayazı ilçesinde 60’a yakın HDP’linin gözaltı
koşullarına ilişkin açıklaması
İDRİS
BALUKEN (Diyarbakır) – Teşekkür ediyorum.
Sayın
Başkan, şu anda Diyarbakır’ın Silvan ilçesindeki acil bir durumu Genel Kurulun
bilgisine sunmak üzere söz aldım. Silvan’a bağlı Dolapdere köyü Ekinciler
mezrasında bugün gün boyu top atışları yapıldı ve başlayan yangın şu anda köyün
içerisine ilerlemiş durumda. 8 hane var mezra içerisinde. Bize ulaşan siviller
hâlâ top atışlarının ve silah atışlarının devam ettiğini ve can güvenliklerinin
olmadığını ifade ettiler. İçişleri Bakanlığı yetkililerine durumu ilettik ancak
durum son derece vahim. O nedenle, Genel Kuruldaki tüm milletvekili
arkadaşlarımın bilgisine sunuyoruz. Orada oluşabilecek can kayıpları özellikle
bu gerilim ortamında çok ciddi bir provokasyona dönüşebilir. Hükûmeti bir an
önce oradaki acil duruma müdahale etmeye çağırıyoruz. 
(Mikrofon
otomatik cihaz tarafından kapatıldı) 
BAŞKAN
– Açıyoruz Sayın Baluken, tamamlayın, buyurun.
İDRİS
BALUKEN (Diyarbakır) – Bitiriyorum Sayın Başkan.
Ayrıca,
Erzurum’un Karayazı ilçesinde, aralarında eş başkanlarımızın da bulunduğu 60’a
yakın partili arkadaşımız on günü aşkın bir süredir gözaltına alındılar.
Emniyette yer olmadığı için bu arkadaşlarımız bir kapalı spor salonunda ve son
derece kötü koşullarda bulunuyorlar. Bugüne kadar sadece 28’inin ifadesinin
alındığı bize iletildi. Hiçbir şekilde savcının bu yönlü bir çabası da yok.
Haksız yere, son derece kötü koşullarda tutulan bu arkadaşlarımız dün de ciddi
bir gıda zehirlenmesi vakası yaşamışlar. Bu konuda da özellikle olağanüstü
hâlin uygulamalarıyla ilgili kendilerine verilen yetkiden vazife çıkaran idari,
mülki ya da adli yetkililerin uygulamalarının yakın takibinin gerektiğini ifade
etmek istiyorum. 
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Karayazı’daki arkadaşlarımızın da bir an önce tahliye
edilmesini, bir an önce bu gözaltı sürecinin bitmesini iletmek istiyorum.
Teşekkür
ederim.
BAŞKAN
– Teşekkür ederiz Sayın Baluken.
Sayın
Bakan notunu aldı. Sanırım bilgi alırsa Genel Kurulu ve sizi bu konuda
bilgilendirecektir, kendisine söz hakkı veririz daha sonra. 
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410) (Devam)
BAŞKAN
– Şimdi, 1’inci madde üzerinde Cumhuriyet Halk Partisi Grubu adına Ankara
Milletvekili Sayın Bülent Kuşoğlu’nu davet ediyoruz. 
Buyurun
Sayın Kuşoğlu. (CHP sıralarından alkışlar) 
Süreniz
on dakika.
CHP
GRUBU ADINA BÜLENT KUŞOĞLU (Ankara) – Teşekkür ederim Sayın Başkan.
Sayın
Başkan, değerli arkadaşlarım; hepinizi saygıyla selamlıyorum.
Sıra
sayısı 410 olan Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı üzerinde Cumhuriyet Halk Partisi
Grubu adına söz aldım.
Değerli
arkadaşlarım, bu pazartesi akşamı -ben Plan ve Bütçe Komisyonu üyesiyim- bize
bu bireysel emekliliğe ilişkin 410 sıra sayılı Kanun Tasarısı’yla ilgili
bildirim yapıldı Komisyonumuz tarafından ve dün, salı günü 15.30’da bunu
görüşmeye başladık. Normalde, biliyorsunuz, İç Tüzük’e göre, en az kırk sekiz
saat önceden bu tür duyuruların yapılması lazım, bizim de milletvekili olarak
bunlara hazırlık yapmamız lazım ama maalesef öyle olmadı. Pazartesi akşam
bildirilmişti, salı günü başladık, yirmi dört saat bile geçmeden kanun tasarısı
görüşülmeye başlandı ve bugün de Genel Kurulda görüşüyoruz. Şu anda yukarıda,
Plan ve Bütçe Komisyonunda 75 maddelik bir torba kanun görüşülüyor. Çok önemli
konular var içerisinde ama onu bıraktık, buraya geldik, bir taraftan da hem
yukarıda hem burada konuları takip etmeye çalışıyoruz. 
Değerli
arkadaşlarım, bunlar tabii önemli konular, çok önemli konular. Ülkenin ekonomik
yönden de sıkıntıda olduğu bir dönemde bunları biz tartışırken usulüne uygun
olarak yapmamız lazım, bihakkın bu görevimizi, yasama görevimizi yerine
getirmemiz lazım, doğru dürüst tartışmamız lazım. Acilse bazı şeylere
katlanalım ama bakıyorsunuz çok acil değil; bir. 
İkincisi,
yine, bir tasarı olduğu hâlde, ilgili kurumların, kuruluşların, meslek
kuruluşlarının görüşü alınmadan gelmiş. Bir etki analizi yok. Ne amaçlanıyor
belli değil. Genel gerekçeye bakıyorum, genel gerekçeyi aldım, okuyorum, diyor
ki: “Türkiye’de tasarruflar çok yetersizdir. Türkiye’de tasarruflar yetersiz
olduğu için biz onları artırmaya çalışıyoruz.” Biraz sonra anlatmaya
çalışacağım. “Tasarruflar yetersiz.” Evet, Türkiye’deki tasarruflar yetersiz.
2015’te yüzde 31,39 gelişmekte olan ülkelerin ortalaması, bizim Türkiye olarak
tasarruflarımız 15,63. Çok düşük gerçekten, yarısına yakın. Gelişmekte olan bir
ülkeyiz, gelişmekte olan ülkelerin ortalamasının yarısına yakın tasarruf
oranımız var, bunun artması lazım. Bunu zaten biz de yıllardır söylüyorduk, bir
mahzuru olmadığı gerekçesiyle hep üstünkörü geçildi. Bugün, bunun önemi
anlaşıldı, memnun oluyoruz tabii ama tasarrufları artırma gerekçesiyle
getirilen bu kanuna bakıyorum… Dün, Maliye Bakanımız Hükûmet adına Plan ve
Bütçe Komisyonunda bununla ilgili açıklamaları yaptı, şunu sordum: “Sayın
Bakan, bir projeksiyon var mı?” Özellikle ben sordum: “Bu tasarı yasalaştığında
bize getireceği nedir? Tasarruflar ne kadar artacak?” Dedi ki:
“Arkadaşlarımızın yaptığı çalışmaya göre, on yıl içerisinde 100 milyar lira
tasarruf yapmayı yani birikim yapmayı bekliyoruz.” Yani yılda 10 milyar lira.
2017’den itibaren yürürlüğe girecek bu tasarı kanunlaşırsa. Gelecek yıl bizim
orta vadeli plana göre 2,5 trilyona yakın gayrisafi yurt içi hasılamız var, 2
trilyon 489 milyar lira.
Bakın,
10 milyar liralık artış ne getiriyor? Binde 3-4, binde 3-4 getiriyor. Yani
gelişmekte olan ülkelerin 31,39 ortalaması var, Türkiye'nin 15,63; bu, 16 bile
olmuyor bu kanunla. Ya, yapıyorsak, böyle bir şey yapıyorsak, bunu önemli
görüyorsak doğru dürüst bir kanun tasarısı hazırlayalım, beraber tartışalım, bu
ekonomik olarak da bir şey getirsin, yaptığımız çalışmaya değsin gerçekten bir
anlamı olsun. Yok. “Ee, peki, Sayın Bakan, yüzde 3 için -özür dilerim, yüzde 3
önemli bir rakam- binde 3 için bu çalışmayı yapmaya değer mi?” dedim.
Tabii,
kendisiyle ilgili değil, Hazine sonuç olarak bu çalışmayı yapmış, o da üzüldü
ama maalesef realite de bu, gerçek de bu, binde 3 için bunu yapıyoruz. Ve
bununla şimdi… Bizim sistemimiz ne? Zorunludur, bir kamu ayağı var biliyorsunuz
bizim sigortacılık sistemimizin, SGK’ya bağlı olarak herkes zorunlu sigorta
yaptırmak zorunda. Bir de bireysel emeklilik var, gönüllü sigorta, bu, özel
sigorta. Bu da otomatik… Bu, ne demekse, maddede şöyle geçmiş: “Çalışanların
otomatik olarak bir emeklilik planına dâhil edilmesi…” “Otomatik” kavramı
yerine oturmuyor, maddeye böyle yazılmış. Yani zorunlu da değil, gönüllü de
değil, arada otomatik bir sistem kurulması denmiş ama bu pek anlamı olmayan bir
düzenleme olmuş sonuç olarak, hiçbir şey getirmiyor. 50 lira asgari ücretliden
kesilecek, iki ay zorunlu olarak kesilecek, sonra isteyen kesintiyi kaldırıp
sistemden çıkabilecek. Yani sonuç olarak yılda 10 milyar liralık bir birikim
söz konusu olacak ve binde 3’lük bir… Bu da projeksiyon tabii, iyi niyetle
düşünülmüş hâli, bunun çok altında da olabilir.
Ha,
bir de bir şey söyleyeyim: Olumsuz olması için bir sebep daha var, son beş
yılda bu bireysel emeklilikteki fonlar hep zarar etmiş, bireysel emekliliğin
getirisi enflasyonun altında kalmış. Biraz önce Musa Bey konuşması sırasında
anlattı, yüzde 7 küsurluk bir zarar söz konusu. Ee, böyle olunca niçin bireysel
emeklilik sistemine girsin çalışanlar? Asgari ücretli şu anda zaten
geçinemiyor. Neden sisteme girsin, neden dâhil olsun? Onu teşvik eden ne var?
Efendim, devlet katkısı var. Devlet katkısı yeterli değil maalesef değerli
arkadaşlarım, çünkü geçinemeyecek olan birisi için bu yeterli bir teşvik değil.

Bir
soru daha sordum ben dün Sayın Maliye Bakanına, dedim ki: “Sisteme şu anda bir
kişi her ay 100 lira ödese, ayda 100 lira ödeyip en az on sene sistemde kalsa
-ki en az on sene sistemde kalmak gerekiyor- on sene sonra ne kadar emekli
maaşı alacak şimdiki rakamlarla?” “Yapılan hesaplamaya göre 152 lira.” dedi,
devlet katkısıyla beraber. Devlet katkısıyla beraber 152 lira. 
Şimdi,
asgari ücretli olarak 100 lira ödeyeceksiniz zar zor, on sene sonra 152 lira
alacaksınız. Bakın, bizim enflasyonumuz yılda yüzde 7-8, son yıllarda böyle, on
sene sonra yüzde 80’ler civarında bir enflasyon söz konusu olacak şimdiki gibi
devam eder, kötüleşmezse; on sene sonra 152 lira alacak, yine enflasyonun
altında bir getirisi söz konusu olmuş olacak. Dolayısıyla, bu düzenleme
hakikaten çok anlamlı olmamış oluyor, yani yaptığımız işe değmiyor.
Şimdi,
bir de şu tarafı var: Türkiye'de gelir grupları bazında düşünürsek, biz,
tasarrufları, çok düşük olan tasarruflarımızı en düşük gelir grubuna,
çalışanlara yüklüyoruz, ücretliye yüklüyoruz, üst gelir gruplarını tasarruf
yapmaya zorlamıyoruz. Çalışanların çok büyük bir kesimi asgari ücret üzerinden
aylık alıyor, onları tasarruf yapmaya zorluyoruz, sıkıntı burada, daha üst
gelir gruplarını tasarruf yapmaya zorlamıyoruz. Onları tasarruf ettireceğimiz
yerde alt gelir gruplarını, ücretlileri, asgari ücretlileri tasarruf yaptırmaya
zorluyoruz, tabii ki o zaman da binde 3’ü geçemiyorsunuz, yaptığınız işin de
bir anlamı olmamış oluyor. 
Bu
arada, bir de tabii, aynı gerekçeyle Türkiye Varlık Fonu gündeme geldi. Dün,
biraz önce bahsettiğim torba kanunda o da var ama o çekildi, teklif olarak
tekrar getirildi, ısrar ediliyor. Yarın herhâlde Genel Kurul çalışmayacak ama
Plan ve Bütçe Komisyonu çalışıp hem torba kanunu hem de o teklifi hafta sonuna
kadar, önümüzdeki hafta Genel Kurulda görüşmek üzere yetiştirmeye çalışacak.
Şimdi,
onunla ilgili olarak da, müsaade ederseniz, bir sonraki maddede bilgi vermek
istiyorum ama bireysel emeklilikle ilgili olarak yapılan bu değişikliğin çok
anlamlı olmadığını, çok büyük bir fayda getirmeyeceğini özellikle belirteyim.
Biz bunun çok daha anlamlı olmasını isterdik.
Biraz
önce değerli Recai Berber arkadaşım anlattı; Almanya’da 700 milyar euroluk bir
fon var, bireysel emeklilik fonu. Biz de onun gibi bir fon olmasını isteriz,
çok anlamlı olmasını isteriz, büyük bir fon olmasını isteriz ama bu şekilde, devlet
desteğinin bu kadar az olduğu ve yanlış bir kesimin hedeflendiği, sadece asgari
ücretlinin hedeflendiği bir sistemde bunun mümkün olmadığını özellikle eleştiri
olarak sunmak istiyorum.
Bu
vesileyle, hepinize saygılar sunarım. (CHP sıralarından alkışlar)
BAŞKAN
– Teşekkür ederiz Sayın Kuşoğlu.
1’inci
madde üzerinde, şahsı adına Bayburt Milletvekili Sayın Şahap Kavcıoğlu.
Süreniz
beş dakika.
Buyurun.
(AK PARTİ sıralarından alkışlar)
ŞAHAP
KAVCIOĞLU (Bayburt) – Sayın milletvekilleri, Bireysel Emeklilik Tasarruf ve
Yatırım Sistemi Kanununda Değişiklik Yapılmasına Dair Kanun Tasarısı’nın 1’inci maddesi üzerinde şahsım adına söz almış
bulunuyorum. Bu vesileyle, 15 Temmuz gecesi onurlu bir dik duruş ve birliktelik
gösteren Gazi Meclisi saygıyla selamlıyorum. Şehitlerimize Allah’tan rahmet,
gazilerimize şifa ve uzun ömürler diliyorum.
Yine
bu vesileyle -bugün de gündeme getirildi- pazar gecesi Bayburt’taki bir olayla
ilgili kısa bir açıklama yapma ihtiyacı hissettim. Bugün yine bir milletvekili
arkadaşımız da gündeme getirdi. Pazar akşamı, biliyorsunuz, Türkiye’de büyük
bir birliktelik vardı, Türkiye çok güzel bir gün yaşadı. Aynı şekilde,
Bayburt’ta da bütün siyasi partilerimizle, bütün kesimlerle birlikte ülkedeki
bu hain kalkışmaya karşı onurlu bir duruş sergiledi. O gece, maalesef, yine
tespitlerimize göre, bu hain örgütün kışkırtması sonucu, Bayburt’ta gençler
arasında, üniversitede yapılan bir sınavdan dolayı -güneydoğulu kardeşlerimiz
de oradaydı- gündüz bir tartışma olduğu söyleniyor. Onun dışında herhangi bir
şey olmadığı hâlde, gece saatlerinde, böyle bir olay varmış gibi, sosyal
medyada özellikle kışkırtılarak, gençlerimiz belirli bir yere yönlendirilerek,
sanki orada bir PKK baskını, PKK’lı öğrenciler varmış gibi bir yanlış algıyla
bir olay gerçekleştirilmeye çalışıldı. Ben de oradaydım, kesinlikle böyle bir
olay yoktu; ne bir PKK saldırısı vardı Bayburt’ta ne bizim halk isyanı ya da
ayaklanması gibi… Bir yanlış anlaşılma ve yanlış yönlendirmeden dolayı
gençlerimizin bir anlık bir davranışı. Biz oradaydık, bunu da kısa sürede
yatıştırdık. Böyle bir durum yoktur.
Bayburt,
Türkiye’de en sakin, asayişi hemen hemen en iyi yerlerden bir tanesidir. 2015
yılında hiç cinayet işlenmemiş bir şehirdir. Dolayısıyla Türkiye'nin bu tür
sorunlarında her zaman dimdik, ülkemizin, milletimizin yanında olan bir
şehirdir. Dolayısıyla güneydoğulu kardeşlerimizin bizim orada olması,
üniversitede okuması adına hiçbir sıkıntı yoktur. Basında veya medyada bu tür
şeylerin olması çok doğru değil. Şu an bizim üniversitemizde çok sayıda
güneydoğudan gelen kardeşimiz okumaktadır. Ertesi gün hem ben hem rektörümüz bu
konularda toplantı yaptık, arkadaşlarla da görüşüldü. Onların teminatı
Bayburtlulardır, bizleriz. Dolayısıyla, buradaki, bir yanlış anlaşılma.
Sizlerden de ricam… Bu tür bir olay varmış gibi, sosyal medyadaki yanlış
algıdan dolayı oluşturulan bir şey; kesinlikle böyle bir şey yok. 
BEHÇET
YILDIRIM (Adıyaman) - Görüntüler var, görüntüler.
ŞAHAP
KAVCIOĞLU (Devamla) - Tüm güneydoğulu arkadaşlarımız Bayburt’ta her yerden daha
rahat bir şekilde okuyabilir, bunun teminatı bizleriz. Ama PKK’lı veya PKK’ya
destek olarak herhangi bir şey olduğunda da yine en iyi şekilde Bayburtlular
bunun karşısında duracaktır, durmaya da devam edecektir, bunu da belirteyim.
Bunun
dışında, tabii, biraz önceki konuşmalar… Kanunla ilgili, bireysel emeklilikle
ilgili gündeme geçeyim, sürem de azaldı ama. 
Biliyorsunuz,
2001 yılında çıkarılan bir kanun. 2003 yılında da tasarruf anlamında bu kanun
yürürlüğe girdi. Daha sonra, 2013 yılında Türkiye’de devlet katkısıyla sistem
biraz daha genişletildi. Burada, baktığımız zaman, 2013 yılına kadar 3,1 milyon
kişinin sisteme girdiğini, 2013 yılında ve daha sonrasında da sisteme katılımın
çok fazla arttığını, dolayısıyla devlet katkısının sistemin gelişmesi anlamında
çok önemli olduğunu 6,4 milyona yükselmesiyle görüyoruz. 
Yine,
bu, yeni getirilen kanunla, zorunlu bir katılım değil. “Otomatik” denmesinin
nedeni özellikle tüm bordrolu ve kamu kesimindekileri… “Sadece asgari ücretli”
diye de nitelememek lazım. Sürem az ama yani burada sadece asgari ücretten ve
zorunlu olarak insanları bu sisteme sokuyormuşuz gibi bir algı var. Kesinlikle
böyle bir şey yok. Tüm insanlar, bordrolu ve kamu kesimi çalışanları yani bir
hizmet sözleşmesi olan insanlar bu sisteme dâhil olacak. Eğer istemiyorlarsa
iki ay sonra cayıp sistemden ayrılabilecekler. Kalırsa sistemde devlet teşviki
var ki 2013 yılındaki devlet katkısını göz önüne aldığımızda, sistemin devlet
katkısı tarafından desteklenmesi Türkiye’deki tasarruf açığının tekrar azaltılması
anlamında çok önemlidir. 
(Mikrofon
otomatik cihaz tarafından kapatıldı) 
ŞAHAP
KAVCIOĞLU (Devamla) – Sürem bittiği için ben bu kanunun hayırlı olmasını
diliyorum, hepinize teşekkür ediyorum, saygılar sunuyorum. (AK PARTİ
sıralarından alkışlar)
BAŞKAN
– Teşekkür ederiz Sayın Kavcıoğlu. 
Sayın
Gök, sisteme girmişsiniz. 
Buyurunuz.

IV.- AÇIKLAMALAR (Devam)
21.- Ankara Milletvekili Levent Gök’ün,
Genco Erkal’ın Kadıköy Lisesinde sergilemek istediği ve Nazım’ı konu alan
oyunuyla ilgili getirilen yasağın İçişleri Bakanlığıyla yapılan görüşmeler
sonucunda kaldırıldığına ilişkin açıklaması
LEVENT
GÖK (Ankara) – Teşekkür ederim Sayın Başkan. 
Sayın
Başkan, dün ve bugün Meclis kürsüsünden dile getirdiğim bir konuda Meclisimizi
bilgilendirmek isterim. 
Türkiye'nin
önde gelen sanatçılarından Sayın Genco Erkal’ın Kadıköy Lisesinde sergilemek
istediği ve Nazım’ı konu alan oyunuyla ilgili getirilen yasak İçişleri
Bakanlığıyla yaptığımız görüşmeler sonucunda kaldırılmıştır. Böyle anlamsız bir
uygulamayı gerçekleştiren idarecilere karşı duyarlı ve gerçekten dikkatli
olunması gerektiği açıktır. Türkiye’yi lüzumsuz bir tartışmanın içerisine
sokacak olan bu yasağın kalkması nedeniyle başta İçişleri Bakanımız olmak üzere
arkadaşlarımıza teşekkür ederim. Onların da daha sonra haberdar olduğu bir konu
olduğu ortaya çıktı. Demek ki bu süreç içerisinde idarecilerin yapabilecekleri
bu tür uygulamalar karşısında hepimizin uyanık ve dikkatli olması gerekiyor. 
Ben
Genco Erkal’a oyununda başarılar dilerim.
Teşekkür
ederim.
BAŞKAN
– Teşekkür ederiz Sayın Gök.
Biz
de sizin emeğinizden dolayı size teşekkür ediyoruz.
Fakat
bir konuda daha müjde bekliyoruz Sayın Gök, Hakkâri ve Şırnak’ın il olarak
kalması konusunda. Umarım bu konudaki müjdeyi de siz verirsiniz bize.
Teşekkür
ederiz.
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410) (Devam)
BAŞKAN
- Sayın milletvekilleri, sisteme giren sayın milletvekilleri yok, 1’inci madde
üzerinde soru-cevap işlemini gerçekleştirmiyoruz. 
1’inci
madde üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 410 sıra sayılı Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı'nın 1’inci maddesi ile 28/03/2001
tarihli ve 4632 sayılı Bireysel Emeklilik Tasarruf ve Yatırım Sistemi Kanunu’na
eklenen “EK MADDE 2"nin (1), (5), (6)’ncı fıkralarının aşağıdaki şekilde
değiştirilmesini ve (2)’nci fıkrada yer alan "otomatik" ibaresinin
fıkra metninden, (8)'inci fıkrada yer alan "cayma hakkı" ibaresinin
fıkra metninden, (3)’üncü fıkranın ise madde metninden çıkarılmasını arz ve
teklif ederiz.
 Süleyman Sencer Ayata Aydın
Uslupehlivan Musa Çam
 İstanbul Adana İzmir
 Bülent Kuşoğlu Kemal
Zeybek Haydar Akar
 Ankara Samsun Kocaeli
EK
MADDE 2-
"Türk
vatandaşı veya 29/5/2009 tarihli ve 5901 sayılı Türk Vatandaşlığı Kanununun 28
inci maddesi kapsamında olup, 45 yaşını doldurmamış olanlardan 31/5/2006
tarihli ve 5510 sayılı Sosyal Sigortalar ve Genel Sağlık Sigortası Kanununun 4
üncü maddesinin birinci fıkrasının (a) ve (c) bentlerine göre çalışmaya
başlayanlar, işverenin bu Kanun hükümlerine göre düzenlediği bir emeklilik
sözleşmesiyle emeklilik planına dahil edilir. İşveren, çalışanını isteği
halinde katılım için emeklilik planı düzenleme konusunda bu kanuna uygun olarak
kurulup faaliyet gösteren bir şirketin sunacağı emeklilik planına dahil
edebilir. Bakanlar Kurulu, bu madde uyarınca emeklilik planına dahil edilecek
işyerleri ile çalışanları ve bu kapsamdaki uygulama esaslarını belirlemeye
yetkilidir."
"Çalışan
adına bireysel emeklilik hesabına ödenen katkı payları üzerinden ek 1 inci
maddedeki usul ve esaslara göre bu madde uyarınca ayrıca Devlet katkısı
sağlanır. Çalışana sisteme girişte bir defaya mahsus olmak üzere, ek 1 inci
maddedeki Devlet katkısı hak etme ve ödeme koşuluna tabi olmak kaydıyla, 1.000
Türk Lirası tutarında ilave Devlet katkısı sağlanır. Bakanlar Kurulu, bu tutarı
yarısına kadar artırmaya veya yarısına kadar azaltmaya yetkilidir. Emeklilik
hakkının kullanılması halinde, hesabında bulunan birikimi en az on yıllık,
yıllık gelir sigortası sözleşmesi kapsamında almayı tercih eden çalışana,
birikiminin %5'i karşılığı ek Devlet katkısı ödemesi yapılır. Bu madde hükmüne
göre çalışan katkı payının takip ve tahsil sorumluluğu şirkete aittir.
Müsteşarlık takip ve tahsil sorumluluğunun bu amaçla yetkilendirilecek bir
kuruluşça yerine getirilmesine karar verebilir. Bankalar, Sosyal Güvenlik
Kurumu ve ilgili diğer kamu kurumları, çalışan katkı payının takip ve tahsili
ile Devlet katkısının hesaplanması için ihtiyaç duyulan verileri, hakkında usul
ve esaslar Müsteşarlıkça belirlenir." 
"Bu madde
kapsamında sunulan emeklilik planları kapsamında şirketlerce 7 nci madde
uyarınca fon işletim gideri kesintisi dışında başka bir kesinti yapılamaz.
Çalışan; katkı payı, işverenin taraf olduğu 9/6/1932 tarihli ve 2004 sayılı
İcra ve İflas Kanunu kapsamındaki haciz ve iflas yoluyla takip bakımından işçi
alacağı niteliğinde imtiyazlı bir alacaktır. İşverenler bu madde kapsamındaki
yükümlülükleri bakımından Çalışma ve Sosyal Güvenlik Bakanlığı tarafından
denetlenir. İşverenin bu madde kapsamındaki yükümlülüklerine ve bu madde
uyarınca yürürlüğe konulan düzenlemelere uymaması halinde, her bir katılımcı ve
her bir ihlal için Çalışma ve Sosyal Güvenlik Bakanlığınca 100 Türk Lirası
idari para cezası uygulanır."
BAŞKAN – Şimdi
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 410 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz.
 İdris Baluken Mahmut
Toğrul Abdullah Zeydan
 Diyarbakır Gaziantep Hakkâri
 Behçet Yıldırım Erol
Dora
 Adıyaman Mardin
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EMİNE NUR GÜNAY (Eskişehir) – Katılamıyoruz Sayın Başkan.
BAŞKAN – Hükûmet
önergeye katılıyor mu?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz Başkanım.
BAŞKAN – Önerge
üzerinde Gaziantep Milletvekili Sayın Mahmut Toğrul, buyurunuz. (HDP
sıralarından alkışlar) 
Süreniz beş
dakika.
MAHMUT TOĞRUL
(Gaziantep) – Teşekkürler Sayın Başkan.
Sayın Başkan,
bireysel emekliliği konuşuyoruz ama Türkiye’deki çalışanların maaşları açlık
sınırı civarında olduğundan insanların tasarruf yapabilmesi için aslında
öncelikle maaşlarının gerçekten onların yaşamını idame ettirebileceği bir
seviyede olması gerekir. Bunun için, aslında biz her yılın ilk altı ayı ile
ikinci altı ayında işte enflasyon oranında, yüzde 3,5-4 civarında zam
veriyoruz. Bir süre sonra bu da kamuoyunda lüks vergi olarak bilinen vergi
dilimine giriyor, verilen zam başka bir şekilde alınıyor. Zaten insanların
tasarruf yapacağı bir maaşları yok ama ben bu konuşmamda özellikle bugün
Batman’dan bize iletilen bir meseleyi buraya taşımak istiyorum. 
Değerli
arkadaşlar, Batman’ın Kozluk ilçesinde, daha önce Bekirhan beldesinde -ki
Bekirhan’ın nüfusu 2.500 civarında- sekiz gün süreyle elektrik kesintisi
uygulandı. Elektrik kesildiği için su da kesiliyor. Sekiz gün elektriği kesik
olan Bekirhan’dan sonra yine Kozluk’un bazı köylerinde... Ki köylerin isimleri
burada var, Kozluk’un Kaletepe köyü, Yeşilöz mezrası, Kavaklı köyü, Tepecik
mezrası, Cevizli köyü ve mezraları, yani toplam beş köyde, değerli arkadaşlar,
iki gündür su ve elektrik yok. Su ve elektrik olmadığı için vatandaşın
tarlasında ekip biçtiği mahsulü kurumuş, yaklaşık olarak 6 milyon TL civarında
bir zarara uğramış.
Peki,
niye elektrikler kesik? Hani -elektrik meselesini burada konuştuğumuz dönemde-
kayıp kaçak var diye köylünün evindeki saati, elektrik saatini köyün dışındaki
bir direğe, ortak bir direğe monte edecek ve gelen faturayı köylüye eşit bir
şekilde dağıtacak, kim ne kullandı, ne kullanmadı bilinmeyecek, dolayısıyla az
kullanan-çok kullanan ayrımı da kaldırılacak. Köylüden eşit bir miktarda
alınmaya çalışılıyor. Köylü buna itiraz ediyor, diyor ki: Benim saatim zaten
içeride değil, siz gelip görebilirsiniz. Dolayısıyla, itiraz ettiği için, DEDAŞ
geliyor -Dicle Elektrik Dağıtım ekipleri- köyün elektriklerini kesiyor ve
elektrik telleri ile trafoları söküp gidiyor. Değerli arkadaşlar, iki gündür su
ve elektrik yok. 
Şimdi,
bunun anlaşılması… Nedir bu kayıp kaçak? Özellikle Batman’ın Kozluk ilçesinde
mi geçerli? Türkiye'nin başka bir yerinde böyle bir olay yok mu? Neden? Çünkü,
Bekirhan’da da uygulama böyleydi, biraz önce ismini saydığım köylerde de durum
bu. Peki, Türkiye'nin diğer yerlerinde kayıp kaçak yok mu ya da Ankara’nın bir
köyünde, bir beldesinde kayıp kaçak sıfır mıdır? Peki, neden o ilçenin veya o
köyün tüm elektrikleri aynı anda kesilmiyor? Batman’ın Kozluk ilçesi bir deneme
alanı olarak mı seçilmiş? Bunun anlatılması lazım. Nasıl olur da köylü
vatandaşı bu kadar cezalandırırsınız? Bakın, muhtarları devreye girmeye
çalışıyor, valiye ulaşmaya çalışıyor ama sorun bir türlü çözülmüyor. Elektrik
telleri ve trafolar sökülüp gidiliyor. Böyle sorun çözeceksek -bu ülkenin
sorunlarını- o zaman herkes kendi başının çaresine mi bakacak? 
Şimdi,
dolayısıyla, yetkilileri bir an önce olaya duyarlı olmaya çağırıyorum. Bu
kayıp, oradaki köylünün kayıp mahsulü sadece köylüye ait kayıp mahsul değil; bu
ülkenin millî sermayesidir. Dolayısıyla, böyle bakıldığında, ülke zarara
uğratılıyor, köylü geçim derdindeyken geçimini sağlayamaz duruma geliyor. Bir
an önce duruma dikkat çekiyoruz. 
Bakın,
Kozluk Muhtarlar Derneği Başkanı bize bir yazı göndermiş: “Kaletepe köyünde
Yeşilöz mezrasına, Kavaklı, Tepecik köyü, Cevizli köyüne -sayıyor- iki gündür
-trafolar sökülmüş, teller kesilmiş- su verilmiyor. Tarlalar ve oradaki halk
perişan durumda.” Valilikle görüşme yapılmış ancak çözüm bulunamamış. Nedeni de
biraz önce söylediğim gibi elektriğin kaçak kullanımı. 
Bunu,
bu sorunu bir an önce Sayın Bakanın bilgisine sunuyorum. Bu sorunun çözülmesini
beklediğimizi ifade etmek istiyorum. 
Saygılar
sunuyorum. (HDP sıralarından alkışlar)
BAŞKAN
– Teşekkür ederiz Sayın Toğrul.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 410 sıra sayılı Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı'nın 1’inci maddesi ile 28/03/2001
tarihli ve 4632 sayılı Bireysel Emeklilik Tasarruf ve Yatırım Sistemi Kanunu’na
eklenen “EK MADDE 2"nin (1), (5), (6)’ncı fıkralarının aşağıdaki şekilde
değiştirilmesini ve (2)’nci fıkrada yer alan "otomatik" ibaresinin
fıkra metninden, (8)'inci fıkrada yer alan "cayma hakkı" ibaresinin
fıkra metninden, (3)’üncü fıkranın ise madde metninden çıkarılmasını arz ve
teklif ederiz.
Süleyman Sencer Ayata
(İstanbul) ve arkadaşları
EK
MADDE 2-
"Türk
vatandaşı veya 29/5/2009 tarihli ve 5901 sayılı Türk Vatandaşlığı Kanununun 28
inci maddesi kapsamında olup, 45 yaşını doldurmamış olanlardan 31/5/2006
tarihli ve 5510 sayılı Sosyal Sigortalar ve Genel Sağlık Sigortası Kanununun 4
üncü maddesinin birinci fıkrasının (a) ve (c) bentlerine göre çalışmaya
başlayanlar, işverenin bu Kanun hükümlerine göre düzenlediği bir emeklilik
sözleşmesiyle emeklilik planına dahil edilir. İşveren, çalışanını isteği
halinde katılım için emeklilik planı düzenleme konusunda bu kanuna uygun olarak
kurulup faaliyet gösteren bir şirketin sunacağı emeklilik planına dahil
edebilir. Bakanlar Kurulu, bu madde uyarınca emeklilik planına dahil edilecek
işyerleri ile çalışanları ve bu kapsamdaki uygulama esaslarını belirlemeye
yetkilidir."
"Çalışan adına bireysel emeklilik hesabına ödenen
katkı payları üzerinden ek 1 inci maddedeki usul ve esaslara göre bu madde
uyarınca ayrıca Devlet katkısı sağlanır. Çalışana sisteme
girişte bir defaya mahsus olmak üzere, ek 1 inci maddedeki Devlet katkısı hak
etme ve ödeme koşuluna tabi olmak kaydıyla, 1.000 Türk Lirası tutarında ilave
Devlet katkısı sağlanır. Bakanlar Kurulu, bu tutarı yarısına kadar artırmaya
veya yarısına kadar azaltmaya yetkilidir. Emeklilik hakkının kullanılması
halinde, hesabında bulunan birikimi en az on yıllık, yıllık gelir sigortası
sözleşmesi kapsamında almayı tercih eden çalışana, birikiminin %5'i karşılığı
ek Devlet katkısı ödemesi yapılır. Bu madde hükmüne göre çalışan katkı payının
takip ve tahsil sorumluluğu şirkete aittir. Müsteşarlık takip ve tahsil
sorumluluğunun bu amaçla yetkilendirilecek bir kuruluşça yerine getirilmesine
karar verebilir. Bankalar, Sosyal Güvenlik Kurumu ve ilgili diğer kamu
kurumları, çalışan katkı payının takip ve tahsili ile Devlet katkısının
hesaplanması için ihtiyaç duyulan verileri, hakkında usul ve esaslar
Müsteşarlıkça belirlenir." 
"Bu madde
kapsamında sunulan emeklilik planları kapsamında şirketlerce 7 nci madde
uyarınca fon işletim gideri kesintisi dışında başka bir kesinti yapılamaz.
Çalışan; katkı payı, işverenin taraf olduğu 9/6/1932 tarihli ve 2004 sayılı
İcra ve İflas Kanunu kapsamındaki haciz ve iflas yoluyla takip bakımından işçi
alacağı niteliğinde imtiyazlı bir alacaktır. İşverenler bu madde kapsamındaki
yükümlülükleri bakımından Çalışma ve Sosyal Güvenlik Bakanlığı tarafından
denetlenir. İşverenin bu madde kapsamındaki yükümlülüklerine ve bu madde
uyarınca yürürlüğe konulan düzenlemelere uymaması halinde, her bir katılımcı ve
her bir ihlal için Çalışma ve Sosyal Güvenlik Bakanlığınca 100 Türk Lirası
idari para cezası uygulanır."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EMİNE NUR GÜNAY (Eskişehir) - Katılamıyoruz Sayın
Başkan.
BAŞKAN
– Hükûmet önergeye katılıyor mu?
BAŞBAKAN
YARDIMCISI VEYSİ KAYNAK (Kahramanmaraş) - Katılmıyoruz Sayın Başkan.
BAŞKAN
– Önerge üzerinde…
LEVENT
GÖK (Ankara) – Gerekçe…
BAŞKAN
– Gerekçeyi okutuyoruz.
Gerekçe:
Maddedeki
değişiklikle işverenlere çalışanlarını istekleri hâlinde katılım için emeklilik
planı düzenleme konusunda bu kanuna uygun olarak kurulup faaliyet gösteren
şirketlerden herhangi birini seçme serbestisi tanınmakta, zorunlu katılım
kaldırılmakta, işverenlere bu madde kapsamındaki yükümlülüklere ve bu madde
uyarınca yürürlüğe konulan düzenlemelere uymaması hâlinde her bir katılımcı ve
her bir ihlal için Çalışma ve Sosyal Güvenlik Bakanlığınca 100 Türk lirası
idari para cezası uygulanması konusundaki madde metnindeki belirsizlik
giderilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
2’nci
maddeyi okutuyorum.
MADDE 2- 4632 sayılı Kanuna aşağıdaki geçici madde eklenmiştir. 
“GEÇİCİ MADDE 2- Bu maddeyi ihdas eden
Kanunun yürürlüğe girdiği tarihte kırkbeş yaşını doldurmamış olan çalışanlar,
ek 2 nci madde hükümleri çerçevesinde otomatik olarak emeklilik planına dahil
edilir.”
BAŞKAN
– 2’nci madde üzerinde Milliyetçi Hareket Partisi Grubu adına Kahramanmaraş
Milletvekili Sayın Fahrettin Oğuz Tor.
Süreniz
on dakika Sayın Tor.
Buyurun.
(MHP sıralarından alkışlar)
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; 410 sıra sayılı Bireysel Emeklilik Tasarruf ve Yatırım Sistemi
Kanununda Değişiklik Yapılmasına Dair Kanun Tasarısı’nın 2’nci maddesi üzerinde
MHP adına söz almış bulunuyorum. Bu vesileyle siz değerli heyetinizi ve bizleri
izleyen yüce milletimizi saygıyla selamlıyorum.
Değerli
milletvekilleri, daha önceki bir konuşmamda da belirttiğim üzere, FETÖ terör
örgütüyle yürütülen mücadelenin, diğer terör örgütleriyle olan mücadeleyi
sekteye uğratmaması gerektiğini ifade etmiştim. Maalesef, bugün Şırnak
Uludere’de 5 askerimiz şehit olmuştur. Beytüşşebap bölgesinde bulunan 3
askerimiz şehit olmuştur. Her iki saldırıda da toplam 18 askerimiz
yaralanmıştır. Öncelikle, şehitlerimize Allah’tan rahmet, yaralılarımıza,
gazilerimize de başsağlığı diliyorum.
Değerli
milletvekilleri, FETÖ terör örgütüyle yapılan mücadele, olağan dışı bu durum
nedeniyle, PKK ve diğer terör örgütleriyle mücadelede bir aksamaya sebep
olmamalıdır. 15 Temmuzdan sonra güneydoğuda terör örgütünün şehit ettiği
güvenlik görevlisi sayısı 30’u geçmiştir. Allah korusun, günde 3 tane, 5 tane,
8 tane şehit gelmeye devam ederse, bu yönde oluşacak bir algı, terörle mücadeleyi
de psikolojik olarak olumsuz etkileyecektir.
Tekraren
ifade etmek istiyorum ki, FETÖ terör örgütüyle yapılan mücadele, PKK, IŞİD ve
diğer terör örgütleriyle yapılan mücadeleyi asla sekteye uğratmamalıdır.
Değerli
milletvekilleri, uzun zamandır tartışılmakta olan otomatik katılıma dayanan
BES’in ayrıntıları, Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı’yla büyük ölçüde netleşmiştir. Ben,
BES hakkında kısa bilgiler vererek önemli bir eksikliği dikkatinize sunmak
istiyorum.
Zorunlu
BES uygulamasıyla amaçlanan nedir? Ülkemizde tasarruf oranları dünyadaki
tasarruf oranlarına göre düşük seviyededir. Avrupa Birliği ülkeleri, gelişmiş
ve gelişmekte olan ülkeler dâhil, aşağıda isimlerini sayacağım ülkeler içerisinde
tasarruf oranı en düşük ülke maalesef Türkiye’dir.
Şimdi,
baktığımızda, Çin’de tasarruf oranı yüzde 46’dır; Kore’de, Güney Kore’de yüzde
35’tir, küsuratları var; Malezya’da yüzde 28’dir; Türkiye’de bu oran yüzde
15’tir. Avrupa Birliği ülkelerine baktığımız zaman ortalaması yüzde 21,68;
gelişmekte olan ülkelerde 31,39’dur. Dünya ortalaması ise yüzde 25
civarındadır. Türkiye, dünya ortalamasının 10 puan gerisindedir. İleri
teknoloji üreten ülkelere baktığımızda Çin gibi, Amerika gibi, Güney Kore gibi
özellikle son dönemlerde tasarruf oranlarının yüksek olması kalkınmanın,
sanayileşmenin yegâne kriteri olduğunu göstermektedir. 
Tasarıyla,
yurt içi tasarruf oranının artırılması, çalışanların çalışma döneminde sahip
oldukları refah seviyesinin emeklilik döneminde de korunması, son
düzenlemelerle kamu sosyal güvenlik sistemi tarafından bağlanacak olan düşük
oranlı emekli maaşlarından olumsuz yönde etkilenmemeleri için emekliliğe
yönelik olarak çalışanların bireysel tasarruf etmeye özendirilmesi amaçlanmaktadır.

Hangi
çalışanlar otomatik bireysel emeklilik sistemine dâhil olacaktır dediğimizde,
45 yaşını doldurmamış olanlardan kamu ve özel sektörde çalışmaya başlayacak
olanlar ile mevcut çalışanlardan kanunun yürürlüğe girdiği tarihte 45 yaşını
doldurmamış olan memur ve işçiler zorunlu bireysel emeklilik planına dâhil
olacaktır.
Yabancı
uyruklu olarak çalışanlar otomatik bireysel emeklilik sisteminden
yararlanamayacaklardır, kapsamda değillerdir. Ancak Türk vatandaşı veya 5901
sayılı Türk Vatandaşlığı Kanunu’nun 28’inci maddesi uyarınca izin almak
suretiyle vatandaşlıktan çıkmış olanlar yararlanabilecektir.
Otomatik
BES bütün iş yerlerinde uygulanacak mıdır? Bu konuda bir düzenleme mevcut
değildir, Bakanlar Kurulunun düzenlemesine bırakılmıştır.
Çalışanlar
otomatik olarak BES’e nasıl dâhil edilecektir dediğimizde, çalışanlar,
işverenin düzenleyeceği emeklilik sözleşmesiyle Hazine Müsteşarlığınca uygun
görülen şirketlerin emeklilik planına otomatik olarak dâhil edilecektir.
Ne
kadar katkı ödeyeceklerdir? Çalışanlar, zorunlu BES’e SGK’ya bildirilen sigorta
primine esas kazançlarının yüzde 3’üne karşılık gelen tutar kadar katkı payı
ödeyeceklerdir.
Örnek
vermek gerekirse, asgari ücret düzeyinde çalışanlar yüzde 49,41; bugünkü
şartlarda, yani 50 lira civarında bir ödemede bulunacaklardır. Tavandan primi
ödeyenlerse 321 lira ödemede bulunacaklardır. 
Katkı
payı oranını yüzde 6’ya kadar artırmaya, yüzde 1’e kadar azaltmaya veya katkı
payına maktu limit getirmeye Bakanlar Kurulu yetkili olacaktır. Çalışan isterse
daha fazla katkı payı ödeyebilecektir. Çalışanın ücretinden kesilen katkı payı
işveren tarafından emeklilik şirketine aktarılacaktır, aktarmadığı zaman
parasal kayıptan işveren sorumlu olacaktır.
Değerli
milletvekilleri, katkı payının takip ve tahsili emeklilik şirketi tarafından
yapılacak, ancak Hazine Müsteşarlığı katkı payının takip ve tahsil
sorumluluğunu bu amaçla yetkilendireceği bir kuruluşa da verebilecektir.
Bir
başka konu: Çalışan isterse emeklilik planına dâhil olduğunun kendisine
bildirildiği tarihi takip eden iki ay içinde sözleşmeden cayabilecektir. 
Otomatik
BES sistemine dâhil olan çalışanın iş yerini değiştirmesi hâlinde, yeni
işyerinde de otomatik emeklilik planı uygulaması varsa, çalışan birikimini ve
sistemde kazandığı emekliliğe esas süresini yeni iş yerindeki emeklilik
sözleşmesine aktarabilecektir, istemiyorsa sistemden çıkabilecektir. 
Otomatik
BES’e işveren de bir katkıda bulanacak mıdır? Maalesef işveren için bir katkı
öngörülmemiştir. 
Otomatik
Bireysel Emeklik Sistemi’ne devlet katkısı: Çalışan adına bireysel emeklilik
hesabına ödenen katkı payları üzerinden yüzde 25’i oranında da devlet katkısı
sağlanacaktır. Eğer sistemden caymıyorsa, plana dâhil olmuşsa bir defaya mahsus
olmak üzere, sisteme girmesi hâlinde devlet bin lira da ayrıca katkı
sunacaktır. Bakanlar Kurulu ilave devlet katkısı tutarını yarısına kadar
artırmaya veya yarısına kadar azaltmaya da yetkili olacaktır. 
Emeklilik
hakkının kullanılması hâlinde ilave bir devlet katkısı: Evet, şartları yerine
getirdiği zaman birikiminin yüzde 5’i karşılığında ayrıca ek devlet katkısı
ödenebilecektir. Emeklilik şirketleri, otomatik BES emeklilik planı kapsamında
ödenen katkı paylarından fon işletim gideri kesebilecektir, bunun dışında başka
bir kesinti yapılmayacaktır. Bu paylar da imtiyazlı bir alacaktır, haczedilme
şansı yoktur, denetimini de Çalışma ve Sosyal Güvenlik Bakanlığı yapacaktır.
Değerli
milletvekilleri, işverenin kanun kapsamındaki yükümlülüklerine ve düzenlemelere
uymaması hâlinde her bir ihlal için Çalışma ve Sosyal Güvenlik Bakanlığınca 100
TL tutarında idari para cezası uygulanacaktır. Mevcutta isteğe bağlı olarak
Bireysel Emeklilik Sistemine dâhil olanlarla ilgili bir düzenleme mevcut olmasa
da Bakanlar Kurulu dâhil edebilecektir. Sistem, malum, bildiğiniz gibi 1/1/2017’de
yürürlüğe girecektir.
Değerli
milletvekilleri, burada özellikle üzerinde durmak istediğim konu şudur: Sistem
bu hâliyle düşük gelir grupları için topaldır, bu hâliyle düşük gelir grupları
için prematüre doğacaktır. BES kesintisi işçinin üzerinde kalmıştır. Sisteme
girmek isteyen, asgari ücretle çalışana binen ilave yük bugün itibarıyla 50
TL’dir. Asgari ücretle çalışan, büyük çoğunluğunun eşi bir işte çalışmayan,
kirada oturan, birkaç çocuk sahibi bir kişi, hatta çocuğu üniversitede okuyan
bir kişi adı “BES” de olsa, bu iş için ayda 50 TL ayırması kesinlikle mümkün
değildir. Bu durumda -gayet açık söylüyorum- çalışanların büyük çoğunluğu,
özellikle asgari düzeyde çalışanların büyük çoğunluğu sistemden çıkacaktır.
Zira, bir asgari ücretli için 50 lira önemli bir meblağdır özellikle geçim
sıkıntısında olanlar için.
Sistem
işleyecekse, çalışanın büyük bir kesimini oluşturan asgari ücretlinin sistemi
tercih etmesini, sistemde kalmasını istiyorsak, küçük de olsa işverenin bir
katkı sağlaması, işverenden bir katkı sağlanması zorunludur. Yasanın orta ve
üst gelir grupları için uygulanabilir olduğunu söylemek mümkündür ancak alt
gelir grupları için bunu söyleyebilmek mümkün değildir.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar) 
BAŞKAN
– Teşekkür ederiz Sayın Tor.
2’nci
madde üzerinde Halkların Demokratik Partisi Grubu adına Gaziantep Milletvekili
Sayın Mahmut Toğrul.
Süreniz
on dakika.
Buyurun.
(HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ediyorum. 
Sayın
Başkan, değerli milletvekilleri; Genel Kurulu saygıyla selamlıyorum.
Değerli
Başkan, biraz önce dile getirdiğim, Batman’daki sorunla ilgili arada hemen
Batman’ın köylerinin 2 muhtarı beni aradı. Sayın Bakan, bugün Kozluk
Kaymakamına gitmişler ve Kozluk Kaymakamı muhtarlarla görüşmemiş. Batman
Valisine gitmişler, Batman Valisi de azarlayarak dışarı çıkarmış. Bunu en
azından bilgilerinize sunuyorum. Bu konu gerçekten çözülmelidir. Köylü diyor
ki: “Ben tütün ekmişim, çilek ekmişim, kurumak üzere.” Yani bu vesileyle ben bu
notu en azından bilginize sunuyorum, en azından üzerinde duracağınıza da
inanıyorum. Teşekkür ediyorum.
Değerli
arkadaşlar, bireysel emeklilikten ziyade yine gündem gerçekten o kadar yakıcı
ki bu kamuda görevden almalar 70 bini aştı. Kamuda görevden alınmalar o kadar
keyfî ve o kadar delile, bir nedene dayanmıyor ki… Dün de ifade etmek zorunda
kaldım, belki bir miktar tekrar olacak. Değerli arkadaşlar, NT’den -kırtasiye-
alışveriş yaptı diye zamanında bir indirim kartı veriliyormuş, bu kartı var
diye insanlar görevden alınıyor. Bank Asya’da kirada oturduğu ev sahibinin
hesabı var, Bank Asya’ya para yatırıyor, Bank Asya’ya her ay kirasını ödediği
için görevden alınmalar var. 
Şimdi,
bu terör çetesinin devletin içerisine, kamuya nasıl yerleştiğini aslında
hepimiz biliyoruz. Ayıklanması sonuna kadar gerekiyor ve üzerine gidilmesi
gerekiyor ama bu yapılırken bir taraftan da hakikaten yaş ve kuruyu bir arada
yakmamak gerektiğini, her şeyin hukuk dairesi içerisinde olması gerektiğini bir
kez daha hatırlatmak zorunda kalıyoruz. 
Bir
diğer önemli nokta, bakın, Barış İçin Akademisyenler Bildirisi’ni
imzalayanların durumunu bu çeteyle aynı torbaya koyduğunuzda inandırıcılık
zayıflıyor. O zaman kamuoyunda şöyle anlaşılıyor: Siz karşıtlarınızı bertaraf
ediyorsunuz. Sizin derdiniz “Bu çeteyi değil, kendi karşıtınız olarak
değerlendirdiklerinizi bir şekilde kamudan tasfiye ediyorsunuz.” şeklinde ele
alınıyor ve gerçekten iş sulanıyor, inandırıcılığı zayıflıyor, yaptığınız,
yanlış bir yere ulaşıyor. Bunu göz önünden uzak tutmamak gerektiğini de
özellikle söylüyorum.
Her gün, gün geçmiyor ki bir üniversiteden BAK
imzacıları, hatta EĞİTİM-SEN üyeleri… EĞİTİM-SEN benim de geçmişte üyesi
olduğum bir sendikadır. Bu sendikanın en önemli mücadelesi, bu çetenin
üniversitelerdeki, kamu kurumlarındaki örgütlenmesine muhalefet etmektir.
Demokratik emek mücadelesi vermiştir. E şimdi, karşı mücadele ettiğiniz bir
çete grubuyla EĞİTİM-SEN yöneticileri ya da EĞİTİM-SEN üyeleri aynı noktaya
konuluyor. Dolayısıyla, gerçekten yaptığınız hukuksuzlaşıyor ve herkes, gücü
yeten bir şekilde gücü yettiğini bertaraf ediyor. 
Değerli arkadaşlar, bakın, kamuya bunların nasıl
yerleştirildiğini, eğer tasfiye etmek istiyorsanız bazı örnekleri sizinle
paylaşmak isterim. Örneğin geçmişe yönelik üniversitelerde atama ve yükseltme
ilanlarını YÖK incelesin, bakalım nasıl gerekçelerle ve nasıl koşullarla
üniversitelere insanlar alınmış. Olmayan bir cihazın uzmanlığı istenmiş mi
istenmemiş mi? Ya da örneğin, benim fakültemde 38 profesör dururken fen
fakültesine 1 tarihçi dekan olarak atanmış mı atanmamış mı değerli arkadaşlar?
Ya da çok büyük kahraman hocalar yaratılır ya, bir kişiye en az 8-10 tane görev
verilmiş mi verilmemiş mi? Eczacılık fakültesi dekanı, eğitim fakültesi dekanı,
enstitüdeki müdürü, BAP sorumlusu aynı kişi olmuş mu, olmamış mı inceleyin.
Bakın, bunlarla sonuca ulaşırsınız, yoksa herkesi aynı çatıya, aynı torbaya
doldurarak bu işle uğraşamazsınız. 
Bakın,
bir kişinin bir ilan koşuluyla meslek yüksekokuluna alındığını ve aynı koşulla
tekrar meslek yüksekokulundan alınıp eczacılık fakültesinde
görevlendirildiğini… Ne ilgisi var meslek yüksekokuluyla eczacılık fakültesinin
değerli arkadaşlar? İnceleyecekseniz bunları inceleyin. 
Geçmişe
yönelik araştırma görevlileri nasıl alındı, geçmişe yönelik doktoralar,
görevlendirmeler nasıl yapıldı, neden bazı kişiler kahraman gibi 8-10 tane
göreve boğduruldu, bunları açıklayabilirsiniz. Bunları biliyoruz, hepsini
ayrıntılı biliyoruz, biz yaşadık değerli arkadaşlar. 
Bakın,
ilköğretim sınıf öğretmenliğine bir öğretim üyesi alınıyordu. Ben cezalı doçent
olduğum için, on yıl doçent kaldığım için ben de oraya başvurdum. Şart yoktu.
Ben başvurunca, aynı fakültede çalışıyor şartı koydular. Peki, alınan kişi aynı
fakültede çalışıyor muydu? Buradan söylüyorum, Kıbrıs Diyanet İşleri Başkanlığı
yapıyordu ama beni almadılar, onu aldılar. Aynı şekilde, eczacılık fakültesine
eğitim fakültesi anorganik anabilim dalında bir öğretim üyesi, eğitim
fakültesinde -eczacılığa organik kimya anabilim dalının yakın olduğu herkes
tarafından bilinir- onun için kadro açıldı, ben cezalı olduğum için,
atanmayacağımı bile bile oraya başvurdum. Ama, bir şekilde ne yapıldı biliyor
musunuz? Uygun bir jüri kuruldu ve eğitim fakültesinde profesör olduğu hâlde
oradan eczacılık fakültesine alındı. 
Değerli
arkadaşlar, incelemek istiyorsanız bunları inceleyin. Yoksa, BAK Bildirisi’ni
imzalamış EĞİTİM-SEN üyelerini bu torbaya dâhil ettiğinizde inandırıcılık
kalmıyor. 
Bir
diğer önemlisi, değerli arkadaşlar, kapatılan 15 vakıf üniversitesinin hemen
hemen tamamının AKP döneminde açıldığını biliyoruz. Şimdi, bu üniversitelere
giden tüm öğrencileri, bu çetenin veya darbenin içinde aktif bir üye gibi
değerlendirip cezalandırmaya hakkımız yok diye düşünüyoruz. 
Bakın,
o kadar bilgi kirliliği var ki tıp fakültesi beşinci sınıfında okuyan bir
öğrenci beni arıyor, diyor ki: “Bana diyorlar ki: ‘Yeniden tercihte
bulunacaksın.’ Ben o puanla tıp fakültesine giremem ki.” Değerli arkadaşlar,
bir an önce bu öğrencilerle ilgili kamuoyundaki bilgi kirliliğini giderecek
açıklamalar yapılmalıdır. Bu öğrencilerin büyük bir kısmı, sanıldığı gibi çok
zengin oldukları için paralı okullarda okumuyorlar, puanları yetmediği için ya
da ailesi il dışından başka bir yere göndermediği için oralarda okuyorlar.
Biz
bu çeteyle uğraşalım, bu çeteyi devletin, kamunun yapısından sonuna kadar
arındıralım ama bunu yaparken hukuk dairesini görmezsek, bunu yaparken bu işi
sulandıracak yol ve yöntemlere başvurursak kimseye derdimizi anlatamayız,
kimseye de haklılığımızı gösteremeyiz. Onun için, ben burada bir kez daha
yetkilileri göreve davet ediyorum. 
Bakın,
üniversitelerde yaşanan bu karmaşayla, görevden alınmalarla ilgili rektörleri
arıyoruz, rektörler telefonlarımıza çıkmıyor değerli arkadaşlar. Öğretim
üyesiyiz, milletvekili kimliğimiz var, telefonlarımıza çıkmıyorlar, randevu
vermiyorlar.
ORHAN
DELİGÖZ (Erzurum) – Bize de vermiyorlar?
MAHMUT
TOĞRUL (Devamla) – Sayın Vekilim, eğer size vermiyorlarsa daha da bir vahim
vahamet var. 
Kimdir
rektör? Biz burada kamu adına buranın yasama organıyız; bilgilenmek ve
vatandaşımıza hesap vermekle yükümlüyüz. Vatandaşımızın sorununu burada dile
getirmekle yükümlüyüz. Vallahi böyle davranıyorsa kamu görevlileri… Vali
randevu vermiyor, rektör randevu vermiyor, emniyet randevu vermiyor. Peki, biz
ne yapacağız, biz o zaman vekillik görevimizi nasıl yapacağız değerli
arkadaşlar? Onun için, eğer böyle bir durum varsa bunu sizin çözmeniz gerekir
diyorum. 
Bu
vesileyle Genel Kurulu saygıyla selamlıyorum.
Bu
işi gerçekten hukuk dairesi içinde yapalım, sonuna kadar yapalım, bu çeteyi
kamudan arındıralım diyorum.
Saygılar
sunuyorum. (HDP sıralarından alkışlar)
BAŞKAN
– Teşekkür ederiz Sayın Toğrul.
2’nci
madde üzerinde Cumhuriyet Halk Partisi Grubu adına Kocaeli Milletvekili Sayın
Haydar Akar.
Süreniz
on dakika.
Buyurun.
(CHP sıralarından alkışlar)
CHP
GRUBU ADINA HAYDAR AKAR (Kocaeli) - Sayın Başkan, değerli milletvekilleri;
Bireysel Emeklilik Kanunu’nu görüşüyoruz. Gruplarımız, grup adına konuşan
arkadaşlarımız zorunlu bireysel emekliliğe niçin karşı olduğumuzu… Gerçi iki ay
sonra bireysel emeklilikten çıkma hakkının olduğu söylenmesine rağmen, 1.300
lira maaş alan, ücret alan insanların buna zorunlu olarak sokulmasını doğru
bulmuyoruz. Benim kentim de sanayi kenti olmasına rağmen insanların yüzde 44’ü
1.300 liralık asgari ücretle çalışıyor. Bırakın tasarruf etmeyi, kredi
kartlarını kullanarak, krediler alarak yaşamlarını idame ettirmeye
çalışıyorlar. Aslında bunların ücretlerini artırmak gerekirken biz onlara
tasarruf ettirmeye çalışıyoruz. Bunu doğru bulmadığımızı ifade etmek istiyorum.
Şimdi
size anlatmak istediğim konu farklı. Evet, 15 Temmuz akşamı bir kalkışma
yaşadık, hep beraber, birlikte karşı koyduk, ondan sonra da bir süreç başladı.
Devleti otuz yıldır, kırk yıldır ele geçiren, en çok da sizin zamanınızda bu
işten faydalanarak kamu kurum ve kuruluşlarına yerleşen insanların devletten
ayıklanması doğru. Bu konuda biz de yapılması gerektiğini söylüyoruz ama bu
arada da sapla samanın karıştırılmaması gerektiğini de ifade etmek istiyoruz. 
Bugün
bu dosyayı niye getirdim? Koca bir dosya bu dosya. Bu dosyayı bizim kentimizde
yaşanan bir olayı sizlerle paylaşmak için getirdim. Bir gazete var Kocaeli’de,
“Bizim Kocaeli” adı altında çıkıyor bu gazete ve bu gazetenin hem sahibi olan
hem de köşe yazarı olan vatandaşın yazılarını sizlerle paylaşmak istiyorum.
“Burada temizlenmez Sayın Erdoğan” diyor, yazıda başka şeyler de var.
“Cumhurbaşkanı Erdoğan dün yine cenazede Fethullah Gülen Cemaati’ne karşı
savaşın son hızla süreceğini, bunların bütün devlet dairelerinden, kurumlardan
silineceğini, temizleneceğini söyledi.” diyor. “Bunları dinlerken yine güldüm
kendi kendime çünkü bunları çok duydum Tayyip Erdoğan’dan. Duydum ve gereğini
de pek çok yerde yaptığını gördüm.” Yani yaptığını ifade ediyor. “Bir tek yer
hariç, Kocaeli. Kocaeli’de tıs yok.” diyor. “Cemaatle ilgili tek bir ciddi
mücadele yok. Bunun nedeni çok açık. Burada AKP’liler cemaatle el ele, kol kola
girmiş durumdalar ayrılmıyorlar, kopamıyorlar birbirlerinden. Hâlâ güçlüler,
hâlâ etkinler.” diyor bir yazısında. Tümünü okumayacağım yazının, birkaç
paragrafını seçiyorum, okuyorum. Çünkü çok yazı var. 15 Temmuz darbe öncesi
yazılan yazıları sizlerle paylaşıyorum. “En canlı örnek, sizin cemaatle
verdiğiniz kavganın burada esamesi yok. Dün de yazdım bazı şeyleri. Zaten
buradaki işleri tam olarak bilseniz bunların hepsinin kafasını koparırsınız.
Seninkilerin cemaatle burada münasebeti eskisi gibi el ele, kol kola devam
ediyor. En son örnek Dumankaya.” Bir örnek veriyor, büyükşehir belediyesinin
nasıl bir imtiyaz sağladığını anlatıyor ki o Dumankaya’nın da yöneticileri,
sahipleri Fethullah terör örgütüne finansal destek sağlamaktan içeride
bulunuyorlar. 
Yine
bir başka başlık: ”Çok ‘light’ bir açıklama!” Bu açıklama ne zaman yapılıyor?
Ticaret Odası Başkanı cemaate üye olmaktan, cemaate finansal destek sağlamaktan
gözaltına alınıyor ve sonra Kocaeli’de AKP’li yöneticiler açıklamalar
yapıyorlar. Kocaeli’de âdeta şok etkisi yaratan bu operasyonlarda 86 kişinin
tümü serbest bırakıldı ilk operasyonda, sonra tekrar alındı. Bu ilk
operasyondan sonra oluyor. “AKP il başkanı, daha doğrusu Bakan Fikri Işık’ın
özel kalem müdürü dün bir açıklama yapmış, ama ne açıklama, tam evlere şenlik
ve ‘light’ bir açıklama. Suya sabuna dokunmayan, yapmış olmak için yapılmış bir
açıklama. Ne şiş yansın ne kebap yansın cinsinden yapılan bu açıklamayı
okuyunca gerçekten çok şaşırdım. Reis ‘Adamların inine kadar gireceğim.’ derken
bizim görünürdeki AKP’nin İl Başkanı Şemsettin Ceylan ‘Geçmişte beraber
olduğumuz insanlar, yorum yapamam.’ demiş.” “Bu gözaltıya yorum yapamam.” diyor
AKP İl Başkanı. Burayı da geçiyorum. 
Yine
bir başka makalesinden, köşe yazısından bir örnek okumak istiyorum: “Demek ki
Ergenekon ve Balyoz operasyonlarının asıl amacı, bazı insanları diskalifiye ederek
kendilerine yol açmakmış. Oysa ben bile bu cemaatin yapılanmasının ne kadar
ciddi olduğunu görmüş birisiyim. Günlerce, haftalarca hatta aylarca
haykırıyorum. Bu yapılanmanın devletin kılcal damarına kadar girdiğini,
buralara etki ettiğini bas bas bağırıyorum ama dinletemedim. Adamlar yargıyı
ele geçirdiler, belediyeleri ele geçirdiler, maalesef ordunun da pek çok
birimini ele geçirmişler. Hem de gözünüzün içine baka baka. Şimdi bu cemaat
yapılanmasına hâlâ yeşil ışık yakanlara, polisin yaptığı operasyonlardan sonra
mahkemede serbest bırakılanların, adliye kapısında alkışlarla karşılayanların
tutumlarını merak ediyorum.” diyor o operasyondan, gözaltı operasyonundan
sonra. Darbeden önce oluyor bunlar. Yani, adam cemaate savaş açmış, bu köşe
yazarı dediğimiz gazetenin sahibi. “Kocaeli Adliyesinde İlginç Yapılanma” diye
bir yazı yazmış: “Pek çok kişinin gözünden kaçsa da bizim Kocaeli Adliyesinde
çok ilginç bir yapılanma var. Adliye deyip geçmeyin, Kocaeli Adliyesinin
kırılamayan bir cemaat yapılanması var ve bu yapılanma hâlen çok güçlü. Bunun
en canlı örneği, son aylarda iki kez yapılan cemaat operasyonlarından çıkan
kararlar.” Hiç kimse tutuklanmıyor bu operasyonlarda, evlerine yolluyorlar ama
15 Temmuzdan sonra tutuklandılar bunlar. 
Yine
bir başka köşe yazısını okuyayım: “Aklım almıyor bu kentteki durumu. Koca koca
ünlü iş adamları gözaltına alınıp cezaevine gönderilirken, baskın üstüne baskın
yapılırken, bürokratlar görevden alınırken Kocaeli’de göstermelik, hiçbir işe
yaramayan bir iki operasyonun dışında bir şey yok. Eski tas eski hamam devam
ediyor bu kentte, eski ilişkiler hâlâ aynı şekilde sürüyor. Kısaca, bırakın
cemaatle savaşılmasını, bu kentte cemaat korunuyor, kollanıyor, eskisi gibi
sürüp gidiyor.”
15
Temmuzdan sonra bir yazısı: “15 Temmuz darbe girişiminden sonra AKP iktidarı
resmen açık ve büyük bir savaş başlatarak cemaate karşı ölüm kalım savaşı
başlattı. Başta kamu kurum ve kuruluşları olmak üzere her yerden temizleniyor
cemaat mensupları. Türk Silahlı Kuvvetleri başta olmak üzere, yargı, kamu
kuruluşlarında operasyon üstüne operasyon yapılıyor, hatta cemaatle ilgisi olan
okullar, dershaneler, dernekler hızla kapatılıyor, İnternet sitelerinin erişimi
engelleniyor, medya kuruluşlarına el konuluyor.” diyor. Devam ediyor... O gün
ikinci baskısını yapıyor darbeden sonra çünkü gazeteler erken basılır. Şöyle
bir gazete basıyor. İlyas Bey de Kocaeli Milletvekili, hiç bakmıyor buraya. 
Bakın,
“Erdoğan ‘Sokağa çıkın.’ çağrısı yaptı.” “Ucunda ölüm olsa bastırılacak.” Yine,
Başbakanın, Sayın Fikri Işık’ın “Askerin emri uygulansın, Hulusi Akar rehin
alındı.” iddiası yine darbeyi kınayan bir manşette çıkıyor. Ve köşe yazıyor
orada, ikinci baskıda: “Yaşım 50’yi çıktı, bu süre içinde, başta 72 darbesi
olmak üzere iki darbe gördüm.” Anlatıyor: “Her türlü darbeye karşıyım.” diyor.
Şimdi bu vatandaş içeride, yirmi beş gündür hâlen gözetim altında tutuluyor,
gazetesine el konuldu. Kocaeli’de üç gazeteye el konuldu, biri de bu gazete. Bu
gazete benim dört aydır haberlerimi yayınlamıyor arkadaşlar, bunu da bilin yani
“AKP’ye muhalefet ediyor da bize sevgi gösterilerinde bulunuyor, bizim
yazılarımızı, bizim haberlerimizi yayınlıyor.” demiyorum; böyle bir gazete.
Şimdi, yirmi beş gündür içeride, gözetim altında, henüz sorgulaması yapılmadı,
60 çalışanı vardı. 3 gazete kapatıldı, toplamda 100 çalışan var. Dün gittiler
işsizlik sigortası için müracaat ettiler çalışanları, işsizlik sigortasının
verilmeyeceğini ifade ettiler. Yani, işsizlik sigortası da alamıyor bu 60
çalışan ve gazete çalışanları mağdur durumda. Evet, geçmişte şirketlere el
konuldu, gazetelere el konuldu, kayyum atandı, TMSF’ye devredildi, oradaki
çalışanlar mağdur edilmedi ya da onların tazminatları ödenerek işlemler
yapıldı. Şimdi, bu insanların aileleri var, çocukları var ve ben şu gazetede
çalışanların bir tanesinin dahi Fethullah terör örgütüyle uzaktan yakından
ilgisi olduğunu düşünmüyorum. 
Şimdi,
Kocaeli’de 2 tane gazete ilişkilendirildi sahiplerinden dolayı. Doğru mu? Doğru
bana göre ama çalışanların birçoğunun, özellikle bunda çalışanların ve diğer
gazetedeki bir kısım arkadaşların Fethullah’la hiçbir ilgisi yok; yaşam
tarzlarıyla ilgisi yok, yazdıkları yazılarla ilgisi yok, düşünceleriyle ilgisi
yok ama bir cadı avına dönüştürülmüş. O 2 gazetenin yanına bu da eklenerek…
Özellikle Sayın Millî Savunma Bakanı -bu kanun hükmünde kararnameler,
biliyorsunuz, Cumhurbaşkanının Başkanlık yaptığı Bakanlar Kurulundan çıkıyor-
“Ben bu gazeteciden de kurtulayım.” dedi. Çünkü, okumadığım şu dosyanın
içerisinde Fethullahçıların onun aleyhine açmış olduğu davalar var. Başka bir
şey söylüyorlar, finansal ilişkileri kirli, bilmem ne, Fethullah’la
ilişkilendirmiyorlar. Evet, onun da Türk Ceza Kanunu’nda karşılığı var. Bu
olağanüstü hâl kararı niçin çıkartıldı? Fethullah terör örgütünü temizlemek
üzere hızlı kararlar alabilmek için çıkartıldı. İlgisi olmayan, inanmadığımız
ve on gündür dosya Başbakana ulaştırılmış olmasına rağmen, Sayın Nurettin
Canikli’ye ulaştırılmış olmasına rağmen bununla ilgili iddiaya cevap
verilmemesini çok manidar karşılıyorum. Bu insanların ekmeğiyle oynamamak
lazım, tüm mal varlığına el konuldu bir de ayrıca, tüm mal varlığına el
konuldu; olabilir. Eğer kanunsuz bir işi varsa, Fethullah terör örgütüyle bir
bağlantısı yok, kanunsuz bir işi varsa, bunu savunmak bizim görevimiz değil,
devletin kolluk güçleri var, avukatlar var, savcılar var, mahkemeler var, gider
hesabını verir, ben bu tarafında değilim ama bu uygulama Kocaeli’de bir örnek.
Türkiye’de başka örnekler var, bize her gün geliyor. Bank Asya’ya hesap açtırdı
diye görevden uzaklaştırılan insanlar var geçmişte; alınmış Bank Asya’dan
liste, o listeye göre görevden uzaklaştırılmış. Bunlar doğru yaklaşımlar değil.

Bir
an evvel, bu gazetenin hangi nedenle kapatıldığının, el koyulduğunun Hükûmet
tarafından açıklanması gerekiyor.
Hepinize
sevgiler, saygılar sunuyorum. (CHP sıralarından alkışlar)
BAŞKAN
– Teşekkür ederiz Sayın Akar.
2’nci
madde üzerinde başka konuşmacı? Yok.
Sisteme
giren sayın milletvekili olmadığı için soru-cevap işlemi yok.
2’nci
madde üzerinde bir önerge var, okutuyorum:
Türkiye Büyük Millet Meclisi Başkanlığına
Görüşülmekte
olan 410 sıra sayılı Kanun Tasarısı’nın 2’nci maddesinin tasarı metninden
çıkarılmasını arz ve teklif ederiz.
 İdris Baluken Mahmut
Toğrul Abdullah Zeydan
 Diyarbakır Gaziantep Hakkâri
 Behçet Yıldırım Erol
Dora
 Adıyaman Mardin
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EMİNE NUR GÜNAY (Eskişehir) – Katılamıyoruz Sayın
Başkan.
BAŞKAN
– Hükûmet önergeye katılıyor mu?
BAŞBAKAN
YARDIMCISI VEYSİ KAYNAK (Kahramanmaraş) – Katılmıyoruz.
İDRİS
BALUKEN (Diyarbakır) – Gerekçe okunsun.
BAŞKAN
– Gerekçeyi okutuyoruz.
Gerekçe:
Yapılan
düzenlemeyle, 45 yaşını doldurmamış çalışanların otomatik olarak bireysel
emeklilik sistemine dâhil edilmesi düzenlenmektedir. Bu düzenleme 1’inci madde
paralelinde işçilerin, emekçilerin maaşlarından kesinti yapmak suretiyle
Bireysel Emeklilik Sistemine otomatik kayıt ettirilmesini öngörmektedir. 
İktidarın
asgari ücret zammı, taşeron işçiler ve kıdem tazminatına dair vaatlerinin büyük
bir yalan olduğu, kısa zamanda, uygulamada ve böylesi düzenlemelerden açıkça
görülmektedir. Zorunlu BES’le işçiler daha fazla yoksullaşacak. Asgari ücrete
yapılan sözüm ona zammın büyük bir yalan olduğu, uygulamada birçok kesintiyle,
zaten yapılan zammın işverenler lehine geri alındığı görülmüşken, bu
düzenlemeyle, asgari ücretli çalışanlardan yine bir kesinti yapılacak,
sendikalı, toplu sözleşmeli işyerlerinde bu rakam çok daha yukarılara
çıkacaktır. Düşük ücretli ve asgari ücretli işçilerin yüzde 20'lik vergi
dilimine girmeye başlamış olması, yoksullaşmayı daha da artıracak, asgari
ücretliyi hem BES hem de vergi dilimindeki artış vuracak. Böylece, yaşamını
açlık sınırının altında sürdürmeye çalışan asgari ücretli için, kesinti yapılan
her ay, daha da zor yaşam koşullarını beraberinde getirecektir. Çalışanların
ödediği vergilerle, çalışanlardan kesilen paralarla sermayenin beslenmesi kabul
edilemez bir yolsuzluktur. Borç içerisinde yaşamlarını sürdürebilen işçilerin
tasarruf yapması için zorla ceplerine el uzatmak çözüm değildir. 
Bu
nedenle, bu tasarıdaki düzenlemelerin madde metninden çıkarılmasını
öngörmekteyiz.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE 3- Bu Kanun 1/1/2017 tarihinde yürürlüğe girer.
BAŞKAN
– 3’üncü madde üzerinde Milliyetçi Hareket Partisi Grubu adına İstanbul
Milletvekili Sayın Arzu Erdem. (MHP sıralarından alkışlar)
Süreniz
on dakika Sayın Erdem, buyurun.
MHP
GRUBU ADINA ARZU ERDEM (İstanbul) – Teşekkür ederim Sayın Başkan.
Değerli
milletvekilleri, 410 sıra sayılı Bireysel Emeklilik Tasarruf ve Yatırım Sistemi
Kanununda Değişiklik Yapılmasına Dair Kanun Tasarısı’nın 3’üncü maddesi üzerine
Milliyetçi Hareket Partisi Grubu adına söz almış bulunmaktayım, Gazi Meclisi
saygılarımla selamlamaktayım.
Hain
darbe girişimi gecesi olan 15 Temmuz itibarıyla Türk milleti hep
meydanlardaydı, demokrasimizin bekçisiydi. Aziz Türk milleti dik duruşuyla tüm
dünyaya örnek olmuştur, al bayrağımızı gururla yükselterek şehitlerimize ve
gazilerimize sahip çıkmıştır, hainlere ve teröristlere hadlerini korkusuzca
bildirmiştir. Büyük Türk milletinin birliğinin ve beraberliğinin daim olmasını
Yüce Allah’tan niyaz ederim. Aziz Türk milleti şanlı, şerefli geçmişini
korumuştur ve bundan sonra da korumaya devam edecektir. Bunu hep birlikte 7
Ağustos 2016 tarihinde İstanbul Yenikapı’da yaşadık ve gördük. Hamdolsun bu
güzel ülkenin bir Türk evladıyım, gururluyum. Bizler Milliyetçi Hareket Partisi
olarak Türk milletine kefen biçenlere, Türk yurdunu kendi evlatlarıyla vurmaya
kalkan hainlere karşı yüce Türk milletiyle daha gür bir sesle kucaklaşmak için
Yenikapı’daydık.
BAŞKAN
– Sayın Erdem, bir saniye lütfen.
Sayın
milletvekilleri, gerçekten Genel Kurulda çok uğultu var. Özellikle telefonla
konuşan sayın milletvekilleri çok sesli konuşuyorlar ve sayın hatibi duymakta
zorluk çekiyoruz.
Buyurunuz
Sayın Erdem, devam ediniz.
ARZU
ERDEM (Devamla) - Değerli milletvekilleri, bizler bu Gazi Meclis çatısı altında
milletimizin vekili olarak milletimizin vebaliyle oturmaktayız. Doğruları
aktarmak bizim vazifemizdir, doğruları söylemek bizim görevimizdir; yanlış
olana karşı çıkmak yine bizim görevimizdir. Bu puslu ortamda, mazlum milletimiz
ve kamu görevlilerimiz mağdur edilmektedir. Türk askerlerinin hepsine darbeci
ve suçlu damgası vurulmamalıdır. Türk Silahlı Kuvvetleri bizim göz
bebeğimizdir, böyleydi, böyle de olacak; Emniyet teşkilatı bizim göz
bebeğimizdir, böyleydi, böyle de olacak.
Değerli
milletvekilleri, 15 Temmuz, özellikle iktidar partisi için bir dönüm noktası
olarak kabul edilebilir, kendileri de bunu milat olarak tayin etmişlerdir. Tek
gayemiz, milletimizin yanında olmak diye düşünüyorum ve vazifemizi adil ve eşit
davranarak yerine getirmeliyiz. Hukukun üstünlüğü prensibi ilke alınarak
hareket etmeli, suçsuzu suçludan ayırmalıyız. Geçmişte yapılan hatalardan
burada oturan her bir milletvekili, iktidar partisinin her bir bakanı, Başbakan
ve hatta Cumhurbaşkanı kendine düşen dersi çıkarmalıdır. Bunu ancak “önce
vatan, sonra millet” dersek yapabiliriz değerli milletvekilleri. 
Bugün
suçsuza kin gütme günü değil, bugün mazlumdan hınç alma günü de değil.
Mücadelemiz ortak, mücadelemiz vatanımıza ve milletimize kastetmiş tüm terör
örgütleriyle olmalıdır. Bu mücadelede tek yürek olmalıyız, bu mücadelede tek
yumruk olmalıyız. Görevden alınanların, toplu işten çıkarılanların, öğretmenlik
lisansları iptal edilenlerin, kapatılan üniversitelerde eğitim gören
gençlerimizin çığlıkları mutlaka dikkate alınmalıdır, iyi incelenmelidir,
yargısız infaz yapılmamalıdır. İşte tam burada üzerine basa basa tekrar
söylemek istiyorum: Fethullahçı terör örgütünün kökü kazınmalıdır, IŞİD’in kökü
kazınmalıdır, PKK’nın kökü kazınmalıdır yani tüm paralel devlet
yapılanmalarının kökü kazınmalıdır ve bunlara yardım ve yataklık edenlerin de
hak ettikleri cezayı alması için tek yürek olmalıyız.
Değerli
milletvekilleri, Anayasa’nın 5’inci maddesinde “Devletin amaç ve görevleri,
Türk milletinin bağımsızlığını ve bütünlüğünü, ülkenin bölünmezliğini,
Cumhuriyeti ve demokrasiyi korumak, kişilerin ve toplumun refah, huzur ve
mutluluğunu sağlamak; kişinin temel hak ve hürriyetlerini, sosyal hukuk devleti
ve adalet ilkeleriyle bağdaşmayacak surette sınırlayan siyasal, ekonomik ve
sosyal engelleri kaldırmaya, insanın maddî ve manevî varlığının gelişmesi için
gerekli şartları hazırlamaya çalışmaktır.” der. Devletin görevi, milletin
yanlış yapmasını engellemektir ve bununla ilgili tedbirleri almaktır. Nasıl ki
anne ve baba çocuğunu tehlikelerden korumak üzere her tür önlemi alıyorsa
Hükûmet de milletinin yanlışa düşmemesi için her tür önlemi almak zorundadır.
Hükûmetimizin, yanlışa düştüğünü söylemesi ve itiraf etmesi burada çok önemli
bir nokta. Bugün içinde bulunduğumuz durum tam tabiriyle bıçak sırtı bir durum.
Bugün elbette ki geçmişi konuşma zamanı değil ama geçmiş bugünümüzü belirleyip
milletimizin vebaline girmesine vesile olacaksa bununla yüzleşip bundan sonraki
uygulamalarımızı ona göre şekillendirmek zorundayız arkadaşlar. Ülkemizin
-tırnak içinde söylüyorum- itibarlı kurumları arasında olan tüm kurumlar bugün
birer kanser hücresi çıkmıştır. Bunları hep birlikte temizleyeceğiz ancak bu
temizlik yapılırken kurunun yanında yaş yanmamalıdır, uygulamalar dikkatle,
özenle ve son derece titizlikle yapılmalıdır. Kamu personellerine yönelik
yapılan uygulamalar kişiselleştirilmeden ve siyasi ayrımlardan uzak
yapılmalıdır.
Burada
değinmem gereken ve milletimizin feryadı hâline gelmiş olan ve benim de aklımda
büyük bir soru işareti olarak duran bir konu var ve buna değinmek istiyorum.
Şöyle ki: Türkiye 2. Futbol Ligi A kategorisine 2008 yılında Bank Asya sponsor
olmuştur ve adı Bank Asya 1. Lig olarak değiştirilmiştir. Yani, Bank Asya spor
camiasına sokulmuş ve itibar kazanmasına sebep olunmuştur. Yine, terör
örgütünün okulları ve dershaneleri tüm milletimizin ileri gelenleri tarafından
çocukları gönderilmek suretiyle itibarlı hâle getirilmiştir. Ancak, hepimizin
de bildiği gibi, 17-25 Aralık 2013 sonrasında Hükûmet, Milliyetçi Hareket
Partisinin o güne kadar uyardığı Pensilvanya imamı gerçeğiyle yüzleşmiştir.
17-25 Aralık sürecinden önceki süreçle alakalı aldatıldıklarını da itiraf
etmişlerdir.
Eleştirilerimiz
çok olmasına rağmen bugün birleştirici bir tutum içerisinde milletimizin
mağduriyetlerinin önlenmesi için eleştiri haklarımızı saklı tutuyoruz. Lakin
zihinde oturmayan, kafaları karıştıran bir soru yöneltmek istiyorum: 17-25
Aralık 2013 tarihi sonrasında Pensilvanya imamının bir terör örgütü mensubu
olduğunu bilmenize rağmen, bunlara hizmet eden Bank Asya’ya, bunların eğitim
kurumlarına, bunların yurtlarına neden kilit vurmadınız? Hamdolsun,
devletimizin bu gücü varmış. Darbe kalkışması sonrasında on gün içinde bunların
tamamına kilit vurulurken o günden sonra neden bunlar yapılmadı? Eğer
yapılsaydı 17-25 Aralık 2013’ten sonra kanser hücresi hain Fethullahçı terör
örgütüne hizmet eden Bank Asya’ya kimse para yatıramazdı, kimse onların eğitim
kurumlarına evlatlarını göndermezdi, kimse yurtlarına çocuklarını emanet etmezdi.
Değerli
milletvekilleri, bu kurumların açık kalmasıyla o okullara çocuğunu gönderen ve
sırf okul değişikliği yapmamak için, çocuğunun psikolojisi bozulmasın diye
çabalayan aileler ve çocukları mağdur olacak mı? Bir konut projesinden ev alıp
gayrimenkul şirketi tarafından Bank Asya’ya yönlendirilen ve oradan kredi
kullanan kişiler mağdur olacak mı? Bir otomobil bayisinden araç alıp bu bayi
tarafından Bank Asya’ya yönlendirilen kişi mağdur olacak mı? FETÖ’cü okullar ve
dershaneler açık olduğu için burada eğitim gören çocuklar mağdur edilecek mi?
Bu eğitim kurumlarında öğretmenlik yapan öğretmenlerin tamamı mağdur edilecek
mi? Şimdi aklınızdan tabii ki “Mağdur edilmeyecek.” geçebilir ama bana gelen
bir müracaatı okumak istiyorum. 
“Sayın
Vekilim, Ankara’dayım şu an, ailemin yanındayım yirmi gündür. Ne annem ne babam
ne ben doğru düzgün yemek yiyebiliyoruz. Bir bankaya para yatırmak ya da kredi
kartını kullanmak suç mudur? Anayasa’da suç tanımı olmayan bir sebepten
hayatımız mağdur edilmiştir. Hâlbuki bu parayı ev almak için bankaya
yatırdığımı ispatlayabilirim. Ev almak için yatırdığım paradan dolayı canımdan
çok sevdiğim öğretmenlik mesleğinden açığa alındım ve kulağımıza, kanun
hükmünde OHAL kararları sebebiyle savunma hakkı verilmeden atılacağımız gelmektedir.
İntihar etmeyi düşünüyorum.” 
Değerli
milletvekilleri, kapatılan üniversitelerden belgelerini almayan öğretmenler,
öğrenciler iki gözü iki çeşme beni aramaktalar, eminim sizleri de arıyorlar.
Bunun çözümü YÖK tarafından bulunmalı. Bu ve bunun gibi yüzlerce müracaat var.
Bunların tamamını vicdanınıza teslim ediyorum. Ne kadar ağır bir vebal altında
olduğumuzu ve olduğunuzu tekrar belirtmek istiyorum. Unutmayalım ki, en kötü
ihtimali düşünmeyen komutan iyi bir komutan değildir.
Teşekkür
ederim. (MHP sıralarından alkışlar)
BAŞKAN
– Teşekkür ederiz Sayın Erdem.
3’üncü
madde üzerinde Halkların Demokratik Partisi Grubu adına Van Milletvekili Sayın
Bedia Özgökçe Ertan.
Süreniz
on dakika.
Buyurun.
(HDP sıralarından alkışlar)
HDP
GRUBU ADINA BEDİA ÖZGÖKÇE ERTAN (Van) – Teşekkür ediyorum Sayın Başkan.
Genel
Kurulu saygıyla selamlıyorum.
Sözlerime
başlamadan evvel bugünün 10 Ekim Ankara katliamının 10’uncu ayı olduğunu ve
Ankara Tren Garı’ndaki patlamada 102 kişinin katledildiği, yüzlerce insanın
yaralandığı bu katliam hakkında hâlâ yüzleşme adına etkili bir hukuk süreci
işletilmemesinin bu ülkenin demokrasi adına bir ayıbı olduğunu ve geleceğimiz
açısından da çok ciddi problemleri barındırdığını hatırlatarak başlamak
istiyorum. Bu saldırıyı nefretle kınıyor, oraya, Tren Garı’na sadece barış
talebini haykırmak üzere gidip de hayatını kaybedenleri rahmetle, minnetle
anıyorum. Ankara katliamı da dâhil bu ülkede aylardır patlayan bombaların
hesabının sorulmasının, can kayıplarının önlenmesinin ve gerçek demokrasiyi savunmanın
yegâne yolunun hakikatle yüzleşme ve adaleti ve hukukun üstünlüğünü savunmak
olduğunu belirtmek istiyorum. Yakınlarını kaybedenlerin ve demokrasi
savunucularının tek bir tek bir talebi var, o da adalet. Diyarbakır, Suruç,
Ankara, İstanbul’daki patlamalar ile aylardır uygulanan sokağa çıkma
yasaklarında işlenen insanlığa karşı suçlarla mücadele etmek aynı zamanda
darbelere karşı da korunma aracı yaratacaktır. HDP olarak bu kürsüden defalarca
dikkat çektiğimiz fakat ne yazık ki sizlerin dikkate almadığı uyarılarımız 15
Temmuzda korkunç darbe girişimiyle tüm ülkenin, tüm Türkiye’nin ve toplumun
üzerine kâbus gibi çökmüş durumdadır. Darbe girişiminin başarılı olmaması şu an
için tek tesellimizdir ancak tehlikenin kalıcı olarak geçmesi için siyaseten
atılması gereken çok önemli adımlar vardır. Bizler bu çağrıyı yapıyoruz.
Demokratikleşme öncelikle adaletle olur, yüzleşmeyle olur, suçlulukla, suçlarla
etkin mücadeleyle olur ancak şu an yürütülen politika ne yazık ki bu
mücadeleden uzaktır. İlk andan itibaren lanetlediğimiz darbe girişiminin
yarattığı koşulların sonuçlarını yaşıyoruz bugünlerde. Bir yandan izlenen
politikayı ve atılan adımları dikkatle izliyoruz. Bu sonuçlar Genel Kurula da
yansımış durumdadır. Meclisin baypas edildiği bir ortamda çalışmalarda da,
söylemlerde de çok ciddi bir yapaylık görülüyor ve hissediliyor zaten. 
Dışarı
baktığımızda gördüğümüz şey ise, OHAL bahanesiyle Kürt halkına yöneltilmiş
gözaltı, tutuklama operasyonları ve işkencelerdir. Bir yandan, altı sene önce
başlatılan KCK operasyonlarını yürüten savcı, hâkim ve polisler tutuklanırken
diğer taraftan da aynı bahanelerle üyelerimiz, siyasetçilerimiz yeni
operasyonlara maruz bırakılıyor. Son bir yılda binden fazla siyasetçimizi,
üyemizi tutuklayanlar bugün ya açığa alındı ya da tutuklandılar ancak
tutukladıkları üyelerimiz hâlâ hapishanelerde tutulmaktadırlar. Bu konularda
tek bir adım atmayan Hükûmet torba yasa getirip Hakkâri ve Şırnak’ı ilçe yapmak
istiyor; ayrıca, seçilmiş belediyelerimize de kayyum atama hazırlığı yapıyor.
Şırnak ve Hakkâri halkına sormadan böylesi bir tasarrufta bulunmak sadece o
halkı cezalandırmak anlamına gelir. Hakkâri ve Şırnak il olarak kalmalıdır.
Umuyorum ki bu tasarruftan kısa sürede vazgeçilir.
Değerli
milletvekilleri, evet, olağan bir süreçten geçmiyoruz, tam bir yıldır olağan
bir dönemden geçmiyoruz. Bunu her fırsatta söyledik. Bu şartlar altında hayat
normal akışındaymış gibi davranamayız. Bir an önce normalleşmeyi sağlayacak
adımlar atılmalı ve toplumu kutuplaştıran yaklaşımlardan özenle uzak durulmalıdır.
Böylesi bir ortamda bireysel emeklilik sistemi gibi şu dönemde aklımızın ucundan
bile geçmemesi gereken bir tasarı, böyle bir dönemde, hem de alelacele, doğru
dürüst bir değerlendirmesi yapılmadan gündeme getirilmemeliydi. Kaldı ki bu
tasarı bir ay önce de getirilseydi aynı eleştiriyi yapacaktık. AKP’nin yasa
yapma çalışması normal yasama faaliyetlerinden çok uzaktır. Yasama süreci,
tartışılmadan, çoğulculuk esas alınmadan işletilmemelidir. 
Ülkenin
siyasetinin bir an önce normalleşmesi gerektiği konusunda hiçbir itirazımız
yok, fakat, bu, akşamdan sabaha bireysel emeklilik sistemini Genel Kuruldan
geçirmekle olacak iş değildir. Yapılması gereken OHAL’in bir an önce sona
erdirilmesi, OHAL’le birlikte artan işkence, kötü muamele gibi uygulamaların terk
edilmesi, başta HDP olmak üzere muhalif kesimlere yönelik gözaltı ve
tutuklamaların sona erdirilmesidir. 
Tasarının
Genel Kurulun önüne getiriliş yöntemine de, hep eleştirdiğimiz gibi, yeniden
değinmek isterim. Böylesi bir yasama anlayışı gerçekten kabul edilemez. Önemli
bir kısmı asgari ücretle geçinen milyonlarca emekçiyi ilgilendiren hususlarla
ilgili, apar topar, yangından mal kaçırırcasına bir yaklaşımla, Parlamentonun
ve yasa koyucunun iradesi, sorumluluğu bu şekilde anlatılamaz, bizim sorumluluğumuza
denk düşen bir yaklaşım değildir. 
Bakın,
daha beş gün önce Adalet Komisyonu Başkanımız Sayın Ahmet İyimaya televizyonda
bu süreçte tartışmalı konuların Meclis gündemine getirilmeyeceğini ifade etti.
Ben de onu dinlerken, acaba kısmen de olsa bir normalleşme mi yaşıyoruz ya da
yaşayacağız diye düşündüm ama bakıyorum ki değişen bir şey yok; daha bu
sözlerin sıcaklığı geçmeden, yine, Komisyon, Hükûmet ve Meclis çoğunluğuyla,
böylesi bir tasarrufla yasa yapma yaklaşımı topluma dayatılmaya devam ediliyor.

Gönüllü
veya zorunlu olsun bireysel emeklilik sistemi yürütme organı tarafından teknik
bir konu olarak görülmüş ve bu teknik bilgiye sahip kişilerin, daha doğrusu
sektördeki çıkar örgütlerinin, sermayenin baskın olduğu bir ortamda
tartıştırılmıştır. Son bir ayda çıkan değerlendirme yazılarına baktığımızda,
hepsinin de sermaye çevrelerinden ve neredeyse sanki tek bir kalemden çıkmış
gibi olduğunu görüyoruz. Hâlbuki emeklilik sistemi reformu, toplumun bir arada
nasıl ve ne şekilde yaşayacağına ilişkin temel bir meseledir.
Dolayısıyla,
bu kadar temel bir kurumsal değişikliği, örneğin sendikaların ve gençlerin
fikrini almadan gerçekleştirmemek gerekir. Çünkü, bugünün çalışanları yani
önerilen BES düzenlemesinde sözü edilen 45 yaş altı nüfus, geçiş döneminde bir hayli
dezavantajlı bir konuma itilmiş olacaktır.
Değerli
milletvekilleri, Türkiye’de aslında bu sistem yeni bir uygulama değil; yeni
olan, sadece, bu sistemin zorunlu hâle getirilmesidir. Zira, mevcut bireysel
emeklilik sistemi 2001 yılında koalisyon Hükûmeti döneminde Mecliste kabul
edilmişti. Rahmetli Ecevit o dönem bu sistemin yasalaşmasını koalisyon
Hükûmetinin en önemli başarılarından biri olarak görüyor ve bu kadar olumlu
değişikliğe imza atan bir Hükûmetin istese de istikrarın sürmesi için gidemeyeceğini
söylüyordu. Fakat, Ecevit’le birlikte koalisyon Hükûmeti ve bileşen partiler
birkaç ay sonraki seçimlerde Meclis dışında kaldılar fakat BES baki kaldı. O
günden bugüne bireysel emeklilik sistemi gönüllü katılım esasına dayalı olarak
uygulanıyor. Öte yandan, 2013 yılının başından itibaren BES’e ödenen katkı
paylarının yüzde 25’i oranında devlet katkısı yürürlüğe girdi.
Bugüne
kadar gönüllü katılım esasına dayalı bireysel emeklilik sisteminin kamuoyuna
sunulması bunun ikinci bir emeklilik geliri ve kamusal emeklilik sisteminin
tamamlayıcısı olduğu mesajı üzerine kuruluydu. Bugün, koalisyon Hükûmetinin
2001 yılında attığı temelin üzerine yine bir durumu tartışıyoruz: BES’in tüm
çalışanlar için zorunlu hâle getirilmesi.
Aslında
zorunlu ve özel bireysel emeklilik fikri yeni bir fikir sayılmaz. 1990’larda
zorunlu bireysel emeklilik fikrinin küresel savunuculuğunu Dünya Bankası
yapıyordu. Bugün AKP Hükûmeti bunun yerel uygulayıcısı olmaya çalışıyor. Bunu
yaparken ise yasa tasarısının gerekçesinde sisteme övgüler düzülmekte, çeşitli
ülkeler örnek verilerek kamuoyu algısı oluşturulmaya çalışılmaktadır. Fakat,
karşı karşıya kaldığımız durum, esasında, sosyal güvenlik sisteminin iflas
ettiğinin açık bir göstergesidir.
Tasarının
bu denli hızlı bir şekilde karşımıza getirilmesi ekonominin de içinde bulunduğu
açmazı açıkça göstermektedir. On dört yıllık iktidarı boyunca emekçilere savaş
açan AKP Hükûmeti, ekonomide açılan her gedikte olduğu gibi, yine işçilerin
-tabiri caizse- üç kuruş maaşına göz dikmiştir.
Değerli
milletvekilleri, zorunlu BES uygulaması Anayasa’nın “sosyal devlet” ilkesi ile
sosyal güvenlik, sözleşme hürriyeti ve mülkiyet hakkına ilişkin hükümlerine
aykırılıklar taşıyor. Bu bakımdan, Hükûmet ya “sosyal devlet” ilkesinden
vazgeçtiğini beyan etmeli ya da tasarıyı bir an önce geri çekmelidir. Asgari
ücretlilerin dahi maaşına göz diken bu tasarının yasalaşması hâlinde, yaşamını
açlık sınırının altında sürdürmeye çalışan asgari ücretli için, kesinti yapılan
her ay daha da zor yaşam koşullarını beraberinde getirecektir. Devlet
katkısıyla bireysel emeklilik dayatması, bu alanda tekel olan şirketlerin
finansmanı demektir. Devlet gelirlerinin önemli bir bölümü ücretlilerden
sağlanmaktadır fakat tasarıyla AKP işçinin alın teriyle kazandığı paraya el
koymayı ve bunu yeniden sermayeye aktarmayı hedefliyor. Tasarının yasalaşması
hâlinde hayatımıza girecek olan zorunlu BES’le işçiler daha fazla
yoksullaşacak, emekçiler açlığa mahkûm edilecektir. 
(Mikrofon
otomatik cihaz tarafından kapatıldı) 
BEDİA
ÖZGÖKÇE ERTAN (Devamla) - Toparlıyorum Sayın Başkan, bir dakika süre
verirseniz…
BAŞKAN
- Lütfen tamamlayınız Sayın Özgökçe.
Buyurun.
BEDİA
ÖZGÖKÇE ERTAN (Devamla) - Teşekkür ediyorum.
Tasarıya
cayma hakkını koyarak istemeyenin sistemden çıkabileceğini söylemek toplumu
aslında yanıltmaktan başka bir anlama gelmiyor. Eğer Hükûmet toplumun tasarruf
yapmasını istiyorsa önce sarayın masraflarını kısmalı, ardından emekçilerin
mutlu bir şekilde yaşayabileceği ölçüde ücretlerde düzenleme yapmalıdır. Biz bu
tasarıyla yapılmak istenenleri, Hükûmetin gerçek niyetini duymak istiyoruz.
Bize şu söylensin: “Hâlihazırda var olan sistem devlet katkısına rağmen ilgi
görmedi, istenilen sayıya ulaşamadı, sistem iflas etmek üzere.” Çünkü, değerli
milletvekilleri, mevcut bireysel emeklilik sistemi geçtiğimiz yıl reel olarak
yüzde 7 zarar etmiştir ve genel ortalamaya baktığımızda, beş yıl içinde
sistemden çıkanların oranı yüzde 50’dir. Yani başta bakanlar olmak üzere ulusal
ve uluslararası sermayenin dayatması olduğu anlaşılan, asgari ücretlinin, milyonlarca
emekçinin parasına el koymaya niyetlenen bireysel emeklilikle ilgili bu tasarı
tarafımızdan kabul görmüyor ve ret oyu kullanacağız. 
Teşekkür
ederim. (HDP sıralarından alkışlar)
BAŞKAN
- Teşekkür ederiz Sayın Özgökçe Ertan.
Sayın
Gök ve Sayın Akçay sisteme girmişler. 
Sayın
Gök, buyurunuz.
IV.- AÇIKLAMALAR (Devam)
22.- Ankara Milletvekili Levent Gök’ün,
Diyarbakır’ın Sur ve Mardin’in Kızıltepe ilçelerinde yaşanan patlamalarla
ilgili Meclisin bilgilendirilmesini talep ettiğine ilişkin açıklaması
LEVENT
GÖK (Ankara) - Sayın Başkan, peş peşe üzücü haberler geliyor. Diyarbakır Sur
ilçesinde ve Mardin Kızıltepe’de patlamalar oldu. Hayatını kaybeden ve yaralı
pek çok vatandaşımızın olduğuna dair bilgiler geliyor. Bunu biz basından takip
ediyoruz ama acaba Sayın Bakana ulaşan bilgiler var mıdır? Bu konuda
Meclisimizi ve bizleri bilgilendirebilir mi? O konuda bir bilgi talep ediyoruz
efendim.
BAŞKAN
– Peki, teşekkür ederiz.
Sayın
Akçay…
23.- Manisa Milletvekili Erkan Akçay’ın,
Diyarbakır’ın Sur ve Mardin’in Kızıltepe ilçelerinde yaşanan patlamalara,
Siirt’te askerî aracın devrilmesi sonucu şehit düşen askere Allah’tan rahmet,
yaralı 2 askere acil şifalar dilediğine ve terörle mücadelenin millî bir dava
olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Değerli
milletvekilleri, yine anbean, dakika dakika, saat saat bu PKK terör örgütünün
hainane saldırılarının devam ettiğini görüyoruz. Diyarbakır Sur’da ve Mardin
Kızıltepe’de hastane önünde bombalı saldırıların yapıldığını ve bazı
vatandaşlarımızın hayatını kaybettiğini ve yaralıların olduğunu büyük bir
üzüntüyle ve kahrolarak duyuyoruz, öğreniyoruz. 
Bir
yandan Fethullahçı terör örgütüyle mücadele ederken diğer yandan bölücü terör
örgütü PKK’nın saldırılarıyla karşı karşıyayız. Son yirmi dört saatte -bu son
birkaç saat içerisinde meydana gelen olaylar hariç- Diyarbakır, Uludere,
Beytüşşebap, Yüksekova’da gerçekleşen saldırılarda 8 askerimiz şehit olmuş, 19
askerimiz yaralanmıştır. Ayrıca, Siirt’te askerî aracın devrilmesi sonucu 1 askerimiz
şehit düşmüş, 2 askerimiz yaralanmıştır. Şehitlerimize Allah’tan rahmet,
yakınlarına ve büyük Türk milletine başsağlığı diliyor ve yaralılarımıza acil
şifalar temenni ediyorum. 
Bugün
bir kez daha görmekteyiz ki terörle mücadelenin bir bütünlük arz etmesi gerekir
ve terörün hedefi, kim olursa olsun, nereden gelirse gelsin Türk milletinin ve
Türkiye’nin varlığına ve birliğine yönelmiş suikastlardır. Terörle mücadelede
“Önce şu teröristi bitireyim, sonra diğerine geçeyim.” anlayışını da doğru bulamayız.
Terörle mücadele millî bir davadır. İstiklalimiz ve istikbalimiz bu mücadelede
bir ve bütün olmamıza ve kararlı olmamıza bağlıdır.
Aziz milletimiz
terörle mücadeledeki tavrını açıkça ortaya koymuştur, koymaktadır. İster FETÖ
olsun ister PKK olsun ister IŞİD olsun son terörist teslim alınıncaya kadar
terörle mücadele kesintisiz bir şekilde kapsamlı olarak devam etmeli ve
edeceğine olan inancımı da belirterek hepinize teşekkür ediyorum, saygılar
sunuyorum.
BAŞKAN -
Teşekkürler Sayın Akçay.
Sayın Baluken,
buyurun.
24.- Diyarbakır Milletvekili İdris
Baluken’in, Halkların Demokratik Partisi olarak Diyarbakır’ın Sur ve Mardin’in
Kızıltepe ilçelerinde yaşanan patlamalara ilişkin açıklaması
İDRİS BALUKEN
(Diyarbakır) – Teşekkür ediyorum Sayın Başkan.
Bizler de Halkların
Demokratik Partisi Grubu olarak büyük bir üzüntüyle Diyarbakır’da ve Mardin’de
meydana gelen patlamaları öğrenmiş bulunuyoruz. Bu patlamalar sivil yerleşim
alanlarında olmuş ve şu anda çok sayıda yaralının olduğu bilgisi var. Tabii,
olayın detaylarına hâkim değiliz ancak bir an önce bu konuda eldeki bilgiler
paylaşılırsa memnun oluruz. Halkların Demokratik Partisi olarak bugüne kadar
sivil yerleşim alanlarında yapılmış olan bütün katliamları ve patlatılmış olan
bütün bombaları açık bir şekilde kınadık, bugün de yine bu patlamaları açık bir
şekilde kınadığımızı ifade etmek istiyorum. Umarım ki can kaybı olmaz, umarım
ki tablo çok ağır olmaz. Bu yönüyle bir kez daha, Diyarbakır, Mardin başta
olmak üzere, bütün halkımıza başsağlığı dileklerimizi iletmek istiyorum.
Teşekkür ederim.
BAŞKAN –
Teşekkür ederiz Sayın Baluken.
Sayın Muş,
buyurunuz.
25.- İstanbul Milletvekili Mehmet Muş’un,
terör saldırılarında şehit olanlara Allah’tan rahmet dilediğine, AK PARTİ Grubu
olarak terörün her türlüsünü lanetlediklerine ve tüm terör örgütleriyle
mücadelenin sürdürüleceğine ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; ben de hem dün hem bugün
meydana gelen saldırılarda… Dün emniyet güçlerimize yönelik yapılan
saldırılarda 8 şehidimiz var. Cenab-ı Hak’tan şehitlerimize rahmet diliyorum,
milletimizin başı sağ olsun. Aynı şekilde bugün yine yapılan saldırılarda ölen
ve yaralı olan vatandaşlarımız var, ölülere Allah’tan rahmet diliyorum,
yaralılara acil şifalar diliyorum.
Türkiye uzunca
bir zamandır terörle mücadele etmektedir. Sadece bir terör örgütüyle değil
birden çok terör örgütüyle eş zamanlı olarak bu mücadelesini sürdürmektedir.
PKK terör örgütüyle bir taraftan mücadele ederken diğer taraftan, DHKP-C terör
örgütüyle, DAİŞ terör örgütüyle mücadele ediyor, aynı şekilde, FETÖ terör
örgütüyle de Türkiye Cumhuriyeti devleti mücadelesini sürdürmektedir. 
Terörün
her türlüsünü lanetlediğimizi ve tüm bu terör örgütleriyle kararlı bir şekilde
bu mücadeleyi sürdüreceğimizi buradan AK PARTİ Grubu olarak ifade etmek
istiyorum. Milletimiz müsterih olsun, terör örgütleri şimdiye kadar Türkiye
Cumhuriyeti devleti sınırları içerisinde istedikleri, arzuladıkları hiçbir
amaca uluşamadılar, bundan sonra da ulaşma imkânları kesinlikle yoktur ve bir şekilde
bu terör örgütleri bertaraf edilecek ve Türkiye’ye bedel ödetmeye çalışan hem
bu terör örgütleri hem de bunların arkasında her kim varsa bunların da hesabı
sorulacaktır diyorum, Genel Kurul saygıyla selamlıyorum. 
BAŞKAN
– Teşekkür ederiz Sayın Muş.
VIII.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Pervin Buldan’ın, Divan olarak Diyarbakır’ın Sur ve Mardin’in Kızıltepe
ilçelerinde bombalı saldırılarda yaşamını yitirenlere Allah’tan rahmet
dilediklerine ilişkin konuşması
BAŞKAN
– Sayın milletvekilleri, biz de Divan olarak Diyarbakır Sur ve Mardin
Kızıltepe’de yaşanan bombalı saldırılarda yaşamını yitirenlere Allah’tan rahmet
diliyoruz ve yaralı olan vatandaşlarımıza da acil şifalar diliyoruz.
Sayın
Bakan, bu konuda muhalefetin bir talebi var, bir bilgilendirme ihtiyacı var
sanırım; ne zaman söz alırsınız?
BAŞBAKAN
YARDIMCISI VEYSİ KAYNAK (Kahramanmaraş) – Bilgileri bekliyorum efendim, Genel
Kurul bitmeden bilgi arz edeceğim. 
BAŞKAN
– Peki, teşekkür ederiz Sayın Bakan.
VII.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Bireysel Emeklilik Tasarruf ve Yatırım
Sistemi Kanununda Değişiklik Yapılmasına Dair Kanun Tasarısı (1/752) ile Plan
ve Bütçe Komisyonu Raporu (S. Sayısı: 410) (Devam)
BAŞKAN
– Sayın milletvekilleri, şimdi, 3’üncü madde üzerinde Cumhuriyet Halk Partisi
Grubu adına İstanbul Milletvekili Sayın Mehmet Bekaroğlu. 
Süreniz
on dakika.
Buyurun.
(CHP sıralarından alkışlar)
CHP
GRUBU ADINA MEHMET BEKAROĞLU (İstanbul) – Sayın Başkan, değerli
milletvekilleri; ben de Diyarbakır ve Mardin’de meydana gelen saldırılarda
hayatını kaybedenlere rahmet diliyorum, yaralılara da acil şifalar. 
Ben
görüşmekte olduğumuz, Bireysel Emeklilik Yasası’nı değiştiren yasa tasarısı
üzerine konuşacağım. Grup adına söz aldım ve sadece yasa tasarısı üzerinde
konuşacağım.
Değerli
milletvekilleri, “Bu yasayla, bu düzenlemeyle esasen ne yapıyoruz?” bu soruya
bir cevap vermek gerekiyor. Yapılan şey şu: Hani bilirsiniz, bir Deli Dumrul
hikâyesi var, köprü yapar, geçenden 1 lira alır, geçmeyenden döve döve 2 lira.
BES çıkardık, geçenlerden 1 lira aldık, şimdi, geçmeyenleri zorla o köprüden
geçirip ondan para alacağız. Bu böyle bir sistem. Anlatıldığı gibi, tasarının
gerekçesinde belirtildiği gibi bu “Çalışanlar emekli olduklarında da
çalıştıklarındaki refah seviyesini korusunlar, tasarruf yapsınlar, daha iyi bir
hayata sahip olsunlar.” diye çıkarılan bir yasa değil, milleti kandırmayalım. 
Değerli
arkadaşlarım, bu yasayla aslında esasen on yılda 10 milyar TL, belki de daha
fazla bir para çalışanlardan alınıp sermaye kesimine aktarılacak. Bu olay bu,
para meselesi. Şimdi, sürekli bir şekilde bugüne kadar hep işlerin, özellikle
ekonomideki işlerin çok iyi gittiği anlatıldı duruldu ama hiç de öyle
olmadığını apar topar, bir panik şeklinde getirilen yasalarla anlıyoruz.
Neredeyse, müflis tüccar şeyi, “Nerede ne var, kimden ne alabiliriz ve biraz
daha devam ettirebiliriz?” telaşı içinde gelen yasalar. Bu, bunlardan biri.
Çalışanlara bu konuyla ilgili hiçbir şey sorulmamıştır. Sigorta şirketleri…
Daha evvelki torba yasada yine sigortayla ilgili bir düzenleme yaptılar. Bu
düzenlemeyi yaparken de maalesef millete doğruyu söylemedik. İşte, “Sigorta
poliçe ücretleri yüksektir, bunu düşürmek için böyle bir düzenleme yapıyoruz.”
dendi. Aslında bu doğru değildi. Türkiye Büyük Millet Meclisi milleti
aldatmıştır, iktidar daha doğrusu. Yapılan şey sigorta şirketlerini belli
sorumluluktan kurtarmaktı. Şimdi de sigorta şirketlerinin yapmış oldukları lobi
çalışmaları gereği zararda olan sigorta şirketlerine bir can suyu vermeye
çalışıyoruz, yapılan şey budur.
Değerli
arkadaşlarım, kimden alacağız bu parayı, ayda 50 lirayı? Asgari ücretliden ayda
50 lira alacak sayın hocam. Kimden alacağız? 1.300 lira alan… 600 lira kiraya
düşeyim mi? Bir simit hesabı yapayım size. Kaldı mı 700 lira. 200 lira da
faturalara -olmaz ama- kaldı 500 lira. Günde 16,6 TL, 4 kişilik aile ise 4,1
TL. Şimdi bu aileden 1,6 TL’yi günlük alıyoruz. Hatırlayın, 55 kuruşu da
işsizlik sigortasından dolayı almıştık. 
Arkadaşlar,
ne insafsızlık bu! Ne büyük bir insafsızlık bu! Yani gerçekten günde 1 dolar
civarında parayla geçinen ailelerden para alacağız, para toplayacağız ve bunu,
yüzde 90’ı yabancı sermayenin elinde olan sigorta şirketlerine aktaracağız.
Yaptığımız şey budur. Yani burada durup da hiç kimseye, efendim, biz bir şey
yapıyoruz, bu ülke aslında tasarruf etmiyor da tasarruf ettiriyoruz… Kime
tasarruf ettiriyoruz değerli arkadaşlarım? 
Bakın,
devletin görevi adaleti sağlamaktır, ülkede üretilen zenginlikleri adaletli bir
şekilde halka dağıtmaktır. Şimdi, siz, vergi sistemlerinizde ikide bir çıkarmış
olduğunuz vergi aflarıyla zaten büyük bir adaletsizlik yapıyorsunuz. Bu
insanlardan, yani şimdi zorunlu BES’e dâhil ederek ayda 50 lirasını alacağınız
bu insanlardan zaten zorunlu vergileri alıyorsunuz yani. KDV’siyle, ÖTV’siyle
her adım attığında bu insanlardan vergi alıyorsunuz. Zaten sizin en büyük
adaletsizliğiniz vergilerinizin büyük çoğunluğunun, yüzde 70’e yakınının
dolaylı vergi olmasıdır. Burada geçtiğimiz günlerde, zaten servet sahiplerine,
zenginlere büyük bir af çıkardık, 10 milyarlarca lirasını affettik. Bunu
yaparken “Vergi dolayısıyla asgari ücretlinin maaşı 50 liraya yakın azalacak,
bunu düzeltelim.” dediğimizde “Efendim, nerede yapacağız? Dengeler bozulur, 1
milyar TL’ye ihtiyaç var.” dediniz. Bu nasıl bir iş arkadaşlar? Yani adalet
duygunuz, vicdanınız buna gerçekten rahat bir şekilde el kaldırmaya izin
veriyor mu? Veriyorsa insaf! 
Değerli
arkadaşlarım, aslında yapılan iş dünyanın gelmiş olduğu yerle ilgilidir. Bir
taraftan dünyayla savaşıyoruz, üst akıl filan diyoruz, herkes bizim düşmanımız
filan diyoruz ama dünya ekonomik sisteminin bize dayatmış olduğu -aslında bütün
dünya sistemleri- İşleri, söylenenlerin hepsini harfiyen yapıyoruz.
Bakın,
1980’li yıllardan başlayarak neoliberal bir sistem diye bir şey tartışılıyor
dünyada. Çok basit bir şekilde anlatayım değerli arkadaşlarım. Bu sistem,
kapitalizmin -ki kapitalizm zaman zaman tıkanır- tıkanıklığını aşmak için icat
edilmiş bir sistemdir. Kapitalizm yani dünya sermayesi hız ve menzil konusunda
sıkıntıya düşmüş ve gözünü sosyal devlete yani geniş kitlelerin ekmeğine,
emeğine, gelirine göz dikmiştir. İşte bunlardan bir tanesi de sigorta
sistemidir. Aslında zorunlu emeklilik yani devletin kamu emekliliği yavaş yavaş
devreden çıkarılıp onun yerine özel emekliliğe geçilmeyle ilgili bir sistemdir,
bir çalışmadır bu değerli arkadaşlarım.
Kapitalizm
sürekli olarak bize der ki, aslında felsefeyi bunun üzerine kurar: Kaynaklar
sınırlıdır ama ihtiyaçlar sonsuzdur. Değerli arkadaşlarım, bu büyük bir yalan,
böyle bir şey yok. İnsanın ihtiyaçları sonsuz değil, sonsuz olan ihtiraslardır.
İnsanın ihtirasları sonsuzdur ve bu sistem bunun üzerine oturmuştur. İşte, daha
çok kazanmak istiyor, daha çok kazanmak istiyorlar ve bizim gibi ülkelere de
uzmanları aracılığıyla, hatta üniversiteleri aracılığıyla bütün bunları telkin
ediyorlar ve benzer yasalar bir bakıyorsunuz -çalışma hayatıyla ilgili,
sendikayla ilgili, böyle zorunlu emeklilikle ilgili- bir anda birçok ülkede
birden çıkmaktadır. 
Değerli
arkadaşlarım, bu yapılan aslında tasarruf konusunda da çok ciddi bir şey
getirmemektedir. Bunun yerine daha başka tedbirler getirilebilirdi ve bu
insanlardan ayda 50 lira çalınmazdı. Çalınma diyorum değerli arkadaşlarım.
Meşru yapılacak tabii, yasa karşısında çalınma olmayacak. Zorunlu bir şekilde
bu insanlardan alıyorsunuz bunu. Yani ona sormuyorsunuz. “Efendim, işte iki ay
sonra çıkabilir, edebilir.” filan gibi laflar var ama öyle değil. Zorunlu şekilde
bu insanlardan ayda 50 lira alacağız ve bunun da Türkiye’deki tasarrufa çok
büyük bir katkı sağlayacağı tartışma konusudur. Esasen bu, sigorta şirketlerine
aşağı yukarı 5 milyon civarında… Bilmiyorum -çok etki değerlendirme raporları
da sunulmuyor ne komisyona ne Genel Kurula, milletvekiline- ama çok büyük bir
katkı sağlamayacak ekonomiye. Esasen, zarar etmekte olan sigorta şirketlerine
yeni, zorunlu müşteriler kazandıracağız. Devlet böyle bir şey yapmaz değerli
arkadaşlar. Devlet böyle bir şey yapmaz, devlet bu şekilde özel şirketlere -ki
bu şirketlerin sermayesinin yüzde 90’ı yabancıdır- böyle bir şey yapmaz. Millî
Meclis böyle bir şey yapmaz değerli arkadaşlarım. Bu Meclis millî Meclistir,
Gazi Meclistir, İstiklal Savaşı yönetmiştir. 15 Temmuzda bu Mecliste
milletvekilleri, sizler konuşurken bu Meclise bomba yağmıştır, böyle bir millî
Meclistir. Böyle bir millî Meclise bu ülkenin en fakir fukara, günde 1 dolarla
geçinmek zorunda olan insanlarından zorla para alıp bu parayı sigorta
şirketlerine aktarmak yakışmaz değerli arkadaşlarım, böyle bir yanlışı
yapmayın. 
Bir
şey daha söyleyip bitiriyorum. Değerli milletvekilleri, şu anda arka arkaya 3
tane yasa Plan ve Bütçe Komisyonuna geldi. Bunlardan bir tanesi BES’te yapılan
değişiklikler, bir tanesi varlık fonuyla ilgili ki torbadaydı, torbadan
çıkarıldı, diğeri ise torbada. Değerli milletvekilleri, sürekli olarak bu
müdahalenin, darbenin Türkiye Büyük Millet Meclisine, demokrasiye yapıldığını
söylüyorsunuz; doğru, böyledir. Demokrasinin beşiği, yani millî iradenin
tecelligâhı Meclistir. O zaman Meclisi Meclis gibi göreceksiniz, saygılı
davranacaksınız. Bir akşama doğru geliyor Plan ve Bütçe Komisyonuna, ertesi gün
görüşülüyor, bir gün sonra da Genel Kurulda görüşülüyor ve ne konuştuğunuzu ne
yaptığınızı bilmiyorsunuz. 
Değerli
arkadaşlar, demokrasiyi şeklen kurtarmakla olmaz. Yenikapı’da sembolik bir şey
yapıldı, doğru şeyler yapıldı ama esasen Meclisi işleteceksiniz. Mecliste
milletvekilleri, milletin temsilcisi milletvekilleri, milletin tercihleri ve
talepleri doğrultusunda yasa çıkaracaklar. Bu yasa çıkarken buradan etkilenecek
olan gariban insanlara sorulmadı, bir tane işçi sendikası temsilcisi yoktu
değerli arkadaşlarım. 
Saygılarımı
sunuyorum. (CHP sıralarından alkışlar) 
BAŞKAN
– Teşekkür ederiz Sayın Bekaroğlu. 
3’üncü
madde üzerinde konuşmalar tamamlandı. 
Sisteme
giren sayın milletvekili yok.
Soru-cevap
işlemi yok. 
3’üncü
madde üzerinde iki önerge var, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 410 sıra sayılı Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı’nın (1/752) 3’üncü maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Süleyman Sencer Ayata Aydın
Uslupehlivan Musa Çam
 İstanbul Adana İzmir
 Kemal Zeybek Haydar
Akar Bülent Kuşoğlu
 Samsun Kocaeli Ankara
 Gaye Usluer
 Eskişehir
MADDE
3- Bu Kanun yayım tarihini izleyen ilk iş gününde yürürlüğe girer.
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 410 sıra sayılı Kanun Tasarısı’nın 3’üncü maddesinin tasarı metninden
çıkarılmasını arz ve teklif ederiz.
 İdris Baluken Mahmut
Toğrul Abdullah Zeydan
 Diyarbakır Gaziantep Hakkâri

 Behçet Yıldırım Bedia
Özgökçe Ertan
 Adıyaman Van
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EMİNE NUR GÜNAY (Eskişehir) – Katılamıyoruz Sayın
Başkan.
BAŞKAN
– Hükûmet önergeye katılıyor mu?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Katılmıyoruz Sayın
Başkan.
BAŞKAN
– Önerge hakkında…
İDRİS
BALUKEN (Diyarbakır) – Gerekçe Sayın Başkan.
BAŞKAN
- Gerekçeyi okutuyorum:
Gerekçe:
Tasarıdaki
düzenlemelerin işçiler ve emekçiler aleyhine olması hasebiyle tasarının
bütününe ilkesel olarak karşı çıkmaktayız. Bu sebeple tasarının yürürlük
maddesinin de çıkarılmasını öngörmekteyiz.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 410 sıra sayılı Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı’nın (1/752) 3’üncü maddesinin
aşağıdaki şekilde değiştirilmesini arz ve teklif ederiz.
Saygılarımızla.
Musa Çam (İzmir) ve
arkadaşları
MADDE
3- Bu Kanun yayım tarihini izleyen ilk iş gününde yürürlüğe girer.
BAŞKAN
- Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ EMİNE NUR GÜNAY (Eskişehir) – Katılamıyoruz Sayın
Başkan.
BAŞKAN
– Hükûmet katılıyor mu?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Katılmıyoruz Sayın
Başkan.
BAŞKAN
– Gerekçe mi okutuyoruz?
LEVENT
GÖK (Ankara) – Gerekçe Sayın Başkan.
BAŞKAN
- Gerekçeyi okutuyorum:
Gerekçe:
Söz
konusu madde metninin anlaşılır hâle getirilebilmesi için değişiklik
önerilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
4’üncü
maddeyi okutuyorum:
MADDE 4- Bu Kanun hükümlerini Bakanlar Kurulu yürütür.
BAŞKAN
– 4’üncü madde üzerinde gruplar adına konuşmacı yok.
Soru-cevap
işlemi yok.
4’üncü
madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 410 sıra sayılı Bireysel Emeklilik Tasarruf ve Yatırım Sistemi Kanununda
Değişiklik Yapılmasına Dair Kanun Tasarısı’nın (1/752) 4’üncü maddesinin
aşağıdaki şekilde değiştirilmesini arz ve teklif ederiz.
Saygılarımızla.
 Gaye Usluer Musa
Çam Bülent Kuşoğlu
 Eskişehir İzmir Ankara
 Aydın Uslupehlivan Kemal
Zeybek Haydar Akar
 Adana Samsun Kocaeli
 Süleyman Sencer Ayata
 İstanbul
MADDE
4- Bu Kanun hükümleri Bakanlar Kurulu tarafından yürütülür.
BAŞKAN
– Şimdi maddeye en aykırı önergeyi okutup işleme alacağım.
İDRİS
BALUKEN (Diyarbakır) – Önergeyi çekiyoruz Sayın Başkan.
BAŞKAN
– Çekiyorsunuz önergeyi, tamam.
Sayın
Komisyon, diğer önergeye katılıyor musunuz?
PLAN
VE BÜTÇE KOMİSYONU SÖZCÜSÜ EMİNE NUR GÜNAY (Eskişehir) – Katılamıyoruz Sayın
Başkan.
BAŞKAN
– Hükûmet, katılıyor musunuz?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Katılmıyoruz Sayın
Başkan.
BAŞKAN
– Önergeyle ilgili, Levent Bey…
LEVENT
GÖK (Ankara) – Gerekçe…
BAŞKAN
– Gerekçeyi okutuyorum:
Gerekçe:
Söz
konusu madde metninin anlaşılır hâle getirilebilmesi için değişiklik
önerilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, tasarının tümünü oylarınıza sunuyorum: Kabul edenler… Kabul
etmeyenler… Tasarı kabul edilmiş ve kanunlaşmıştır.
Sayın
Bakan, açıklama mı yapacaksınız?
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Evet Sayın Başkan.
BAŞKAN
– Buyurunuz.
IV.- AÇIKLAMALAR (Devam)
26.- Ulaştırma, Denizcilik ve Haberleşme
Bakanı Ahmet Arslan’ın, Mardin’in Kızıltepe ile Diyarbakır’ın Sur ilçelerinde
bomba yüklü araç saldırılarıyla ilgili olarak kolluk kuvvetleri ve yargı
mensuplarının çalışmalarının devam ettiğine ilişkin açıklaması
ULAŞTIRMA,
DENİZCİLİK VE HABERLEŞME BAKANI AHMET ARSLAN (Kars) – Sayın Başkanım, bir
açıklama ihtiyacı vardı. Özellikle Mardin Kızıltepe’de 1 polisimiz şehit, 5
polis yaralı, 2 sivil vatandaşımız hayatını kaybetmiş, 15 sivil vatandaşımız
yaralı. Diyarbakır Sur’da da 4 sivil vatandaşımız hayatını kaybetmiş, 5 polis
memurumuz hafif yaralı. Her iki olayda da bomba yüklü araç saldırısının olduğu…
Kolluk kuvvetlerinin ve yargı mensuplarının olaylarla ilgili çalışmaları devam
ediyor. Bu anlamda da bir bilgi arz etme ihtiyacı vardı.
Teşekkür
ederim.
BAŞKAN
– Peki, teşekkür ederiz Sayın Bakan. 
Sayın
milletvekilleri, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 16 Ağustos 2016 Salı
günü saat 15.00’te toplanmak üzere birleşimi kapatıyorum. 
Kapanma Saati: 20.26




(*) (10/295) esas numaralı Meclis
Araştırması Önergesi’nin tam metni tutanağa eklidir.


(x) Bu bölümde hatip tarafından Türkçe
olmayan kelimeler ifade edildi.


(x) 381 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(xx) 410 S. Sayılı Basmayazı tutanağa
eklidir. 




