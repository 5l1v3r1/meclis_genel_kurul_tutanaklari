



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 57’nci
Birleşim
 18
Şubat 2020 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
trafik kazası geçiren İstanbul Milletvekili Rümeysa Kadak’a geçmiş olsun
dileğinde bulunduğuna ve Avrupa Güreş Şampiyonası’nda altın madalya kazanan
Süleyman Karadeniz’i kutladığına ilişkin konuşması 
2.- Oturum Başkanı TBMM Başkan Vekili Levent Gök’ün,
İstanbul Milletvekili Rümeysa Kadak’ın trafik kazası geçirmiş olmasına rağmen
görev ve sorumluluk bilinciyle görevine başladığına ilişkin konuşması 

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Halil Etyemez’in, Konya iline
yapılan yatırımlara ilişkin gündem dışı konuşması
2.- Samsun Milletvekili Neslihan Hancıoğlu’nun, Samsun
ilinin sorunlarına ilişkin gündem dışı konuşması
3.- İzmir Milletvekili Hasan Kalyoncu’nun, biyolojik
savaşa ilişkin gündem dışı konuşması

V.- AÇIKLAMALAR
1.- Adana Milletvekili Ayhan Barut’un, vatandaşların
Çin’de ortaya çıkan ve tüm dünyaya yayılan corona virüsü nedeniyle tedirginlik
yaşamasının yanı sıra grip ilaçları dâhil birçok ilacın piyasada bulunmaması
nedeniyle ortaya çıkan mağduriyete ilişkin açıklaması
2.- Mersin Milletvekili Ali Cumhur Taşkın’ın,
Cumhurbaşkanı Recep Tayyip Erdoğan liderliğinde ülkeye kazandırılan yollar, köprüler,
havalimanlarıyla birlikte bilimi, teknolojiyi ve inovasyonu destekleyecek
Teknopark İstanbul’un 2’nci etap açılışının yapıldığına ilişkin açıklaması
3.- Artvin Milletvekili Uğur Bayraktutan’ın, Artvin
Sarp Sınır Kapısı’nda oluşan tır kuyrukları nedeniyle yaşanılan mağduriyete
ilişkin açıklaması
4.- Malatya Milletvekili Mehmet Celal Fendoğlu’nun,
Malatya ve Elâzığ illerinde yaşanan deprem nedeniyle hemşehrilerinin doğal gaz
ve elektrik faturalarının tahsilatının üç ay süreyle ertelenmesini talep
ettiğine ilişkin açıklaması
5.- Osmaniye Milletvekili Mücahit Durmuşoğlu’nun,
Yunanistan Cumhurbaşkanı Prokopis Pavlopulos’un Batı Trakya’daki Türklere
yönelik “Müslüman Yunan azınlık” ifadesinin kabul edilebilir olmadığına ve
4’üncü Ulusal Antarktika Bilim Seferi’ne katılan 24 kişilik ekibin
Antarktika’ya ulaştığına ilişkin açıklaması
6.- Bursa Milletvekili Yüksel Özkan’ın, Yunanistan
Cumhurbaşkanı Prokopis Pavlopulos’un Batı Trakya’daki Türklere yönelik
“Müslüman Yunan azınlık” ifadesine ilişkin açıklaması
7.- Niğde Milletvekili Ömer Fethi Gürer’in, yapılan
zamlar nedeniyle elektrik ve doğal gaz faturalarının yüksekliğine ilişkin açıklaması

8.- Bursa Milletvekili Atilla Ödünç’ün, 18 Şubat
Türkiye’nin NATO’ya üyeliğinin 68’inci yıl dönümüne ilişkin açıklaması 
9.- Denizli Milletvekili Haşim Teoman Sancar’ın, 20
Mart 2019 tarihinde yaşanılan deprem nedeniyle Denizli ili Acıpayam ilçesindeki
mağduriyetin devam ettiğine ilişkin açıklaması
10.- Gaziantep Milletvekili İmam Hüseyin Filiz’in, 17
Şubat Orgeneral Eşref Bitlis’in şehadetinin 27’nci yıl dönümüne, İstanbul
Üniversitesi öğrencisi Hakan Taşdemir, Konyalı Mevlüt Çankaya vc Şırnak ili
Cizre ilçesinde Nezir Kılıç’ın intihar etmesinin ekonomik sıkıntılar nedeniyle
gelinen noktanın korkutucu olduğunu gösterdiğine ilişkin açıklaması
11.- Kahramanmaraş Milletvekili İmran Kılıç’ın,
dirayetli önderliği ve esaret altında bulunan Kafkasya topraklarını kurtarma mücadelesiyle
Şeyh Şamil’in tarihe geçtiğine ilişkin açıklaması
12.- Mersin Milletvekili Hacı Özkan’ın, Türkiye’nin
sanayi üretiminin reel sektörde yaşanan dengelenmenin ardından artış eğilimine
girdiğine ilişkin açıklaması
13.- Edirne Milletvekili Okan Gaytancıoğlu’nun, otoyol
kenarlarına yerleştirilen maket polis ve jandarma araçlarının kime, kaç liraya
yaptırıldığını ve devlete maliyetinin ne olduğunu, bu maketlerin konulduğu
yerlerde trafik kazalarının azaldığına dair somut bir araştırma sonucunun olup
olmadığını İçişleri Bakanından öğrenmek istediğine ilişkin açıklaması
14.- Aksaray Milletvekili Ayhan Erel’in, iş bekleyen
fizik tedavi teknikerlerinin mağduriyetinin giderilmesi gerektiğine ilişkin açıklaması
15.- İstanbul Milletvekili Mahmut Tanal’ın, Millî
Sarayların Cumhurbaşkanlığına bağlanmasıyla Meclis bünyesine alınan personelin
bankamatik memuru olarak çalıştırılması konusunda Meclis Başkanlığının
kamuoyuna açıklama yapması gerektiğine ilişkin açıklaması
16.- İstanbul Milletvekili Hayati Arkaz’ın, dünyada her
yıl 6 milyondan fazla insanın sigara yüzünden hayatını kaybettiğine, ülkede bu
konuda alınan tedbirlerin ve yapılan çalışmaların artarak devam etmesini
dilediğine ilişkin açıklaması
17.- Ordu Milletvekili Mustafa Adıgüzel’in, 1998
yılında ABD’li Curtis La France tarafından Anıtkabir’de sergilenmek üzere Kültür
Bakanlığına bağışlanan Büyük Önder Atatürk’ün mektubunun nerede olduğunu
öğrenmek istediğine ilişkin açıklaması
18.- Iğdır Milletvekili Yaşar Karadağ’ın, Iğdır iline
16 kilometre uzaklıkta bulunan ve teknik ömrünü tamamlamış olan Metsamor
Nükleer Santrali’nde meydana gelebilecek nükleer sızıntıya karşı tedbir
alınmasının elzem olduğuna ilişkin açıklaması
19.- Afyonkarahisar Milletvekili Burcu Köksal’ın, AKP’nin
kamyoncuların feryadına kulak vermesi için daha kaç kişinin canına kıyması
gerektiğini öğrenmek istediğine ilişkin açıklaması
20.- Kocaeli Milletvekili Haydar Akar’ın, yüksek hızlı
tren nedeniyle Büyükderbent ve çevredeki diğer istasyonlarda yaşanılan
mağduriyetin giderilmesi gerektiğine ilişkin açıklaması
21.- Mersin Milletvekili Baki Şimşek’in, nakit
sıkıntısı yaşayan Mersin ili merkez, Tarsus, Mezitli, Erdemli, Anamur, Silifke
ilçeleri Esnaf ve Sanatkârlar Kredi Kefalet Kooperatiflerine ödenek gönderilerek
esnafa destek verilmesi gerektiğine ilişkin açıklaması
22.- Kahramanmaraş Milletvekili Sefer Aycan’ın, corona
virüsü salgınının devam ettiğine ve Çin’den plastik atık alınmasının doğru
olmadığına ilişkin açıklaması
23.- Kırşehir Milletvekili Metin İlhan’ın, Kırşehir
ilinin kamu yatırımlarından yeterince faydalanamadığına ilişkin açıklaması 
24.- Yozgat Milletvekili Ali Keven’in, Yozgat ili
köylerinin altyapı sorunlarının devam ettiğine ilişkin açıklaması
25.- Çanakkale Milletvekili Özgür Ceylan’ın, 1 Ekim
2017 tarihi itibarıyla iller arası hayvan sevklerinde uygulanan düzenlemenin
hayvan üreticilerini mağdur ettiğine ilişkin açıklaması
26.-Sivas Milletvekili Semiha Ekinci’nin, 12
Şubat akşamı geçirdiği kalp krizi nedeniyle vefat eden AK PARTİ Divriği İlçe Başkanı
Yasin Uyanık’a Allah’tan rahmet dilediğine, Diyarbakır Annelerinin HDP
Diyarbakır İl Başkanlığı önünde 22 Ağustosta başlayan evlat nöbetinin devam
ettiğine ve Sivasspor’a 21 Şubat Cuma günü Alanyaspor’la yapacağı maçta
başarılar dilediğine ilişkin açıklaması
27.- Mersin Milletvekili Olcay Kılavuz’un, Gazi Mustafa
Kemal Atatürk’ü ve silah arkadaşlarını saygıyla, minnetle andığına ilişkin
açıklaması
28.- Kütahya MilletvekiliAli Fazıl Kasap’ın,
Diyanet İşleri Başkanlığının yayımladığı Aile Dergisi’nde yer alan “Tasarruflu
pazar alışverişi nasıl yapılır?” başlıklı yazıya ilişkin açıklaması
29.- Amasya Milletvekili Mustafa Levent Karahocagil’in,
Aile, Çalışma ve Sosyal Hizmetler Bakanlığının Amasya iline 2019 yılında
yaptığı yardımlara ilişkin açıklaması
30.- Kayseri Milletvekili Dursun Ataş’ın, ülkenin derin
bir ekonomik krizin içinde bulunduğuna ilişkin açıklaması
31.- Gaziantep Milletvekili Bayram Yılmazkaya’nın, AKP
iktidarının bankaları ve finans kuruluşlarını baskılamasının kamuoyunu aldatmak
olduğuna ilişkin açıklaması
32.- İzmir Milletvekili Dursun Müsavat Dervişoğlu’nun,
İYİ PARTİ Genel Başkanı Meral Akşener’in öncülüğünde il ve ilçe ziyaretlerine
devam ettiklerine ve vatandaşların yegâne gündeminin geçim sıkıntısı olduğuna,
Atlasglobal hava yolu şirketinin iflas başvurusunda bulunduğuna ve Türk ekonomisinin
her geçen gün kan kaybetmeye devam ettiğine, ekonomik sıkıntılar yüzünden
hayatına son veren Hatay ilinde Adem Yarıcı, Konyalı Mevlüt Çankaya ve İstanbul
Üniversitesi öğrencisi Hakan Taşdemir’in çığlığı tüm ülkeyi sarması gerekirken
Hükûmetin görmezden gelmeye devam ettiğine ancak ülkeyi yönetenlerin bu
sorumluluktan kaçamayacaklarına ilişkin açıklaması
33.- Sakarya Milletvekili Muhammed Levent Bülbül’ün,
Türk kökenli Milletvekili Emir Kır’ın üyesi olduğu Belçika Sosyalist Partisinden
ihraç edilmesinin Türklerin sadece siyasette değil her alanda var olan
haklarının kısıtlanması yönündeki tartışmaları artırdığına, demokrasi, insan
hakları, hukukun üstünlüğü gibi değerlerin Türkler ve Müslümanlar söz konusu
olduğunda nasıl görmezden gelindiğinin nedenleri üzerinde durularak, tesis
edilecek Ankara ve Türkiye merkezli adalet ve medeniyet anlayışının dünyada
kabul görmesi için çalışılması gerektiğine ilişkin açıklaması
34.- İstanbul Milletvekili Hakkı Saruhan Oluç’un,
Mardin Büyükşehir Belediye Eş Başkanı Ahmet Türk ve Mazıdağı Belediye Eş
Başkanı Necla Yıldırım hakkında beraat kararı verilmesinin kayyum atamalarının
keyfî ve hukuksuz olduğunun göstergesi olduğuna, Dil, Kültür ve Sanat
Araştırmaları Derneği Eş Başkanı ve eğitmenlerinin, HDP Cizre İlçe Eş Başkanı
ile İlçe Seçim Kurulu üyesinin kendilerine isnat edilen iddialardan beraat
ettiği gibi Van Milletvekili Murat Sarısaç’a ait aracın önü kesilerek gözaltına
alınan HDP Parti Meclisi Üyesi Yunus Durdu’nun da serbest bırakılacağına,
Türkiye İnsan Hakları Vakfının yayımladığı rapora, Gezi Parkı davasıyla ilgili
beraat kararına ilişkin açıklaması

35.- İstanbul Milletvekili Engin Altay’ın, Osman Kavala
ve tüm sanıkların beraat etmesinin Gezi davasının da Balyoz, Ergenekon gibi
uydurma bir dava olduğunu ortaya koyduğuna ve adaletin geç de olsa tecelli
etmesinden Cumhuriyet Halk Partisi olarak memnuniyet duyduklarına, Gezi’nin
düşünceyi ifade etme ve yayma özgürlüğünün cisimleşmiş hâli olduğuna, yargının
tam anlamıyla bağımsız olarak iş göreceği Türkiye hayallerinin sürdüğüne, Yunanistan
Cumhurbaşkanı Prokopis Pavlopulos’un Batı Trakya’daki Türklere yönelik
“Müslüman Yunan azınlık” ifadesinin kabul edilebilir olmadığına, gayriaskerî
statüde olmasına rağmen 16 kara parçasının Yunanistan tarafından silahlandırılmış
olmasına daha ne kadar seyirci kalınacağını öğrenmek istediklerine ilişkin
açıklaması
36.- İstanbul Milletvekili Mehmet Muş’un, 17 Şubat
Orgeneral Eşref Bitlis’in şehadetinin 27’nci yıl dönümüne, mahkemenin Gezi
davasıyla ilgili sanıklar için verdiği beraat kararına, Gezi’yi Vandalizm
olarak gördüklerine, İstanbul Milletvekili Hakkı Saruhan Oluç’un yaptığı
açıklamasındaki bazı ifadelerine ilişkin açıklaması
37.- İstanbul Milletvekili Engin Altay’ın,İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
38.- İstanbul Milletvekili Hakkı Saruhan Oluç’un,
İstanbul Milletvekili Mehmet Muş’un yaptığı açıklamasındaki bazı ifadelerine ve
Gezi olaylarıyla ilgili Vandalizm suçlamasını reddettiğine ilişkin açıklaması
39.- İstanbul Milletvekili Mehmet Muş’un, İstanbul
Milletvekili Engin Altay’ın ve İstanbul Milletvekili Hakkı Saruhan Oluç’un
yaptığı açıklamalarındaki bazı ifadelerine ilişkin açıklaması
40.- İstanbul Milletvekili Engin
Altay’ın,İstanbul Milletvekili Mehmet Muş’un yaptığı açıklamasındaki bazı
ifadelerine ilişkin açıklaması 
41.- İstanbul Milletvekili Engin Altay’ın, Sakarya
Milletvekili Muhammed Levent Bülbül’ün yerinden sarf ettiği bazı ifadelerine ilişkin
açıklaması
42.- İzmir Milletvekili Kani Beko’nun, Giresun
Milletvekili Cemal Öztürk’ün CHP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
43.- İstanbul Milletvekili Mehmet Muş’un, İstanbul
Milletvekili Engin Altay’ın AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
44.- Antalya Milletvekili Aydın Özer’in, geçim
sıkıntısı içinde olan Adem Yarıcı, Mevlüt Çankaya, Nezih Kılıç ve Hakan
Taşdemir’in intihar ettiğine, TÜİK verilerine göre toplumun büyük bir mutsuzluk
sarmalı içinde olduğuna ilişkin açıklaması
45.- Adana Milletvekili Müzeyyen Şevkin’in, gıda
mühendisleri aldığı eğitimi uygulayacak iş bulamazken Tarım ve Orman Bakanlığının
gıda güvenliğini sağlayabilmek adına Türkiye genelinde başlattığı denetim
seferberliğinin gerçekçi olmadığına ilişkin açıklaması
46.- Sivas Milletvekili Ahmet Özyürek’in, Süper Lig’de
oynanan maçlarda hakem hataları olduğuna ve bu hataların Sivasspor aleyhine
oluşmasının kuşku yarattığına ilişkin açıklaması
47.- Adana Milletvekili Orhan Sümer’in, Adana ilindeki
muhtarların sorunlarının çözümü için adım atılmasını talep ettiğine ilişkin
açıklaması
48.- Niğde Milletvekili Ömer Fethi Gürer’in, kadro
verilemeyen taşeron işçilerin mağduriyetlerinin giderilmesi gerektiğine ilişkin
açıklaması
49.- Konya Milletvekili Orhan Erdem’in, Kuzey Kıbrıs
Türk Cumhuriyeti’nde kırk altı yıldır kapalı olan Maraş’ın yeniden sivil hayata
açılmasını desteklediklerine ilişkin açıklaması
50.- Karaman Milletvekili İsmail Atakan Ünver’in, 19
Şubat 2019 tarihinde vefat eden 20, 21 ve 22’nci Dönem Karaman Milletvekili
Fikret Ünlü’ye Allah’tan rahmet dilediğine ilişkin açıklaması
51.- Hatay Milletvekili Suzan Şahin’in, Türkiye
tarihinde ilk kez Rusya ve Yunanistan’dan şeker ithal edildiğine ve ithal etmek
için mi kotaların konulduğunu öğrenmek istediğine ilişkin açıklaması
52.- İstanbul Milletvekili Mehmet Muş’un, Bursa
Milletvekili İsmail Tatlıoğlu’nun 176 sıra sayılı Kanun Teklifi’nin birinci
bölümü üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Tekirdağ Milletvekili Enez Kaplan’ın,
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
üyeliğinden istifasının 19/2/2020 tarihinde Başkanlığa ulaştığına ilişkin
önerge yazısı (4/62)
2.- İzmir Milletvekili Atila Sertel’in, (2/951) esas
numaralı Devlet Memurları Kanununda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/63)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
İzmir Milletvekili Dursun Müsavat Dervişoğlu tarafından, eğitimin niteliğinin
artması ve işleyebilmesi için ücretli öğretmenlerin mağduriyetlerinin
giderilmesi, özlük haklarının düzenlenmesi, yaşadığı ekonomik ve sosyal
sorunların giderilmesi amacıyla 18/2/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön görüşmelerinin,
Genel Kurulun 18 Şubat 2020 Salı günkü birleşiminde yapılmasına ilişkin önerisi
2.- HDP Grubunun, Grup Başkan Vekili Mersin
Milletvekili Fatma Kurtulan tarafından, işçilerin güvensiz çalışma koşullarında
hayatını kaybettiği iş cinayetlerini engellemek amacıyla 18/2/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 18 Şubat 2020 Salı günkü
birleşiminde yapılmasına ilişkin önerisi
3.- CHP Grubunun, İzmir Milletvekili Kani Beko ve
arkadaşları tarafından, kadro alamayan işçilerin sorunlarının araştırılması amacıyla
17/2/2020 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin ön görüşmelerinin, Genel Kurulun 18 Şubat 2020 Salı
günkü birleşiminde yapılmasına ilişkin önerisi
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; bastırılarak dağıtılan 176 sıra sayılı
Bankacılık Kanunu ile Bazı Kanunlarda Değişiklik Yapılmasına Dair Kanun Teklifi’nin
kırk sekiz saat geçmeden Gündem’in “Kanun Teklifleri ile Komisyonlardan Gelen
Diğer İşler” kısmının 1’inci sırasına; 173 ve 174 sıra sayılı Kanun
Tekliflerinin aynı kısmın, sırasıyla 2’nci ve 5’inci sıralarına alınmasına ve
diğer işlerin sırasının buna göre teselsül ettirilmesine; 173, 174 ve 176 sıra
sayılı Kanun Tekliflerinin İç Tüzük’ün 91’inci maddesine göre temel kanun
olarak bölümler hâlinde görüşülmesine ilişkin önerisi 

VIII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında boş bulunan Türkiye Büyük
Millet Meclisi Kâtip Üyeliğine seçim

IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Aydın Milletvekili Mustafa Savaş ile 88
Milletvekilinin Bankacılık Kanunu ile Bazı Kanunlarda Değişiklik Yapılmasına
Dair Kanun Teklifi (2/2596) ile Plan ve Bütçe Komisyonu Raporu (S. Sayısı: 176)
X.- YAZILI SORULAR VE CEVAPLARI
1.- İstanbul Milletvekili Mahmut Tanal'ın,
Cumhurbaşkanlığı Hükümet Sistemi'ne geçildikten sonra istisnai kadrolara
yapılan atamalara ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/23790)
2.- İstanbul Milletvekili Mahmut Tanal'ın,
Cumhurbaşkanlığı Hükümet Sistemi'ne geçildikten sonra istisnai kadrolara
yapılan atamalara ilişkin sorusu ve Ulaştırma ve Altyapı Bakanı Mehmet Cahit Turhan’ın
cevabı (7/23856)
3.- Antalya Milletvekili Cavit Arı'nın, B1/B2 ve D1/D2
yetki belge bedellerine yapılan zamlara ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/23858)
4.- Adana Milletvekili İsmail Koncuk'un, İstanbul
Havalimanı'nda yaşanan bazı aksaklıklara ve son beş yılda İstanbul'a uçak aracılığıyla
giriş yapan turist sayısına ilişkin sorusu ve Ulaştırma ve Altyapı Bakanı
Mehmet Cahit Turhan’ın cevabı (7/23862)
5.- İstanbul Milletvekili Züleyha Gülüm'ün, Kanal
İstanbul Projesi'nin olası etkilerine ve TAKPAS protokolünde değişiklik yapılmasına
ilişkin sorusu ve Cumhurbaşkanı Yardımcısı Fuat Oktay’ın cevabı (7/23866)
6.- Van Milletvekili Muazzez Orhan'ın, 9 Ocak 2013
tarihinde Paris'te 3 kadının öldürüldüğü olayın soruşturulmasına ilişkin sorusu
ve Cumhurbaşkanı Yardımcısı Fuat Oktay’ın cevabı (7/23867)
7.- Mersin Milletvekili Alpay Antmen'in, Akkuyu A.Ş.
nükleer santralinin yönetim kurulu üyeleri ile şirkete verilen ödeme garantisine
ilişkin sorusu ve Cumhurbaşkanı Yardımcısı Fuat Oktay’ın cevabı 7/23868)
8.- İstanbul Milletvekili Mustafa Sezgin Tanrıkulu'nun,
bir belediye başkanının A Milli Kadın Voleybol takımının oyuncularına yönelik
sözlerine ilişkin sorusu ve Cumhurbaşkanı Yardımcısı Fuat Oktay’ın cevabı
(7/23916)
9.- Ankara Milletvekili Levent Gök'ün, 2002-2019
yılları arasında çiftçilerin kullandığı kredilerin yapılandırılması ve
ertelenmesinde uygulanan faiz oranları ile erteleme kapsamına alınmayan kredi
borçlarına ilişkin sorusu ve Cumhurbaşkanı Yardımcısı Fuat Oktay’ın cevabı
(7/23917)
10.- Ankara Milletvekili Levent Gök'ün, 2002-2019
yılları arasında Türkiye'de üretilen, satılan ve ithal edilen elektrikli
ısıtıcı sayısına ve bu ısıtıcıların sebep olduğu kazalara ilişkin sorusu ve
Cumhurbaşkanı Yardımcısı Fuat Oktay’ın cevabı (7/23918)
11.- Niğde Milletvekili Ömer Fethi Gürer'in, bina
yıkımı ve gemi geri dönüşümü çalışmalarındaki asbest denetimine,
Kentsel dönüşümde asbest riskine karşı hazırlanan
yönetmelik çalışmalarına,
İlişkin soruları ve Cumhurbaşkanı Yardımcısı Fuat
Oktay’ın cevabı (7/23919), (7/23923)
12.- Niğde Milletvekili Ömer Fethi Gürer'in, ilgili
bakanlık tarafından asbestli ürünlerin denetimine ilişkin sorusu ve Cumhurbaşkanı
Yardımcısı Fuat Oktay’ın cevabı (7/23920)
13.- Niğde Milletvekili Ömer Fethi Gürer'in, piyasada
satılan asbestli ürünlerin denetimine ilişkin sorusu ve Cumhurbaşkanı Yardımcısı
Fuat Oktay’ın cevabı (7/23921)
14.- Niğde Milletvekili Ömer Fethi Gürer'in,
ülkemizdeki asbest maruziyeti oranının yüksekliğine ve yeni asbest
yönetmeliğinin çıkacağı tarihe ilişkin sorusu ve Cumhurbaşkanı Yardımcısı Fuat
Oktay’ın cevabı (7/23922)
15.- Niğde Milletvekili Ömer Fethi Gürer'in, bazı
illerde incelemeler sonucunda asbest tespit edilmesine ilişkin sorusu ve Cumhurbaşkanı
Yardımcısı Fuat Oktay’ın cevabı (7/23924)
16.- Bursa Milletvekili Yüksel Özkan'ın, Bursa
Büyükşehir Belediyesinin ilaçlama hizmetiyle ilgili olarak gerçekleştirdiği
ihaleye,
-Kocaeli Milletvekili Tahsin Tarhan'ın, Gebze
Belediyesi tarafından temizlik işi için çıkılan ihaleye teklif veren
şirketlere,
-Bursa Milletvekili Yüksel Özkan'ın, Bursa Büyükşehir
Belediyesinin proje, yatırım ve hizmetlerin kamuoyuna duyurulması hizmeti için
yapmış olduğu ihaleye,
İlişkin soruları ve İçişleri Bakanı Süleyman Soylu’nun
cevabı (7/24093), (7/24094), (7/24144) 
17.- Zonguldak Milletvekili Ünal Demirtaş'ın, Zonguldak
Çaycuma Havalimanı'nda THY tarafından iptal edilen iç hat uçuşlarına ve
havalimanının iç hat seferlerine kapatılıp kapatılmayacağına ilişkin sorusu ve
Ulaştırma ve Altyapı Bakanı Mehmet Cahit Turhan’ın cevabı (7/24105)
18.- Muş Milletvekili Gülüstan Kılıç Koçyiğit'in,
Munzur Üniversitesi öğrencisi bir kadının kaybolmasıyla ilgili iddialara
ilişkin sorusu ve Cumhurbaşkanı Yardımcısı Fuat Oktay’ın cevabı (7/24111)
18 Şubat 2020 Salı
BİRİNCİ OTURUM
Açılma Saati: 15.00
BAŞKAN: Başkan Vekili Levent GÖK
KÂTİP ÜYELER: Bayram ÖZÇELİK (Burdur), Emine Sare AYDIN
YILMAZ (İstanbul)
-----0-----
BAŞKAN
– Türkiye Büyük Millet Meclisinin 57’nci Birleşimini açıyorum. 
Toplantı
yeter sayısı vardır, görüşmelere başlayacağız.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Levent Gök’ün,
trafik kazası geçiren İstanbul Milletvekili Rümeysa Kadak’a geçmiş olsun
dileğinde bulunduğuna ve Avrupa Güreş Şampiyonası’nda altın madalya kazanan
Süleyman Karadeniz’i kutladığına ilişkin konuşması 
BAŞKAN
– Değerli arkadaşlarım, Meclisi yönetirken Divan kâtipliği görevinde bizlerle
beraber çalışan, bugün de benimle burada olması gereken İstanbul Milletvekilimiz
Divan Kâtibi Sayın Rümeysa Kadak dün talihsiz bir trafik kazası geçirdi; durumu
gayet iyi -kendisiyle görüştüm- sağlık durumunda herhangi bir şey yok,
araçtakilerde herhangi bir şey yok. Bugün kendisine dinlenmesini tavsiye ettim,
ilerleyen saatlerde belki geleceğini söyledi ama dinlenmesini de önerdim.
Rümeysa Kadak kardeşimize geçirdiği bu trafik kazasından dolayı geçmiş olsun
diyorum. Gerçekten önemli bir kazayı çok hafif atlattık. Tekrar geçmiş olsun
diyorum.
Yine,
değerli milletvekilleri, Avrupa Güreş Şampiyonası’nda 92 kiloda altın madalya
kazanan güreşçimiz Süleyman Karadeniz’i de Türkiye Büyük Millet Meclisi adına
kutluyorum, başarılar diliyorum. 
Değerli
milletvekilleri, hepinize başarılı ve verimli bir hafta diliyorum. 
Değerli
arkadaşlarım, gündeme geçmeden önce 3 sayın milletvekiline gündem dışı söz
vereceğim.
Gündem
dışı ilk söz, Konya’ya yapılan yatırımlar hakkında söz isteyen Konya
Milletvekilimiz Sayın Halil Etyemez’e aittir.
Buyurun
Sayın Etyemez. (AK PARTİ sıralarından alkışlar)
Süreniz
beş dakika.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Konya Milletvekili Halil Etyemez’in, Konya iline
yapılan yatırımlara ilişkin gündem dışı konuşması
HALİL
ETYEMEZ (Konya) – Sayın Başkan, değerli milletvekilleri; konuşmama başlamadan
önce İstanbul Milletvekilimiz Rümeysa Kadak’a geçmiş olsun dileklerimi
iletiyorum ve millî güreşçimiz Süleyman Karadeniz’i de buradan tebrik ediyorum.
Saygıdeğer
milletvekilleri, Konya’mıza yapılan yatırımlarla ilgili gündem dışı söz almış
bulunmaktayım. Öncelikle yüce Meclisimizi saygıyla selamlıyorum. 
Değerli
milletvekilleri, göreve geldiğimiz 2002 yılından günümüze kadar ekonomiden
sağlığa, ulaşımdan yerli ve millî sanayiye, her alanda birçok başarıya imza
attık. Yapılan yatırımlardan medeniyet şehri, sanayi kenti, tarım ve
hayvancılığın başkenti Konya’mız da payını almıştır. AK PARTİ hükûmetleri
olarak Konya’mıza 51 milyarın üzerinde yatırım yaptık.
İktidar
olarak her zaman önceliğimiz eğitim oldu. Konya’mızda eğitime bugüne kadar
yaklaşık 2 milyar lira yatırım gerçekleştirdik; okul sayısını 2 binin, derslik
sayısını 22 binin, öğretmen sayısını ise 32 binin üzerine çıkardık. Konya’mıza
Necmettin Erbakan Üniversitesi ve Konya Teknik Üniversitesi olmak üzere iki
devlet, bir de vakfa bağlı Konya Gıda ve Tarım Üniversitesini kazandırdık.
Yaklaşık 20 bin öğrencimizin kalacağı yeni yurtları açtık. Millî maçların
yapıldığı 42 bin seyirci kapasiteli stadyum, gençlik merkezleri, çeşitli
branşlarda spor tesisleri, yüzme havuzlarını vatandaşlarımızın hizmetine
sunduk. Yıllık 400 bin kişinin ziyaret ettiği, 5 bin metrekare kapalı alanda
aynı anda 20 bin kelebeğin uçtuğu, Avrupa’nın en büyük, Türkiye’nin tek kelebek
vadisini Konya’mızın hizmetine sunduk.
Sağlıkta
toplam 2.395 yatak kapasiteli 31’i hastane olmak üzere 80’in üzerinde tesis
yaptık, yatak sayımızı 7.686’ya çıkardık. 1.250 yataklı Karatay Şehir
Hastanemizin de açılışını bu yıl içerisinde inşallah gerçekleştireceğiz. 
Konya’mızda
23.772 konut projesi yaptık, 4 bin sosyal konutu da hayata geçireceğiz.
Konya’mızda 14 ilçemizi doğal gazla buluşturduk. Karapınar ilçemizde kurulacak
olan bin megavat kapasiteli dünyanın en büyük güneş enerjisi santralinin
panellerinin kurulmasına nisan ayı itibarıyla başlayacağız.
Değerli
milletvekilleri, şüphesiz medeniyetin en büyük göstergesi olan ulaşıma ayrı bir
önem verdik. Konya’mızın bölünmüş yol mesafesini 1.100 kilometrenin üzerine
çıkardık. Konya’yı yüksek hızlı trenin merkezi hâline getirdik. Konya
Havalimanı’nın yıllık 3 milyon yolcu kapasiteli yeni terminal binasını yaptık
ve yolcu trafiğini yıllık 1 milyonun üzerine çıkardık. 7,5 milyar lira
maliyetli Konya metrosunu da inşallah hayata geçiriyoruz. Yıllık 3 milyon
yolcuya hizmet verebilecek olan Yüksek Hızlı Tren Garı, Konya’mızı lojistik üssü
hâline getirecek Kayacık Lojistik Merkezi, ASELSAN ve Konyalı sanayicilerimizin
iş birliğiyle savunma sanayisiyle ilgili fabrika da inşallah önümüzde süreçte
hizmete girecek. Diğer yandan Konya’mız önümüzdeki yıl 5’inci İslami Dayanışma
Oyunları’na da ev sahipliği yapacak.
Değerli
milletvekilleri, konuşmamın başında da ifade ettiğim gibi Konya’mız, tarım ve
hayvancılığın başkentidir. Konya, Türkiye tarım alanlarının yaklaşık yüzde
8’ine karşılık gelen 1,9 milyon hektar tarım alanıyla ülkemizin en büyük tarım
alanına sahip. Konya’mızın tarımsal üretim değeri son on sekiz yılda 9 kat
artarak 20 milyara yaklaşırken tarımsal ihracatımız yine on sekiz yılda 20,3
kat artarak yaklaşık 400 milyon dolara ulaşmıştır. Konya tarım makineleri
imalatının yüzde 65’ini, ihracatının da yüzde 70’ini gerçekleştirmektedir.
Konya’mız ülkemizde, yine, tahıl üretiminde 1’inci, 927 bin büyükbaş hayvan
varlığıyla 1’inci, 2 milyon 460 bin küçükbaş hayvan varlığıyla 2’nci, 1 milyon
388 bin ton süt üretimiyle de 1’inci sıradadır. 
Konyalı
çiftçilerimizin üretimini artırmak, onlara destek olmak için on sekiz yılda 8,4
milyar lira hibe verdik. Şüphesiz, Konya tarımımızın can damarı sudur. Bunun
bilincinde olarak 2003-2020 yılları arasında 9,4 milyar liralık yatırım yaparak
toplam 260 tesisi hizmete aldık. Osmanlı’dan bugüne uzanan asırlık rüya proje
Mavi Tünel’i hayata geçirdik. 796.444 dekar araziyi sulamaya açarak
çiftçilerimize yıllık 650 milyon lira tarımsal gelir artışı sağladık. Suyun
tasarruflu kullanılması için yaklaşık 1 milyar lira bedelli İvriz Sağ Sahil ve
Sol Sahil Kapalı Sulama Sistemlerini Konya Ereğli’mizde hayata geçiriyoruz.
Konya’mızın sulanabilir tarım alanı 1 milyon 704 bin 164 hektar iken şu anda
sulanan alan yaklaşık 500 bin hektardır. Sulanan alanı daha fazla artırarak
Konya’mıza dış havzalardan su getirmek için çeşitli su kaynakları üzerinde
proje çalışmalarımızı titizlikle sürdürmekteyiz. Bu projeler hayata geçtiği
takdirde yıllık 500 milyon TL millî ekonomiye katkı sağlayacak. Konya’mızda 105
milyonun üzerinde fidanı toprakla buluşturduk.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Etyemez.
Buyurun.
HALİL
ETYEMEZ (Devamla) – Değerli milletvekilleri, tarih boyunca nice medeniyetlerin
zirvesi, şehri olan Konya’mıza yapılan bu yatırımlar Cumhurbaşkanımız Recep
Tayyip Erdoğan’ın liderliğinde artarak devam edecektir. 
Konya’mıza
yapılan ve yapılacak olan hizmetlerin gerçekleşmesinde destekleriyle her daim
yanımızda olan Cumhurbaşkanımıza, bakanlarımıza, milletvekillerimize, emeği
geçenlere ve Konyalı hemşehrilerimize şükranlarımı sunuyor, Genel Kurulu
saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim.
Gündem
dışı ikinci söz, Samsun ili genelinde kamu hizmetleri yatırım politikaları ve
kentin sorunları hakkında söz isteyen Samsun Milletvekilimiz Sayın Neslihan
Hancıoğlu’na aittir.
Buyurun
Sayın Hancıoğlu. (CHP sıralarından alkışlar) 
Süreniz
beş dakika.
2.- Samsun Milletvekili Neslihan Hancıoğlu’nun, Samsun
ilinin sorunlarına ilişkin gündem dışı konuşması
NESLİHAN
HANCIOĞLU (Samsun) – Sayın Başkan, değerli milletvekilleri; Samsun ilinin
sorunlarıyla ilgili gündem dışı söz aldım. Genel Kurulumuzu saygıyla
selamlıyorum. 
Aslında
Samsun’un sorunu tektir, o sorun da Adalet ve Kalkınma Partisinin ta
kendisidir. “Nasıl?” derseniz… Bugün bu güzel şehri yöneten anlayış,
Samsunluların çözüm bekleyen sorunlarına sırt çevirmiş, kaynaklarını yandaşa
teslim etmiş, havasını suyunu zehirlemiş, insanları ölümle burun buruna
getirmiş ve bu durumdan zerre kadar rahatsızlık duymayan bir anlayıştır. 
Sizlere
bunu birkaç örnekle vermek istiyorum. İlk örneği; İlkadım ilçesindeki Çiftlik
Caddesi. Bu cadde 2014 yılında milyonlarca lira masraf yapılarak trafiğe
kapatıldı. Kapatan kim? AK PARTİ’li Büyükşehir Belediyesi. Aradan altı yıl
geçti, bu cadde yine milyonlar harcanarak bu kez trafiğe açıldı. Kim açtı? Yine
aynı belediye. Planlama yok, mühendislik yok. Peki ne var? “Ben bilirim.”
anlayışı var, yandaşa vatandaşın parasını peşkeş çekmek var. Diğer bir örnek
Bafra ilçemizden. Aynı Büyükşehir Belediyesi üç yıl kadar önce bu ilçemizin
gerçekten de ihtiyacı olan yeni otogar projesi için düğmeye bastı. Projelerin,
kamulaştırmaların, altyapı masraflarının hepsine oluk oluk paralar harcandı.
Sonra bir baktık, otogar projesinin yeri değişmiş. Hangi vicdan, hangi akıl,
hangi ahlak bu israfı, bu talanı, bu savurganlığı savunabilir? 
Samsunluların
parası böyle boşa harcanırken şehirde işsizlik bir virüs gibi yayılıyor. Bu
paralarla Samsun’da sayıları 100 bine yaklaşan genç işsizimize istihdam sahası
yaratmak çok mu zor? Geçen yıl bu şehirde 1.650 esnaf iflas etti. Ayakta
kalanlar ise deyim yerindeyse sinek avlıyor. Bugün, Türkiye’de her 3 çekten 1’i
yazılırken Samsun’da her 2 çekten 1’i yazılıyor, ödenemiyor. Adliye adliye
olmaktan çıktı, bildiğiniz emlak dükkânı; duvarlar icradan satılık gayrimenkul
ilanlarıyla dolu. Şehrin nüfusu 1 milyon 350 bin, 410 bin icra dosyası var.
Yani her 3 Samsunluya bir icra dosyası düşüyor. Bugün, Samsun sahipsiz
bırakılmış bir şehirdir. Sahipsizliğin nasıl bir şey olduğunu Vezirköprü
ilçemize gidin, gözlerinizle göreceksiniz. Bu ilçeyi dünyaya bağlayan yol,
yıllardır “ölüm yolu” diye adlandırılıyor. Yolu duble hâle getirmek için
projeler yapıldı ama bitmedi. Kunduz Dağları’nda millî takımlar için kamp
tesisi kuruldu, müteahhit “Zarar ediyorum.” diye bırakıp gitti; şimdi orası
çürümekte. Sekiz yılda bir hastane inşaatı bitmez mi? Vezirköprü’de bitmiyor.
Kaç müteahhit değişti? Sayın Bakana soruyoruz “İnşallah bu yıl hizmete
girecek.” diyor; bekleyip göreceğiz. 
Birisi
de şu kürsüye çıkıp memleketimizin en değerli ovası Çarşamba Ovası’nın orta
yerine biyokütle enerji santralinin hangi akılla, hangi mantıkla kurulacağını
izah etsin. Devletin tarımsal sit alanı olarak ilan ettiği yani tarımsal üretim
dışında bir çivi dahi çakılması yasak olan Karadeniz’in en büyük, en verimli
ovasına zehir santrali yapılmasına nasıl izin verilir? Yazıktır, günahtır! (CHP
sıralarından alkışlar) Samsunlular bu savurganlığın, bu hesap kitap bilmezliğin
faturasını sadece parasıyla değil, canıyla da ödüyor ve bu gidişle daha çok
canlar yanacak. 
Şimdi,
buradan Samsun’u ve tüm Türkiye’yi uyarıyorum: Salıpazarı, Terme, Çarşamba
bölgesinde geçen yıl iki büyük sel felaketi yaşandı; 2 vatandaşımız bu sel
felaketinde hayatını kaybetti, köprüler yıkıldı, tarlalar yok oldu. Aradan
geçen süre içinde dere ıslah çalışması ya da bu taşkın önleme projelerinin
hiçbiri gerçekleşmedi. Millet bahçesi yapmak için 30 milyonu bulanlar, sel
tehdidi altındaki vatandaşlarımız için parmağını oynatmıyor. Bu uyarımı bir
kenara not edin; bu saatten sonra bu bölgede yaşanacak sellerden, can ve mal
kayıplarından verdiği sözleri tutmayan siyasetçiler ve bürokratlar sorumludur.
Vatandaşın parasını sadece üç beş yandaşına rant sağlamak için savuran saray
iktidarı sorumludur.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Değerli milletvekilleri, gündem dışı üçüncü söz, biyolojik savaş hakkında söz
isteyen İzmir Milletvekilimiz Sayın Hasan Kalyoncu’ya aittir. 
Buyurun
Sayın Kalyoncu. (MHP sıralarından alkışlar)
Süreniz
beş dakika.
3.- İzmir Milletvekili Hasan Kalyoncu’nun, biyolojik
savaşa ilişkin gündem dışı konuşması
HASAN
KALYONCU (İzmir) – Sayın Başkan, değerli milletvekilleri; Genel Kurulu saygıyla
selamlıyorum. 
Biyolojik
savaş tarihi uzun bir geçmişe sahiptir. Tarihî dönemlere bakıldığında, var olan
hastalık etmenleri savaşlarda düşmanı zayıflatmak için kullanılmıştır. Yakın
tarihte Amerika Birleşik Devletleri’nin Kızılderililere çiçek hastalarının
kullandığı battaniyeleri göndermesi bunun çarpıcı örnekleri arasında yer
almaktadır. Sovyetler’de 1920’li yıllarda, İngiltere’de 1930’lu yıllarda,
Almanya’da Nazi döneminde, Japonya’da 1932’de, Amerika Birleşik Devletleri’nde
1943 yılında biyolojik silah kullanımı ve silah programları geliştirilmeye
başlanmıştır. Güney Afrika Cumhuriyeti, 1980-1993 yılları arasında “Sahil
Projesi” kod adıyla biyolojik silah programı yürütmüştür. Bunların yanında,
İsrail ve bazı Avrupa ülkeleri bu programları geliştirmekte ve kullanmaktadır. 
Biyolojik
savaş ajanlarının günümüzde savaş dışında da toplumları zayıflatmak için
kullanıldığı sıkça ifade edilmektedir. Ayrıca ülkeler bu ajanları olası tehdit
ve saldırılara karşı üretmekte veya elinde bulundurmaktadır. Biyolojik savaş
ajanları, öldürmek, sakat bırakmak veya kapasite bozmak amacıyla kullanılan
mikroorganizmaları, bunların sporları ve bazı organizmalarca oluşturulan
toksinleri içermektedir. Biyolojik silah olarak kullanılan ajanlar iki grupta
ele alınır: Bunlardan birincisi canlı organizmalar ve bunların oluşturduğu
sporlardır, ikinci grubu ise mikroorganizmaların ürettiği zehirli toksinler
meydana getirir. Toksinler asıl canlılar olmayıp bunlardan elde edilen
bileşenler oldukları için bazı bilim adamları tarafından kimyasal savaş silahı
olarak da kabul edilirler. 
Küresel
ölçekte güncel sorun hepimizin malumudur. İlk olarak aralık ayında Çin’den
hastalık haberleri gelmeye başlamış ve şu ana kadar 26 ülkede tespit edilen
virüs, salgın boyutuna ulaşmıştır. Dünya genelinde virüs nedeniyle hayatını
kaybedenlerin sayısı 1.600’ü, vaka sayısı ise 67 bini aşmış durumdadır. Dünya
Sağlık Örgütü “uluslararası kamu sağlığı acil durumu” ilan etmiştir. Bugün,
corona virüsünün bir laboratuvar virüsü olduğu, biyolojik savaş aygıtı olduğu
yaygın kanaat hâline gelmiştir. 
Sayın
milletvekilleri, bunların yanında, tarım ürünleri üzerinden de doğrudan
insanları öldürmeye yönelik olmayıp üretimi engelleyici ve sağlıksız nesiller
yetiştirilmesini hedefleyen çalışmalar yapılmaktadır. Bu yapıların
geliştirilmesiyle giderek tarım yok edilerek hedef ülkenin dışa bağımlı hâle
getirilmesi ve bu durumun da biyolojik savaş içerisinde değerlendirilmesi dünya
gündemindedir. 
Ülkemizde
biyolojik savaşla ilgili mücadele için tedbirlerin alınması zaruridir. Türk
Silahlı Kuvvetlerinde ve diğer kurumlarda biyolojik ve kimyasal silah
bulunmamaktadır. Savunma amacıyla Kimyasal, Biyolojik, Radyoaktif, Nükleer
Savunma Daire Başkanlığı kurulmuştur; bu birimin daha aktif hâle getirilmesi ve
donanımının artırılması gerekmektedir. Aynı zamanda, bu birimin Daire
Başkanlığı düzeyinden çıkarılıp müstakil bir kurum hâline de dönüştürülmesi
gereklidir. Burada biyolojik, kimyasal, nükleer ve radyoaktif savunma
sistemlerinin ayrı birimler olarak çalışması sağlanmalıdır. Şu an da biyolojik
savaşta kullanılmaya uygun bakteri ve virüslere karşı tedavi araçlarının,
aşılarının bir an önce geliştirilerek depolanması, toksinlere karşı önlem
planlarının ve araçlarının oluşturulması ülkenin öncelikleri arasında ele
alınmalıdır; topyekûn güvenliğimiz açısından bu konu özel önem taşımaktadır.
Bunlarla ilgili çok fonksiyonel laboratuvarlar, araştırma imkânları bulunan
merkezler oluşturulmalıdır. Biyolojik savaşla ilgili bilimsel çalışmalar
koordine edilmeli ve öncelikli alan olarak ele alınmalıdır. Aynı zamanda ülke
içinde dolaşımıyla ilgili tedbirler alınması zorunludur.
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Kalyoncu.
HASAN
KALYONCU (Devamla) – Milliyetçi Hareket Partisi olarak vatanımıza ve
milletimize karşı yapılacak saldırıların tümüne karşı hazırlıklı olmamız
gerektiğini özellikle vurgulamaktayız. Daha önce de dile getirdiğimiz gibi,
Milliyetçi Hareket Partisi olarak biz güncel sorunların çözümüne odaklanmanın
yanında gelecekte oluşabilecek sorunları da öngörerek önlemleri ortaya koyan
bir siyasi hareketiz. Ülke olarak barıştan yanayız fakat her türlü savaşa, bu
çerçevede biyolojik ve kimyasal savaşlara da hazırlıklı olmak zorunluluğumuz
vardır. 
Gazi
Meclisimizi saygıyla selamlıyorum. (MHP sıralarından alkışlar)
BAŞKAN
– Teşekkür ederim.
Değerli
milletvekilleri, gündem dışı konuşmaları tamamladık. 
Şimdi,
değerli milletvekillerimizin yerinden söz taleplerini karşılayacağım, birer
dakikayla söz vereceğim.
Sayın
Barut…
V.- AÇIKLAMALAR
1.- Adana Milletvekili Ayhan Barut’un, vatandaşların
Çin’de ortaya çıkan ve tüm dünyaya yayılan corona virüsü nedeniyle tedirginlik
yaşamasının yanı sıra grip ilaçları dâhil birçok ilacın piyasada bulunmaması
nedeniyle ortaya çıkan mağduriyete ilişkin açıklaması
AYHAN
BARUT (Adana) – Sayın Başkan, malum kış aylarındayız, aynı zamanda hastalık
ayları olarak da bilinir. Kışın soğuk algınlığı, gribal enfeksiyonlar ve
solunum yolu gibi birçok mevsimsel hastalığın yoğun olarak yaşandığı dönemdir.
Üstelik yurttaşlarımız Çin’de ortaya çıkan ve tüm dünyaya yayılan corona virüsü
nedeniyle büyük bir tedirginlik yaşıyor. Kış dönemi başında grip aşılarının ve
bazı ilaçların bulunmaması gibi sorunları yaşamıştık. Bu sorunları dile
getirdiğimizde eksikliğin giderileceği, benzer sıkıntıların bir daha
yaşanmayacağı ifade edilmişti. Ancak, ne yazık ki, yine eczanelerde bazı
ilaçları bulamayan yurttaşlarımız şikâyetlerini ilettiler. Seçim bölgemizde,
Adana’da dün akşam nöbetçi eczanelere giden yurttaşlarımız, örneğin, epilepsi
ilacını hiç bulamadığından yakındı. Eczacılar depolarda olmadığını söylüyor, Bakanlığın
ilaç firmalarıyla anlaşmasında sorun olduğunu, bu anlaşmazlıktan kaynaklı ilaç
bulunmadığını dile getiriyorlar. Soğuk algınlığı tedavisinde kullanılan
ilaçların bile eczanelerde bulunmadığından yakınan yurttaşların günahı nedir?
Nedir bu anlaşma sorunu? Yurttaşları yine mağdur etmeyin. 
Teşekkür
ederim.
BAŞKAN
– Sayın Taşkın...
2.- Mersin Milletvekili Ali Cumhur Taşkın’ın,
Cumhurbaşkanı Recep Tayyip Erdoğan liderliğinde ülkeye kazandırılan yollar,
köprüler, havalimanlarıyla birlikte bilimi, teknolojiyi ve inovasyonu
destekleyecek Teknopark İstanbul’un 2’nci etap açılışının yapıldığına ilişkin
açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Türk
savunma sanayisinin inovasyon merkezi Teknopark İstanbul’un yapımı tamamlanan
2’nci etap açılışı Cumhurbaşkanımız Sayın Recep Tayyip Erdoğan tarafından
önceki gün gerçekleştirildi. 2020 yılı Ocak sonu itibarıyla 312 firma ve 5.392
AR-GE mühendisliğine ev sahipliği yapan Teknopark İstanbul'da 1.763 savunma
sanayi odaklı yerli ve millî proje geliştirilmektedir. 2030 yılına kadar
sağlanacak istihdam ve gerçekleştirilecek ihracatla ekonomiye 10 milyar
dolarlık katkı sunulması hedeflenmektedir. AR-GE çalışmaları ticari değere
dönüştükçe Türkiye'nin uluslararası rekabet gücü daha da artmaktadır. AK PARTİ
olarak Cumhurbaşkanımız Sayın Recep Tayyip Erdoğan liderliğinde ülkemize on
sekiz yılda yollar, köprüler, havalimanları gibi dev eserlerin yanında, bilimi,
teknolojiyi ve inovasyonu destekleyecek bu tür merkezler de kazandırdık diyor,
Genel Kurulu saygıyla selamlıyorum.
BAŞKAN
– Sayın Yalım… 
Sayın
Bayraktutan… 
3.- Artvin Milletvekili Uğur Bayraktutan’ın, Artvin
Sarp Sınır Kapısı’nda oluşan tır kuyrukları nedeniyle yaşanılan mağduriyete
ilişkin açıklaması
UĞUR
BAYRAKTUTAN (Artvin) - Teşekkür ediyorum Sayın Başkanım. 
Ben
de söz sırasını bana veren İzmir Milletvekili Mehmet Ali Çelebi’ye çok teşekkür
ediyorum. 
Artvin’de
Sarp Sınır Kapısı’nda, Kemalpaşa’da, 15 kilometreyi aşkın bir tır kuyruğu
mevcuttur. Gürcistan Hükûmeti kar yağışından dolayı Tiflis’e ulaşımla alakalı
yoldaki ulaşım sorunlarını gerekçe göstererek Türkiye tarafından tırları öbür
tarafa kabul etmemektedir. 15 kilometrelik kuyruk ne yazık ki Karadeniz Sahil
Yolu’nda kara yolu trafik güvenliğini tehlikeye düşürecek boyuttadır. Üç-dört
günü aşkın, neredeyse bir haftaya yaklaşan süredir devam eden bu mağduriyetin
önlenmesi için ilgili bakanlıklar nezdinde Gürcistan Hükûmetiyle gerekli
diplomatik girişimlerin sağlanması ve bu tır trafiğinin bir an önce eritilmesi
ve kara yolu trafik güvenliğinin sağlanması için elzem bir durum ortaya
çıkmıştır. Bunu Parlamentodan dile getiriyorum. Bu konuda ilgililerin gerekli
önlemleri alması ilgili bakanlar nezdinde Gürcistan… 
(Mikrofon
otomatik cihaz tarafından kapatıldı) 
BAŞKAN
– Sayın Yalım…
Sayın
Fendoğlu, buyurun.
4.- Malatya Milletvekili Mehmet Celal Fendoğlu’nun,
Malatya ve Elâzığ illerinde yaşanan deprem nedeniyle hemşehrilerinin doğal gaz
ve elektrik faturalarının tahsilatının üç ay süreyle ertelenmesini talep
ettiğine ilişkin açıklaması
MEHMET
CELAL FENDOĞLU (Malatya) – Teşekkür ederim Başkanım.
Malatya
ve Elâzığ’da doğal gaz ve elektrik dağıtım işi Aksa tarafından yapılmaktadır. 
Yine,
Elâzığ’da deprem dolayısıyla faturaların üç ay ertelenmesine karar verildi; üç
ay sonunda ödemelerin toptan olacağı belirtiliyor. Bu ay faturalar geldi, 3
artı 1 evin ortalama elektrik ve doğal gaz faturası 800 TL ila 1000 TL
arasındadır; asgari ücretle geçinen bir hanenin bunu toptan ödemesi imkânsız.
Malatya ve Elâzığ’daki depremzede hemşehrilerimizin elektrik ve doğal gaz
faturalarından üç ay sonunda ücret alınmaması hemşehrilerimizin talebidir. Biz
hemşehrilerimizin bu taleplerini hem bölgede bulunan bakanlarımıza hem de
ilgili bakanlıklara iletiyoruz.
Teşekkür
ederim.
BAŞKAN
– Sayın Durmuşoğlu…
5.- Osmaniye Milletvekili Mücahit Durmuşoğlu’nun, Yunanistan Cumhurbaşkanı Prokopis Pavlopulos’un Batı
Trakya’daki Türklere yönelik “Müslüman Yunan azınlık” ifadesinin kabul
edilebilir olmadığına ve 4’üncü Ulusal Antarktika Bilim Seferi’ne katılan
24 kişilik ekibin Antarktika’ya ulaştığına ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Yunanistan
Cumhurbaşkanı Pavlopulos’un Batı Trakya’yı ziyaretinde Müslüman Türk azınlığa
“Müslüman Yunan azınlık” demesi kabul edilebilir bir açıklama değildir. Batı
Trakya Türk toplumunun kimliği tarihî gerçeklerle sabittir; kim ne derse desin,
Batı Trakya Türk azınlığı yüzyıllardır Türk’tü ve Türk kalacaktır. 
Cumhurbaşkanlığımızın
himayesinde Sanayi ve Teknoloji Bakanlığı uhdesinde ve TÜBİTAK MAM Kutup Araştırmaları
Enstitüsü koordinesinde gerçekleşen 4’üncü Ulusal Antarktika Bilim Seferi’ne
katılan 24 kişilik ekibimiz, 15 bin kilometrelik yorucu bir yolculuğu geride
bırakarak Antarktika’ya ulaştı; yer bilimleri, canlı bilimleri ve deniz
bilimleri alanında toplam 15 proje yürütecek ekibimiz dünyaya umut aşılayacak.
Bilgi ve teknoloji çağını yakalamamız ve bilgi ekonomisini oluşturmamız için
atılan bu dev adımın hayırlı olmasını diliyor, Genel Kurulu saygıyla
selamlıyorum.
BAŞKAN
– Sayın Özkan…
6.- Bursa Milletvekili Yüksel Özkan’ın, Yunanistan
Cumhurbaşkanı Prokopis Pavlopulos’un Batı Trakya’daki Türklere yönelik
“Müslüman Yunan azınlık” ifadesine ilişkin açıklaması
YÜKSEL
ÖZKAN (Bursa) – Teşekkür ederim Sayın Başkan. 
Herhâlde
bir kargaşa oldu, yanlışlık oldu; sistemi yeniden açarsanız memnun olurum çünkü
Yüksel Özkan yerine “Yalım Özkan” dediniz. 
Ben
hemen başlıyorum izin verirseniz.
BAŞKAN
– Buyurun, ben zaten size söz verdim.
YÜKSEL
ÖZKAN (Bursa) – Teşekkürler Sayın Başkan.
Değerli
milletvekilleri, Yunanistan Cumhurbaşkanı Pavlopulos Batı Trakya’daki
konuşmasında İstanbul Rum azınlığı için “Yunan azınlık” ifadesini kullanırken
Batı Trakya’daki Türkler içinse tarihî gerçekleri çarpıtarak “Yunan Müslüman
azınlık” demiştir. 
Batı
Trakya Türkleri 1923’ten beri pek çok sorunla ve ayrımcılıkla karşı karşıya
kalmıştır. Daha önceleri, azınlık okulları ve dernekler isimlerinde “Türk”
deyimini kullanırken kullanırken 1970’lerden sonra Yunanistan, “Müslüman Yunan
azınlık” deyimini zorunlu tutmuştur. Gümülcine ve İskeçe’deki isimlerinde
“Türk” kelimesi geçen dernekler kapatılmış, Avrupa İnsan Hakları Mahkemesi
Yunanistan’ı bu konuda mahkûm etmiştir fakat Yunanistan bu karara uymamaktadır.
Dışişleri Bakanlığını, Batı Trakya Türkleri konusunda mütekabiliyet esaslı daha
aktif politikalara davet ediyorum.
BAŞKAN
– Sayın Gürer…
7.- Niğde Milletvekili Ömer Fethi Gürer’in, yapılan
zamlar nedeniyle elektrik ve doğal gaz faturalarının yüksekliğine ilişkin
açıklaması 
ÖMER
FETHİ GÜRER (Niğde) – Teşekkürler Sayın Başkan.
Elektrik
ve doğal gaz faturaları vatandaşın belini bükmektedir. Yüksek faturalar
ödenememektedir, bu nedenle elektrik ve doğal gazlar kesilmeye başlamıştır.
Battaniyeyle, sobayla yaşamaya çalışanların sayısı artmıştır. Elektrik, santral
çıkışı kilovatsaati 35 kuruş iken tüketiciye vergi ve diğer eklentilerle 70
kuruşa ulaşmaktadır. Bu bağlamda TRT katkı payı kaldırılmalıdır ve vergiler
düşürülmelidir. Elektrik ve doğal gaz fiyatları bir an önce makul seviyeye
indirilmelidir. Mesken fiyatına iki yılda yüzde 60 zam gelmiş, çiftçinin
kullandığı enerjiye ise daha yüksek oranda zam yapılmıştır. Tarımda, elektrik
borçlarına olan desteklemelerin kesilmesi de çiftçiyi mağdur etmektedir. Özel
sektörün tahsilatçısı devlet olmamalıdır. Doğal gaz, elektrik hanelerde
kesilirken tarımsal sulama suyu için elektrikteki kesinti tarımda verimin de
düşmesine neden olmaktadır.
BAŞKAN
– Sayın Ödünç…
8.- Bursa Milletvekili Atilla Ödünç’ün, 18 Şubat
Türkiye’nin NATO’ya üyeliğinin 68’inci yıl dönümüne ilişkin açıklaması 
ATİLLA
ÖDÜNÇ (Bursa) – Teşekkür ediyorum.
Sayın
Başkan, değerli milletvekilleri; ülkemiz altmış sekiz yıl önce bugün 18 Şubat
1952 tarihinde Kuzey Atlantik Antlaşması Örgütü NATO’ya üye olmuştur. O günden
bu yana bu stratejik ittifakın üyesi olarak üzerine düşeni kendi bölgesinde
katıldığı bütün operasyonlarda en iyi şekilde, alnının akıyla
gerçekleştirmiştir. NATO, üyelerine sorunları çözmek, güven oluşturmak ve uzun
vadede çatışmaları önlemek için millî savunma ve güvenlikle ilgili danışma ve
iş birliği sunmaktadır. Dünya’da barışın devamı için günümüzde NATO’nun önemi
daha da artmıştır. Ülkemiz NATO’nun 2’nci büyük ordusu olarak aziz milletimizin
gücünü uluslararası her alanda en güçlü bir şekilde tesis etmektedir. Bu
yönüyle ordumuz barışın teminatıdır. Bölgemizde barışın korunmasına denge
unsuru olan ülkemizin NATO’ya üyeliğinin 68’inci yılını kutluyor, Genel Kurulu
saygıyla selamlıyorum.
BAŞKAN
– Sayın Sancar…
9.- Denizli Milletvekili Haşim Teoman Sancar’ın, 20
Mart 2019 tarihinde yaşanılan deprem nedeniyle Denizli ili Acıpayam ilçesindeki
mağduriyetin devam ettiğine ilişkin açıklaması
HAŞİM
TEOMAN SANCAR (Denizli) – Değerli arkadaşlar, 20 Mart 2019 günü Acıpayam
ilçemizde yaşanan acı deprem sonucunda binin üzerinde konut yıkılmıştır. Şu
anda -on bir ay geçen- Acıpayam’ımızda, hâlâ, 270 aile, geçici çözüm dediğimiz
konteynerlerde, eksi 15 derecede, dedesiyle, ninesiyle, çocuklarıyla yaşamak
zorunda kalmıştır. Ben Sayın Bakana buradan tekrar sesleniyorum: Çadırla,
konteynerle depremin çözümü olmaz. Burada yaşayan vatandaşlarımıza
Bakanlarımızca söz verilmiş olmasına rağmen hiç kimse geri dönüş yapmamış,
Denizli’ye deprem incelemesine gelen Sayın Kurum Acıpayam bölgesi programını
iptal etmiştir. Bununla ilgili ben tekrar söylüyorum: Bu, doğru bir davranış
değildir. Hakkın, hukukun, adaletin ve devletin orada hissedilmesi adına Sayın
Kurum’un acilen 270 ailemizi konteynerden kurtarmasını önemle rica ediyorum. Bu
bir devlet görevidir, bu bir vatandaşlık görevidir, bu bir insanlık görevidir. 
Teşekkür
ederim. 
BAŞKAN
– Sayın Filiz...
10.- Gaziantep Milletvekili İmam Hüseyin Filiz’in, 17
Şubat Orgeneral Eşref Bitlis’in şehadetinin 27’nci yıl dönümüne, İstanbul
Üniversitesi öğrencisi Hakan Taşdemir, Konyalı Mevlüt Çankaya vc Şırnak ili
Cizre ilçesinde Nezir Kılıç’ın intihar etmesinin ekonomik sıkıntılar nedeniyle
gelinen noktanın korkutucu olduğunu gösterdiğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
17
Şubat 1993 tarihinde, uçağının düşmesi sonucu vefat eden, vatanın bölünmez
bütünlüğü için verdiği olağanüstü mücadeleyle Türk milletinin gönlüne taht
kuran Jandarma Genel Komutanı Orgeneral Eşref Bitlis’i şehadetinin 27’nci yıl
dönümünde rahmetle ve minnetle anıyorum; ruhu şad, mekânı cennet olsun.
Ülkemizde
intiharlar durulmuyor. İş bulamadığı için İstanbul Üniversitesi öğrencisi Hakan
Taşdemir, bankalara ve çevresine borçlu olduğu için Konyalı kamyoncu Mevlüt
Çankaya, Cizre’de Kaymakamlık binasında Nezir Kılıç intihar etmiş. Geldiğimiz
nokta gerçekten korkutucudur. Hükûmetin, her konuda israfı önleyerek, üretimi
ve istihdamı artırarak ve daha da önemlisi, huzur ve barış ortamını sağlayarak
insanlarımızı psikolojik olarak rahatlatması yönünde acil tedbir almasını
bekliyor, Genel Kurulu saygılarla selamlıyorum. 
BAŞKAN
– Sayın Kılıç...
11.- Kahramanmaraş Milletvekili İmran Kılıç’ın,
dirayetli önderliği ve esaret altında bulunan Kafkasya topraklarını kurtarma
mücadelesiyle Şeyh Şamil’in tarihe geçtiğine ilişkin açıklaması
İMRAN
KILIÇ (Kahramanmaraş) – Teşekkür ederim Sayın Başkanım.
Yirmi
beş sene boyunca devam eden Kafkasya-Rusya savaşlarında büyük kahramanlıklar
gösteren Şeyh Şamil, hayatını, esaret altında bulunan Kafkasya topraklarını
kurtarmaya adamış, “Kafkas Kartalı” olarak anılmıştır. Dinî ilimlerde üstat
olan Şamil, at binme, silah kullanma ve güreş sporlarında üstün becerilere
sahipti. Kafkasyalılar onu başlarına lider olarak seçtiler, o da dirayetli
önderliği ve mücadelesiyle tarihe geçti. O şöyle der: “Kıl kadar bile olsa ışık
gördüğün yere git.” “İdareciler işlerini şûrayla görmeli.” “Kâmil kişi yürümeye nasıl başlarsa öyle bitirir.” “Kahrolsun
sefil esaret, yaşasın şanlı ve güzel ölüm!” “Yüksekteyken küçülmeli,
kuvvetliyken insaf etmelisin.” “İstilaya uğrayan vatan toprakları sulhla ele
geçmez, cenkle alınır, cenk için de güç gerekir.”
BAŞKAN
– Sayın Özkan...
12.- Mersin Milletvekili Hacı Özkan’ın, Türkiye’nin
sanayi üretiminin reel sektörde yaşanan dengelenmenin ardından artış eğilimine
girdiğine ilişkin açıklaması
HACI
ÖZKAN (Mersin) – Teşekkürler Sayın Başkan.
Sanayi
üretimimiz, reel sektörde yaşanan dengelenmenin ardından artış eğilimine girdi
ve geçen yılın son çeyreğinden bu yana güçlü seyretti. Aralık 2019’da yıllık
bazda Avrupa ortalamasının üzerinde performans gösteren Türkiye’nin sanayi
üretimi, bir önceki yılın aynı ayına göre yüzde 8.6 artış kaydetti. Böylece
Türkiye bu performansıyla, verileri açıklanan AB ülkelerinin tamamını geçti.
En
büyük hayalimiz, ülkemizi 2023 hedefleriyle buluşturarak evlatlarımıza, 2053 ve
2071 vizyonlarını hayata geçirebilecekleri güçlü bir Türkiye bırakmaktır.
Birliğimize, beraberliğimize, kardeşliğimize, ülkemize ve milletimize olan
inancımıza sıkı sıkıya sahip çıktığımız sürece, bu hayalimizi gerçeğe
dönüştürmemize kimsenin mâni olamayacağına inanıyor, Genel Kurulu saygıyla
selamlıyorum.
BAŞKAN
– Sayın Gaytancıoğlu...
13.- Edirne Milletvekili Okan Gaytancıoğlu’nun, otoyol
kenarlarına yerleştirilen maket polis ve jandarma araçlarının kime, kaç liraya
yaptırıldığını ve devlete maliyetinin ne olduğunu, bu maketlerin konulduğu
yerlerde trafik kazalarının azaldığına dair somut bir araştırma sonucunun olup
olmadığını İçişleri Bakanından öğrenmek istediğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
Yaklaşık
üç yıldır kara yollarının kenarlarında bulunan polis ve jandarma maket
araçlarıyla ilgili halkımızca merak edilen soruları İçişleri Bakanı Süleyman
Soylu’ya soruyorum, sorduğum sorular çok basit: Bu maketlerin çoğu çalışmıyor.
Bu konu hakkında önlemleriniz var mı? Bu maketler kime, kaça yaptırılıyor?
Devlete maliyeti nedir? Bu kadar basit sorulara en son bir cevap geldi; gelen
cevap, sorulan sorularla ilişkisiz. “Maketler kazaları önlüyor.”dan başka
açıklayıcı bir cevap yok.
Şimdi,
buradan bir kez daha soruyorum: Bu maketlerin çoğu çalışmıyor, bir önleminiz
var mı? Bu maket araçlar için kaç para harcandı? Bu maketler kime yaptırılıyor?
Maket polis araçlarının konulduğu yerlerde trafik kazalarının azaldığına dair
elinizde somut bir araştırma sonucu var mıdır? Yoksa AKP’nin tüm uygulamaları
gibi yine yandaşlar mı bu işin içinde?
BAŞKAN
– Sayın Erel...
14.- Aksaray Milletvekili Ayhan Erel’in, iş bekleyen
fizik tedavi teknikerlerinin mağduriyetinin giderilmesi gerektiğine ilişkin
açıklaması
AYHAN
EREL (Aksaray) – Teşekkürler Sayın Başkanım. 
Sağlık
Bakanlığı, iş bekleyen 26 bin fizik tedavi teknikerinden bu yıl sadece 133
kadroya atama vermiş, aralık-şubat
atamalarında da 31-32 atama kadrosu verilerek en yüksek puan alan yani 88 puan
alan çocuklarımız açıkta kalmıştır, 88 gibi yüksek puanla mağdur olmuşlardır.
Atama bekleyen fizik tedavi teknikeri çocuklarımızın mağduriyetinin giderilmesi
için 2020 yılı Haziranında yeni bir alım yapılması ve bu alımda fizik tedavi
teknikeri çocuklarımıza en az 500 kadro verilmesi çocuklarımıza yeni bir iş ve
ümit olacaktır. Bu gençlerimizin istihdamı sağlanıncaya kadar da bu bölümlere
öğrenci alınmamasını yetkililerden bu çocuklarımız adına rica ediyorum.
Teşekkür
ederim.
BAŞKAN
– Sayın Tanal…
15.- İstanbul Milletvekili Mahmut Tanal’ın, Millî
Sarayların Cumhurbaşkanlığına bağlanmasıyla Meclis bünyesine alınan personelin
bankamatik memuru olarak çalıştırılması konusunda Meclis Başkanlığının
kamuoyuna açıklama yapması gerektiğine ilişkin açıklaması
MAHMUT
TANAL (İstanbul) – Teşekkür ederim Sayın Başkanım.
Sizin
vasıtanızla Meclis Başkanlığına soruyorum: Türkiye’de bulunan tüm saraylar,
yeni sistem olan Cumhurbaşkanlığı sistemiyle birlikte, sadece bina olarak
Cumhurbaşkanlığı makamına devredildi ancak personeli Meclis bünyesinde kaldı.
Meclis bünyesinde kalan bu personel -bize gelen bilgilere göre aşağı yukarı 300
kişi- işe gitmeden, evde yatarak gayet rahat maaşını almakta. Ancak,
Cumhurbaşkanlığına devredilen bu saraylara yeni personel alınmakta. Sizden
istirham ediyorum: Bu konuda Meclis Başkanlığı, bu personelin en azından başka
kurumlarda çalıştırılmasını… Evde, bankamatik memuru olarak maaşlarının
ödenmesi hangi hukuka, hangi adalete, hangi vicdana sığar, ben bunu
bilemiyorum. Kamuoyuna bunu açıklamalarını diliyorum. 
Saygılarımı
sunuyorum. 
BAŞKAN
– Sayın Arkaz…
16.- İstanbul Milletvekili Hayati Arkaz’ın, dünyada her
yıl 6 milyondan fazla insanın sigara yüzünden hayatını kaybettiğine, ülkede bu
konuda alınan tedbirlerin ve yapılan çalışmaların artarak devam etmesini
dilediğine ilişkin açıklaması
HAYATİ
ARKAZ (İstanbul) – Teşekkür ediyorum Sayın Başkan.
Sigara,
nargile ve benzeri tütün mamullerinden oluşan keyif verici maddelerin
içerisinde 4 bin civarında kimyasal madde bulunmaktadır. Sigaranın sebep olduğu
hastalıklar arasında kalp, damar ve akciğer hastalıkları, damar tıkanıklığının
tetiklediği felçler, gastrit, ülser, mide kanseri ve cilt kanseri gibi insan
hayatını doğrudan olumsuz etkileyen veya ölüme götüren felaketler
bulunmaktadır. Özellikle gebe annelerin sigara tüketimi, erken doğum başta
olmak üzere çeşitli gelişim bozukluklarına sebep olmaktadır. Uluslararası
çalışmalara göre, dünyada her yıl 6 milyondan fazla insan sigara yüzünden
hayatını kaybetmektedir. Tütün ve tütün mamullerini azaltmaya yönelik yasanın
çıkmasının ardından ülkemizde 30 milyon olan sigara içen sayısı şu anda 20
milyonlara inmiş durumdadır. Bu noktada alınan tedbirlerin ve yapılan
çalışmaların artarak devam etmesini diliyor “Sigarayı bırak, hayata tutun.”
diyorum. 
Genel
Kurulu saygıyla selamlıyorum. 
BAŞKAN
– Sayın Adıgüzel…
17.- Ordu Milletvekili Mustafa Adıgüzel’in, 1998 yılında
ABD’li Curtis La France tarafından Anıtkabir’de sergilenmek üzere Kültür
Bakanlığına bağışlanan Büyük Önder Atatürk’ün mektubunun nerede olduğunu
öğrenmek istediğine ilişkin açıklaması
MUSTAFA
ADIGÜZEL (Ordu) – Sayın Başkan, 28 Ekim 1923 tarihinde, Amerika Birleşik
Devletleri New York yakınlarındaki Elmira şehrinde 10 yaşındaki Curtis La
France isimli bir çocuk Büyük Önder Atatürk’e bir mektup yazıyor, Büyük Önder
de bu mektuba cevabi bir yazı yazıyor. Bu cevabi mektup, 1998 yılında bizzat La
France tarafından Anıtkabir’de sergilenmek üzere Kültür Bakanlığına
bağışlanıyor. Atatürk’ün çocuklara gösterdiği ilgiyi, o zor yıllarda bile böyle
bir inceliği, bu duygusal hikâyeyi gösterebiliyor olmasını Sayın Yılmaz Özdil
Sözcü gazetesindeki köşesine taşıdıktan sonra Anıtkabir ziyaretinde bu mektubu
aradım, hiçbir sergi alanında bu mektubu bulamadım. Anıtkabir Komutanına ve
Müze Müdürüne sordum, böyle bir mektubun kayıtlarda olmadığını söylemeleri
üzerine 7 Kasım 2019 tarihinde Bakanlığa soru önergesiyle de sordum; aradan
geçen üç buçuk ayda hiçbir cevap verilmedi. Buradan yetkililere tekrar
soruyorum: Atatürk’ün mektubu nerede?
BAŞKAN
– Sayın Karadağ…
18.- Iğdır Milletvekili Yaşar Karadağ’ın, Iğdır iline
16 kilometre uzaklıkta bulunan ve teknik ömrünü tamamlamış olan Metsamor
Nükleer Santrali’nde meydana gelebilecek nükleer sızıntıya karşı tedbir
alınmasının elzem olduğuna ilişkin açıklaması
YAŞAR
KARADAĞ (Iğdır) – Teşekkür ederim Sayın Başkan. 
Saygıdeğer
milletvekilleri, Metsamor Nükleer Santrali, dünyanın en eski ve en tehlikeli
teknolojisiyle Ermenistan’da inşa edilen, teknik ömrünü tamamlamış, güvenlik
sistemlerinden yoksun ve Iğdır’a yalnızca 16 kilometre uzaklıkta bulunan bir
nükleer santraldir. Santralde radyasyon sızıntısı olduğu, Iğdır ve çevresinde son
yıllarda kanser vakalarında, engelli bebek doğumlarında, çocuk ölümlerinde
artış yaşandığı bilinmektedir. Ayrıca, yüksek deprem riski taşıyan bir bölgede
yer almaktadır. Olası bir şiddetli depremde Türkiye ve bölge ülkeleri büyük bir
tehlike altındadır. Çernobil gibi bir facianın yaşanmaması adına Metsamor
Nükleer Santrali’nde meydana gelebilecek olası bir deprem, kaza veya nükleer
sızıntıya karşı ilgili kurumlarca tedbir alınması elzemdir. 
Teşekkür
ederim. 
BAŞKAN
– Sayın Köksal…
19.- Afyonkarahisar Milletvekili Burcu Köksal’ın,
AKP’nin kamyoncuların feryadına kulak vermesi için daha kaç kişinin canına
kıyması gerektiğini öğrenmek istediğine ilişkin açıklaması
BURCU
KÖKSAL (Afyonkarahisar) – Teşekkürler Sayın Başkan. 
Geçtiğimiz
haftalarda kamyoncu esnafı, 2015 model öncesi kamyonlarda dijital takograf
zorunluluğunu, pahalı mazotu, maliyeti, trafik, köprü ve otoban cezalarının
yüksekliğini ve bunlara karşı yaşadıkları tüm maddi sıkıntıları duyurmak için
yurdun dört bir yanında eylem yapmıştı. Bizler de Mecliste onların taleplerini
dile getirmiştik. Ancak bu seslere ne Bakanlık ne AKP ne de saray kulak vermedi
ve bugün gelinen noktada maalesef Konya’da bir kamyoncu kardeşimiz maddi
sıkıntılar yüzünden canına kıydı. Buradan bir kez daha sesleniyoruz: Kamyoncunun
feryadına kulak vermeniz için daha kaç can gitmesi gerekiyor?
BAŞKAN
- Sayın Akar…
20.- Kocaeli Milletvekili Haydar Akar’ın, yüksek hızlı
tren nedeniyle Büyükderbent ve çevredeki diğer istasyonlarda yaşanılan
mağduriyetin giderilmesi gerektiğine ilişkin açıklaması
HAYDAR
AKAR (Kocaeli) – Sayın Başkan, doğduğum, büyüdüğüm ve hâlen yaşadığım
Kartepe’nin eteğinde, bir turizm beldesi olan Büyükderbent’te tren seferleri
durdurulmuş ve günde 30 bin kişinin seyahat ettiği ama bugün ayda 20 bin kişiye
düşen Adapazarı bölgesel trenlerinin hem istasyon sayısı azaltılmış hem de 24
olan sefer sayısı 10’a düşürülmüştür. Büyükderbent İstasyonu yüz yirmi-yüz otuz
yıllık tren istasyonudur ve bütün trenler, Anadolu’ya giden bütün trenler, aynı
zamanda bölgesel trenler burada durmaktaydı. Bugün beldenin veya mahallenin
muhtarı Erdal Baş’ın önderliğinde her cuma namazından sonra vatandaş tren
istasyonunda toplanıyor ve “Trenimizi geri istiyoruz.” diyor. İlgililerin
vatandaşın bu sesine kulak vermesini diliyorum ve bir an evvel Büyükderbent ve
çevredeki diğer istasyonlarla birlikte yüksek hızlı tren nedeniyle yaşanan
mağduriyetin giderilmesini rica ediyorum. 
Ayrıca,
sinyalizasyon nedeniyle kapatıldığı iddia edilen, 9 Aralıkta açılacağı
söylenen… 
(Mikrofon
otomatik cihaz tarafından kapatıldı)
BAŞKAN
– Teşekkür ederim. 
Sayın
Kasap… Yok.
Sayın
Şimşek, buyurun.
21.- Mersin Milletvekili Baki Şimşek’in, nakit
sıkıntısı yaşayan Mersin ili merkez, Tarsus, Mezitli, Erdemli, Anamur, Silifke ilçeleri Esnaf ve Sanatkârlar Kredi Kefalet
Kooperatiflerine ödenek gönderilerek esnafa destek verilmesi gerektiğine
ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Başkan, esnaflarımız esnaf kefalet kooperatifleri ve Halk Bankası aracılığıyla
düşük faizli kredi kullanmaktadırlar. Tabii, kış aylarında esnafımız gerçekten
Türkiye’nin birçok yerinde ve başta seçim bölgem olan Mersin’de zor durumdadır.
Mersin’deki esnaf kefalet kooperatiflerinde şu anda nakit sıkıntısı
yaşanmaktadır. Tarsus Mersin merkez Mezitli’de, Erdemli Anamur Silifke,
buralardaki esnaf kefalet kooperatiflerimize, Ticaret Bakanlığı ve Halk Bankası
aracılığıyla mutlaka ödenek gönderilmesini ve esnafın en sıkıntılı olduğu
şubat, mart ayı gibi geri dönüşün zayıf olduğu dönemlerde esnafımıza destek verilmesini
talep ediyor, saygılar sunuyorum.
BAŞKAN
– Buyurun Sayın Aycan.
22.- Kahramanmaraş Milletvekili Sefer Aycan’ın, corona
virüsü salgınının devam ettiğine ve Çin’den plastik atık alınmasının doğru
olmadığına ilişkin açıklaması
SEFER
AYCAN (Kahramanmaraş) – Sayın Başkan, yeni corona virüsü salgını devam ediyor,
bir süre daha devam edecek gibi görünmektedir. Ülkemizin aldığı önlemler
yerindedir. Çin’den gıda ürünleri ithalatına kısıtlama getirilmesi uygundur
fakat Çin’den kullanılmış plastik atık almaya devam edilmesi yanlıştır.
Kullanılmış plastik atıkların mikrobiyolojik olarak kirlenme ihtimali
yüksektir. Bu nedenle, aslında sadece salgın sırasında değil hiçbir zaman
plastik atıkların alınmaması gerekir. Sadece Çin’den değil hiçbir yerden
plastik atık almamalıyız.
Coronavirüse
karşı hâlâ aşı üretilmedi fakat aşı üretilse de yüzde 100 korumaz. Bu nedenle,
“Şunu yerseniz grip olmazsınız.” demek yanlıştır, bilimsel değildir. Tedbirli
olalım ama panik ve spekülasyon yapmayalım; fırsatçılara fırsat vermeyelim.
Teşekkür
ederim.
BAŞKAN
– Buyurun Sayın İlhan.
23.- Kırşehir Milletvekili Metin İlhan’ın, Kırşehir
ilinin kamu yatırımlarından yeterince faydalanamadığına ilişkin açıklaması 
METİN
İLHAN (Kırşehir) – Teşekkür ederim Sayın Başkanım.
Kırşehir,
gerek tarihî gerekse de kültürel birikimi olarak Türkiye'nin kalbinde her zaman
mihenk taşı olmuştur ancak maalesef ne ekonomik ne de sosyal anlamda bir türlü
istenilen mesafeyi katedememiştir; çevre illere göre yatırımlar konusunda hep
geride kalmış ve devlet yatırımlarından istenilen seviyelerde
yararlanamamıştır. Örneğin, birçok ilçenin bile çevre yolu varken 2018 yılında
yatırım programına zor da olsa alınan 25 kilometrelik Çevre Yolu Projesi hâlâ
başlamış değildir. Aynı durum Kırşehir’deki diğer devlet yatırımları için de
geçerlidir. 
Kamuoyunda
farklı tartışma konularına sebep olan Merkez Hükûmet Konağı inşaatı, 2017
yılında başlayan turizm lisesi uygulama oteli inşaatı, yarım kalan veya devam
etmekte olan diğer kamu yatırımlarının tamamlanmamış olması, Kırşehirli
vatandaşlarımız tarafından tepkiyle karşılanmaktadır. Hükûmetin, siyaseten
cezalandırılması rutin hâline gelen Kırşehir’in ivedi olarak ihtiyacı olan kamu
yatırımlarını bir an önce tamamlaması… 
(Mikrofon
otomatik cihaz tarafından kapatıldı)
BAŞKAN
– Buyurun Sayın Keven.
24.- Yozgat Milletvekili Ali Keven’in, Yozgat ili
köylerinin altyapı sorunlarının devam ettiğine ilişkin açıklaması
ALİ
KEVEN (Yozgat) – Teşekkür ederim Sayın Başkan.
Yozgat’ta
köylerimizin altyapı sorunları devam ediyor. İçme suyu boruları asbestli olan
köyler var. Köylerimizin altyapı eksiklikleri acil giderilmelidir. Yozgat’ta
hâlâ kilitli parke verilmeyen köyler var. Kanalizasyonu bile olmayan köyler
var. Köylerde muhtarlarımızın en büyük talebi, içme suyu sorunlarının
giderilmesidir. Yozgat genelinde yine 72 köyün kanalizasyon sistemi yok. 
Yozgat’ta
köylerimiz daha fazla ödenek bekliyor. Yozgat’ta göçü önlemek istiyorsanız,
kırsal kesimde daha fazla insan yaşasın, orada üretim yapsın, tarımla uğraşsın
diyorsanız köylerin şartlarını iyileştirmeniz lazım. On sekiz yıldır ülkeyi tek
başına yönetiyor, Yozgatlıya üretim yaptırmıyorsanız ve bu il, hızlı bir göç
süreci yaşıyorsa soruyorum: Suçlu kim? 
Teşekkür
ederim.
BAŞKAN
– Sayın Ceylan…
25.- Çanakkale Milletvekili Özgür Ceylan’ın, 1 Ekim 2017
tarihi itibarıyla iller arası hayvan sevklerinde uygulanan düzenlemenin hayvan
üreticilerini mağdur ettiğine ilişkin açıklaması
ÖZGÜR
CEYLAN (Çanakkale) – Sayın Başkan, ilçelerimizin ana geçim kaynağını tarım ve
hayvancılık faaliyetleri oluşturmaktadır. 1 Ekim 2017’den itibaren, iller arası
hayvan sevklerinde uygulanan yeni düzenlemeler başta Biga’da olmak üzere hayvan
üreticilerini mağdur ediyor. Şap hastalığıyla mücadelede uygulanan yöntem,
sorunun kaynağı olmuştur. Şöyle ki: Sevk edilecek büyükbaş hayvanlar son bir
yılda 2 kez şap aşısıyla aşılanmalı ve 2’nci şap aşısı son altı ay içerisinde
yapılmış olmalıdır, aksi hâlde sevkine izin verilmemektedir. Amaç şap
hastalığıyla mücadele ise sevk günü hayvanlarda hastalık belirtisinin
bulunmaması şartı yeterli olmalıdır. Aksi hâlde on iki aylık olmayan bir
buzağıyı satmak mümkün olmamaktadır. 2’nci aşı hayvanın gittiği yerde de
yaptırılabilir. Bu yönde bir düzenleme yapılması, bugün yüzde 10’lara kadar
düşen ticaret hacmini eski günlerine geri getirebilecektir. 
BAŞKAN
– Sayın Ekinci…
26.- Sivas Milletvekili Semiha Ekinci’nin, 12 Şubat
akşamı geçirdiği kalp krizi nedeniyle vefat eden AK PARTİ Divriği İlçe Başkanı
Yasin Uyanık’a Allah’tan rahmet dilediğine, Diyarbakır Annelerinin HDP
Diyarbakır İl Başkanlığı önünde 22 Ağustosta başlayan evlat nöbetinin devam
ettiğine ve Sivasspor’a 21 Şubat Cuma günü Alanyaspor’la yapacağı maçta
başarılar dilediğine ilişkin açıklaması
SEMİHA
EKİNCİ (Sivas) – Teşekkür ediyorum Sayın Başkanım. 
12
Şubat akşamı geçirdiği kalp krizi neticesinde vefat eden Sivas Divriği İlçe
Başkanımız Yasin Uyanık’a Allah’tan rahmet, sevenlerine başsağlığı diliyorum. 
Sayın
Başkanım, 22 Ağustosta Hacire Akar ile başlayan evlat nöbeti yüz altmış sekiz
gündür, 93 aileyle HDP Diyarbakır İl Başkanlığı önünde, kar kış demeden devam
ediyor. Bugün de 8’inci ailemiz evladına kavuştu. 13-14 yaşındaki çocukları
zorla dağa kaçıran eli kanlı terör örgütü PKK ve yandaşları korksun çünkü sizi,
Diyarbakır Annelerinin bu azim ve kararlılığı bitirecek. Annelerimizin, Kandil
zulmü ve vesayetine son vereceğine inanıyor, her zaman yanlarında olduğumuzu belirtmek istiyorum. 
Bu
arada, son haftalarda her ne kadar düşüş yaşasa da bu hafta oynayacağı
Alanyaspor maçıyla tekrar yükselişe geçecek olan şanlı Sivasspor’umuza, yiğidolara
da başarılar diliyorum.
Teşekkür
ediyorum.
BAŞKAN
– Sayın Özer… 
Sayın
Sümer…
Sayın
Arık…
Sayın
Kılavuz…
27.- Mersin Milletvekili Olcay Kılavuz’un, Gazi Mustafa
Kemal Atatürk’ü ve silah arkadaşlarını saygıyla, minnetle andığına ilişkin
açıklaması
OLCAY
KILAVUZ (Mersin) – Teşekkür ediyorum Sayın Başkanım.
Her
fırsatta Türklüğe kinini kusan, ülkemizin kurucusu ve kurtarıcısı Gazi Mustafa
Kemal Atatürk’e ve ailesine küstahça hakaretlerde bulunan bir hainin hezeyan ve
ihanet dolu açıklamaları hepimizi derinden üzmüştür. Hizmetkârlığını yaptığı
odaklar tarafından hareket emri alıp Türk milletinin değerlerine hayâsızca
saldıran, millet olma hasletimizi diri tutan kıymetlerimize karşı husumet duyan
bu tescilli Türk düşmanının tımarhaneye kapatılması ya da değilse gün yüzü
görmeyecek şekilde bir ceza alması haklı beklentimizdir. 
Mustafa
Kemal Atatürk, Türk milletinin ortak değeridir. Ona düşmanlık edenler
emperyalizmin gönüllü uşakları, ihanet senaryosunun figüranları, şerefini
pazarlayan haysiyet fukaralarıdır. 
Gazi
Mustafa Kemal Atatürk’ü ve silah arkadaşlarını saygıyla, minnetle anıyorum.
BAŞKAN
– Sayın Kasap…
28.- Kütahya Milletvekili Ali Fazıl Kasap’ın, Diyanet
İşleri Başkanlığının yayımladığı Aile Dergisi’nde yer alan “Tasarruflu pazar
alışverişi nasıl yapılır?” başlıklı yazıya ilişkin açıklaması
ALİ
FAZIL KASAP (Kütahya) – Teşekkürler Sayın Başkanım.
Diyanet
İşleri Başkanlığının yayımladığı Aile dergisinde yer alan “Tasarruflu pazar
alışverişi nasıl yapılır?” başlıklı yazıda fakirlik değiştirilemez bir kader
olarak görülmektedir ki Diyanet, pazara akşam saatlerinde gidilirse vatandaşın
daha ucuza alışveriş yapabileceğini ayrıntılı olarak anlatıyor. 
Buradan
Diyanet İşleri Başkanına soruyorum: Diyanet İşleri Başkanlığı “Uygun fiyata
meyve sebze almak istiyorsanız pazara akşam saatlerinde gidin.” diyerek
yurttaşlarımıza çürük meyve ve sebzeyi mi reva görmektedir? Ya da “Haklısınız,
pazar çok pahalı, Hükûmetin de bunu çözecek gücü ve aklı yok.” mu demektedir?
Şatafatın ve israfın simgesi hâline gelen Diyanet İşleri Başkanlığının, kendisi
11,5 milyar lira bütçeyle bol keseden para harcarken, ekonomik krizle boğuşan
yurttaşlara “Akşam saatinde pazara gidin.” demesi milletimizle dalga geçmektir.
Diyanet İşleri Başkanlığının temel sorumluluğu AK PARTİ’ye ve onun
politikalarına değil, topluma karşı sorumlu davranmaktır. “İsraf etmeyin,
yediğinizden yedirin, giydiğinizden giydirin.” diyen bir dinî öğretinin yerine
bunu savunması yanlıştır.
(Mikrofon
otomatik cihaz tarafından kapatıldı) 
BAŞKAN
– Sayın Karahocagil…
29.- Amasya Milletvekili Mustafa Levent Karahocagil’in,
Aile, Çalışma ve Sosyal Hizmetler Bakanlığının Amasya iline 2019 yılında
yaptığı yardımlara ilişkin açıklaması
MUSTAFA
LEVENT KARAHOCAGİL (Amasya) – Cumhurbaşkanımız Recep Tayyip Erdoğan
liderliğinde AK PARTİ Hükûmetimizi “Tek başına iş başına.” diyerek 3 Kasım
2002’de iktidara getiren büyük Türk milleti, reisini ve devletini on sekiz
yıldır hep yanında, yakınında gördü. 
Fakire
fukaraya, yetime, engelliye, yatalak hastalarımızdan kimsesiz yaşlılara en
büyük desteği veren Aile, Çalışma ve Sosyal Hizmetler Bakanlığımızın
Amasya’mızdaki 2019 yılı yardımları şöyledir: Sosyal, ekonomik destek yardımı 7
milyon 776 bin, evde bakım hizmet yardımı 33 milyon 793 bin, koruyucu aile
yardımı 1 milyon 377 bin, doğum yardımı 1 milyon 347 bin; toplam 44 milyon 293
bin TL. Yüce Allah’ım devletimize zeval vermesin, milletimizi şer ittifaklardan
korusun.
BAŞKAN
– Sayın Ataş…
30.- Kayseri Milletvekili Dursun Ataş’ın, ülkenin derin
bir ekonomik krizin içinde bulunduğuna ilişkin açıklaması
DURSUN
ATAŞ (Kayseri) – Teşekkürler Sayın Başkan.
Ülkemiz
derin bir ekonomik krizin içindedir. SGK, vergi, KYK borçları, trafik cezaları
gibi borçlarını ödeyemeyen; yine, borçlarını yapılandıran ancak kriz nedeniyle
2 taksit ödeyemeyip yapılandırma hakkını kaybeden 4 milyondan fazla vatandaş
mağdur durumdadır. Kurumlar da bu kişilere e-haciz takibi başlatmış, banka
hesaplarına bloke koymuş, araçlarına yakalama kararı çıkarmıştır ve mağduriyet
her geçen gün büyümektedir. Türkiye’de yaşanan ekonomik krizin sorumlusu
vatandaş değildir, yanlış ekonomi politikalarının bedeli de vatandaşlara
ödetilmemelidir. Bu nedenle, borçları altında ezilenler için ve -6736, 7020 ve
7143 sayılı- yapılandırma hakkı bozulanlar için yeniden borç yapılandırmasının bir
an önce çıkarılması gerekmektedir. Milyonlarca mağdur insanımızın gözü kulağı
bu yapılandırmadadır.
Saygılarımla.
BAŞKAN
– Son olarak, Sayın Yılmazkaya…
31.- Gaziantep Milletvekili Bayram Yılmazkaya’nın, AKP
iktidarının bankaları ve finans kuruluşlarını baskılamasının kamuoyunu aldatmak
olduğuna ilişkin açıklaması
BAYRAM
YILMAZKAYA (Gaziantep) – Teşekkür ederim Sayın Başkan.
AKP
ve TÜİK el ele vermiş ekonomik krizi kamufle ediyor. Ülkenin en güçlü bankaları
şubelerini kapatıyor, vatandaş fakirleşiyor. Kişi başına gelir 12 bin dolar
seviyesinden 8.800 dolar seviyesine kadar geriledi. Her 100 kişiden 90’ı
devlete, şahıslara veya bankalara borçlu. Türkiye’de 27 milyon sade vatandaşın,
banka gibi finansal kurumlara 500 milyar liralık bireysel kredi ve kredi kartı
borcu var. İcra dairelerinde 20 milyonun üzerinde icra dosyası var. İntiharlar
ve bunalım almış başını gidiyor. Resmî verilere göre, son on gün içinde toplam
1 milyon 48 bin yeni icra dosyası açıldı. Bu karamsar tablodan sonra AKP
iktidarının “Ekonomide sorun yok.” demesi, bankaları ve finans kuruluşlarını
baskılaması yani aba altından sopa göstermesi kamuoyunu aldatmadan başka bir
şey değildir.
BAŞKAN
– Değerli milletvekilleri, sayın milletvekillerimizin söz taleplerini bir hayli
fazla bir şekilde karşılamış durumdayız.
Değerli
arkadaşlarım, 60’a göre söz talebi olan ve birleşimi sonuna kadar takip eden
arkadaşlarımızı da konuşturmadan buradan ayırmam ama belli aralıklarla ona
dikkat edeceğim çünkü önümüzdeki gündemi takip edeceğiz. 
Değerli
milletvekilleri, şimdi Sayın Grup Başkan Vekillerimizin söz taleplerini
karşılayacağım. 
İlk
söz İYİ PARTİ Grubu adına Sayın Dervişoğlu’nda. 
Buyurun
Sayın Dervişoğlu.
32.- İzmir Milletvekili Dursun Müsavat Dervişoğlu’nun,
İYİ PARTİ Genel Başkanı Meral Akşener’in öncülüğünde il ve ilçe ziyaretlerine
devam ettiklerine ve vatandaşların yegâne gündeminin geçim sıkıntısı olduğuna,
Atlasglobal hava yolu şirketinin iflas başvurusunda bulunduğuna ve Türk
ekonomisinin her geçen gün kan kaybetmeye devam ettiğine, ekonomik sıkıntılar
yüzünden hayatına son veren Hatay ilinde Adem Yarıcı, Konyalı Mevlüt Çankaya ve
İstanbul Üniversitesi öğrencisi Hakan Taşdemir’in çığlığı tüm ülkeyi sarması
gerekirken Hükûmetin görmezden gelmeye devam ettiğine ancak ülkeyi yönetenlerin
bu sorumluluktan kaçamayacaklarına ilişkin açıklaması
DURSUN
MÜSAVAT DERVİŞOĞLU (İzmir) – Çok teşekkür ederim Sayın Başkanım. 
Genel
Kurulu saygılarımla selamlıyorum.
İYİ
PARTİ olarak Genel Başkanımızın öncülüğünde il ve ilçe ziyaretlerine devam
ediyoruz. Antalya ve İzmir’den sonra geçen hafta da Bursa’daydık; esnafımızı
ziyaret ettik, vatandaşlarımızla sohbet etme imkânı yakaladık.
Sokağa
indiğiniz zaman vatandaşın gerçek gündeminin yapay gündemlerle çok ilişkili
olmadığını gözlemliyorsunuz ve yegâne gündeminin de geçim sıkıntısı olduğunu
görüyorsunuz. Karşılaştığımız her 3 kişiden 1’i iş istiyor ve aş bekliyor.
Dinlediğimiz her esnafın derdi, elektrik, doğal gaz, su faturalarının yüksek
olması. Bu kadar yüksek faturaları ödedikten sonra, esnafın çalışanına maaş ödeyememe
tehlikesiyle karşı karşıya kaldığını; kirasını, suyunu, doğal gazını da
eklediğinizde binlerce vatandaşımıza ekmek veren bu işletmelerin ayakta
kalamadığını görüyorsunuz, böyle bir tehlikeyle karşı karşıya bulunduğunu
gözlemliyorsunuz.
Türk
ekonomisi her geçen gün kan kaybetmeye devam ediyor. Gün geçmiyor ki yeni bir
firmadan iflas haberi gelmesin. Son olarak, Sivil Havacılık Genel Müdürlüğü
tarafından, en büyük hava yolu firmalarından biri olan Atlasglobal hava
yollarının resmen iflas başvurusunda bulunduğu açıklandı. Kültür ve Turizm
Bakanı Sayın Mehmet Nuri Ersoy’un kardeşi Ali Murat Ersoy’a ait olan
Atlasglobal on dokuz yıldır faaliyetlerine devam ederken Türk ekonomisinin kötü
gidişatından etkilenip daha fazla dayanamamıştır. Son yıllarda konkordato ilan
eden ve iflas eden firmaların sayısında oldukça büyük bir artış görülmektedir. 
(Mikrofon
otomatik cihaz tarafından kapatıldı)
BAŞKAN
– Devam edin Sayın Dervişoğlu. 
DURSUN
MÜSAVAT DERVİŞOĞLU (İzmir) – Ekonomik kriz Türkiye’de son iki yılda binlerce
firmanın kepenk kapatmasına neden olmuştur. Türkiye Odalar ve Borsalar Birliği
verilerine göre 2018’de 12.564, 2019’da 13.197 olmak üzere son iki yılda 25.761
şirket kapanmıştır. 2019’un son üç ayında; Ekimde 51, Kasımda 59, Aralıkta 48
konkordato ilanı gerçekleşmiştir. Böylece 2019’da konkordato sayısı 899’a, son
iki yıldaki toplam konkordato sayısı da 1.993’e ulaşmıştır. Sadece bu rakamlar
bile ekonominin vahim bir tablo çerçevesinde, ne büyük bir felaketle karşı
karşıya bulunduğunu göstermektedir. 
(Mikrofon
otomatik cihaz tarafından kapatıldı)
DURSUN
MÜSAVAT DERVİŞOĞLU (İzmir) – Bitiriyorum efendim.
BAŞKAN
– Devam edin.
DURSUN
MÜSAVAT DERVİŞOĞLU (İzmir) – Türkiye bu borç batağını, bu iflas bataklığını
daha fazla kaldıramayacaktır. Hükûmet rotayı refaha doğrultmadığı gibi gemiyi
de fırtınaya doğru sürüklemektedir. 
Geçtiğimiz
hafta içinde Hatay’da Valilik önünde “Çocuklarım aç.” diyerek kendini yakan 42
yaşındaki Adem Yarıcı hayatını kaybetmişti. Konya’da, evli ve 2 çocuk babası
bir vatandaşımız borç batağında olduğundan ve kamyonunun senetlerini
ödeyemediğinden dolayı, çaresizlikten kendisini kamyonuna yani ekmek teknesine
astı. Dün de İstanbul Üniversitesinde 4’üncü sınıf öğrencisi Hakan Taşdemir
kardeşimiz ekonomik sıkıntılar yüzünden hayatına son verdi. Hükûmetin dikkatini
çekebilmesi için daha kaç insanımızın canına kıyması gerekiyor, doğrusunu
isterseniz merak ediyoruz. Normalde, açlıktan hayatına son veren insanların
çığlığının tüm ülkeyi sarması gerekirken maalesef görmezden gelinmeye devam
edilmektedir.
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Dervişoğlu.
DURSUN
MÜSAVAT DERVİŞOĞLU (İzmir) – Üstüne üstlük bir de yaşamına son verecek kadar
çaresiz olan vatandaşlarımız suçlanmaktadır. Biz ne ara bu kadar duyarsız olduk
bilmiyorum. Vatandaşlarımız çaresizliğe sürüklenirken ülkeyi yönetenler bu
sorumluluktan asla kaçamaz. Hükûmeti milletin gerçek gündemine kafa yormaya
davet ediyorum.
Hoşgörünüz
için teşekkürlerimi sunuyor, Genel Kurulu saygılarımla selamlıyorum.
BAŞKAN
– Söz sırası Milliyetçi Hareket Partisi Grubu adına Grup Başkan Vekili Sayın
Bülbül’de.
33.- Sakarya Milletvekili Muhammed Levent Bülbül’ün,
Türk kökenli Milletvekili Emir Kır’ın üyesi olduğu Belçika Sosyalist
Partisinden ihraç edilmesinin Türklerin sadece siyasette değil her alanda var
olan haklarının kısıtlanması yönündeki tartışmaları artırdığına, demokrasi,
insan hakları, hukukun üstünlüğü gibi değerlerin Türkler ve Müslümanlar söz
konusu olduğunda nasıl görmezden gelindiğinin nedenleri üzerinde durularak,
tesis edilecek Ankara ve Türkiye merkezli adalet ve medeniyet anlayışının
dünyada kabul görmesi için çalışılması gerektiğine ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkan.
Sayın
Başkan, değerli milletvekilleri; Belçika’da bulunan Saint-Josse-ten-Noode
şehrinin Türk kökenli Belediye Başkanı ve Federal Milletvekili Emir Kır, üyesi
olduğu Belçika Sosyalist Partisinden geçtiğimiz ay ihraç edilmiştir. Emir
Kır’ın ihraç gerekçesi oldukça dikkat çekicidir. Emir Kır geçtiğimiz aralık
ayında Türkiye Belediyeler Birliği üyesi olan AK PARTİ, CHP ve MHP’li belediye
başkanlarını belediye binasında kabul etmiştir. Bu kabulde Türkiye’den gelen
heyette 2 belediye başkanının MHP’li olması nedeniyle Sosyalist Partide bulunan
PKK yanlılarının da etkisiyle başlatılan disiplin soruşturması Milletvekili ve
Belediye Başkanı Emir Kır’ın ihracıyla neticelenmiştir. 
Türkiye
Belediyeler Birliği heyetinde bulunan belediye başkanlarımız aynı program
kapsamında Avrupa Parlamentosu, Avrupa Birliği Bölgeler Komitesiyle ve yine
Sosyalist Parti üyesi olan Karl-Heinz Lambertz’le görüşmüştür. Ancak Sosyalist
Parti tarafından Lambertz aleyhine herhangi bir disiplin soruşturması
açılmamışken Türk kökenli Milletvekili Emir Kır’a soruşturma açılmış ve kendisi
ihraç edilmiştir.
Genel
olarak Avrupa’da, özelde Belçika’da Türkofobinin, İslamofobinin nasıl
yaygınlaşmış olduğunu görmek bakımından yaşanan bu olay oldukça çarpıcıdır. 
Avrupa’da
yabancı düşmanlığı, Türk düşmanlığı genelde ırkçı fikirlere sahip olan aşırı
sağ popülist partilerde mevcut sanılırken, bahsettiğimiz olayda ihracı
gerçekleştiren Türk ve Türkiye düşmanlığı yapan parti Belçika Sosyalist Partisi
olmuştur. Yani ırkçı, ötekileştirici, İslamofobik söylemlerden uzak olduğu
düşünülen bir parti, âdeta ırkçı, sağ popülist bir parti gibi hareket etmiştir.

(Mikrofon
otomatik cihaz tarafından kapatıldı)
BAŞKAN
– Devam edin. 
MUHAMMED
LEVENT BÜLBÜL (Sakarya) – Avrupa’da son dönemde yaşanan bu gelişmeler
göstermiştir ki Türk ve İslam karşıtlığı ve hatta düşmanlığı konusunda Avrupa
siyasetinde ufak nüanslar olsa dahi sağ, sol farkı olmaksızın dışlayıcı ve
ötekileştirici bakış açısı hâkim durumdadır. 
Milletvekili
Emir Kır’ın ihracında Türk ve Türkiye karşıtlığı iki şekilde tezahür etmiştir:
Birincisi, MHP’nin bütünüyle ırkçılığa ve ötekileştirmeye karşı bir siyasi
parti olmasına rağmen Avrupa’daki aşırı sağla bir görülmesi ve bu suretle ihraç
işlemine meşruiyet kazandırılmasıdır. MHP’nin bu şekilde değerlendirilmesi
sadece MHP’ye değil, daha fazla Türk siyasetine yönelik bir çifte standart ve
çarpık bakış olarak değerlendirilmelidir. İkincisiyse, Emir Kır gibi Türk
kökenli olmanın dışında Türkiye ve Türk siyasetiyle ilgisi olmayan, Belçika
siyasetine ve kültürüne entegre olmuş sosyalist anlayışta bir milletvekilinin
ihraç edilmiş olmasıdır. Bu da gösteriyor ki Türk kültürüyle ilginiz, alakanız
olmasa dahi kökeniniz dolayısıyla Avrupa siyasetinde var olmanız bundan sonra
mümkün olamayacaktır. 
(Mikrofon
otomatik cihaz tarafından kapatıldı)
BAŞKAN
– Devam edelim.
MUHAMMED
LEVENT BÜLBÜL (Sakarya) – Belçika’da ihraç kararıyla başlayan tartışmalar,
siyasi parti ayrımı olmadan bütün kesimlerde Türklerin sadece siyasette değil
her alanda var olan haklarının kısıtlanması yönündeki tartışmaları artırmıştır.

Batı’da
yükselen Türk ve İslam karşıtlığını ülkemizde değerlendirirken, Avrupa’da
yükselen aşırı sağ ve ırkçılıkla sınırlı olarak meseleyi görmek son derece
hatalı sonuçlar ortaya çıkarabilecektir.
Tarihî
pratiğimize bakıldığında da görülecektir ki Batı’daki Türk düşmanlığı, kökleri
yüzlerce hatta binlerce yıl geriye giden bir mesele olarak karşımıza
çıkacaktır. Ne yazık ki bu durum cumhuriyet tarihimiz boyunca attığımız onca
iyi niyetli adıma rağmen yine de değişmemiştir ve karşılıklı hak ve menfaatlere
saygı duyan bir zemine ne yazık ki kavuşamamıştır.
Bu
ifadelerimiz tabii ki düşmanlık veya nefret duygularımızı harekete geçirmek
maksadına matuf değildir.
(Mikrofon
otomatik cihaz tarafından kapatıldı)
BAŞKAN
– Tamamlayalım.
MUHAMMED
LEVENT BÜLBÜL (Sakarya) – Aksine, bu gerçekliğin ve bu akışın farkına vararak,
demokrasi, insan hakları, hukukun üstünlüğü gibi değerlerin Türk ve Müslümanlar
söz konusu olduğunda nasıl görmezden gelindiğinin nedenleri üzerinde daha fazla
durarak, Ankara ve Türkiye merkezli bir adalet ve medeniyet anlayışının tesis
edilerek dünyada bunun kabul görmesi için var gücümüzle çalışmamız gerektiğini
ifade ediyor, saygılar sunuyorum.
BAŞKAN
– Söz sırası, Halkların Demokratik Partisi Grubu adına Grup Başkan Vekili Sayın
Oluç’ta. 
Buyurun.
34.- İstanbul Milletvekili
Hakkı Saruhan Oluç’un, Mardin
Büyükşehir Belediye Eş Başkanı Ahmet Türk ve Mazıdağı Belediye Eş Başkanı Necla
Yıldırım hakkında beraat kararı verilmesinin kayyum atamalarının keyfî ve
hukuksuz olduğunun göstergesi olduğuna, Dil, Kültür ve Sanat Araştırmaları
Derneği Eş Başkanı ve eğitmenlerinin, HDP Cizre İlçe Eş Başkanı ile İlçe Seçim
Kurulu üyesinin kendilerine isnat edilen iddialardan beraat ettiği gibi Van
Milletvekili Murat Sarısaç’a ait aracın önü kesilerek gözaltına alınan HDP
Parti Meclisi Üyesi Yunus Durdu’nun da serbest bırakılacağına, Türkiye İnsan
Hakları Vakfının yayımladığı rapora, Gezi Parkı davasıyla ilgili beraat
kararına ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan.
Sayın
vekiller, 19 Ağustos kayyum atamaları başladığında İçişleri Bakanlığı
tarafından görevinden uzaklaştırılan ve yerlerine kayyum atanan Mardin
Büyükşehir Belediye Eş Başkanı Ahmet Türk ve Mazıdağı Belediye Eş Başkanı Necla
Yıldırım örgüt propagandası yapmak iddiasıyla yargılandıkları davadan
geçtiğimiz günlerde beraat ettiler. Ahmet Türk’ün yargılandığı bu dosya hem
birinci hem ikinci kayyum atamasında gerekçe olarak gösterilen dosyaydı, şimdi
beraat ettiler. 
Aslında
bu beraat kararı kayyum atamalarının ne kadar keyfî ve hukuksuz olduğunu
gösteren çok net bir sonuçtur diye düşünüyoruz çünkü biz hep burada söyledik,
söylemeye de devam edeceğiz, 31 Mart seçimlerinden sonra belediyelerimize
atanan kayyumlar sonucunda çok ciddi bir hak ihlali gerçekleşmiştir ve bir
irade gasbı gerçekleşmiştir. Hiçbir belediye eş başkanımız -31 Marttan sonra
yerlerine kayyum atanan, görevlerinden uzaklaştırılan 32 belediye eş
başkanımızla ilgili söylüyorum- belediye faaliyetleri nedeniyle bir suç
işlememişlerdir ve dosyalarında, hiçbirinin dosyasında da böyle bir iddia
yoktur. Ahmet Türk’ün beraati bunu bir kez daha bize göstermiştir. 
İkinci
konu, yine bir beraatle ilgili bir şey söyleyeceğim. Van’da örgüt üyeliği
iddiasıyla tutuklanan Dil, Kültür ve Sanat Araştırmaları Derneği (DİSA-DER) Eş
Başkanları ve eğitmenlerinin de arasında olduğu 7 kişi beraat etti. Neydi isnat
edilen iddia? “Küçük yaştaki çocuklara –bunlar eğitim öncesi- hiçbir resmî izin
olmaksızın ‘okul öncesi eğitim’ adı altında örgütün ideolojik eğitimini vermeye
çalıştılar.” diye bir iddia vardı. 
(Mikrofon
otomatik cihaz tarafından kapatıldı) 
BAŞKAN
– Devam edelim. 
HAKKI
SARUHAN OLUÇ (İstanbul) – Mahkeme küçük çocukların bilgisine başvuruyor ve
soruyor, diyorlar ki: “Öğretmenleriniz size ne anlatıyor, polis ve askerle
ilgili bir şey anlatıyorlar mı?” Çocuklar cevap veriyor: “Abeceyi öğretiyorlar,
sayıları öğretiyorlar, bunun dışında bir şey anlatmıyorlar.” diyorlar ve
sonunda mahkeme beraat kararı veriyor eğitimcilerle ilgili ve örgüte eleman
kazandırdıklarına ilişkin dosya kapsamında bir delil elde edilemediğini
söylüyor. Örgüte eleman kazandırma, bu ilkokul öncesindeki küçük çocuklardan
bahsediyorum. 
Bir
kez daha tabii, biz hep söylüyoruz, söylemeye de devam edeceğiz: Kürtçe
eğitimin engellenmesi… Kursların açılmasının, dil öğrenmenin ve öğretmenin suç
olmadığını her seferinde söylemeye devam edeceğiz. Bu da ne kadar mesnetsiz bir
iddianame ortaya konduğunu gösteren ikinci örnek.
Bir
üçüncüsü daha var, 31 Mart yerel seçimleri kampanyası sırasında… 
(Mikrofon
otomatik cihaz tarafından kapatıldı) 
BAŞKAN
– Devam edelim.
HAKKI
SARUHAN OLUÇ (İstanbul) – …Cizre ilçe örgütümüz tarafından ilçedeki
billboardlara bir pankart asılmıştı ve o pankartta diyordu ki: “…”(x) “Özgürlük kendini
yönetmekle başlar.” Şimdi, bunun çevirisini yanlış yaptılar, afişleri
toplattılar. Afişleri toplatmakla kalmadılar, Cizre İlçe Eş Başkanımız ve İlçe
Seçim Kurulu üyemiz hakkında dava açtılar “Suçu ve suçluyu övmek.” diye ve
bunun sonunda çevirinin yanlış yapıldığına, aslında orada bir suç unsuru
olmadığına, afişte işlenmiş bir suçun veya suçlunun övülmesi, kamu düzeni
açısından açık ve yakın bir tehlike yaratılmasının söz konusu olmadığına karar
verdi mahkeme, bunlar da beraat ettiler. Şimdi, bu örnekleri yeni yaşandığı
için söyledim. 
Geçtiğimiz
günlerde bir başka şey daha yaşandı: Bizim Van Milletvekilimiz Murat Sarısaç,
birkaç gün boyunca plakasız bir araçla şüpheli şahıslar tarafından takip
edildi; kendisi bize bildirdi, görüntü almaya çalıştı bu şahıslardan.
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Oluç.
HAKKI
SARUHAN OLUÇ (İstanbul) – Tamamlıyorum.
Şahıslar
elleriyle yüzlerini kapattılar, uzaklaştılar vesaire ve sonunda, Murat
Sarısaç’ın yanında faaliyet sürdüren, merkez yürütme kurulumuz tarafından
görevlendirilmiş parti meclisi üyemiz Yunus Durdu’yu gözaltına aldılar. Yunus
Durdu daha önce de geçtiğimiz ekim ayında iki kere gözaltına alınmış ve
ikisinde de serbest bırakılmış bir arkadaşımızdı, şimdi yine gözaltına aldılar.
Anadolu Ajansı -iktidarın borazanı- bir haber servis etti hemen “Terörist,
HDP’li vekilin evinde yakalandı.” filan diye. Şimdi, tabii, bu haber servis
edildikten sonra da Yunus Durdu’yu tutukladılar. Şimdi bunu niye söylüyorum? Bu
da Van’da oldu ve bir süre sonra, Yunus Durdu serbest bırakıldığı zaman ortaya çıkacak
ki aslında bu iddialar boş iddialardı, bizim parti meclisimiz Van’da parti
faaliyetimizi sürdürüyor, kongremiz için hazırlık yapıyordu. Bu örnekleri bunun
için anlattım aslında.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Oluç.
HAKKI
SARUHAN OLUÇ (İstanbul) – Tamamlıyorum efendim.
Şimdi,
Türkiye İnsan Hakları Vakfı geçtiğimiz gün bir rapor yayımladı ve o raporda
diyor ki: “1 Ocak 2019 ile 31 Ocak 2020 tarihleri arasında, en kısası iki, en
uzunu üç yüz doksan beş gün süreyle olmak üzere alınan eylem ve etkinlik
yasakları sonucunda 21 il ve 1 ilçede yaşayan yaklaşık 25 milyon insan
etkilendi.” Şimdi dökümünü uzun uzun yapmayacağım fakat dikkat çeken bir konu
var: Bu yasaklar içinde en öne çıkan il hangisi? Van. Van’da 21 Kasım 2016’dan
bu yana her türlü eylem ve etkinlik yasağı kesintisiz biçimde uygulanmış. Yani
bir tür sıkıyönetim ilan edilmiş sürekli bir biçimde. Şimdi, dolayısıyla, Van
böyle bir yer, buna işaret etmek istemiştim.
Son
olarak, bir cümle de Gezi davasıyla ilgili söylemek istiyorum. Biraz evvel Gezi
davası sonuçlandı. Burada, haftalardır, aylardır tartıştığımız, çok hararetli
tartışmaların olduğu Gezi davasında beraat ve tahliye çıktı. Osman Kavala başta
olmak üzere bütün yargılananlara “Geçmiş olsun.” diyorum ve bizim Gezi
davasıyla ilgili söylediklerimizin ne kadar haklı ve doğru olduğu mahkeme
heyeti tarafından da kabul edilmiş oldu. Bunu da vurgulamak istiyorum.
(Mikrofon
otomatik cihaz tarafından kapatıldı) 
BAŞKAN
– Söz sırası, Cumhuriyet Halk Partisi Grubu adına Grup Başkan Vekili Sayın
Altay’da.
35.- İstanbul Milletvekili Engin Altay’ın, Osman Kavala
ve tüm sanıkların beraat etmesinin Gezi davasının da Balyoz, Ergenekon gibi
uydurma bir dava olduğunu ortaya koyduğuna ve adaletin geç de olsa tecelli etmesinden
Cumhuriyet Halk Partisi olarak memnuniyet duyduklarına, Gezi’nin düşünceyi
ifade etme ve yayma özgürlüğünün cisimleşmiş hâli olduğuna, yargının tam
anlamıyla bağımsız olarak iş göreceği Türkiye hayallerinin sürdüğüne,
Yunanistan Cumhurbaşkanı Prokopis Pavlopulos’un Batı Trakya’daki Türklere
yönelik “Müslüman Yunan azınlık” ifadesinin kabul edilebilir olmadığına,
gayriaskerî statüde olmasına rağmen 16 kara parçasının Yunanistan tarafından
silahlandırılmış olmasına daha ne kadar seyirci kalınacağını öğrenmek
istediklerine ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sizi
ve yüce Genel Kurulu saygıyla selamlıyorum.
Sayın
Başkan, bugün, Silivri’de görülen ve Gezi Parkı eylemlerini “Türkiye
Cumhuriyeti hükûmetini ortadan kaldırmaya teşebbüs suçu” olarak niteleyen bir
dava nihayet karara bağlandı ve neticede, sanıklar atılı tüm suçlardan beraat
etti. Tutuklu tek sanık Osman Kavala’ya da tahliye kararı çıktı. “Geciken
adalet, adalet değildir.” denilse de adaletin geç de olsa tecelli etmesinden
dolayı Cumhuriyet Halk Partisi olarak memnuniyetimizi ifade etmek istiyorum ama
bu davanın Türkiye'nin bundan sonraki süreçlerinde kötü bir emsal olarak
hatırlanması, geçmişte tıpkı Ergenekon davasının nasıl bir senaryo davası,
soruşturması olduğu sonradan ortaya çıktıysa bugün verilen kararla Gezi
davasının da başka bir pencereden Balyoz, Ergenekon davaları gibi uydurma bir
dava, iddianame olduğu da ortaya çıktı. 
Ben,
beraat eden, bu mahkemede yargılanan bütün vatandaşlarımıza Cumhuriyet Halk
Partisi adına “Geçmiş olsun.” dileklerimi iletiyorum.
Demokrasinin
bir tepki ve protesto rejimi olduğunun bilinmesi lazım. Bir ülkede insanların
tepki ve protesto haklarını kullandıkları vakit kriminalize edilmelerinin,
terörize edilmelerinin, “terörist” diye yaftalamalarının ne yönetenlere ne
yönetilenlere hiçbir faydasının olmadığının bilinmesi lazım. 
Bu
vesileyle söylemek lazım ki Gezi, baskıya karşı bir tepkiydi; Gezi, doğa ve
çevre hassasiyeti, yeşil şehir duyarlılığıydı; Gezi, düşünceyi ifade ve yayma
özgürlüğünün cisimleşmiş hâliydi. 
(Mikrofon
otomatik cihaz tarafından kapatıldı)
BAŞKAN
– Buyurun.
ENGİN
ALTAY (İstanbul) – Gezi, insanların inançlarına, inanç farklılıklarına, yaşam
tarzı farklılıklarına ve etnik farklılıklara saygı ve birlikte yaşama arzusunun
bir temasıydı ve Gezi, halkın refahı, huzuru ve mutluluğunu istemekten
ibaretti. Hâl böyle olunca dayanışma ve kardeşlik türkülerini dillendirmekten
başka hiçbir şey olmayan Gezi eylemlerinden terörist üretme anlayışının hem
yönetenler için hem ülkenin geneli için, ülkenin iç barışı için ne kadar
sakıncalı bir durum yarattığı da bir kere daha -maalesef böyle üzücü bir
şekilde de olsa, birtakım insanlar ağır bedeller ödese de- görülmüş oldu.
Sayın
Başkan, bu ve benzeri davaların artık Türkiye’de son bulması hepimizin
dileğidir. Yargının gerçekten, kelimenin tam anlamıyla bağımsız olarak iş
göreceği bir Türkiye hayalimiz ısrarla ve şiddetle sürmektedir.
Sayın
Başkan, sayın milletvekilleri; öte yandan, Yunanistan Cumhurbaşkanı
Pavlopulos’un önceki gün Batı Trakya’ya gerçekleştirdiği ziyarette yaptığı
konuşmada…
(Mikrofon
otomatik cihaz tarafından kapatıldı)
BAŞKAN
– Sayın Altay, devam edelim.
ENGİN
ALTAY (İstanbul) – …azınlıklar konusuna değinerek İstanbul Rum azınlığından,
“Yunan azınlık” olarak söz ederken, Türk azınlıkla ilgili ise “Yunan Müslüman
azınlık” ifadesini kullanması, takdir edersiniz ki kabul edilebilir değildir.
Batı Trakya’daki Türk ve Müslüman azınlığın geçmişte, çoğu zaman bu “Türk
azınlık” kelimesine ve buna bağlı dernek tabelalarına zaman zaman müsaade
edildiği Yunanistan’da konjonktüre göre Batı Trakya’daki azınlıklara,
soydaşlarımıza yönelik öfkeli ve hasmane tutumun, bölge politikaları, bölgede
yaşanan politik süreçlerle ilişkili olarak da zaman zaman arttığını ve
düştüğünü üzülerek görüyoruz. Yunanistan Cumhurbaşkanının bu sözünün,
söyleminin elbette tarihsel gerçekleri değiştirme gücü ve şansı şüphesiz
yoktur. 
(Mikrofon
otomatik cihaz tarafından kapatıldı)
BAŞKAN
– Tamamlayalım.
ENGİN
ALTAY (İstanbul) – Ama bütün dünya bilmektedir ki Batı Trakya’daki Türk
azınlık, Müslüman Türk azınlık, Müslüman Türk azınlık olarak kültürel kimliğini
korumayı başaracaktır. Avrupa İnsan Hakları Mahkemesinin Yunanistan’ı mahkûm
eden kararlarına rağmen Yunanistan Hükûmetinin Batı Trakya Müslümanlarına
“Türk” ifadesini, “Türk” kelimesini, “Türk” kavramını derneklerde,
etkinliklerde kullandırtmaması noktasında şüphesiz, Hükûmetin yapması gereken
işler vardır, bu işler böyle hamasetle olmaz. Batı Trakya Müslüman Türk
azınlığın hak ve hukukunun korunması noktasında yürütme organının daha aktif
bir diplomasi ve daha aktif bir politikayı hayata geçirmesini de bekliyoruz.
Sayın
Başkan, bununla beraber, söz Yunanistan’dan açılmışken, 23 Ocak 2020 Perşembe
günü -bugün 18 Şubat, aradan neredeyse bir ay geçti- Millî Savunma Bakanımızın
bir açıklaması var, Yunanistan’ın kimi adaları silahlandırdığına ilişkin net
ifadeleri var, bunu da Genel Kurulun bilgisine sunmak istiyorum çünkü çok
önemli bu.
(Mikrofon
otomatik cihaz tarafından kapatıldı)
BAŞKAN
– Tamamlayalım.
ENGİN
ALTAY (İstanbul) – Sayın Akar 23 Ocakta, Ege’de uluslararası anlaşmalarla
belirlenen ve gayriaskerî statüde 23 adanın bulunduğunu ifade ediyor ve şöyle
diyor: “Gayriaskerî statüde ada olmasına rağmen bunların 16’sı anlaşmalara
aykırı olarak silahlandırılmıştır.” Bu, Millî Savunma Bakanımıza ait bir
ifadedir. Millî Savunma Bakanlığı şikâyet yeri değildir, ağlama makamı, ağlama
duvarı değildir. Millî Savunma Bakanı böyle bir konuda müşteki olamaz; gereğini
yapması lazım, yürütmenin de gereğini yapması lazım. 
Şimdi,
ben Türkiye Büyük Millet Meclisinden Millî Savunma Bakanımıza iyi niyetle,
yapıcı bir şekilde sormak istiyorum: Biz Türkiye-Yunanistan arasındaki dostluk
ve komşuluk ilişkilerinin sürmesinden yanayız, bunu da söyleyeyim ama yukarıda,
Batı Trakya Müslüman Türk azınlığına yönelik baskılar; aşağıda, silahsız olması
gerekirken aidiyeti belirsiz coğrafi formasyonlar buna dâhil, 16 kara
parçasının ve parçacığının Yunanistan tarafından silahlandırılmış olması
konusunda Türkiye daha ne kadar susacaktır? 
(Mikrofon
otomatik cihaz tarafından kapatıldı)
BAŞKAN
– Sayın Altay, tamamlayalım.
ENGİN
ALTAY (İstanbul) – Bitiriyorum efendim.
Türkiye,
bu duruma daha ne kadar seyirci kalacaktır? Bunu derken ben, Türk-Yunan
ilişkilerinin yumuşamasından ve tarihsel dostluk ve komşuluk ilişkilerinin
sürmesinden yana olan biri olarak bunu söylüyorum ama bu tabloya seyirci kalmak
bölgedeki egemenlik haklarımızın açıkça ihlalidir, Türkiye bu kadar küçük bir
ülke de değildir ve olmamalıdır. 
Genel
Kurulu ve sizi saygıyla selamlıyorum efendim. (CHP sıralarından alkışlar) 
BAŞKAN
– Söz sırası Adalet ve Kalkınma Partisi Grubu adına Grup Başkan Vekili Sayın
Muş’ta. 
Buyurun
Sayın Muş. 
36.- İstanbul Milletvekili Mehmet Muş’un, 17 Şubat
Orgeneral Eşref Bitlis’in şehadetinin 27’nci yıl dönümüne, mahkemenin Gezi
davasıyla ilgili sanıklar için verdiği beraat kararına, Gezi’yi Vandalizm
olarak gördüklerine, İstanbul Milletvekili Hakkı Saruhan Oluç’un yaptığı
açıklamasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; bundan yirmi yedi yıl
önce Eşref Bitlis ve beraberindekiler elim bir kazada hayatlarını
kaybetmişlerdi, biz de kendilerini rahmetle anıyoruz. 
Değerli
milletvekilleri, bugün açıklanan bir mahkeme kararında, Gezi davasıyla alakalı
sanıkların beraat ettiğini öğrendik. Mahkemenin verdiği her karara saygılıyız,
bunu daha önce de ifade ettik, tutuklandıkları zaman da “Bu bir yargısal
süreçtir.” dedik, beraat ettikleri zaman da bu mahkemenin bir kararıdır,
meseleye yaklaşımımız budur. Fakat burada değerlendirmemiz gereken bir konu
var, o da şudur: Burada, bu sanıklar mahkemece beraat ettirilmiş olabilir ama
bizim bu meseleye bakışımız, bir hak arama iddiasındaysanız oradaki araçları
ters çevirip yakmazsınız. Simitçinin tezgâhını bile yakıp yıkmak, oraları
dağıtmak, AKM’nin çatısına terör örgütlerinin paçavralarını asmak bir hak arama
yöntemi değildir. Dolayısıyla, Gezi, bizim nazarımızda, bizim
değerlendirmelerimizde Vandalizmdir. O açıdan, mahkemenin verdiği karara saygı duyarız
ama bizim Gezi hadisesine bakışımız budur. 
Bir
diğer konu, az önce burada iddialar ortaya atıldı, bir milletvekilinin plakasız
bir araçla önünün kesildiğiyle alakalı. Şimdi, şuradaki MOBESE kayıtlarında da
aracın plakası görülebiliyor; arka plakası düşmüş, o da bagajına konmuş, aracın
ön plakası var. Bu bilgiyi düzeltmek isterim. 
Burada
bazı açıklamalar yapıldı. Bu açıklamalar içerisinde, yargılanan bazı sanıkların
beraat ettiği veya serbest bırakıldığı da var. Az önce söylediğim beyanlarımı
tekrar ifade etmek isterim. Dediğim gibi bunlar yargısal süreçlerdir, bizim
burada da bir müdahalemiz söz konusu olamaz fakat şunu söylemek isterim: Bu
verilen örnekler, burada, bir milletvekilinin, Murat Sarısaç’ın yanında
gözaltına alınan şahısla alakalı bir vatandaş şikâyette bulunuyor, sözde buna
bir ceza kesmişler, sonra aracı yakılmış. PKK’nın bir sitesinde, bir şahıstan,
ajanlık yapan bir şahıstan intikam alındığı yazıyor. Polisin teknik takibine bu
şahıs takılıyor ve bu gözaltına alınıyor.
(Mikrofon
otomatik cihaz tarafından kapatıldı) 
BAŞKAN
– Devam edelim Sayın Muş. 
MEHMET
MUŞ (İstanbul) – Bunun bir partinin MYK’sı tarafından görevlendirilmiş olması
layüsel anlamına gelmiyor. Buradaki değerlendirmeleri yapacaktır, yargı
tahkikatını sürdürecektir; ha, suçsuzsa beraat kararını verecektir, suçluysa
gereken cezayı alacaktır ama “Ben milletvekilinin yanındayım, bana kimse
dokunamaz.” iddiaları var. “Benimle alakalı, vatandaş şikâyette bulunmuş;
olsun, ben görevlendirildim arkadaş, ben istediğimi yaparım...” Böyle bir şey
olmaz, hukuk gereğini yapacaktır, verdiği karara da hepimiz saygı duyacağız
diyorum. 
Genel
Kurulu saygıyla selamlarım.
ENGİN
ALTAY (İstanbul) – Sayın Başkan, pek kısa bir söz talebimiz olacak efendim.
HAKKI
SARUHAN OLUÇ (İstanbul) – Sayın Başkan…
BAŞKAN
– Buyurun Sayın Altay, söz talebiniz oldu.
37.- İstanbul Milletvekili Engin Altay’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
ENGİN
ALTAY (İstanbul) – Teşekkür ederim Sayın Başkan. 
Sayın
Muş’un mesajını “Gezi kararına her şeye rağmen saygı duyuyorum ama içime
sinmedi.” gibi algıladım ben. Şunu söylemek isterim: Vandalizm, Gezi’nin o
sıcak döneminde şimdi AK PARTİ’yle yollarını ayıran dönemin Millî Eğitim
Bakanlarından Hüseyin Çelik’e ait bir kavramdı, ilk o kullanmıştı, çok iyi
hatırlıyorum. 
Asıl
Vandalizm şudur: İnsanlar doğa ve çevre hassasiyetiyle, yeşil bir şehir
hissiyatıyla, arzusuyla Taksim Gezi Parkı’nda çadır kurmuş, barışçıl, masum bir
şekilde, şiddete başvurmadan orada tepki ve protesto hakkını kullanırken içinde
insanların uyuduğunu bile bile o çadırları yakmak, o çadırların üstüne panzer
sürmek; işte Vandalizm odur. (CHP sıralarından alkışlar) İçinde insanlar
uyurken çadırlarını yakarsanız, o insanlar da o can havliyle kendilerini
öldürmeye yönelmiş güya, sözde, devletin araç ve gereçlerini… Ki o dönemin
Valisi ve o dönemin Emniyet Müdürünün nerede olduğu da bellidir. O insanların o
araçlara saldırmaları devletin isteğiyle yapılmış, organize edilmiş, tahrik
edilmiş bir durumdur. 
(Mikrofon
otomatik cihaz tarafından kapatıldı) 
BAŞKAN
– Buyurun. 
ENGİN
ALTAY (İstanbul) – Tekrar ediyorum, bir Vandal arıyorsak Gezi Parkı’na, Gezi
Parkı’nda içinde insanlar uyurken o çadırları tutuşturan devlet görevlilerine
bakacaksınız. Herkes Vandalizme tevessül edebilir ama devlet Vandalizme
tevessül etmişse -ki öyledir- AK PARTİ’nin devleti tefessüh ettirdiğinin çok
açık bir resmini de Gezi’de ve bugün de hepimiz görmüş oluyoruz. 
Teşekkürler.
(CHP sıralarından alkışlar) 
BAŞKAN
– Sayın Oluç, söz talebiniz var herhâlde.
HAKKI
SARUHAN OLUÇ (İstanbul) – Evet.
BAŞKAN
– Buyurun.
38.- İstanbul Milletvekili Hakkı Saruhan Oluç’un,
İstanbul Milletvekili Mehmet Muş’un yaptığı açıklamasındaki bazı ifadelerine ve
Gezi olaylarıyla ilgili Vandalizm suçlamasını reddettiğine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Sayın
vekiller, şimdi, önce Van’daki bu tutuklamayla ilgili bir şey söylemek
istiyorum. Bakın, 5 Ekim 2019’da -bu kişi, bizim görevlendirilmiş olan Parti
Meclisi üyemiz- Murat Sarısaç aracının önü kesilerek yine gözaltına alınıyor,
birkaç saat sonra savcılığa bile çıkarılmadan bırakılıyor. 18 Ekimde yine
gözaltına alınıyor, yine bırakılıyor. Geçtiğimiz ekim ayından bahsediyorum,
şimdi biz şubattayız. Şimdi, bu kişi ekimden şubata kadar orada çalışmalarına
devam ediyor yani birçok sivil toplum kuruluşunu ziyaret ediyor, o sivil toplum
kuruluşlarını ziyaretlerinde görseller var, parti heyetimizle beraber
partimizin kongreleriyle ilgili çalışmalar yapıyor. Üstelik bütün bunların
hepsi yerel gazetelerde, yerel basında ve partimizin medya organlarında da
yayınlanıyor. Şimdi bir tane gizli tanık icat ediyorsunuz, oradaki Emniyetten
bahsediyorum tabii…
(Mikrofon
otomatik cihaz tarafından kapatıldı) 
BAŞKAN
– Sayın Oluç, tamamlayalım lütfen.
HAKKI
SARUHAN OLUÇ (İstanbul) – Bir gizli tanık icat ediyor Emniyet, şikâyet var diye
bu tür işler yapılıyor. İlk örnek değil, onu söylemek istiyorum. Dolayısıyla,
bunun da böyle bir durum olduğu ortaya çıkacaktır büyük bir ihtimalle, hepimiz
göreceğiz. Haksız ve hukuksuz bir iştir, üstelik de yani “Ön tarafta plaka var,
arka tarafta plaka yok…” Şimdi, niye yüzlerini kapatıyorlar acaba bizim
vekilimiz onların görüntülerini almaya kalkıştığı zaman? Niye hemen kaçıp
gidiyorlar? Bunların hepsi bize bazı dönemleri hatırlatıyor, siz de o dönemleri
biliyorsunuz; onu söylemek istiyorum.
İkincisi
de bir şeye daha işaret edeceğim efendim. Ben de Gezi’de bulunmuş bir kişi
olarak bunu söylüyorum, bu Vandalizm suçlamasını kesinlikle reddediyorum. Bakın,
bir Vandalizmden bahsedeceksek FETÖ örgüt üyesi olmak nedeniyle ceza almış olan
o dönemin Valisi Hüseyin Avni Mutlu ve o dönemin Emniyet Müdürü Hüseyin
Çapkın’dan bahsetmek gerekir esas itibarıyla. 
(Mikrofon
otomatik cihaz tarafından kapatıldı)
BAŞKAN
– Son cümlenizi alalım Sayın Oluç.
HAKKI
SARUHAN OLUÇ (İstanbul) – Son cümlem efendim. 
O
dönemde Gezi’de son derece barışçı şekilde başlamış olan protestoları, yerel
demokrasi ve adalet talebini provoke etmiş olan, esas itibarıyla o dönemde
görevde bulunmuş olan kişilerdir ve bunlar o dönemde sizin valinizdi ve sizin
emniyet müdürünüzdü; bunu da unutmamak gerekiyor. Onun için, insanları
Vandalizmle suçlamak doğru değildir.
Teşekkür
ediyorum. (HDP sıralarından alkışlar)
BAŞKAN
– Sayın Muş, size de söz vereyim ama şunu bir rica edeyim değerli arkadaşlarım:
Sonuçta…
ENGİN
ALTAY (İstanbul) – Niye en son hep AK PARTİ konuşuyor Sayın Başkan?
BAŞKAN
– Değerli arkadaşlarım, Sayın Muş…
ENGİN
ALTAY (İstanbul) – Biz de söz isteyeceğiz. Sayın Muş söz isterse ben de istiyorum
efendim; o çekerse ben de çekiyorum. 
BAŞKAN
– Değerli arkadaşlarım, ülkemizi çeşitli gerginlik alanlarından çıkartmak
hepimizin görevi. Bu çerçevede, ben, tüm arkadaşlarımızdan, gündemimizin yoğun
olduğunu da dikkate alarak, konuşmalarını toparlamalarını rica ediyorum. 
Sayın
Muş, buyurun.
39.- İstanbul Milletvekili Mehmet Muş’un, İstanbul
Milletvekili Engin Altay’ın ve İstanbul Milletvekili Hakkı Saruhan Oluç’un
yaptığı açıklamalarındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, teşekkür ederim. 
Burada
şunu ifade etmek isterim: Bizim ne söyleyeceğimizi, meselelerle alakalı
görüşlerimizi bırakın da biz açıklayalım; siz kendi görüşünüzü açıkladınız. 
ENGİN
ALTAY (İstanbul) – Siz de açıkladınız Sayın Muş. 
MEHMET
MUŞ (İstanbul) – Siz başka bir şekilde bakarsınız Gezi’ye, biz de bunu
Vandalizm olarak görüyoruz. Yüzlerini kapatıp, kaldırım taşlarını söküp,
vatandaşın dükkânını tuvalete çevirmek ne zamandan beri hak arama hürriyeti
oluyor? On gün boyunca çadır mı yakıldı orada? Veya terör örgütünün
paçavralarının AKM’nin üzerine asılması nasıl bir hak arama yöntemi oluyor?
Kaldı ki mahkeme “Böyle bir suç yok.” demiyor ki.
ENGİN
ALTAY (İstanbul) – Ergenekon’da da öyle söyledi, Ergenekon’da da. 
MEHMET
MUŞ (İstanbul) – Somut delilden dolayı beraat kararı vermiş, bu suç işlenmiş.
Gözlerimizin önünde belediye otobüsleri yakılmış. Bakın, ağzımıza alınamayacak
ifadeler yazılmış araçların üzerine; burada Meclis kayıtlarına girmesinler.
Bunlar hiç olmamış gibi bunları görmeyeceğiz, öyle mi? Dolayısıyla bu
Vandalizmdir, bu şiddettir, bu eşkıyalıktır. Dolayısıyla bizim bu meseleye
bakışımız budur. Bunun…
ENGİN
ALTAY (İstanbul) – Çok ayıp, 30 milyona “eşkıya” diyorsun ya!
MEHMET
MUŞ (İstanbul) – Oradaki hareket eşkıyalıktır. Hak aramayla alakalı insanlar…
ENGİN
ALTAY (İstanbul) – Çadırları yakmak nedir? Çadırları yakmak nedir?
MEHMET
MUŞ (İstanbul) – …demokratik bir biçimde haklarını sonuna kadar arayabilirler.
(Mikrofon
otomatik cihaz tarafından kapatıldı) 
BAŞKAN
– Sayın Muş, siz de görüşlerinizi ifade ettiniz. 
MEHMET
MUŞ (İstanbul) – Sayın Başkan…
BAŞKAN
– Buyurun, tamamlayın lütfen.
MEHMET
MUŞ (İstanbul) – Şunu söyleyelim: İnsanlar demokratik bir şekilde, kurallar
dairesinde haklarını sonuna kadar arayabilirler; burası demokratik bir ülke.
Burada hiçbir kısıtlama söz konusu olamaz ama siz ne zaman ki… Ben orada
esnafım ya, benim dükkânımı nasıl yağmalarsın arkadaş? Tuvalete çevirmişler
adamın dükkânını. Gelin, götüreyim sizi, adamla konuşturayım. Böyle bir hak
arama olur mu ya! Bunlara “eşkıya” demeyeceğiz de ne diyeceğiz? Adamın
dükkânını tuvalete çevirmek ne demek? 
SERPİL
KEMALBAY PEKGÖZEGÜ (İzmir) – Berkin Elvan’ı nasıl öldürürsünüz? Gençleri nasıl
katledersiniz?
MEHMET
MUŞ (İstanbul) – Eşkıyalık değil mi bu Sayın Başkan? Dolayısıyla bizim meseleye
bakışımız bu. Siz farklı şekilde bakabilirsiniz, o da sizin görüşünüz. 
BAŞKAN-
Peki, teşekkür ederim, sağ olun. 
Sayın
Altay, siz de bir toparlayın, kapatalım bu konuyu. Sonuçta mahkeme bir karar
vermiş, herkes de saygılı olacağını ifade ediyor. Kayıtlara geçti cümleler. Ama
gündemimiz de yoğun.
Buyurun.
40.- İstanbul Milletvekili Engin Altay’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması 
ENGİN
ALTAY (İstanbul) – Mahkeme bir karar vermiş ama Sayın Muş, oraya hem Taksim’de
hem Ankara Kızılay’da şahsen katılmaktan onur duyduğum bir eylem için, bir hak
talebi için “eşkıyalık”la itham etti bizi.
BAŞKAN
– Siz de cevap verdiniz buna, duydum.
ENGİN
ALTAY (İstanbul) – Hayır, vermedim, şimdi vereceğim.
Yani
şimdi Türkiye'nin… 
MEHMET
MUŞ (İstanbul) – Sayın Altay’a “eşkıya” demedim ben.
ENGİN
ALTAY (İstanbul) – Bu, şu demektir: Gezi sadece Taksim’de yoktu Sayın Başkan.
Gezi Ankara Kızılay’da vardı, Sinop’un Uğur Mumcu Caddesi’nde vardı, İzmir’in
Gündoğan Meydanı’nda vardı, Diyarbakır’da vardı, her yerde vardı. Gezi’yi,
gerçekten iyi niyetle, samimi bir doğa ve çevre hassasiyetiyle başlayan,
düşünceyi ifade özgürlüğü arzusuyla yürüyen bir hareketi kriminalize eden,
orayı terörize eden devletti. Devlet ki o devlet, o günün devlet
yöneticilerinin, beylerinin, valilerinin ve emniyet müdürlerinin şimdi nerede
olduğuna hâlâ cevap veremiyor. Dolayısıyla Gezi’ye “eşkıyalık” demek 30 milyona
“eşkıya” demektir. 
(Mikrofon
otomatik cihaz tarafından kapatıldı) 
BAŞKAN
– Peki, tamamlayın Sayın Altay, gündeme geçeceğim.
MEHMET
MUŞ (İstanbul) – Hiç alakası yok.
ENGİN
ALTAY (İstanbul) – 30 milyona “eşkıya” demektir. 
MEHMET
MUŞ (İstanbul) – Hiç alakası yok. 
ENGİN
ALTAY (İstanbul) – Bunu kabul etmem mümkün değil.
MEHMET
MUŞ (İstanbul) – “O suçu işleyenler eşkıyadır.” diyorum.
ENGİN
ALTAY (İstanbul) – Evet, belediyenin otobüsünü, aracını yüzüne maske geçirip
yakanların da ajan provokatörler olduğunu, polis olduğunu Sayın Mehmet Muş
gayet iyi bilmektedir. Ben bu ifadeyi kendisine iade ediyorum efendim.
BAŞKAN
– Peki, teşekkür ederim.
MEHMET
MUŞ (İstanbul) – Sayın Başkan…
BAŞKAN
– Toparlayalım Sayın Muş.
MEHMET
MUŞ (İstanbul) – Sayın Başkan, şunun kayıtlara geçmesini isterim: Sayın Altay
genelleme yapmayı çok seviyor. “30 milyon eşkıya.” mı dedim. Yok canım.
ENGİN
ALTAY (İstanbul) – Evet.
MEHMET
MUŞ (İstanbul) – Ben 30 milyona “eşkıya” filan diyemem. 
ENGİN
ALTAY (İstanbul) – Türkiye’de 30 milyon insanın kalbi Gezi’yle attı, Gezi’ye
“eşkıyalık” diyemezsiniz.
BAŞKAN
– Bir saniye… Sayın Altay, lütfen…
MEHMET
MUŞ (İstanbul) – Ben “eşkıyalık” diyorum. Ben 30 milyona “eşkıya” demedim. 
Sayın
Başkan, orada…
BAŞKAN
– Kayıtlara o şekilde geçti.
ENGİN
ALTAY (İstanbul) – Sen bana “eşkıya” diyorsun, sen eşkıyasın o zaman!
MEHMET
MUŞ (İstanbul) – Sayın Altay, siz eşkıya değilsiniz, siz milletvekilisiniz.
ENGİN
ALTAY (İstanbul) – Ama ben Gezi’ye katıldım kardeşim. Gezi eşkıyalık olamaz.
Tutanaklardan çıkarın. Daha bugün mahkeme bir karar verdi.
BAŞKAN
– Sayın Altay, rica ediyorum.
Değerli
arkadaşlarım…
MEHMET
MUŞ (İstanbul) – Sayın Başkan, mahkemenin verdiği karar “Böyle bir suç
işlenmedi.” demiyor. Burada somut delil bulamadığı için berat kararı vermiştir.
ENGİN
ALTAY (İstanbul) – Hiç öyle bir şey demiyor, hiç öyle bir şey demiyor.
MEHMET
MUŞ (İstanbul) – Mahkemenin kararına biz yorum yapmıyoruz.
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Sayın Bülbül, lütfen… 
Bu
tartışmayı bitirelim Sayın Muş, gündeme geçeceğim.
Buyurun.
MEHMET
MUŞ (İstanbul) – Söylediğimiz, söyleyeceğimiz şu: Sayın Başkan, şimdi, eğer
orada, bakın, aracı ters çevirip belediye otobüsünü yağmalamak, onu ateşle
yakmak ne? Bu, eşkıyalık değil midir?
ENGİN
ALTAY (İstanbul) – Çadır yakmak ne ya?
MUSTAFA
DEMİR (İstanbul) – Başbakanlık binasına yürümek nedir?
GÜLÜSTAN
KILIÇ KOÇYİĞİT (Muş) – Polislerin yaptıklarını anlat, polislerin! 
MEHMET
MUŞ (İstanbul) – Bu suçu işleyenler eşkıya değil mi? Vatandaşın dükkânını,
dönerci dükkânını tuvalete çevirmek eşkıyalık değil mi? 
BAŞKAN
– Peki, arkadaşlar, lütfen… 
Herkes
görüşlerini ifade etti, uzatmayalım artık Sayın Muş, rica ediyorum.
Buyurun.
MEHMET
MUŞ (İstanbul) – Bizim söylediğimiz bu. 30 milyona karşı bir şey söylediğimiz
de yok, Sayın Engin Altay’a da “eşkıya” falan dediğimiz yok, Sayın Altay
alınmasın üzerine. Ama, bu suçu işleyenler… 
GÜLÜSTAN
KILIÇ KOÇYİĞİT (Muş) – Berkin Elvan öldü ya! İnsanlar öldü ya, insanlar öldü!
MEHMET
MUŞ (İstanbul) – Orada gariban simitçinin tezgâhını dağıtmak ne demek?
BAŞKAN
– Kayıtlara geçmiştir. 
Teşekkür
ediyorum Sayın Muş, tamam.
ENGİN
ALTAY (İstanbul) – Bir eşkıya varsa Berkin Elvan’ı ve diğer 9 genci
öldürenlerdir. Eşkıya arıyorsanız onlara bakacaksınız. 
BAŞKAN
– Değerli arkadaşlar, rica ediyorum...
Sayın
Altay, lütfen, lütfen...
MUHAMMED
LEVENT BÜLBÜL (Sakarya) - Sayın Başkan, kayıtlara geçmesi gereken bir şey daha
var. 
BAŞKAN
– Sayın Bülbül, siz de bir cümle...
MUHAMMED
LEVENT BÜLBÜL (Sakarya) – Sayın Başkan “Maskeli ajan provokatör polislerdir bu
yağmalayanlar.” ifadesi...
KANİ
BEKO (İzmir) – Doğru söylüyor ya, ben oradaydım. 
MUHAMMED
LEVENT BÜLBÜL (Sakarya) – Yahu, anladım da, bir dakika, bir şey
ifade ediyorum.
BAŞKAN
– Arkadaşlar, lütfen...
Sayın
Bülbül, lütfen...
Bir
cümle için söz verdim, rica ediyorum.
Buyurun,
söyleyin cümlenizi. 
MUHAMMED
LEVENT BÜLBÜL (Sakarya) – Efendim, böyle bir genellemenin kabul edilmesi
fecaattir, bunun düzeltilmesi lazım.
BAŞKAN
– Mümkün değil diyorsunuz, peki.
ENGİN
ALTAY (İstanbul) – Düzeltelim. 
MUHAMMED
LEVENT BÜLBÜL (Sakarya) – Hayır, içlerinde varsa, ismi, cismi polis olarak
tespit edilen varsa bunu ortaya koysunlar. Bunun dışında, devletin polisine,
böyle, bu manada bir yakıştırma yapmak büyük bir iftiradır, bunu kabul etmek de
mümkün değildir. Kayıtlara geçsin. (MHP sıralarından alkışlar) 
ENGİN
ALTAY (İstanbul) – Düzeltmem lazım. 
BAŞKAN
– Sayın Altay, lütfen bir cümleyle düzeltin ama bakın...
ENGİN
ALTAY (İstanbul) – Ama Sayın Başkan, beni devletin polisini ilzam etmekle,
hakaret etmekle itham etti. 
BAŞKAN
– Buyurun, siz onu...
MUHAMMED
LEVENT BÜLBÜL (Sakarya) – Genelleştirmekle...
BAŞKAN
- Sayın Bülbül, lütfen...
Sayın
Altay, lütfen...
ENGİN
ALTAY (İstanbul) – Mikrofonu açacak mısınız efendim?
BAŞKAN
– Açalım ve lütfen tamamlayalım artık bu tabloyu çünkü gündemimiz yoğun değerli
arkadaşlar.
Buyurun.

41.- İstanbul Milletvekili Engin Altay’ın, Sakarya
Milletvekili Muhammed Levent Bülbül’ün yerinden sarf ettiği bazı ifadelerine
ilişkin açıklaması
ENGİN
ALTAY (İstanbul) – Ben, Türk polisi şehit olmaktan korkmuyor, emekli olmaktan
korkuyor diyen bir adamım. 
MUHAMMED
LEVENT BÜLBÜL (Sakarya) – Bunu söyle. 
ENGİN
ALTAY (İstanbul) – Benim polis teşkilatımızı tümüyle itham etmem mümkün değil.
MUHAMMED
LEVENT BÜLBÜL (Sakarya) – Tamam, bunu söyleyin.
ENGİN
ALTAY (İstanbul) – Türk polisi beni tanır, beni bilir ama tekrar iddia
ediyorum: İspat istiyorsanız, dönemin İstanbul Emniyet Müdürü ne oldu, nerede? 
MUHAMMED
LEVENT BÜLBÜL (Sakarya) – Ya, onu söyleyin diyorum ben; başka bir şey
söylemiyorum, onu söyle diyorum. 
ENGİN
ALTAY (İstanbul) – E, kardeşim, ona bağlı, onun emrinde, yüzlerine maske takıp otobüs
yakan, polis aracı yakan ajan ve provokatörler vallahi vardı, billahi vardı;
onu söylüyorum. (CHP sıralarından alkışlar) 
MUHAMMED
LEVENT BÜLBÜL (Sakarya) – Bu başka bir şey. 
BAŞKAN
– Teşekkür ederim. 
Değerli
milletvekilleri, gündeme geçiyoruz. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Önergeler
1.- Başkanlığın, Tekirdağ Milletvekili Enez Kaplan’ın,
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
üyeliğinden istifasının 19/2/2020 tarihinde Başkanlığa ulaştığına ilişkin
önerge yazısı (4/62)
BAŞKAN
– Değerli milletvekilleri, Tekirdağ Milletvekilimiz Sayın Enez Kaplan’ın
Sanayi, Ticaret, Enerji, Tabii Kaynaklar, Bilgi ve Teknoloji Komisyonundan
istifasına dair yazısı 18 Şubat 2020 tarihinde Başkanlığımıza ulaşmıştır. 
Bilgilerinize
sunulur. 
Değerli
milletvekilleri, şimdi, İYİ PARTİ Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, İYİ PARTİ Grup Başkan Vekili
İzmir Milletvekili Dursun Müsavat Dervişoğlu tarafından, eğitimin niteliğinin
artması ve işleyebilmesi için ücretli öğretmenlerin mağduriyetlerinin
giderilmesi, özlük haklarının düzenlenmesi, yaşadığı ekonomik ve sosyal
sorunların giderilmesi amacıyla 18/2/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 18 Şubat 2020 Salı günkü birleşiminde yapılmasına
ilişkin önerisi
18/2/2020
Türkiye Büyük Millet Meclisi Başkanlığına
Danışma
Kurulu 18/2/2020 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Dursun
Müsavat Dervişoğlu
 İzmir
 Grup
Başkan Vekili
Öneri:
İzmir
Milletvekili ve İYİ PARTİ Grup Başkan Vekili Dursun Müsavat Dervişoğlu
tarafından, eğitimin niteliğinin artması ve işleyebilmesi için ücretli
öğretmenlerimizin mağduriyetlerinin giderilmesi, özlük haklarının düzenlenmesi
ve ücretli öğretmenlerimizin yaşadığı ekonomik ve sosyal sorunların giderilmesi
amacıyla 18/2/2020 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin diğer önergelerin önüne alınarak
görüşmelerin 18/2/2020 Salı günkü birleşimde yapılması önerilmiştir.
BAŞKAN
– Değerli milletvekilleri, şimdi, İYİ PARTİ’nin grup önerisinin gerekçesini
açıklamak üzere İYİ PARTİ Grubu adına söz isteyen Adana Milletvekilimiz Sayın
İsmail Koncuk’a söz veriyorum. (İYİ PARTİ sıralarından alkışlar) 
Sayın
Koncuk, süreniz beş dakikadır.
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum.
Ücretli
öğretmenlik konusu gerçekten derinlemesine araştırılması gereken bir konu çünkü
ücretli öğretmenlik meselesi hem gençlerimize yönelik açık bir sömürü sistemi
hâline geldi hem de asal öğretmen atamasının önüne geçen bir sistem hâline
geldi. Bakın, ücretli öğretmen olarak görevlendirdiklerinizin birçoğu eğitim
fakültesi mezunu, içlerinde diğer fakülte mezunları da var, iki yıllık lisans
mezunları da var ama öğretmenlik formasyonu olmayan ücretli öğretmenler de var.
Türkiye genelinde 81 ilde 80 bin ücretli öğretmen görev yapıyor, bu ücretli
öğretmenler asgari ücretin altında bir ücret alıyor. Emin olun, aldıkları
ücret, o okula giderken ödedikleri ulaşım ya da yeme içme masraflarını bile
karşılayan bir para değil. Şöyle: Ücretli öğretmene bir saat ek ders ücreti
ödendiği zaman 16-16,5 TL falan yapıyor. Haftada on saat girse ne yapar?
160-170 lira yapar. Yirmi saat girse 320 lira yapar, otuz saat girse 500-600
lira yapar. Ay sonu itibarıyla, bazı ücretli öğretmenler girdiği ek derse göre
800 lira, 900 lira, 1.000 lira, 1.500 lira alırken birçoğu asgari ücreti bile
bulmayan bu ücrete mahkûm hâle getirilmiş. 
Değerli
milletvekilleri, gençlerimizin iktidarınız tarafından nasıl bir yokluğa terk
edildiğini hepinizin görmesi lazım. Düşünebiliyor musunuz, bu ülkede bir şirket
sahibi, işletme sahibi asgari ücretin altında bir rakamla insan çalıştırsa
şikâyet edildiğinde soruşturma açarsınız ama devlet kendi eliyle asgari ücretin
altında ücretli öğretmen çalıştırıyor. Bunu nasıl kabul edebiliriz? Ayrıca,
tatil günlerinde ücretli öğretmenlere verilen ek ders ücreti kesiliyor; kar
tatillerinde ve benzeri tatillerde verilen ücret de kesiliyor. Dolayısıyla bu
ücretli öğretmenlik tam bir sömürü sistemi hâline geldi. 
Aslında,
işin şu tarafı da var: Ücretli öğretmen olabilmek için bile, maalesef, torpil
gerekir hâle geldi yani gençlerimizi 1.000 liraya, 1500 liraya muhtaç hâle
getirdiniz. Bu ayıp size yeter.
Değerli
milletvekilleri, tabii, öğretmenlik meselesi Türkiye'nin gelecek meselesi
olduğu için son derece önemli ama size bir türlü bunu anlatamadık. Ücretli
öğretmenlik var, sözleşmeli öğretmenlik var, bir de PICTES öğretmenliği var
-proje kapsamında Suriyelilere yönelik hizmet ifa eden, bu proje kapsamında
çalışan- onların, PICTES öğretmenlerinin ücreti de dört yılda 200 TL civarında
artmış. 
Öğretmenleri
bölük pörçük hâle getirdiniz. Sözleşmeli öğretmenlik modeli AK PARTİ’nin ortaya
çıkardığı bir uygulama şekli olmuştur. 2011 yılında tüm sözleşmeliler kadroya
geçirildi; seçim sathımailinde, mecburen ama 2011 yılından sonra, aynı hızla,
ücretli öğretmenliğe, ücretli memurluğa ve belediyelerde 5393 sayılı Yasa’yla
ücretli personel çalıştırmaya devam ettiniz. Bütün sözleşmeliler, öğretmenler,
memurlar, belediyede çalışan sözleşmeliler şu anda feryat figan ediyor;
duymuyorsunuz, duymuyorsunuz. 
Sözleşmelilik
sistemini de siz bölük pörçük hâle getirdiniz. Bazıları süresiz
sözleşmeliyken bazı sözleşmeliler 3+1’e tabi hâle getirildi. Değerli
milletvekilleri, bu sistem, çalışma hayatını âdeta parçalı hâle getirdi, parça
parça etti. Dolayısıyla, bu sistemle çalışma hayatından, eğitimden,
öğretmenlerimizden ve memurlarımızdan arzu ettiğiniz verimi alabilmemiz mümkün
görünmüyor. Düşünün, öğretmenler odasına giriyorsunuz, bir yanda sözleşmeli
öğretmenler, bir yanda kadrolu öğretmenler, diğer yanda ücretli öğretmenler;
parçalı bulutlu bir yapı.
(Mikrofon
otomatik cihaz tarafından kapatıldı) 
BAŞKAN
– Tamamlayalım.
İSMAİL
KONCUK (Devamla) – Aynı öğretmenler odasında, farklı haklara ya da
haksızlıklara tabi bir öğretmen kitlesi. Aynı durum adliyelerde var, aynı durum
Tarım Bakanlığında var, aynı durum belediyelerde var. Böyle bir sistemle
Türkiye’yi, çalışma hayatını ileriye götürebilmemizin mümkün olmadığını
hepinizin görmesi lazım çünkü siz kendi evlatlarımız arasına dahi hukuki
ayrıcalıklar soktunuz, hukuksuzlukları soktunuz. Hâlbuki Anayasa’nın 10’uncu
maddesi, kanunların bütün insanlarımıza eşit uygulanacağına dairdir. Siz,
çalışma hayatındaki bu “eşitlik” kavramını bile yerle yeksan ettiniz.
Dolayısıyla, ümit ediyorum, iktidarın bu konuda aklı başına bir an önce gelir
ve ücretli öğretmenlik, sözleşmeli öğretmenlik ve benzeri bu ayrımlar tamamen
kaldırılır diyorum, hepinize saygılar sunuyorum. (İYİ PARTİ sıralarından
alkışlar)
BAŞKAN
– Öneri üzerine söz isteyen, Halkların Demokratik Partisi Grubu adına Antalya
Milletvekilimiz Sayın Kemal Bülbül. (HDP sıralarından alkışlar)
Süreniz
üç dakika Sayın Bülbül.
HDP
GRUBU ADINA KEMAL BÜLBÜL (Antalya) – Teşekkür ediyorum Sayın Başkan. 
Değerli
Genel Kurula saygılar sunuyorum.
Aslında,
ömrünün neredeyse tamamını eğitim faaliyetine harcamış, meslekten gelen bir
insan olarak benim bunu farazi öğretmenlik, sanal öğretmenlik, aslında olmayıp
da varmış gibi gösterilen, ihdas edilmiş bir öğretmenlik olarak telakki etmem
lazım. 
Değerli
Genel Kurul, önceleri öğretmenlikte iki tanım vardı; stajyer öğretmen ve asil
öğretmen ve iş bunlar üzerinden devam ediyordu fakat öğrenci sayısı, kentleşme
artınca doğal olarak öğretmen ihtiyacı da arttı. Fakat eğitim fakültelerinden
nice zahmetle mezun olan ve hatta sınavı da kazanan öğretmenler atanamadıkları
için ne trajik manzaralara tanık oluyoruz, intiharlar söz konusu oluyor.
Aslında, bunu önleyecek olan temel çözüm öğretmenlik meslek yasası. Bunu daha
önce Sayın Bakan buradayken de dile getirmiştik. Öğretmenliğe dair bir yasa
yoktur Türkiye’de, bakar mısınız? Aslında, toplumun temelini teşkil eden eğitim
olgusunun yürütülmesiyle ilgili bir yasa yoktur ve öğretmen, sıradan bir devlet
memuru olarak algılanmakta; öğretmen bir akademisyen, öğretmen bir eğitim ve
bilim insanıyken, hiç tanımsız bir şekilde, keyfî olarak bu tür uygulamalar
yapılmakta. Biraz önceki konuşmacı vekilimizin de söylediği gibi -kadrolu,
sözleşmeli, ücretli- tanımsız, keyfî bir uygulama var ve meslek dejenerasyonu
var, eğitim dejenerasyonu var ve bunun giderek topluma yansıması söz konusu,
öğretmenlik mesleğinde gelişememe durumu söz konusu. Kaldı ki bir eğitim
fakültesinden mezun olmak öğretmenlik için yeterli bir şey olmayıp güncellemek
açısından da kimi meslek içi eğitimler, öğretmenin kendi kendini eğitimi
gerekirken bu gibi komik ücretlerle bunu sağlayabilmek de mümkün değil. O
nedenle, bir an önce öğretmenlik meslek yasasının çıkarılması ve öğretmenlik
mesleğinin, bir devlet memuru değil, bir akademik sıfat, bir eğitim ve bilim
sıfatı olduğunun vurgulanması ve bu üç farklı tanımın ortadan kaldırılarak
öğretmenlik mesleğinin itibarının ekonomik olarak da sosyal prestij olarak da
mesleki prestij olarak da yeniden düzenlenmesi gibi bir aciliyet ve bir vahamet
söz konusu. 
Bunun
bir an önce yerine getirilmesi gerektiğini ifade ediyor, Genel Kurulu saygıyla
selamlıyorum. (HDP sıralarından alkışlar)
BAŞKAN
– Söz sırası, Cumhuriyet Halk Partisi Grubu adına Muğla Milletvekilimiz Sayın
Suat Özcan’a aittir. (CHP sıralarından alkışlar)
Sayın
Özcan, süreniz üç dakika.
CHP
GRUBU ADINA SUAT ÖZCAN (Muğla) – Sayın Başkan, değerli milletvekilleri; İYİ
PARTİ’nin grup önerisi üzerinde Cumhuriyet Halk Partisi Grubu adına söz almış
bulunmaktayım. Hepinizi saygıyla selamlıyorum.
Eğitim
sorununu çözememiş ülkeler diğer sorunlarını da çözmekte oldukça sıkıntı
yaşıyorlar. Baktığımız zaman, uluslararası saygınlığı olan ülkelerin, ekonomisi
iyi olan ülkelerin eğitim sorunları yok ya da en alt düzeyde. Ama ülkemizde ne
yazık ki atanamayan 700 bin öğretmene karşın Bakanlık bünyesinde 85.426 kurum
yöneticisi, 757.289 kadrolu, 103.399 sözleşmeli olmak üzere toplam 946.114
öğretmen görev yapmaktadır, yaklaşık 90 bin civarında da ücretli öğretmen görev
yapmaktadır. Bu durumda öğretmenler arasında kadrolu, sözleşmeli ve ücretli
olarak ayrım yapılması eğitimde yeni sıkıntıların önünü açmakta ve özellikle de
ücretli öğretmenler, asgari ücretin altında aldıkları maaşlarla “Gelecekte,
önümüzdeki sene ne olacak, ilçe millî eğitim müdürlüklerinin inisiyatifiyle
görev alabilecek miyim?” ya da öğrenciler, veliler “Benim bu yılki öğretmenim yeniden,
önümüzdeki sene benimle birlikte olacak mı?” kaygısını yaşamaktadırlar. Ücretli
öğretmenlerin sorunlarının mutlaka çözülmesi gerekir. Biz, Cumhuriyet Halk
Partisi olarak, öğretmenlik meslek yasasının çıkarılmasını ve öğretmenler
arasındaki statülerin kaldırılmasını talep etmekteyiz ve İYİ PARTİ’nin grup
önerisini destekliyoruz.
On
sekiz yılda, okuyana, yazana, çizene, eğitimliye mesafe konuldu. Cehaletin,
çalışmamanın, eğitimsizliğin bu kadar revaçta olması ülkemiz adına büyük
sıkıntıların önünü açmaktadır. Oysaki bütün gelişmiş ülkelerdeki gibi bilime,
akla, eğitime dönmek zorundayız. 
Sadece
önünü ilikleten değil, beyinle ilerleten bir eğitim sistemi istiyoruz diyor,
Genel Kurulu saygıyla selamlıyor, teşekkür ediyorum. (CHP sıralarından
alkışlar)
BAŞKAN
– Söz sırası, Adalet ve Kalkınma Partisi Grubu adına Konya Milletvekilimiz
Sayın Orhan Erdem’de. (AK PARTİ sıralarından alkışlar)
Süreniz
üç dakika Sayın Erdem.
AK
PARTİ GRUBU ADINA ORHAN ERDEM (Konya) – Sayın Başkanım, İYİ PARTİ tarafından
verilen araştırma önergesi üzerinde AK PARTİ Grubu adına söz almış
bulunmaktayım. Sizi ve Gazi Meclisimizi ve bizi izleyenleri saygıyla
selamlıyorum.
16/12/2006
tarihli ve 26378 sayılı Resmî Gazete’de yayınlanan Millî Eğitim Bakanlığı
Yönetici ve Öğretmenlerinin Ders ve Ek Ders Saatlerine İlişkin Karar’ın 9’uncu
maddesi ücretli öğretmenliği öngörüyor. Bu madde kapsamında Millî Eğitim
Bakanlığında 27 bin uzman ve usta öğretici, diğer kapsamlarda da 62 bin, toplam
89 bin öğretmen görevlendirme suretiyle ders vermektedir. Bu görevlendirmeler
on altı ve otuz gün olarak yapılmakta ve ücretler 1.800 lira ila 2.324 lira
arasında değişmekte. 
Şüphesiz
ki eğitim öğretim hizmetlerinin kadrolu, sözleşmeli öğretmenler eliyle
yürütülmesi en çok arzu edilen durumdur ve bu konuda da AK PARTİ hükûmetleri,
2013-2019 yılları arasında 651.883 öğretmen atamıştır. 946.114 öğretmenimiz
olduğuna göre, öğretmenlerin yüzde 70’i AK PARTİ iktidarları, hükûmetleri
döneminde atanmıştır. Bu da bu konuya verdiğimiz önemin en açık göstergesidir. 
Ücretli
öğretmenliği net anlamak için… Aslında ücretli öğretmenlik, Millî Eğitim
Bakanlığının öğretmen açığını gidermek amacıyla yaptığı bir görevlendirme
sistemidir yani bir atama sistemi değildir, tamamen MEB’in, bu açığı kapatmaya
yönelik bir uygulamasıdır. Ücretli öğretmenlikte kadroya atama durumu söz
konusu değildir, bu öğretmenler ihtiyaca göre görevlendirilir ve ihtiyaç yerine
getirildiğinde de görevine son verilir; kısacası, öğretmenlerin atama öncesi
part-time, geçici görev alabildikleri bir çalışma sistemidir. Ayrıca, Millî
Eğitim Bakanlığı 5 bin ücretli öğretmeni de, özel kanun çıkararak 5 bine yakın
öğretmenimizi de bu süreçte atamıştır. Bu demek değildir ki bu soruna
bakılmıyor ve göz ardı ediliyor. Bu konuda, Millî Eğitim Bakanlığı, şartların düzeltilmesi
amacıyla da…
(Mikrofon
otomatik cihaz tarafından kapatıldı) 
BAŞKAN
– Tamamlayalım.
ORHAN
ERDEM (Devamla) – Millî Eğitim Bakanlığı, bu konuda, daha iyi şartların
oluşması adına Devlet Personelle çalışmalar yapmakta, kendi iç denetim birimini
çalıştırmakta; hayatın her alanında olduğu gibi, ücretli öğretmenlerimizin ve
diğer statüde görevlendirilen öğretmenlerin daha iyi şartlara kavuşması için de
ayrıca çalışmalar yapmaktadır. 
Bu
ayrımın net anlaşılarak konunun dikkate alınması gerektiğini ifade ediyor,
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
- İYİ PARTİ grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir. 
Değerli
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Grup Başkan Vekili Mersin
Milletvekili Fatma Kurtulan tarafından, işçilerin güvensiz çalışma koşullarında
hayatını kaybettiği iş cinayetlerini engellemek amacıyla 18/2/2020 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin ön görüşmelerinin, Genel Kurulun 18 Şubat 2020 Salı günkü
birleşiminde yapılmasına ilişkin önerisi
18/2/2020
Türkiye Büyük Millet Meclisi Başkanlığına
Danışma
Kurulu 18/2/2020 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin

 Grup
Başkan Vekili
Öneri:

18
Şubat 2020 tarihinde Mersin Milletvekili Grup Başkan Vekili Fatma Kurtulan
tarafından işçilerin güvensiz çalışma koşullarında hayatını kaybettiği iş
cinayetlerini engellemek amacıyla Türkiye Büyük Millet Meclisine verilmiş olan
5391 grup numaralı Meclis araştırması önergesinin diğer önergelerin önüne
alınarak görüşmelerinin 18/2/2020 Salı günkü birleşimde yapılması önerilmiştir.
BAŞKAN
- Şimdi, önerinin gerekçesini açıklamak üzere, Halkların Demokratik Partisi
Grubu adına Mersin Milletvekilimiz Sayın Rıdvan Turan. (HDP sıralarından
alkışlar) 
Süreniz
beş dakika Sayın Turan.
HDP
GRUBU ADINA RIDVAN TURAN (Mersin) – Sayın Başkan, değerli vekiller; sizleri
saygıyla selamlıyorum.
İş
sağlığı ve güvenliği konusu, ülkemizde çalışma hayatının en temel
meselelerinden bir tanesi. 1980 askerî darbesinden sonra Türkiye, adım adım,
neoliberal iktisada geçiş adımları attı. Bu, ilk başlarda, az ya da çok, işçi
muhalefeti sebebiyle zor olmuştu fakat 24 Ocak Kararları, ardından 12 Eylül
askerî darbesi ve ardından gelen sağ popülist iktidarlar sayesinde neoliberal
ekonomi politikaları Türkiye’de arzıendam etmeye başladı. 
Neoliberal
ekonomi politikalarının devamıyla ortaya çıkan en temel meselelerden bir
tanesi, işçi sınıfının çalışırken güvencesiz çalışması, deregüle çalışması,
esnek çalışması, taşeron biçiminde çalışması ve örgütsüz çalışmasıydı.
Özellikle AKP iktidarı döneminde bu tür çalışma biçimleri çok yaygın olarak
gündeme taşındı. 2003 yılında 4857 sayılı Yasa’nın çıkmasıyla birlikte, neoliberalizmin
işçi çalışma biçimlerine önerdiği, dikte ettiği şeyler, özellikle esnek ve
kuralsız çalışma, Türkiye’de, iş yaşamında kendisini buldu. Hemen ardından,
2012 yılına gelindiğinde, 6331 sayılı İş Sağlığı ve Güvenliği Yasası’nın
çıkmasıyla birlikte ise aslında bütün taraflar bu iş cinayetlerinin azalacağına
ilişkin bir fikre sahipken tam tersi oldu; Soma, Ermenek ve ardından gelen
Torunlar, Şirvan gibi pek çok işçi katliamı tarihte yerini aldı. 
Arkadaşlar,
eğri oturup doğru konuşmak lazım. Bu kafayla, bu mantaliteyle iş cinayetlerinin
önüne geçmek mümkün değil. Önüne geçmek isteniliyor mu, o da ayrı bir mesele.
Ben Soma’da bulundum, Soma katliamını çok yakinen izledim. AKP iktidarının
-bugün çok açıkça söylüyorum- ve Soma Holdingin elinde orada hayatını kaybetmiş
301 işçinin kanı var. Bunu, bu alanı bilen birisi, uzmanı olduğum için
söylüyorum çünkü işçi eğitimlerinin yapılmadığı, iş sağlığı ve güvenliği
eğitimlerinin yapılmadığı ve daha beteri, aslında bir çeşit taşeron çalışma
biçimi olan redevansla devletin kâr edemediği bir ocağın bir başka özel şirkete
devriyle birlikte kâr edeceğini varsayması esası üzerine kurulmuş olan bir
taşeron çalıştırma biçimi sonucunda katliam bağıra bağıra “Geliyorum.” dedi.
Düşünün, bu taş kömüründen devlet kâr edemiyor, onu özel şirkete devrediyor,
diyor ki: “Hem sen kâr et hem de yılda bana bu kadar para ver.” Arkadaşlar,
zaten firmalar, patron düzeni ne yazık ki iş sağlığı, güvenliği meselesini bir
teferruat olarak görüyor, zaten gereksiz bir harcama kalemi olarak görüyor;
onun elbisesinden, tulumundan, çelik burunlu ayakkabısından gaz maskesine kadar
hemen her şey patron açısından gereksiz bir teferruat çünkü edeceği kâr marjı,
bu yatırımları yaptığında, ister istemez düşüyor. Dolayısıyla, dönemin AKP’li
yetkilileri “6331 sayılı Kanun’la Avrupa standartlarına ulaşıyoruz, çok da
güzel bir çalışma hayatına sahip olacağız.” diye anlatırken bir baktık ki
memleket günde ortalama 5 işçinin hayatını kaybettiği bir mezarlığa dönüşmüş
durumda. Bu da bizim bildiğimiz; yani gazeteden, İSİG Meclisinin gazetelerden
elde ettiği verilerle bulduğumuz şey: Günde ortalama 5 işçi. Meslek
hastalıklarından bahsetmiyorum bile. Resmî rakamlar çok enteresan. Dünyada
aşağı yukarı yüzde 45’e yüzde 55 gibidir meslek hastalıkları ve iş kazaları oranı,
Türkiye’de yüzde 1’e yüzde 99’dur; yüzde 1 meslek hastalığı görülür, yüzde 99
iş kazası görülür. Böyle bir şey olabilir mi? Olamaz. Veri yok, elde veri yok;
meslek hastalıklarının tanısını koyacak, tedavisini yapacak yeterli düzeyde
teşkilat yok, teçhizat yok. Bunun sonunda da insanlar ortaya çıkış süreleri
ortalama on yıl olan örneğin asbestozis gibi hastalıklarla on yıl sonra hasta
olduklarında, geriye dönüp de “Ya, ben on yıl önce falanca yerde çalıştım da
ondan dolayı akciğer kanseri oldum.”u ispatlayabilecek bir veri bankası yok. 
Ne
gerek var ki veri bankasına? 
(Mikrofon
otomatik cihaz tarafından kapatıldı)
BAŞKAN
– Tamamlayalım Sayın Turan.
RIDVAN
TURAN (Devamla) – Ne gerek var veri bankasına? Zaten neoliberal muhafazakâr
politikaların en yılmaz savunucusu AKP iktidarının bu konuya yaklaşımı,
işçilerin hayatını korumaktan çok daha az maliyetli olan “işverenin kâr etmesi”
mantığına göre işliyor. Dolayısıyla, doğrusunu isterseniz, ne AKP
iktidarının ne de ona benzer popülist sağ iktidarların hiçbir tanesinin
işçilerin ölümü gibi bir derdi ne yazık ki yok. Onun için, bunu ortadan
kaldırabilmek için, işçi sınıfının örgütlü olması lazım, taşeron çalışmanın
ortadan kaldırılması lazım. Mutlak suretle, sendikal örgütlülük başta olmak
üzere işçilerin kendi çalışma koşulları hakkında söz söyleyebilecekleri
mekanizmaların, işçi meclislerinin kurulması lazım ve devlet, iş sağlığı ve
güvenliği meselesini bir sosyal güvenlik meselesi olarak görmeli,
piyasalaştırılmış bir sosyal mesele olarak görmemelidir. Bunun için bir
araştırma önergesi sunuyoruz. 
(Mikrofon
otomatik cihaz tarafından kapatıldı) 
BAŞKAN
– Selamlayın Sayın Turan, lütfen buyurun.
RIDVAN
TURAN (Devamla) – Son cümlem… 
Eğer
bu konuda ivedi adımlar atılırsa, gerçekten, çok uzun olmayan bir süre içerisinde
çok sayıda hayatı kurtarmak mümkün olacaktır. 
Hepinize
teşekkür ediyorum. (HDP sıralarından alkışlar)
BAŞKAN
– Öneri üzerinde söz isteyen, İYİ PARTİ Grubu adına Eskişehir Milletvekilimiz
Sayın Arslan Kabukcuoğlu. (İYİ PARTİ sıralarından alkışlar)
Süreniz
üç dakika Sayın Kabukcuoğlu.
İYİ
PARTİ GRUBU ADINA ARSLAN KABUKCUOĞLU (Eskişehir) – Sayın Başkan, değerli
milletvekilleri; Halkların Demokratik Partisinin iş cinayetlerinin engellenmesi
hakkındaki önergesi üzerinde İYİ PARTİ Grubu adına söz almış bulunuyorum.
Hepinizi saygıyla selamlarım.
2012
yılında yürürlüğe giren İş Sağlığı ve İş Güvenliği Kanunu Türkiye’de iş yeri
denetimleri ve iş kazaları konusunda milat kabul edilmesine rağmen geçen sekiz
yıllık süre zarfında iş yerlerindeki denetimsizlik ve eksiklikten kaynaklanan
işçi ölümlerinde azalma olmamıştır, artarak devam etmiştir. Ülkemizde 2012
yılında en az 878, 2013 yılında 1.235, 2014 yılında 1.886, 2015 yılında 1.730,
2016 yılında 1.970, 2017 yılında 2.006, 2018 yılında 1.923 ve 2019 yılında da 1.736
işçimiz iş kazaları nedeniyle hayatlarını kaybetmişlerdir. 2018 yılı
Uluslararası Çalışma Örgütünün verilerine göre, 100 bin işçi başına ölümlü iş
kazası sayısı ülkemizde 7,5 olarak tespit edilmişken bu sayı Bulgaristan’da 3,
Yunanistan’da 1,2; İtalya’da 2,4 ve İspanya’da ise 1,8’dir. Bizde iş
kazalarını, trafik kazalarını, deprem ve çığ gibi olayları kadere bağlamak
idarecilerin sorumluluktan kaçmak adına başvurdukları bir kolaycılıktır. 
Diyanet
İşleri Başkanlığının kaderle ilgili fetvasına gelmeden önce, Buhârî’den
nakledilen bir dinî olaydan bahsetmek istiyorum. Hazreti Ömer bir salgın
hastalık ihbarı üzerine Şam’a gitmekten vazgeçtiğinde “Allah’ın kaderinden mi
kaçıyorsun?” diye sormuşlar. “Evet, Allah’ın kaderinden yine Allah’ın kaderine
kaçıyoruz.” diye cevap vermiş. Kazalar ve felaketler sonucu ölümlerin ülkemizde
fazla olmasının nedeni, bizim aldığımız tedbirlerin yetersizliğindendir.
Ortalama insan ömrü 1900 yılında 40 iken günümüzde 80’lere kadar çıkmıştır
ancak tedbirsizlikler ve denetimsizlikler sonucu çocuklarımızı bile iş
kazalarında kaybetmekteyiz. 
İYİ
PARTİ olarak iş kazalarından biz de çok rahatsızız. Ben de konuyla ilgili
olarak Türkiye Büyük Millet Meclisine 14 Kasım 2019 tarihinde bir araştırma
önergesi vermiştim. Artık, yaşamak için ter döken, çocuklarına ekmek
götürebilmek için mücadele eden emekçilerin ölümle yüz yüze çalışmasının önüne
geçmek için her türlü tedbirin alınmasını, bunların önlenmesi için esaslı
araştırmalar yapılmasını, iş yerlerinde gerekli araştırmaların yapılmasını ve
kontrollerin yapılmasını destekliyoruz. 
Yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Söz sırası, Cumhuriyet Halk Partisi Grubu adına Muğla Milletvekilimiz Sayın
Süleyman Girgin’e aittir. (CHP sıralarından alkışlar)
Süreniz
üç dakika Sayın Girgin. 
CHP
GRUBU ADINA SÜLEYMAN GİRGİN (Muğla) – Sayın Başkan, değerli milletvekilleri;
hepinizi saygıyla selamlıyorum. 
Değerli
arkadaşlar, Türkiye’de yaşamak zor ancak işçi olarak yaşamak çok daha zor.
Ülkemizde her yıl “6 Soma katliamı” kadar işçimiz ölmektedir. 2017’de 2.006,
2018’de 1.923, 2019’da 1.736 işçimizi iş cinayetlerinde kaybettik. Bu, bir işçi
kırımıdır. Bu, AKP’nin yarattığı emek cehenneminin en vahşi yüzüdür. 
Değerli
arkadaşlar, bu saydıklarım, sadece bir rakam değildir, sadece bir hayat da
değildir; hepsi birer ailedir. Aileler perişan olmaktadır. Sermayenin kâr
hırsı, esneklik, güvencesizlik, üretim baskısı, performans dayatması, “pahalı”
diye alınmayan işçi sağlığı tedbirleri ve kaza yerine ambulanstan önce kolluk
kuvvetini gönderen anlayış işçilerimizin ölümüne neden olmakta, ailesinin kalan
üyelerini bir travmaya sürüklemektedir. Çocuklar psikolojik sorunlarla
boğuşmakta, eşini kaybeden aile fertleri bir yandan dava sürecini yürütmeye
çalışırken bir yandan da geçim derdine düşmektedir.
Değerli
arkadaşlar, iş cinayetlerinde etkin denetim, soruşturma, yargılama sürecinin
olmaması ve artık yerleşik hâle gelmiş olan “cezasızlık rejimi” iş
cinayetlerinin sürmesine neden olmaktadır. İktidarın, işçinin kanını, canını, alın
terini sermayeye helal kıldığı bu ülkede 301 işçinin ölümünden sorumlu olanlar
ise ne yazık ki dışarıda elini kolunu sallayarak geziyor. 
Şu
tabloya dikkat çekmek istiyorum arkadaşlar: 2017 ve 2018’de ölen işçilerin
sadece yüzde 2’si sendikalı iken 2019’da ölen işçilerin sadece yüzde 1’i
sendikalıdır. Bu işçi kırımını durdurmanın en sağlam yolu, işçi sınıfının
örgütlenmesinin önündeki yasal ve fiilî bütün engelleri kaldırmaktır. Bugün,
kayıtlı işçilerin ise sadece yüzde 7’si sendikalıdır, kayıtsız işçileri de
hesaba kattığımızda bu oran daha da düşmektedir. Sendikalı işçilerin yarıya
yakını da toplu sözleşme hakkından mahrumdur. Bu şartlarda iş kazalarının
artması değil, artmaması ancak sıra dışı olurdu. Değerli arkadaşlar,
madencilerin bir sözü vardır, yüzlerce yıllık deneyimden süzülmüştür:
“Sendikalı işçi kazalanmaz.” 
Bir
diğer nokta şudur: Türkiye bir ucuz iş gücü cenneti hâline gelmiştir; işsizlik
tarihî zirvesindedir. 7 milyon işsizin olduğu ülkemizde koşullar ne kadar kötü
olsa da ücret ne kadar düşük olsa da insanlar çalışıp geçinmeye çalışıyor.
İşçilerimiz “Dışarıda açlıktan öleceğime iş kazasında öleyim, hiç olmazsa
çocuğuma ekmek götürürüm.” diyor.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Girgin.
SÜLEYMAN
GİRGİN (Devamla) – Teşekkürler Başkanım, tamamlıyorum.
Soma’daki
madencinin çığlığını hatırlayın: “Aşağıda ölüm, yukarıda açlık var!” Sizin
yerinize dışarıda çalışacak 7 milyon kişi varsa patron “Bu koşulları
düzeltelim.” diyeni hemen kapının önüne koyabiliyor. Bütün bunların önüne
geçmenin yolu, terazinin işçi kefesine bir ağırlık koymaktır; o da sendikal
örgütlülüktür. Mevzuatı uygulayacak olan da denetimi sağlayacak olan da işçi
sağlığı konusundaki aksaklığı en sağlıklı belirleyecek olan da müfettişlerin ve
diğer görevlilerin doğru bilgiye ulaşmasını ilk elden sağlayacak olan da iş
yerinde bizzat var olan işçilerin sendikal örgütlülüğüdür. Tekrar ederek
bitireyim: “Sendikalı işçi kazalanmaz.”
Teşekkür
ediyorum. (CHP ve İYİ PARTİ sıralarından alkışlar)
BAŞKAN
– Söz sırası, Adalet ve Kalkınma Partisi Grubu adına Uşak Milletvekilimiz Sayın
İsmail Güneş’e aittir. (AK PARTİ sıralarından alkışlar)
Süreniz
üç dakika Sayın Güneş.
AK
PARTİ GRUBU ADINA İSMAİL GÜNEŞ (Uşak) – Sayın Başkan, değerli milletvekilleri;
HDP grup önerisi hakkında konuşmak üzere AK PARTİ Grubu adına söz almış
bulunmaktayım. Bu vesileyle yüce heyetinizi ve aziz milletimizi saygıyla
selamlıyorum.
İş
sağlığı ve güvenliğini korumak adına dünyada bununla ilgili kanuni
düzenlemeler, İngiltere’de 1833, İsviçre’de 1840, Fransa’da 1841, Almanya’da
1849 ve ABD’de 1877 yılında yapılmıştır. Ülkemizde de Osmanlı İmparatorluğu
döneminde, 1865 yılında Dilaver Paşa Nizamnamesi’yle Ereğli ve Zonguldak kömür
havzalarında çalışan işçilerin çalışma, beslenme ve tatil günleriyle ilgili
düzenlemeler yapılmıştır. Cumhuriyet Dönemi’nde de iş sağlığı ve güvenliğiyle
ilgili pek çok düzenleme yapılmıştır. İlk defa, hükûmetlerimiz döneminde 6331
sayılı İş Sağlığı ve Güvenliği Kanunu 20 Haziran 2012 tarihinde kabul edilmiş,
1 Ocak 2013 tarihinde yürürlüğe girmiştir. 1919 yılında Uluslararası Çalışma
Örgütü (ILO) kurulmuş, 1932 yılında da Türkiye buraya üye olmuştur.
2019
SGK verilerine göre, bugün ülkemizde 4/A’lı çalışan 15 milyon 450 bin kişi
mevcuttur. Ülkemizde meydana gelen iş kazaları sonucu oluşan can kayıpları
bizleri de ziyadesiyle üzmektedir. İş sağlığı ve güvenliğini geliştirmek,
kazaları azaltmak, can kayıplarını önlemek için pek çok uygulama hayata
geçirilmiştir. İstatistiksel anlamda iş kazalarında çok azalma yokmuş gibi
görünmesinin altında yatan belki en önemli sebep, eskiden düzenli bir kayıt
sistemimizin olmayışından ve iş yerine servisle giderken gerçekleşen trafik
kazalarının da iş kazası içine alınması gibi nedenlerle kapsamın
genişletilmesinden kaynaklanmaktadır. Çalışan sayısına göre
değerlendirildiğinde, 100 bin çalışan başına ölümlü iş kazası oranı 2002
yılında 13,3 iken bu, 2017 yılında yüzde 36 oranında azalarak 100 binde 8,5’lara
düşmüştür. 
6331
sayılı Kanun’un yürürlüğe girmesiyle beraber, en ufak iş kazaları kayda
geçirildiği gibi, kazaya ramak kala yaşanan olaylar dahi kayda geçirilmiştir. 
Bu
kanun neticesinde tüm iş yerleri, az tehlikeli, tehlikeli, çok tehlikeli olmak
üzere üç sınıfa ayrılmış; tehlikeli, çok tehlikeli ve 50’nin üzerinde işçi
çalıştıran az tehlikeli iş yerlerinde iş güvenliği uzmanı, iş yeri hekimleri,
sağlığın korunması ve iş kazalarının önlenmesi alanında çalışanlarımıza eğitim
vermekte, onların periyodik muayenelerini yapmakta, ayrıca çalışma saatlerinin
düzenlenmesinde ve iş yerinde kaza riski oluşturabilecek ortamların
düzeltilmesinde işverene yardımcı olmaktadırlar.
(Mikrofon
otomatik cihaz tarafından kapatıldı) 
BAŞKAN
– Tamamlayalım.
İSMAİL
GÜNEŞ (Devamla) – Bu kanunun uygulanmasında -benim de bir iş yeri hekimliği
yaptığım dönemde gördüğüm- belki de iş yeri hekimlerimizin veya iş sağlığı
uzmanlarımızın ücretlerini direkt olarak işverenden almaları dolayısıyla
eksikliklerin yerine getirilmesinde biraz sıkıntılar
da olmaktadır. Bu düzenlenirse gerçekten de iş sağlığı ve güvenliği alanında
pek çok mesafe katedilmiş olur.
Diğer
taraftan, HDP grup önerisinde iddia edilen, iş kazalarında işçilerin sendikalı
veya sendikasız olması hususunun herhangi bir önemİ olmadığı kanaatindeyiz.
Mutlaka sendikalı iyidir ama sendikalı işçiler daha çok düzenli iş yerlerinde
olduğu için, iş kazaları da daha çok on iki ay çalışılmayan ve kayıt sisteminin
daha az olduğu inşaat gibi, tarım sektörü gibi, orman gibi alanlarda olduğu
için, sendikasız işçilerde sanki iş kazaları daha fazlaymış gibi görünmektedir.
Hükûmetlerimiz,
iş kazalarının önlenmesinde ve iş sağlığı ve güvenliğinin sağlanmasında bugüne
kadar pek çok adım atmıştır...
SERPİL
KEMALBAY PEKGÖZEGÜ (İzmir) – Kendi resmî raporlarınıza bakıyorsunuz... 
İSMAİL
GÜNEŞ (Devamla) - ...bundan sonra da iş kazalarının önlenmesi ve her türlü
tedbirin alınması için çalışmalarına devam edecektir.
HDP
grup önerisinin aleyhinde olduğumu bildirir, Genel Kurulu saygıyla selamlarım.
(AK PARTİ sıralarından alkışlar) 
SERPİL
KEMALBAY PEKGÖZEGÜ (İzmir) – Öldürmeye devam edin! 
BAŞKAN
– Öneriyi oylarınıza sunuyorum: Kabul edenler... Kabul etmeyenler... Öneri
kabul edilmemiştir.
Değerli
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım.
3.- CHP Grubunun, İzmir Milletvekili Kani Beko ve
arkadaşları tarafından, kadro alamayan işçilerin sorunlarının araştırılması
amacıyla 17/2/2020 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 18 Şubat
2020 Salı günkü birleşiminde yapılmasına ilişkin önerisi
18/2/2020
Türkiye Büyük Millet Meclisi Başkanlığına
Danışma
Kurulu 18/2/2020 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:

İzmir
Milletvekili Kani Beko ve arkadaşları tarafından, kadro alamayan işçilerin
sorunlarının araştırılması amacıyla 17/2/2020 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin (1621 sıra
no.lu) diğer önergelerin önüne alınarak görüşmelerinin 18/2/2020 Salı günlü
birleşimde yapılması önerilmiştir.
BAŞKAN
– Teşekkür ederim.
Şimdi,
önerinin gerekçesini açıklamak üzere, Cumhuriyet Halk Partisi Grubu adına İzmir
Milletvekilimiz Sayın Kani Beko.
Buyurun.
(CHP sıralarından alkışlar)
Süreniz
beş dakika Sayın Beko. 
CHP
GRUBU ADINA KANİ BEKO (İzmir) – Sayın Başkan, değerli milletvekilleri; kamuya
geçirilen taşeron işçilerin ücretlerinin enflasyon
karşısında korunması ve sosyal haklarının geliştirilmesi, aynı zamanda bu
süreçte kadro alamayan işçilerin durumunun ele alınması amacıyla sunmuş olduğum
Meclis araştırması önergesi üzerinde söz almış bulunuyorum.
2018
yılında -sizin de hatırlayacağınız gibi- Sayın Cumhurbaşkanı Recep Tayyip
Erdoğan çok coşkulu şekilde bir konuşma yapmış “Kamuda, belediyelerde ve özel
idarelerde çalışan 1 milyona yakın taşeron işçisine kadro veriyoruz.” demişti;
ben de çok heyecanlanmıştım. Daha sonra, o dönemlerde Konfederasyon Genel
Başkanı olduğumdan dolayı Üçlü Danışma Kurulunda bulunan Çalışma Bakanımızdan
listeyi istedim, listeye şöyle bir göz attım. Evet, taşeron işçisi olan
kardeşlerimizin bazılarına kadro verilmiş. Kadro kimlere verilmiş? Sarayda
çalışan bazı taşeron işçilerine, Türkiye Büyük Millet Meclisinde çalışan bazı
taşeron işçilerine -o dönem, hatırlarsanız Başbakanlık vardı- Başbakanlıkta
çalışan bazı taşeron işçilerine, MİT’te çalışan bazı taşeron işçilerine ve Türk
Silahlı Kuvvetlerinde… Dolayısıyla baktığımızda, 250 bine yakın taşeron
işçisine kadro verilmiş verilmesine ama bu işçilerin dışında kalan 750 bine
yakın taşeron işçisine maalesef, kadro verilmedi ve bu arkadaşlarımız kamuda,
belediyelerde ve özel idarelerde şirketlere alındılar. Şirketlere alındılar ama
sarayın talimatıyla daha sonra neler oldu? 696 sayılı Kanun Hükmünde
Kararname’yle, 2020 yılına kadar bu işçi kardeşlerimize toplu iş sözleşmesi
yasaklandı. Kadrolu çalışan işçi kardeşlerimiz -ben, çok alıyorlar demiyorum-
ortalama 5 bin lira maaş alırken asgari ücretle çalışan arkadaşlarımıza yüzde
4+4 oranında zam yapıldı ve dolayısıyla kadrolu çalışan arkadaşlarımız 4
ikramiye alırken şirket işçilerine ikramiye verilmedi. Kadrolu çalışan
arkadaşlarımıza sosyal hakları verilirken şirket işçilerine, maalesef, sosyal
hakları da verilmedi. 
Sevgili
arkadaşlarım, değerli kardeşlerim, çok alıyorlar demiyorum ancak bu Mecliste
sizlerle de görüştüğümüz zamanlar… İşçi emeklilerine yüzde 6 verildi, memur
emeklisine yüzde 5 verildi ama kamuda çalışan 750 bine yakın taşeron işçisine,
maalesef, yüzde 4+4 verildi; bu, Anayasa’ya aykırıdır. Dolayısıyla vermiş
olduğum bu kanun teklifini tekrar gözden geçirmenizi ve -sizden müjdeli bir
haber bekleyen Türkiye’de kamuda, belediyelerde ve özel idarelerde çalışan 750
bine yakın işçi var- dolayısıyla bu konuyla ilgili gereğinin yapılmasını talep
ediyorum. 
Şunu
da ifade etmek istiyorum: Türkiye’de çalışan 500 bine yakın belediye işçisinden
1 işçi arkadaşımıza bile, maalesef, kadro verilmediğini buradan bir kez daha
ifade etmek istiyorum. 
Evet,
Gezi’yle ilgili, birçok arkadaşım bu kürsüden güzel şeyler söyledi; ben o
arkadaşlarımın söylediklerine de katılıyorum. Ben de Gezi direnişi döneminde
DİSK’in Genel Başkanıydım, o Gezi direnişinin de tam ortasındaydım. Yüz yıllık
Taksim Gezi Parkı’nda ağaçların kesilmesi ve ülkemizde eşitlik, özgürlük,
demokrasi, barış, kardeşlik mücadelesi veren o güzelim insanları sizlerin
huzurunda saygı, sevgiyle selamlıyorum. Tahliye olan Osman Kavala’yı ve beraat
eden yol arkadaşlarımı da buradan ayrıca sevgi ve saygıyla selamlıyorum.
Onların bizim için birer suçlu değil, birer kahraman olduğunu buradan ifade
ederken Gezi direnişinde kaybettiğimiz arkadaşlarımızı da sevgi, saygı, özlemle
andığımı buradan bir kez daha ifade etmek istiyorum. 
Son
olarak da şunu söylemek istiyorum: O Gezi direnişi içerisinde bizim, yüz yıllık
ağaçların kesilmemesi için eşitlik, özgürlük, demokrasi, barış, kardeşlik,
adalet istediğimiz günlerde bizim karşımızda İstanbul Valisi vardı. Bize karşı
topunu da gönderdi, tüfeğini de gönderdi ama biz sadece demokrasi, sadece
demokrasi istediğimiz zamanlarda… 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Beko.
KANİ
BEKO (Devamla) – ...bizi dikkate almayan Vali, daha sonra sizlerin talimatıyla
cezaevine gitti; ben ve benim gibi arkadaşlarımız da Türkiye Büyük Millet
Meclisine geldi. 
Sağ
olun, var olun diyorum. (CHP ve HDP sıralarından alkışlar)
BAŞKAN
– Söz sırası, İYİ PARTİ Grubu adına Trabzon Milletvekilimiz Sayın Hüseyin Örs’e
aittir. (İYİ PARTİ sıralarından alkışlar)
Süreniz
üç dakika Sayın Örs. 
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, çok değerli
milletvekilleri; Cumhuriyet Halk Partisinin verdiği araştırma önergesi hakkında
İYİ PARTİ adına söz almış bulunuyorum. Hepinizi en derin saygılarımla
selamlıyorum.
Değerli
milletvekilleri, 24 Aralık 2017 tarihli Resmî Gazete’de yayımlanan 696 sayılı
KHK’yle, 4 Aralık 2017 tarihi itibarıyla çalışmakta olan taşeron işçilere kadro
verilmiştir, ancak bundan sonraki süreçte, kadroya alınan işçilerin haklı
istekleri karşısında iktidar “Kadroyu verdik, daha ne istiyorsunuz?” şeklinde
bir tavır ve tutum içerisine girmiştir. 696 sayılı KHK’yle kadroya geçen
işçilerimizin yaşadığı pek çok sorun vardır. Bu işçilerimizin özlük hakları,
statüleri, maaşları, maaş artışlarındaki düzensizlikler, sendikal hakları, aile
birliğinin bozulmaması adına görevlendirme ve tayin haklarının toplu iş
sözleşmesine dâhil edilmesi gibi pek çok sorunu, maalesef, bugün de devam
etmektedir. 
Değerli
milletvekilleri, bu durumdaki işçilerimizin sorun, talep ve şikâyetleri zaman
zaman basına yansımakta ve bizlere de ulaşmaktadır. İşçi kardeşlerimizin
mağduriyetleriyle ilgili olarak ilki 23 Mayıs 2019’da, ikincisi 8 Ekim 2019’da
ve son olarak da üçüncüsü 7 Şubat 2020’de olmak üzere Aile, Çalışma ve Sosyal
Hizmetler Bakanımız tarafından cevaplandırılmak üzere 3 tane soru önergesi
vermiştim. Maalesef, bu 3 soru önergemize de hâlâ daha bir cevap verilmediğini
buradan ifade etmek zorundayım.
Değerli
milletvekilleri, ayrıca, yine, Sağlık Bakanlığı bünyesinde bulunan 4/D kadrolu
işçilerin sözleşmeleri devam ederken Sağlık Bakanlığı tarafından, işçilerin
oluru alınmadan, işlerini aksattıkları iddiasıyla, “Belirsiz süreli iş
sözleşmesinin 4’üncü maddesi değiştirilerek yürürlüğe konulmuştur.” ibaresiyle
sürgün ve işten çıkarmanın yolunun açıldığı, işçilere dayatma yapıldığı ve
haklarının gasbedildiği basında yer almış ve ilgili sendikalarca tarafımıza
iletilmiştir. 
Değerli
milletvekilleri, sözleşme kurallarının değiştirilmesi için öncelikle işçilerin
rızası alınmalıdır. İşçilerimizin zararına olacak biçimde, üstelik bir genelge
çıkarılarak değişiklik yapılması kabul edilemez. 
Son
olarak şunu ifade etmek isterim: 4/D kadrosu acilen çözüm üretilmesi gereken
önemli bir sorun olarak önümüzde durmaktadır. 
Bu
nedenle, verilen önergeyi desteklediğimizi beyan ediyor, yüce Meclise
saygılarımı arz ediyorum. (İYİ PARTİ ve CHP sıralarından alkışlar)
BAŞKAN
– Öneri üzerinde söz sırası, Halkların Demokratik Partisi Grubu adına İzmir
Milletvekilimiz Sayın Serpil Kemalbay’a aittir. (HDP sıralarından alkışlar)
Süreniz
üç dakika Sayın Kemalbay. 
HDP
GRUBU ADINA SERPİL KEMALBAY PEKGÖZEGÜ (İzmir) – Teşekkür ederim Sayın Başkan. 
Değerli
arkadaşlar, Berkin Elvan’dan Medeni Yıldırım’a, Gezi’de düşenleri saygıyla
anıyorum. İşçileri, emekçileri, değerli halklarımızı buradan selamlayarak
sözlerime başlamak istiyorum. 
Türkiye’de
çalışma yaşamı Allah’a emanet. Tam bir kölelik sistemi yaşanıyor ve iş
yaşamında, çalışma yaşamında ayrımcılık ve hak gaspları, güvencesiz, esnek
çalışma biçimi AKP döneminin bir marifetidir diye burada ifade etmek istiyorum.

Her
zaman bu çalışma hayatıyla ilgili hak gasplarını müjde olarak basından duyuran
AKP’nin yandaş medyası, taşeron işçilerle ilgili olarak da, taşeronun kadroya alınmasıyla ilgili olarak da yine müjde vermiştir ama
her müjdede olduğu gibi burada da taşeronun gerçek anlamda kadroya,
kadrolaşmaya açılmadığı, taşeronluğun hem kadro adı altında hem de taşeron
sistemi olarak devam ettiğini görüyoruz. Taşeron sistemi, çalışanda tam bir
değersizlik hissi yaratan, ayrımcılık yaratan, eşitsizlikler yaratan bir
sistemdir. Bu Mecliste bile 17 farklı statüde taşeron çalışanı mevcuttur. Özlük
hakları bakımından, statüleri bakımından, sendikaları bakımından, maaşları
bakımından, görevlendirilme ve tayin hakları bakımından, toplu iş
sözleşmesinden faydalanma hakları bakımından, 4/D’nin kendi içinde dahi
eşitsizlikler bakımından taşeron büyük bir sömürü sistemidir ve taşeron sistemi
hem devlet eliyle, kamu eliyle işçinin sömürülmesine hizmet ediyor hem de özel
sektör eliyle işçinin kölece çalıştırılmasına, emeğinin yağmalanmasına hizmet
ediyor. Bu nedenle, taşeron sisteminin hiçbir şeyi tartışılamaz. 
Taşeron
işçilerinin kadroya alınması diye bir şey de söz konusu değil, bu bir yalandır.
Taşeron işçileri kadro sistemine geçtikleri hâlde taşeron işçisi gibi
çalışıyorlar, güvencesiz olarak çalışıyorlar. Dolayısıyla kategorik olarak tüm
taşeron sistemi ortadan kaldırılmalıdır, kamu ve özel sektörde taşeron diye bir
çalışma kategorisi olmamalıdır, taşeron kavramı hayatımızdan çıkartılmalıdır.
Önümüzdeki dönem 1 milyon taşeron işçisinin toplu sözleşmesi var, geçmişe
yönelik olarak kayıplar telafi edilmelidir. Taşeron işçileri enflasyona
ezdirilmiştir. Hem kamuda çalışanların, kamu adına çalışanların hem de özelde
çalışanların geçmişe yönelik hakları telafi edilmelidir, enflasyona
ezdirilmemelidirler. 
(Mikrofon
otomatik cihaz tarafından kapatıldı) 
BAŞKAN
– Tamamlayalım. 
SERPİL
KEMALBAY PEKGÖZEGÜ (Devamla) – Teşekkür ederim Sayın Başkan. 
Taşeron
işçilerin bütün sorunlarını bu Meclis masaya yatırmalıdır ve gerçek anlamda,
taşeron sorununu çözecek bir çözüm önerisi
geliştirilmesi gerekiyor. 
Bu
bakımdan, Aile, Çalışma ve Sosyal Hizmetler Bakanına buradan sesleniyorum:
Neden gözlerinizi, kulaklarınızı, ağzınızı kapatıyorsunuz? Neden çalışanları
ölüme, güvencesizliğe ve köleliğe mahkûm ediyorsunuz; işçileri işsizliğe mahkûm
ediyorsunuz; işçileri, işsizleri intiharlara mahkûm ediyorsunuz? Sorumlusunuz.
Gelin, taşeron sistemine son verilmesi için gerekli olan çözümleri Mecliste
birlikte tartışalım ve taşeron sistemine el birliğiyle son verelim diyorum.
(HDP sıralarından alkışlar) 
Teşekkürler.
BAŞKAN
– Söz sırası, Adalet ve Kalkınma Partisi Grubu adına Giresun Milletvekilimiz
Sayın Cemal Öztürk’e aittir. (AK PARTİ sıralarından alkışlar)
Süreniz
üç dakika Sayın Öztürk.
AK
PARTİ GRUBU ADINA CEMAL ÖZTÜRK (Giresun) – Sayın Başkan, değerli
milletvekilleri; Cumhuriyet Halk Partisi Grubunun kamuda istihdam edilen alt
işveren işçilerinin sendikal hakları ve ücretlerine ilişkin Meclis araştırması
talebi üzerinde AK PARTİ Grubu adına söz aldım. Genel Kurulu saygıyla
selamlıyorum.
Önergede
275 bin işçinin kadroya alınmadığı, toplu iş sözleşmesi haklarının askıya
alındığı, enflasyon artışı ve zamlar nedeniyle işçi ücretlerinin ciddi biçimde
gerilediği ve işçilerin yoksullaştığı iddiaları yer alıyor. Hemen, konuşmamın
başında ifade edeyim ki bunlar doğru değildir. Şöyle ki: Sosyal hukuk devleti
yaklaşımıyla, kapsamdaki kamu kurum ve kuruluşlarında çalışan alt işveren
işçilerinin asıl iş-yardımcı iş ayrımı yapılmadan sürekli işçi olarak istihdam
edilmeleri sağlanmıştır. 
ÖMER
FETHİ GÜRER (Niğde) – Hayır, yanlış bilgi veriyorsun.
KANİ
BEKO (İzmir) – Taşeron işçiler kaç lira maaş alıyor sen biliyor musun ya,
“Doğru değil.” diyorsun burada?
BAŞKAN
– Arkadaşlar… Arkadaşlar, sessiz olalım.
Sayın
Beko, oturun lütfen.
CEMAL
ÖZTÜRK (Devamla) – Merkezî yönetim kapsamındaki kamu kurum ve kuruluşları ile
mahallî idarelerde personel çalıştırılmasına dayalı hizmet alım ihaleleri
kapsamında çalışan alt işveren işçilerinin tamamı düzenlemeye dâhil edilmiştir.
(CHP sıralarından gürültüler)
BAŞKAN
– Bir saniye Sayın Öztürk… 
ÖMER
FETHİ GÜRER (Niğde) – Doğru söylemiyor!
KANİ
BEKO (İzmir) – Kaç lira maaş alıyorlar biliyor musun sen bunlar?
BAŞKAN
– Sayın Beko, rica ediyorum, oturun lütfen.
Değerli
arkadaşlarım, sakin dinleyelim.
ÖMER
FETHİ GÜRER (Niğde) – Yanlış bilgi veriyor. Doğruyu söylemiyor.
KANİ
BEKO (İzmir) – Sen kaç lira maaş aldıklarını biliyor musun taşeron işçilerinin?
Var mı böyle bir şey?
BAŞKAN
– Değerli arkadaşlarım… Sayın Beko… Sayın Gürer…
KANİ
BEKO (İzmir) – “Doğru değil.” diyor ya! Kardeşim bak…
BAŞKAN
– Sayın Beko, lütfen oturur musunuz.
KANİ
BEKO (İzmir) – Taşeron işçi asgari ücretle çalışıyor, kadrolu işçi 5 bin lira
maaş alıyor. Niye “Doğru değil.” diyorsun?
RECEP
ÖZEL (Isparta) – Böyle bir usul var mı!
BAŞKAN
– Sayın Beko, böyle bir usul yok. 
Rica
ediyorum, değerli arkadaşlarım…
BURHAN
ÇAKIR (Erzincan) – Niye bağırıyorsun?
KANİ
BEKO (İzmir) – Yalan söylüyor! Yalan söyleme, doğruyu söyle!
BAŞKAN
– Değerli arkadaşlarım, bir saniye, lütfen…
ÖMER
FETHİ GÜRER (Niğde) – Söyledikleri doğru değil.
BAŞKAN
– Sayın Gürer, rica ediyorum…
Değerli
arkadaşlarım, kürsüde konuşan hatibi lütfen dinleyelim, verilecek bir cevap
varsa daha sonra verirsiniz. Değerli arkadaşlarım, lütfen, kürsüde konuşan
hatibi saygıyla dinleyelim, söz isteyen arkadaşlarıma ben zaten gerekli sözleri
veriyorum, bunlara gerek yok.
Sayın
Öztürk, ben sürenizi tamamlattırırım, siz devam edin.
Buyurun.
CEMAL
ÖZTÜRK (Devamla) – Merkezî yönetimlerde alt işveren işçilerinin çalıştıkları
idarelerde “sürekli işçi” kadrolarında, mahallî idarelerde ise bu idarelerin
şirketlerinde emekliliği hak edene kadar “sürekli işçi” statüsünde istihdam
edilmeleri sağlanmıştır. Düzenleme yapılırken “kanun önünde eşitlik” ilkesi
esas alınmıştır. Bu doğrultuda, hukuksal durumları aynı olan yani belirlenen
tarihte personel çalıştırılmasına dayalı hizmet alımlarında, kapsamdaki
idarelerde alt işveren işçisi olarak çalışmakta olanların ya da iş sözleşmesi
askıda olanların veya başvuru tarihlerinde askerlik hizmetini yerine
getirenlerin tamamına geçiş için başvuru hakkı tanınmıştır. Böylece, aynı
durumda bulunan kişilerin kanunlar karşısında aynı işleme bağlı tutulmaları
sağlanmış, ayrım yapılması ve ayrıcalık tanınması önlenmiştir. Bu nedenle,
düzenlemede, kamuda istihdam edileceklerde aranacak bazı genel şartları
taşımayanlar ile herhangi bir sosyal güvenlik kurumundan emeklilik, yaşlılık
veya malullük aylığı almaya hak kazananlar dışında tüm işçilere geçiş için
başvuru hakkı tanınmış ve yapılan sınavlarda başarılı olanların istihdamı
sağlanmıştır. 
“Toplu
iş sözleşmesi haklarının askıya alınması” iddiasına gelince: “Kazanılmış
haklara saygı” ilkesi hukukun en temel ilkelerinden biri olup hukuk güvenliği
ilkesinin bir sonucudur. Kanunlarda yapılan değişiklikler kazanılmış hakları
etkilemediği ve hukuk güvenliğini zedelemediği sürece bu değişikliklerin hukuk
devleti ilkesine, dolayısıyla Anayasa’ya aykırı olduğu iddiası ileri sürülemez.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Öztürk. 
CEMAL
ÖZTÜRK (Devamla) – Bu doğrultuda, alt işveren işçilerinin kamu kurum ve
kuruluşlarında işçi kadrolarına geçişi sağlanırken mevcut örgütlülüklerinin
korunmasına ve mevcut toplu iş sözleşmelerinden kaynaklanan kazanılmış
haklarının sürdürülmesine imkân sağlanmıştır, Anayasa’ya ve taraf olduğumuz ILO
sözleşmesine tamamen uygun bir düzenleme yapılmıştır.
Enflasyon
artışı ve zamlar nedeniyle işçi ücretlerinin gerilediği ve işçilerin
yoksullaştırıldığı iddiasına gelince işçi ücretlerine ilişkin en temel gösterge
asgari ücrettir. Asgari ücret 2018 yılı sonunda yüzde 26,06; 2019 yılı
sonundaysa yüzde 15,03 düzeyinde artırılmıştır. Yıllık bazda enflasyonsa 2018
yılında yüzde 20,3; 2019 yılındaysa yüzde 11,84 olarak gerçekleşmiştir. Bu
kapsamda, işçilerimizin ücretlerinin gerilediği iddiası da doğru değildir.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Öztürk.
CEMAL
ÖZTÜRK (Devamla) – Bu nedenlerle, Cumhuriyet Halk Partisi Grubunca verilen
Meclis araştırması açılması talebinin yerinde bir talep olmadığına inanıyor ve
önergeye “ret” oyu vereceğimizi ifade ederek Genel Kurulu saygıyla selamlıyorum.
(AK PARTİ sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın Başkan, sayın hatip, kendisinden önce konuşan
grubumuza mensup İzmir Milletvekilimiz Sayın Kani Beko’nun kürsüde verdiği
rakamların doğru olmadığını iddia etmek suretiyle hem Genel Kurulun hem Meclisi
izleyen vatandaşların kafasında bir kuşkuya neden olmuştur. Bu, İç Tüzük 69’a
göre açıklama hakkı gerektirir, Sayın Beko’ya iki dakika söz vermenizi talep
ediyoruz efendim.
CEMAL
ÖZTÜRK (Giresun) – Bunda bir sataşma yok.
RECEP
ÖZEL (Isparta) – Bu bir sataşma değil ki. Bir sataşmada bulunmadı ki.
BAŞKAN
– Ben, yerinden söz vereceğim Sayın Beko’ya, zaten hazırlanmıştım.
Sayın
Beko, lütfen siz de açıklamanızı yapın, buyurun.
V.- AÇIKLAMALAR (Devam)
42.- İzmir Milletvekili Kani Beko’nun, Giresun
Milletvekili Cemal Öztürk’ün CHP grup önerisi üzerinde AK PARTİ Grubu adına
yaptığı konuşmasındaki bazı ifadelerine ilişkin açıklaması
KANİ
BEKO (İzmir) – Sayın Başkanım, taşeron işçilerine kamuda, belediyede ve özel
idarelerde şirket işçisi olduktan sonra -ben kürsüden de haykırdım- sarayın
talimatıyla, kanun hükmünde kararnameyle 2020 yılına kadar toplu iş sözleşmesi
yasaklandı ve dolayısıyla bu arkadaşlarımızın 250 bini kadrolu oldu. Onlara bir
itirazım yok ve teşekkür ederim ama geri kalan 750 bine yakın -başta
belediyelerde çalışan 500 bine yakın- taşeron işçi asgari ücretle çalışıyor ve
dolayısıyla onlara verilmiş olan zam ilk altı ayda yüzde 4, ikinci altı ayda
yüzde 4. Bu arkadaşlarımızın aldıkları maaşlarda ikramiye yok, sosyal hakları
yok. Ben de diyorum ki bu, eşitsizliktir ve Anayasa’ya aykırı bir durumdur.
Dolayısıyla, biraz önce konuşan hatibin bu kanun teklifini incelemesini rica
ediyorum.
BAŞKAN
– Peki, teşekkür ediyorum.
KANİ
BEKO (İzmir) – Ben teşekkür ederim.
ÖMER
FETHİ GÜRER (Niğde) – Sayın Başkanım, bir dakika da bana…
BAŞKAN
– Sayın Gürer, Sayın Grup Başkan Vekiliniz söz aldı, önerinin sahibi Sayın
Beko’ya söz verdim.
ÖMER
FETHİ GÜRER (Niğde) – Genel Kurula yanlış bilgi veriyor.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, İzmir Milletvekili Kani Beko ve
arkadaşları tarafından, kadro alamayan işçilerin sorunlarının araştırılması
amacıyla 17/2/2020 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 18 Şubat
2020 Salı günkü birleşiminde yapılmasına ilişkin önerisi (Devam)
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Değerli
milletvekilleri, Adalet ve Kalkınma Partisi Grubunun Meclis İçtüzüğü’nün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; bastırılarak dağıtılan 176 sıra sayılı
Bankacılık Kanunu ile Bazı Kanunlarda Değişiklik Yapılmasına Dair Kanun
Teklifi’nin kırk sekiz saat geçmeden Gündem’in “Kanun Teklifleri ile
Komisyonlardan Gelen Diğer İşler” kısmının 1’inci sırasına; 173 ve 174 sıra sayılı
Kanun Tekliflerinin aynı kısmın, sırasıyla 2’nci ve 5’inci sıralarına
alınmasına ve diğer işlerin sırasının buna göre teselsül ettirilmesine; 173,
174 ve 176 sıra sayılı Kanun Tekliflerinin İç Tüzük’ün 91’inci maddesine göre
temel kanun olarak bölümler hâlinde görüşülmesine ilişkin önerisi 
18/2/2020
Türkiye Büyük Millet Meclisi Başkanlığına
Danışma
Kurulu 18/2/2020 Salı günü (bugün) toplanamadığından İç Tüzük’ün 19’uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Mehmet
Muş
 İstanbul
 AK
PARTİ Grubu Başkan Vekili
Öneri:
Bastırılarak
dağıtılan 176 sıra sayılı Bankacılık Kanunu ile Bazı Kanunlarda Değişiklik
Yapılmasına Dair Kanun Teklifi'nin kırk sekiz saat geçmeden gündemin “Kanun
Teklifleri ile Komisyonlardan Gelen Diğer İşler” kısmının 1'inci sırasına; 173
ve 174 sıra sayılı Kanun Tekliflerinin aynı kısmın, sırasıyla 2'nci ve 5'inci
sıralarına alınması ve diğer işlerin sırasının buna göre teselsül ettirilmesi, 
Genel
Kurulun;
18
Şubat 2020 Salı günkü (bugün) birleşiminde 176 sıra sayılı Kanun Teklifi'nin
birinci bölümünde yer alan maddelerin oylamalarının tamamlanmasına kadar, 
19
Şubat 2020 Çarşamba günkü birleşiminde 176 sıra sayılı Kanun Teklifi'nin ikinci
bölümü üzerindeki konuşmaların ve soru-cevap işleminin tamamlanmasına kadar, 
20
Şubat 2020 Perşembe günkü birleşiminde 176 sıra sayılı Kanun Teklifi'nin
görüşmelerinin tamamlanmasına kadar çalışmalarını sürdürmesi; 
20
Şubat 2020 Perşembe günkü birleşiminde 176 sıra sayılı Kanun Teklifi'nin görüşmelerinin
tamamlanamaması hâlinde haftalık çalışma günlerinin dışında 21 Şubat 2020 Cuma
günü saat 14.00'te toplanması, bu birleşiminde denetim konularının
görüşülmeyerek gündemin "Kanun Teklifleri ile Komisyonlardan Gelen Diğer
İşler” kısmında yer alan işlerin görüşülmesi ve 176 sıra sayılı Kanun
Teklifi'nin görüşmelerinin tamamlanmasına kadar, 
25
Şubat 2020 Salı günkü birleşiminde 173 sıra sayılı Kanun Teklifi'nin birinci
bölümünde yer alan maddelerin oylamalarının tamamlanmasına kadar, 
26
Şubat 2020 Çarşamba günkü birleşiminde 173 sıra sayılı Kanun Teklifi'nin
görüşmelerinin tamamlanmasına kadar, 
27
Şubat 2020 Perşembe günkü birleşiminde 174 sıra sayılı Kanun Teklifi'ne kadar
olan işlerin tamamlanmasına kadar 
çalışmalarını
sürdürmesi önerilmiştir.
173,
174 ve 176 sıra sayılı Kanun Tekliflerinin İç Tüzük’ün 91’inci maddesine göre
temel kanun olarak görüşülmesi ve bölümlerinin ekteki cetvellerdeki şekliyle
olması önerilmiştir.




173 sıra sayılı İstanbul
  Milletvekili Hulusi Şentürk ile 95 Milletvekilinin Ürün Güvenliği ve Teknik
  Düzenlemeler Kanunu Teklifi (2/2537)




Bölümler


Bölüm Maddeleri


Bölümdeki Madde Sayısı




1. Bölüm


1 ila 14’üncü maddeler


14




2. Bölüm


15 ila 27’nci maddeler (Geçici Madde 1 dâhil)


14




Toplam Madde Sayısı


28








174 sıra sayılı Kilis Milletvekili
  Mustafa Hilmi Dülger ile 55 Milletvekilinin Çarşı ve Mahalle Bekçileri Kanunu
  Teklifi (2/2555)




Bölümler


Bölüm Maddeleri


Bölümdeki Madde Sayısı




1. Bölüm


1 ila 9’uncu maddeler


9




2.
  Bölüm


10 ila 18’inci maddeler
  (Geçici Madde 1 dâhil)


10




Toplam Madde Sayısı


19







176 sıra sayılı Aydın
  Milletvekili Mustafa Savaş ile 88 Milletvekilinin Bankacılık Kanunu ile Bazı
  Kanunlarda Değişiklik Yapılmasına Dair Kanunu Teklifi (2/2596)




Bölümler


Bölüm Maddeleri


Bölümdeki Madde Sayısı




1. Bölüm


1 ila 21’inci maddeler


21




2.
  Bölüm


22 ila 40’ıncı maddeler


19




Toplam Madde Sayısı


40



BAŞKAN
– Teşekkür ederim. 
Öneri
üzerinde söz isteyen, İYİ PARTİ Grubu adına Aksaray Milletvekilimiz Sayın Ayhan
Erel. (İYİ PARTİ sıralarından alkışlar)
Süreniz
üç dakika Sayın Erel.
İYİ
PARTİ GRUBU ADINA AYHAN EREL (Aksaray) – Sayın Başkanım, değerli
milletvekilleri, yüce Türk milleti; AK PARTİ grup önerisi üzerine partim İYİ
PARTİ adına söz almış bulunmaktayım. Hepinizi ve yüce Türk milletini saygıyla
selamlıyorum.
Milletimizin
dünya kadar sorunu olduğu hepimizce malum. Emekliler perişan, torunlarına bir
sakız dahi alamamanın burukluğu içerisindeler. Emekli maaşları arasındaki
farklılıklar kanayan yaramız; kimi emekli 800 lira, kimisi 1.300 lira, kimisi
de 2.300 lira civarında maaş almaktadır. Gelin, öncelikle bu farklılığı ortadan
kaldıralım, en az emekli aylığını asgari ücret düzeyine çıkaracak düzenlemeler
yapalım. 
Esnafımıza
baktığımızda, esnafımız siftah yapmadan dükkânını kapatıyor, BAĞ-KUR primini
dahi ödeyemiyor. 
Çiftçilerimiz
kan ağlıyor, kış aylarında 780 TL BAĞ-KUR primini bulabilmek için ondan bundan
borç alıyor. Bu konuda siyasi iradenin herhangi bir düzenlemesi maalesef yok.
Çiftçilerimiz, en azından BAĞ-KUR primleri mahsul sonuna denk gelecek şekilde
bir hukuki düzenleme beklentisi içerisindeler. 
Gençlerimiz
umutsuz; değil yarından, bugünden dahi endişeleri var; geleceğe dair ne
ümitleri kaldı ne hayalleri kaldı. 
Memurlara
verilen sözlerimiz var, sözleriniz var ama bunları unuttuk. Memurlar dört gözle
Meclisten kendileri için çıkarılacak düzenlemeleri, yasaları beklemektedirler. 
Atanamayan,
sayıları milyonları aşan üniversiteli gençlerimiz var, üniversite mezunu
gençlerimiz var. Gelin, bunları istihdam edebilmek için kanuni düzenlemeler
yapalım. 
Neredeyse
toplumun tamamını canından bezdiren ekonomik sıkıntılarımız var; her gün
intihar haberleriyle uyanmaktayız, karşılaşmaktayız. Bu kadar sorunumuz varken
bu teknik konuyu gece yarılarına kadar görüşmenin, acele etmenin bir anlamı
olmadığını düşünüyoruz ve bu saydığım meseleler hakkında eğer bir düzenleme
yapacaksanız biz İYİ PARTİ olarak değil haftanın üç günü, dört günü; yedi gün
yirmi dört saat çalışmaya hazırız. 
Bir
de bu kanunlar Meclisten geçtikten sonra Komisyon Başkanı ve AK PARTİ’li
yetkili arkadaşlarımız burada katkıda bulunan tüm milletvekillerine teşekkür
ediyorlar. Kamuoyu da sanıyor ki muhalefetin bütün teklifleri, önerileri, makul
ve mantıklı tenkitleri dikkate alınıyor; kanuna son şekli birlikte veriliyor
gibi bir algı oluşturuluyor. Oysa ben baktığımda gerek komisyonlarda gerekse
Mecliste buradaki kanun tekliflerinin bir virgülünü dahi değiştirme iradesi
gösteremiyoruz. Bununla ilgili yapmış olduğumuz makul ve mantıklı, hukuki…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Erel. 
AYHAN
EREL (Devamla) – Kanun teklifleriyle ilgili hem komisyonlarda hem Genel Kurulda
yapılan, toplumun yararına olan hiçbir talebimizi, teklifimizi, önerimizi,
tenkidimizi yerine getirmiyorsunuz; ondan sonra da kanun Mecliste kabul
edilince muhalefet vekillerine yapmış olduğu katkılardan dolayı teşekkür
ettiğinizi beyan ediyorsunuz. Lütfen, bu teşekküre gerek yok; ne zaman ki bizim
önerilerimizi dikkate alır, önerilerimiz doğrultusunda düzenlemeler yaparsınız
o zaman teşekkürü hak ederiz diyorum, hepinize saygılar sunuyorum. (İYİ PARTİ
ve CHP sıralarından alkışlar) 
BAŞKAN
– Öneri üzerine söz isteyen Cumhuriyet Halk Partisi Grubu adına Sinop
Milletvekilimiz Sayın Engin Altay…
ENGİN
ALTAY (İstanbul) – Başkanım, ben İstanbul Milletvekiliyim.
BAŞKAN
– Pardon, özür dilerim, yani sizin Sinopluluğunuz elbette kalıcıdır Sayın
Altay. 
KANİ
BEKO (İzmir) – Türkiye Milletvekili. 
RECEP
ÖZEL (Isparta) – Sinoplu olmayı reddetti. 
NAZIM
MAVİŞ (Sinop) – Engin ağabey Sinop’a geri mi dönüyorsun?
ENGİN
ALTAY (İstanbul) – Hayır, merak etme, rahat ol. 
BAŞKAN
– İstanbul Milletvekilimiz, Grup Başkan Vekilimiz Sayın Engin Altay… (CHP
sıralarından alkışlar) 
CHP
GRUBU ADINA ENGİN ALTAY (İstanbul) – Sayın Başkanım, sizi ve yüce Genel Kurulu
saygıyla selamlıyorum. 
AK
PARTİ grup önerisinde AK PARTİ konuşmadı, şunun için: Ben AK PARTİ adına
konuşacağım çünkü bu grup önerisi, aslında AK PARTİ milletvekillerine aba
altından sopa göstermektir; biraz tehdittir, biraz şantajdır. Grup önerisi
dikkatle dinlendiğinde, size deniyor ki değerli AK PARTİ Grubu mensubu
milletvekili arkadaşlarım: “Bu kanun teklifini perşembe akşam saat dokuza kadar
bitirmezseniz yani 200 milletvekili -tam kadro- Genel Kurulda olmazsanız cuma
da sizi çalıştırırız ha!” Bu tehdit CHP’ye değil; bize 20 kişi yeter, biz
perşembe günü milletvekillerimizi Anadolu’ya göndeririz, milletin sorunlarıyla,
milletle hemhâl olurlar; tehdit size. Bu grup önerisinde zaten AK PARTİ’nin
konuşmama sebebi de budur. Ben bunun için, sizlere de tercüman olmak adına
buradayım. (CHP sıralarından alkışlar)
Şimdi,
değerli arkadaşlar, önce şunu söyleyeyim: Dayatmayla kanun çıkmaz. Yani çıkar,
dayatmayla burada çok kanun çıktı ama ne oldu biliyor musunuz? O kanunlar
tekrar tekrar revize edilmek üzere buraya geldi. Mesela, Kamu İhale Kanunu -benim
aklımda 165 defa görüşüldüğü kalmış- AK PARTİ döneminde 186 defa ayrı ayrı
görüşülmüş, değiştirilmiş. Bizim derdimiz de üzüm yemek, bağcı dövmek değil.
Ben burada, ayrı ayrı, hiçbirimizin vatan sevgisinden, bayrak sevgisinden,
millet sevgisinden kuşku duymam. Elbette siz de bir parti hiyerarşisi içinde AK
PARTİ Grubundan gelen kanun tekliflerini çok sorgulamadan, çok incelemeden
kabul noktasındasınız; buna parti disiplini açısından saygım da var ama bir şey
var: Kanunun, yapıldıktan sonra -kanun yapıyoruz ya, bakkaldan peynir almıyoruz
ki- bir kere kullanışlı olması lazım, uzun vadeli kullanışlı olması lazım;
efendim, kullanılabilir, işlevsel ve Anayasa’ya uygun olması lazım. 
Şimdi
arkadaşlar arkada çalışıyor -Meclisin gizli işi olmaz- siyasi parti gruplarından
konuya vâkıf, hâkim arkadaşlar çalışıyorlar. Biz bu kanun teklifinin de zinhar
tümü yanlış demiyoruz. 40 maddelik bir kanun teklifi getirdiniz, bunun 35
maddesinin altına ben imzamı atarım. Siz de AK PARTİ Grubu yöneticilerinize
sorun “Niye böyle yapıyorsunuz?” diye. Yani hep söylüyoruz: Biraz helal, biraz
haram. Biz bir şeye karşı olmaktan hoşnut değiliz, karşı olmuş olmak için de
oluyor değiliz. Biz diyoruz ki: Burası Meclis, buranın bir ciddiyeti var,
buranın bir değeri var, temsil ettiği 82 milyonu var; buradan ne çıkacaksa 82
milyonun menfaatine çıksın. 
Bakın,
biraz önce bir şey söyledim yerimden, dedim ki: Millî Savunma Bakanı 23 Ocakta
çıktı, dedi ki “Yunanlar uluslararası anlaşmalara aykırı olarak burnumuzun
dibindeki adaları silahlandırdı, asker yerleştirdi.” 
Arkadaşlar,
meydanlarda milliyetçiliği kimseye bırakmıyorsunuz; iyi, güzel. Bunu bir
sorgulamamız gerekmez mi? 
(Mikrofon
otomatik cihaz tarafından kapatıldı)
ENGİN
ALTAY (Devamla) – Başkanım, AK PARTİ’nin hakkı da bende. 
BAŞKAN
– Tamamlayın, buyurun Sayın Altay.
ENGİN
ALTAY (Devamla) – Yunan Cumhurbaşkanının Batı Trakya’daki Müslüman Türk
azınlığa yönelik mezalimine karşı ses çıkarmamız gerekmez mi? Bunları yapalım,
bu kanunu da yapalım. 
Arkadaşlar
diyor ki: “4-5 maddesi sorunlu.” Şimdi, burada Sayın Muş’a yani AK PARTİ
Grubuna şunu söylemek istiyorum: Burası Meclis. Evet, devletin bir sistematiği
var; bürokratsız devlet olmaz, bürokrat olacak, bürokrasi olacak ama bürokrasi
Meclisi esir almayacak, bürokrasi Meclisin gündemini belirlemeyecek; bürokrasi
Meclisin, siyasi iradenin emrinde çalışır. Bu niye oluyor, onu da söyleyeyim,
bürokrat düşmanı değilim yani inanarak söylüyorum: Siz bürokraside, kamuya
atamalarda ehliyeti, liyakati bir kenara koyduğunuz için, biat ve itaati esas
aldığınız için, hakikaten işini bilmeyen, oturduğu makamın görev, yetki ve
sorumluluğunu bilmeyen insanları genel müdür, daire başkanı vesaire yaptığınız
için adam, imza atmaya korkuyor; doğal bu. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Altay. 
ENGİN
ALTAY (Devamla) – Ben, şimdi, bu kanun teklifini AK PARTİ Grup Başkan Vekiliyle
görüşürken Mehmet Muş’a diyorum ki: “Bülent Kuşoğlu var, o kabul ederse ben
ederim.” Niye? Ben bilmiyorum, bilmediğimi biliyorum, teknik bir mesele diyorum.
Bizim Plan ve Bütçe Komisyonu Sözcümüzü ikna ederseniz ben ikna olurum. Niye?
İşi bilmiyorum. Hadi eğitimle ilgili olsa anlarım, öğretmenim. Dolayısıyla,
bürokratların beceriksizliğinin bedelini AK PARTİ milletvekillerimiz sabahlara
kadar burada sürünerek ödemesin. (CHP sıralarından alkışlar) Yazık, günah ya!
Bu “sürünme” sözünden alınmayın; girmek, çıkmak bir sıkıntıdır. 
Normal
çalışma koşulları belli kardeşim; Meclis saat ikide açılır, dokuzda kapanır ve
böylece, hakikaten istendiği vakit, muhalefet dinlendiği vakit çok yararlı, çok
kullanılabilir, çok işlevsel kanunlar tıkır tıkır burada geçer. Aksi takdirde,
sen bu önergeyi dayatırsan, hiçbiriniz kusura bakmayın, ben de Türkiye Büyük
Millet Meclisi İçtüzüğü’nün bana, bize verdiği hakların tümünü kullanırım derim.
Bu durumda, inşallah, bakalım bu hafta nasıl geçecek? Hayırlara vesile olsun. 
Genel
Kurulu saygıyla selamlıyorum efendim. (CHP ve İYİ PARTİ sıralarından alkışlar) 
BAŞKAN
– Cumhuriyet Halk Partisi Grubu adına İstanbul Milletvekilimiz Sayın Engin
Altay’ı dinledik.
MEHMET
MUŞ (İstanbul) – Sayın Başkan…
BAŞKAN
– Sayın Muş, bir söz talebiniz oldu, buyurun.
V.- AÇIKLAMALAR (Devam)
43.- İstanbul Milletvekili Mehmet Muş’un, İstanbul
Milletvekili Engin Altay’ın AK PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; biz de Engin Bey’i
dikkatle dinledik. Bütün milletvekillerinin kanaatlerini, bütün parti
gruplarının kanaatlerini biz de değerlendiriyoruz; bunlar hem komisyon
aşamasında oluyor hem de -az önce Sayın Altay da ifade etti- birkaç maddeyle
alakalı bazı teknik detaylar üzerinde çalışıyoruz. Yani şu tavrımız olmadı,
asla olamaz, bunu Genel Kurula özellikle belirtmek isterim: “Arkadaşlar, bu,
geldi, biz buna kesinlikle dokundurtmayız; sabaha kadar, sabaha kadar…” Böyle
bir tavrımız olmadı.
Değerli
görüşleri alıyoruz ve o noktada, hakikaten ortaya konan ifadelerde gerçeklik
varsa zaten biz orada gereken adımı atıyoruz; buna da açığız, bunda da herhangi
bir beis görmüyoruz; hatta burada da katkı olduğunu düşünüyoruz. Bu anlamda
yapıcı, bu anlamda uzlaşmacı bir tavır içerisinde olduğumuzu ve olacağımızı da
özellikle ifade etmek isterim.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Muş.
MEHMET
MUŞ (İstanbul) – Şunu da dile getireyim: Asla bu, milletvekillerimize yönelik
“Bunu perşembe bitirdiniz, bitirdiniz; bitirmediniz, cuma, cumartesi
çalıştırırız.” anlamında değil. Bunun anlamı: Eğer Meclisin çalışmaları uzarsa
perşembe günü tekrar bir grup önerisi getirmeyelim, cuma da bu kanun teklifini
tüm boyutlarıyla tartışalım.
NAZIM
MAVİŞ (Sinop) – İç Tüzük'ten olan hakkımızı kullanıyoruz biz de.
MEHMET
MUŞ (İstanbul) - Aslında, bu anlamda cuma günüyle alakalı bir çalışma talebinde
bulunduk, yoksa kanun teklifi biterse zaten bir uzatma talebimiz olmayacak.
Muhalefete
de bu kanun teklifine sundukları katkılar için ayrıca Genel Kurulda teşekkür
ediyorum, sağ olsunlar.
İyi
bir hafta diliyorum ben de.
BAŞKAN
– Teşekkür ederim, sağ olun.
VII.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun çalışma gün ve
saatlerinin yeniden düzenlenmesine; bastırılarak dağıtılan 176 sıra sayılı
Bankacılık Kanunu ile Bazı Kanunlarda Değişiklik Yapılmasına Dair Kanun
Teklifi’nin kırk sekiz saat geçmeden Gündem’in “Kanun Teklifleri ile
Komisyonlardan Gelen Diğer İşler” kısmının 1’inci sırasına; 173 ve 174 sıra
sayılı Kanun Tekliflerinin aynı kısmın, sırasıyla 2’nci ve 5’inci sıralarına
alınmasına ve diğer işlerin sırasının buna göre teselsül ettirilmesine; 173,
174 ve 176 sıra sayılı Kanun Tekliflerinin İç Tüzük’ün 91’inci maddesine göre
temel kanun olarak bölümler hâlinde görüşülmesine ilişkin önerisi (Devam) 
BAŞKAN
– Öneriyi oylarınıza sunuyorum: Kabul edenler... Kabul etmeyenler... Öneri
kabul edilmiştir. 
Değerli
arkadaşlarım, İç Tüzük’ün 37’nci maddesine göre verilmiş bir doğrudan gündeme
alınma önergesi vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI (Devam)
A) Önergeler (Devam)
2.- İzmir Milletvekili Atila Sertel’in, (2/951) esas
numaralı Devlet Memurları Kanununda Değişiklik Yapılması Hakkında Kanun
Teklifi’nin doğrudan gündeme alınmasına ilişkin önergesi (4/63)
Türkiye Büyük Millet Meclisi Başkanlığına
(2/951)
esas numaralı Devlet Memurları Kanununda Değişiklik Yapılmasına Dair Kanun
Teklifi’nin Türkiye Büyük Millet Meclisi İçtüzüğü’nün 37’nci maddesine göre
doğrudan Genel Kurulun gündemine alınması konusunda gereğini saygılarımla arz
ederim. 
 Atila
Sertel
 İzmir
BAŞKAN
- Değerli milletvekilleri, şimdi, önerge üzerinde teklif sahibi İzmir
Milletvekilimiz Sayın Atila Sertel’e söz veriyorum. 
Buyurun
Sayın Sertel. (CHP sıralarından alkışlar) 
Süreniz
beş dakika. 
RECEP
ÖZEL (Isparta) – Efendim, geçen gün yasaklanmıştı, hatırlatmıştık böyle…
ATİLA
SERTEL (İzmir) – İtfaiyecilerin baretine yasak koyamazsın.
Sevgili
arkadaşlar, Kıymetli Başkanım; burada yapacağım konuşmanın hiçbir siyasi yanı
yok; bu konuşma, tamamen insani, tamamen mesleki ve bir meslek grubunun
haklarını, hukukunu savunmaya yöneliktir. Şu anda Türkiye’nin bütün illerinde
ve televizyon ekranlarının başında -fotoğraflarını da bana gönderdiler-
itfaiyeci kardeşlerimiz bulunuyor. Ben, itfaiyeciliğin meslek olmasına ilişkin verdiğim
kanun teklifinin İç Tüzük’ün 37’nci maddesine göre doğrudan gündeme alınması
için söz aldım. 
Sevgili
arkadaşlarım, yıl 1714, Osmanlı’da “Tulumbacı Ocağı” adı altında itfaiyecilik
kuruluyor ve 25 Eylül 1923’te de modern teşkilatla belediyelere itfaiye kurma
hakkı veriliyor. Dünyanın en saygın, en eski mesleklerinden biri itfaiyecilik
ama ne yazık ki Türkiye’de itfaiyecilik bir meslek olarak kabul görmüyor, idari
hizmetler sınıfına alınmış ve idari hizmetler kapsamında görüldüğü için,
itfaiyecilerimiz şehit olsalar dahi, Sayın Süleyman Soylu’nun taşıdığı
itfaiyecinin tabutunda “şehit” yazarken, itfaiyecinin tabutunun başında “şehit”
yazmasına rağmen, o itfaiyeci şehit olarak kabul edilmiyor. 
Sevgili
arkadaşlarım, her türlü felakette itfaiyeciler yanımızda. Trafik kazalarından
yangına, göçükten sel felaketine, depreme kadar, suda boğulmalardan hayvan
kurtarmaya kadar itfaiyeciler gerçekten zor ve meşakkatli bir iş yapıyorlar.
Dünyanın her yerinde meslek olarak kabul edilen itfaiyeciliğin, Türkiye, açtığı
yüksekokulla, 44 ilimizde açtığı itfaiyecilik meslek yüksekokuluyla, açtığı
meslek liseleriyle, aslında meslek olduğunu tabelalarda kabul ediyor ama işin
gerçeğine gelince ne yazık ki bu, kabul görmüyor. 
Geçtiğimiz
4-5 Şubat tarihlerinde Van’ın Bahçesaray ilçesinde çığ düştü. Orada Emrullah
Ersarı erimizi kaybettik, Fevzi Sevinç’i kaybettik. 
Sevgili
arkadaşlarım, Emrullah Ersarı 3 çocuk babasıydı, tecrübeli bir itfaiyeciydi. 48
yaşındaki itfaiyeci Fevzi Sevinç ise evli ve 8 çocuk babasıydı. Bu insanlar
şehit olarak tabuta konuldu ama kendilerine şehitlik verilmedi. Şu anda 1 kişi
daha çığın altında. Yedi ay önce Van Büyükşehir Belediyesinde itfaiye eri
olarak göreve başlayan Mehmetcan Taşdemir, ikinci çocuğunu kucağına aldıktan
sonra doğum iznindeyken çağrıldığı görevine koştu ve çocuğunun henüz kırkı
çıkmadan çığın altında kaldı ve hâlâ çığın altında. 
Sevgili
arkadaşlarım, itfaiyeciler her türlü felaketin ve her türlü zor görevin insanı
ama itfaiyeciliğin meslek olarak kabul edilmemesini de anlamak mümkün değil
çünkü Hollanda’da, Danimarka’da, Amerika’da en yüksek 10 ücret alanlardan biri
de itfaiyecilerdir. İtfaiye teşkilatı mensuplarının, bugün, Türkiye’de idari
hizmetler sınıfından çıkarılmasını, 657 sayılı Devlet Memurları Kanunu’nun
36’ncı maddesindeki “itfaiye hizmetleri sınıfı” olmasını ve itfaiyeciliğin bir
meslek olarak kabul edilmesini istiyorum. Çünkü Sayın Soylu’nun taşıdığı
cenazede “Şehit Fevzi Sevinç İtfaiye Eri” yazıyor. Evet, şehit ama oradan
çıkarılan askerimiz şehitlik mertebesine ulaşıp yakınlarına her türlü hak, her
türlü maaş, her türlü adalet sağlanırken ne yazık ki itfaiye erimizin
yakınlarına sağlanamıyor. 
İtfaiyeciler
her türlü yangını söndürüyor, her türlü felaketi önlüyor, öylesine büyük
yangınlarda kendi canını tehlikeye atarak insanları kurtarıyor ama itfaiyeciler
bir yangını söndüremiyor; meslek olamamanın yangınını söndüremiyor. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Sertel.
ATİLA
SERTEL (Devamla) – Bitiriyorum Sayın Başkan. 
Meslek
değiller ama can kurtarırlar, can verirler ama şehit değiller. Bu
arkadaşlarımızın, bütün itfaiye teşkilatlarının ve ailelerinin bizi dikkatle
dinlediğini biliyorum ve söyledim; bu onurlu mesleğin hakkını teslim edelim.
Benim bu kanun teklifime hem Adalet ve Kalkınma Partisi hem İYİ PARTİ hem
Milliyetçi Hareket Partisi hem HDP hem de benim partim Cumhuriyet Halk Partisi
olumlu oy versin ve itfaiyecileri bu sıkıntıdan kurtaralım sevgili
arkadaşlarım. 
Aslında
ben kürsüye bu malzemelerle gelmiyordum ama benden rica ettiler, “Sayın
Vekilim, bareti ve yeleğimizi Mecliste giyer misin?” dediler ve ben onları
kırmıyorum, bu onurlu insanların isteğini yerine getiriyorum.
Çok
teşekkür ediyorum sevgili arkadaşlar. (CHP, HDP ve İYİ PARTİ sıralarından
alkışlar)
BAŞKAN
– Teşekkür ederiz Sayın Sertel. 
ATİLA
SERTEL (Devamla) – Evet, İzmir İtfaiyesi… 
Yaşasın
itfaiyeciler ve onların hakları! 
Teşekkür
ediyorum. (CHP sıralarından alkışlar) 
BAŞKAN
– Öneriyi oylarınıza sunuyorum: Kabul edenler… Kabul etmeyenler… Öneri kabul
edilmemiştir. 
Değerli
milletvekilleri, gündemin “Seçim” kısmına geçiyoruz. 
VIII.- SEÇİMLER
A) Başkanlık Divanında Açık Bulunan Üyeliklere Seçim
1.- Başkanlık Divanında boş bulunan Türkiye Büyük
Millet Meclisi Kâtip Üyeliğine seçim
BAŞKAN
– Başkanlık Divanında boş bulunan ve İYİ PARTİ Grubuna düşen Türkiye Büyük
Millet Meclisi Kâtip Üyeliği için Tekirdağ Milletvekili Enez Kaplan aday
gösterilmiştir. 
Oylarınıza
sunuyorum: Kabul edenler… Kabul etmeyenler… Kabul edilmiştir. 
Hayırlı
olsun. 
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Levent Gök’ün,
İstanbul Milletvekili Rümeysa Kadak’ın trafik kazası geçirmiş olmasına rağmen
görev ve sorumluluk bilinciyle görevine başladığına ilişkin konuşması 
BAŞKAN
– Bu arada, sabah birleşimi açarken sevgili kardeşimiz Rümeysa Kadak’a
geçirdiği kaza nedeniyle geçmiş olsun dileklerimizi iletmiştik. Ben kendisinden
bugün gelmemesini rica ettim aslında ama kendisi görev bilinci içerisinde
geldi, görevine başladı. Kendisine tekrar geçmiş olsun diyorum. (AK PARTİ
sıralarından alkışlar) 
Değerli
milletvekilleri, sisteme giren ve 60’a göre söz talebinde bulunan birkaç
arkadaşımıza söz vereceğim. 
Sayın
Özer… 
V.- AÇIKLAMALAR (Devam)
44.- Antalya Milletvekili Aydın Özer’in, geçim
sıkıntısı içinde olan Adem Yarıcı, Mevlüt Çankaya, Nezih Kılıç ve Hakan
Taşdemir’in intihar ettiğine, TÜİK verilerine göre toplumun büyük bir mutsuzluk
sarmalı içinde olduğuna ilişkin açıklaması
AYDIN
ÖZER (Antalya) – Sayın Başkan, teşekkür ederim. 
Boyacı
Adem Yarıcı 3 çocuk babasıydı, tır şoförü Mevlüt Çankaya 2 çocuk babasıydı,
“epilepsi hastası” denilen Nezih Kılıç 4 çocuk babasıydı, Hakan Taşdemir
İstanbul Üniversitesi 4’üncü sınıf öğrencisiydi; hepsi de geçim sıkıntısı
içindeydi, hepsi intihar etti. 
İnsanlarımızın
yaşamlarına son vermeleri korkunç bir durum ve bu sorun “Bu insanların
psikolojisi zaten bozuktu.” denilerek normalleştirilemez. TÜİK verileri de
gösteriyor ki toplum büyük bir mutsuzluk sarmalında. Yaşam Memnuniyeti
Araştırması’na göre “Mutsuzum.” diyenlerin oranı yüzde 13,1’e çıktı, en yüksek
mutluluk oranı yüzde 55,4’le herhangi bir okul bitirmeyenlerde görüldü, 65 yaş
ve üzerindeki mutluluk oranı yüzde 58,5’e düştü. Sağlıklı olmak mutluluk
sebeplerinin başında gelirken sağlıktan memnuniyet geçen yıla oranla 3 puan düştü.
Kısacası, bu AK PARTİ iktidarı toplumu mutsuz ediyor. 
Teşekkür
ederim. 
BAŞKAN
– Sayın Şevkin… 
45.- Adana Milletvekili Müzeyyen Şevkin’in, gıda
mühendisleri aldığı eğitimi uygulayacak iş bulamazken Tarım ve Orman
Bakanlığının gıda güvenliğini sağlayabilmek adına Türkiye genelinde başlattığı
denetim seferberliğinin gerçekçi olmadığına ilişkin açıklaması
MÜZEYYEN
ŞEVKİN (Adana) – Sayın Başkan, teşekkür ederim.
Tarım
Bakanlığı bugünlerde “denetim seferberliği” adıyla Türkiye genelinde bir
çalışma başlatmıştır. Gıda güvenliği toplum sağlığını doğrudan
ilgilendirmektedir. Herkesin güvenilir gıdaya erişebilme, sağlıklı beslenme
hakkı vardır. Ülkemizde üretim alanlarının daralması ve kırsalın geri
bırakılmışlığının da bir sonucu olarak, gıda enflasyonu ve yaygın yoksulluk
sonucunda ucuz gıdaya yönelim artmıştır. 90 binin üzerinde üretim yeri olmak
üzere yaklaşık 750 bin kayıtlı gıda işletmesi bulunan ülkemizde, Tarım ve Orman
Bakanlığı bünyesinde, gıda kontrol görevlisi belgeli 7.004 personel
bulunmaktadır. 
Öncelikle
vurgulamak gerekir ki gıda güvenliği sürekli, programlı ve etkili çalışma
gerektirir. Üniversitelerin gıda mühendisliği bölümlerinden mezun binlerce genç
gıda mühendisi aldığı eğitimi uygulayabileceği iş olanağı bulamazken,
Bakanlığın seferberlik düzenleyerek gıda güvenliğini sağlayabilmesi gerçekçi
değil, propaganda amaçlı bir uygulamadır. Bakanlık bünyesinde etkili gıda
kontrolleri yapacak, atama bekleyen binlerce gıda, ziraat mühendisi, veteriner
hekim istihdamı artırılmalıdır. 
BAŞKAN
– Sayın Özyürek…
46.- Sivas Milletvekili Ahmet Özyürek’in, Süper Lig’de
oynanan maçlarda hakem hataları olduğuna ve bu hataların Sivasspor aleyhine
oluşmasının kuşku yarattığına ilişkin açıklaması
AHMET
ÖZYÜREK (Sivas) – Teşekkürler Sayın Başkanım. 
Bu
sezon Süper Lig’de oynanan maçlarda bariz hakem hataları yaşanmıştır ama
maalesef, bütün hataların Sivasspor aleyhine oluşması da kafalarda bir kuşku
oluşturmuştur.
“VAR”
diye bir sistem vardır. Orta hakemin vermiş olduğu yanlış kararı VAR’a
gitmeyerek tekrar aynı hatayı yapması VAR’ın yok olduğunu göstermektedir. 
Bir
de daha ligler bitmeden başka bir takımın şampiyon olduğunun tescil edilmesi
ise apayrı bir yanlıştır. Futbol Federasyonun ve MHK’nin buradaki duruşunu
beğenmiyoruz. Bir maçta direkt kırmızı kart gören bir futbolcunun cezasının
tekrar, Tahkim Kurulunca bir maça indirilerek, hemen acil bir şekilde Sivasspor
maçına yetiştirilmesi ise kuşkuları daha çok artırmıştır. 
Şampiyon
belli ise lig burada bitsin istiyoruz. Hak, hukuk, adalet istiyoruz.
BAŞKAN
– Sayın Sümer…
47.- Adana Milletvekili Orhan Sümer’in, Adana ilindeki
muhtarların sorunlarının çözümü için adım atılmasını talep ettiğine ilişkin
açıklaması
ORHAN
SÜMER (Adana) – Teşekkür ederim Başkanım.
Demokrasiden
ve yerel yönetimlerden bahsettiğimizde ilk aklımıza gelen muhtarlarımızdır.
Muhtarlar, yerel sorunların ve taleplerin merkezî idareye iletilmesi bakımından
vatandaşların ilk ulaşabileceği, devletin temsilcileri ve bir bakıma
görevlileri konumundadır. Özellikle seçimler öncesinde Cumhurbaşkanlığı sarayına
çağrılıp Sayın Cumhurbaşkanı tarafından onurlandırılıyorlar. Muhtarların
Ankara’ya çağrılması, Cumhurbaşkanlığı sarayında ağırlanması güzel şeyler ancak
keşke seçimler bittikten sonra da unutulmasalar, keşke şu sorunlar da çözülse. 
Muhtarlar
eğer yerel yönetimlerinden elektrik ve su almazlarsa bunları ceplerinden
karşılıyorlar. İnternet, ısınma, temizlik ve kırtasiye giderleri de
muhtarlarımızın diğer temel giderleri. Bir bakıma muhtarlar tamamen yerel
yöneticilerin insafına terk edilmiş hâlde. Birçok muhtar önceki dönemlerden
kalma yüklü elektrik ve su borçlarıyla karşı karşıya. 
Seçim
bölgem Adana’da çok sayıda muhtarımızın isteği üzerine buradan iktidara ve
özellikle de Sayın Cumhurbaşkanına çağrı yapıyorum: Artık, muhtarlar, güzel
sözler söylemenin dışında sorunlarının çözümü için adım atılmasını talep
ediyorlar. 
BAŞKAN
– Sayın Gürer…
48.- Niğde Milletvekili Ömer Fethi Gürer’in, kadro
verilemeyen taşeron işçilerin mağduriyetlerinin giderilmesi gerektiğine ilişkin
açıklaması
ÖMER
FETHİ GÜRER (Niğde) – Sayın Başkan, biraz evvel, Adalet ve Kalkınma Partili
hatip, kürsüden, taşeronlarla ilgili, firmalarda çalışanların tümüne kadro
verildiğini beyan etti. Ancak ben Bakanlara sorduğumda 6 Bakan hâlâ
Bakanlıklarda taşeron firmada çalışanlar olduğunu bildirdiler. Keza KİT’lerde
çalışanların hiçbirine kadro verilmedi. Bunun yanında, kamuda kiralık araç
şoförleri, hastane bilgi işlem çalışanları kadro alamadı. Karayollarında,
Demiryollarında, PTT’de, Orman İşletmesinde, Devlet Su İşlerinde, Millî
Parklarda çalışanlar kadroya geçirilemedi. Belediyelerde 400 bin kişi belediye
şirketlerine alındı, kadro verilmedi. Verdiği bilgiler doğru değil, taşeron
firmalarda çalışmalar hâlâ devam etmektedir. Bu anlamda, acilen düzenleme
yapılması ve mağdur olanların mağduriyetinin giderilmesi gerekiyor.
Teşekkür
ederim.
BAŞKAN
– Sayın Erdem…
49.- Konya Milletvekili Orhan Erdem’in, Kuzey Kıbrıs
Türk Cumhuriyeti’nde kırk altı yıldır kapalı olan Maraş’ın yeniden sivil hayata
açılmasını desteklediklerine ilişkin açıklaması
ORHAN
ERDEM (Konya) – Sayın Başkanım, çok teşekkür ediyorum.
Geçtiğimiz
hafta sonu cumartesi günü, Kuzey Kıbrıs Türk Cumhuriyeti’nde çok önemli bir
toplantı yapıldı. Kapalı Maraş içerisinde, kırk altı yıl sonra, Cumhurbaşkanı
Yardımcımız Fuat Bey’in Başkanlığında Kıbrıs Başbakanıyla birlikte bir heyet,
bu alanın açılması konusunda müzakereler yaptı. Kapalı Maraş, tamamen
devletimizce, Kıbrıs’ça o zaman kapatılmış, kendi malı olan bir yerdir.
İnşallah, uluslararası hukuk çerçevesinde bir an önce açılması gerekmektedir.
Bu konuda adilane bir çalışma yürütülerek -hak sahiplerine malları verilerek,
takas edilerek veya bedelleri ödenerek- bir an önce bu alanın Kuzey Kıbrıs Türk
Cumhuriyeti’nde hazır olmasını ve halkın kullanımına açılmasını destekliyoruz.
Bu konuda teşekkür ediyorum.
BAŞKAN
– Sayın Ünver...
50.- Karaman Milletvekili İsmail Atakan Ünver’in, 19
Şubat 2019 tarihinde vefat eden 20, 21 ve 22’nci Dönem Karaman Milletvekili
Fikret Ünlü’ye Allah’tan rahmet dilediğine ilişkin açıklaması
İSMAİL
ATAKAN ÜNVER (Karaman) – Teşekkür ediyorum Sayın Başkan.
20,
21 ve 22’nci Dönemlerde Karaman Milletvekili, 56 ve 57’nci Türkiye
Cumhuriyeti Hükûmetlerinde Gençlik ve Spordan Sorumlu Devlet Bakanı olarak
görev yapan Fikret Ünlü’nün bugün 1’inci ölüm yıl dönümü. Türk sporuna, ülkemize
ve Karaman’ımıza yaptığı hizmetlerle herkesin gönlünde taht kurmuş,
Karaman’ımızın gurur kaynağı olmuş, saygın siyasetçi ve devlet adamı Fikret
Ünlü’yü vefatının 1’inci yıl dönümünde rahmetle ve özlemle anıyor, tüm
sevenlerine tekrar başsağlığı diliyor, mezarı başında kendisini anan
hemşehrilerime ve sevenlerine Türkiye Büyük Millet Meclisi çatısı altından
selamlarımı gönderiyorum. Ruhu şad olsun. 
Teşekkür
ediyorum.
BAŞKAN
– Sayın Şahin...
51.- Hatay Milletvekili Suzan Şahin’in, Türkiye
tarihinde ilk kez Rusya ve Yunanistan’dan şeker ithal edildiğine ve ithal etmek
için mi kotaların konulduğunu öğrenmek istediğine ilişkin açıklaması
SUZAN
ŞAHİN (Hatay) – Teşekkürler Sayın Başkan. 
Tarım
ve Orman Bakanı, Plan ve Bütçe Komisyonu görüşmelerinde, saman ithalatı
haberleri ve söylemlerinin çiftçinin moralini bozduğunu söylemişti. Bu
açıklamadan hemen sonra, Aralık 2019’da, Rusya Federasyonu, ilk kez Türkiye’ye
şeker ihraç ettiğini duyurdu. Türkiye tarihinde ilk kez Rusya ve Yunanistan’dan
şeker ithal edildi. Bu timsah gözyaşları sonrası bugün görüyoruz ki
Bulgaristan’dan ithal ettiğiniz samanın, Rusya ve Yunanistan’dan ithal
ettiğiniz şekerin haberleri değil, şeker fabrikaları özelleştirilirken, pancar
üretimi ve şeker üretimi kotayla sınırlandırılırken şeker ithal edilmesi hem
çiftçinin hem de tüketicinin moralini bozmaktadır. İthal edelim diye mi kotalar
konuluyor? Onca şeker pancarı ekim alanını boş bıraktırıyorsunuz. Bu ne perhiz,
bu ne lahana turşusudur sayın üyeler? AKP, her fırsatta millîlikten, yerlilikten
dem vurup Türkiye tarlalarını çürümeye terk etmekte, yerli çiftçiye “Sen ekme,
ben yabancılardan ithal edeceğim.” diyerek üretimi artırmak yerine...
(Mikrofon
otomatik cihaz tarafından kapatıldı) 
BAŞKAN
– Teşekkür ederim değerli arkadaşlar.
Değerli
milletvekilleri, birleşime on dakika ara veriyorum.
Kapanma Saati: 18.07
İKİNCİ OTURUM
Açılma Saati: 18.31
BAŞKAN: Başkan Vekili Levent GÖK
KÂTİP ÜYELER: Emine Sare AYDIN YILMAZ (İstanbul),
Rümeysa KADAK (İstanbul)
-----0-----
BAŞKAN
– Sayın milletvekilleri, Türkiye Büyük Millet Meclisinin 57’nci Birleşiminin
İkinci Oturumunu açıyorum. 
Gündemin
“Kanun Teklifleri ile Komisyonlardan Gelen Diğer İşler” kısmına geçiyoruz. 
1’inci
sıraya alınan, Aydın Milletvekili Mustafa Savaş ile 88 Milletvekilinin
Bankacılık Kanunu ile Bazı Kanunlarda Değişiklik Yapılmasına Dair Kanun Teklifi
ile Plan ve Bütçe Komisyonu Raporu’nun görüşmelerine başlayacağız. 
IX.- KANUN TEKLİFLERİ İLE KOMİSYONLARDAN GELEN DİĞER
İŞLER
A) Kanun Teklifleri
1.- Aydın Milletvekili Mustafa Savaş ile 88
Milletvekilinin Bankacılık Kanunu ile Bazı Kanunlarda Değişiklik Yapılmasına
Dair Kanun Teklifi (2/2596) ile Plan ve Bütçe Komisyonu Raporu (S. Sayısı: 176)
(x)
BAŞKAN
– Komisyon? Yerinde. 
Komisyon
Raporu 176 sıra sayısıyla bastırılıp dağıtılmıştır. 
Değerli
milletvekilleri, alınan karar gereğince, bu teklif İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklif, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Şimdi,
teklifin tümü üzerindeki söz taleplerini karşılayacağım. 
Teklifin
tümü üzerinde ilk söz, İYİ PARTİ Grubu adına İzmir Milletvekili Sayın Müsavat
Dervişoğlu’na aittir. (İYİ PARTİ sıralarından alkışlar)
Süremiz
yirmi dakika Sayın Dervişoğlu.
İYİ
PARTİ GRUBU ADINA DURSUN MÜSAVAT DERVİŞOĞLU (İzmir) – Sayın Başkan, değerli
milletvekilleri; 95 milletvekili imzasıyla Meclis Başkanlığına sunulan
Bankacılık Kanunu ile Bazı Kanunlarda Değişiklik Yapılmasına Dair Kanun Teklifi
hakkında İYİ PARTİ Grubu adına söz almış bulunmaktayım. Yüce Meclisi saygıyla
selamlıyorum.
Konuşmamın
başında, görüşmekte olduğumuz bu kanun teklifinin 95 imzayla sunulduğunu
bilhassa belirttim. Zira, görüldüğü gibi, iktidarı haiz parti grubunun sıraları
bir hayli boş. En azından bu teklifte imzası bulunan 95 arkadaşımızın burada
bulunmasını temenni ederdim. İktidarı elinde bulunduran grubun kendi kanun
tekliflerine olan ilgisi ortadadır. Adalet ve Kalkınma Partisinin metazori
kanun yapma alışkanlığıyla yüce Meclisimizin itibarında oluşturduğu zedelenmeyi
kamuoyunun takdirine sunuyorum. 
Önümüzde
bulunan bu kanun teklifi 4 ayrı kanunda değişiklik yapılmasını öngörmekle
birlikte, olumlu olduğunu düşündüğümüz birçok değişikliği de içermektedir. Her
ne kadar teklifin içeriğinde olumlu düzenlemeler yapılmış olsa da bu yasa yapma
tekniğini kabul etmediğimizi, uygun görmediğimizi, torba kanun sistematiğinin
Gazi Meclisimizin ruhuna aykırı olduğunu bir kere daha ifade etmek istiyorum.
Örneğin, komisyona 30 maddelik bir teklif getiriyorsunuz; içerisinde 20 maddeyi
olumlu buluyoruz, 10 maddeye ise olumsuz görüş bildiriyoruz fakat işleyişte
“Tamamına muhalifiz.” demek mecburiyetinde kalıyoruz. Bu durum da etkin bir
kanun çıkarmamıza engel teşkil ediyor, Parlamentonun saygınlığına ve aynı
zamanda da etkinliğine gölge düşürüyor.
Sayın
milletvekilleri, işbu kanun teklifinin Plan ve Bütçe Komisyonundaki
görüşmelerinde açıkça ifade edildiği üzere, Bankalar Birliğinin görüşleri
alınmadan, ortak çalışmalar yürütülmeden, “Kervan yolda düzülür.” mantığıyla
yola çıkılmış, Genel Kurulda görüşme ve onay aşamasına gelinmiştir. Sizleri
uyarıyorum: Bu şekilde, gecekondu yapar gibi kanun yapmaya devam edemezsiniz.
Yasaları bir temele oturtmazsanız yarın bu ucube sistemin enkazı altında
kalırsınız, hiç kimse de sizi kurtaramaz. Bugün görüştüğümüz kanun teklifinin
madde gerekçeleri ayrı, teklif metni ayrı, Komisyonda anlatılan apayrı; belli
ki kanun teklifini hazırlayan el ile onun altına imza atan el de aynı değil.
Önümüze bir torba yasa geliyor, bir yandan kamu kurumlarında liyakati mumla
ararken bir yandan da ceremesini yasa yaparken çekiyoruz, ekonomik krizle
çekiyoruz, yönetim zafiyetleriyle çekiyoruz. 
Teklif
metnine genel olarak baktığımızda, teklifin bankalar, factoring şirketleri,
Varlık Fonu ve buna bağlı bulunan diğer fonlarla ilgili değişiklikleri
içerdiğini görmekteyiz. Özellikle finansal sektörün düzenlenmesine ve
denetlenmesine yönelik birçok yetki de Bankacılık Düzenleme ve Denetleme
Kuruluna verilmektedir. Manipülasyonla ve yanıltıcı işlemlerle mücadele
amacıyla bir düzenlemenin getirilmeye çalışıldığını görüyoruz. Evet, bu tür
işlemlerle mücadele edilmesini İYİ PARTİ olarak sonuna kadar destekliyoruz
fakat hangi tür işlemlerin manipülasyon ve yanıltıcı işlemler olduğunu bu kanun
teklifinin içinde belirtmek yerine, Bankacılık Düzenleme ve Denetleme Kuruluna
bunları daha sonra tanımlama yetkisi veriliyor. Bu, suç ve cezaların kanuniliği
ilkesine aykırıdır. Bu fiiller ne ise bu teklifin içinde açıkça sayılmalıydı.
Aksi takdirde, BDDK üzerinde baskılar oluşacak ve kurumun yıpranmasının önü
açılacaktır. Gelin, bu fiilleri burada teker teker sayalım ve BDDK’yi de bu
yıpranmaya karşı koruyalım.
Geçmiş
dönemlerde ekonomide yapılan hatalardan da ders çıkarmadığımızı belirtmek
istiyorum. 2001 krizinden sonra gerçekleşen yapısal reformlarla mali disiplin
konusunda iyi bir yol almış iken şimdi neden 90’lı yılların ortasına dönüp özel
fonları canlandırıyorsunuz? Bu fonlara neden borçlanma hususunda muafiyetler
tanıyorsunuz? On sekiz yıllık iktidarınız boyunca en çok övündüğünüz konu olan
mali disiplinden ne oldu da şimdi uzaklaşmak zorunda kalıyorsunuz, bütçe dışı
fonlara borçlanma yetkisi vererek kamu finansmanını perdelemek istiyorsunuz?
Fakat bu hamleleri yerli ve yabancı yatırımcı görmekte ve buna karşı pozisyon
almaktayken de eliniz kolunuz bağlı seyrediyorsunuz. Bakın, kamu borç stoku
açısından belki de Avrupa’da en iyi konumdaki ülkelerden biri olmamıza rağmen,
CDS yani kredi temerrüt takası primi en yüksek olan ülkeyiz çünkü siz
-kamu-özel iş birliği sözleşmelerinde olduğu gibi- kamunun yükümlülüklerini
gizlemeye çalışsanız da gerçeğin ne olduğu herkes tarafından bilinmektedir. O
yüzden bir kez daha tekrarlamak istiyorum: Bu ilkel yöntemlerle hiçbir sorunun
üstesinden gelemeyeceksiniz. 
Öte
yandan, kamu bankalarının kaynaklarına göz dikmekten de artık vazgeçin.
Teklifle getirmek istediğiniz muafiyetler hem bankacılık sektöründeki rekabeti
olumsuz etkileyecek hem de kamu bankalarının kaynaklarının belli gruplara
aktarılmasıyla bilançoları altüst edecektir. Bu teklif, bankaların özel sektöre
ortak olmalarının önünü açarak 2001 öncesindeki çarpık yapıya geri dönüşün
sinyallerini vermektedir. Türkiye ekonomisi büyük bir bunalım içindeyken
ihtiyacımız olan son şey 2001 krizinden önce bankacılık sektöründe var olan
çarpıklıkların yeniden geri getirilmesidir. Bunlara ilave olarak büyük
projelerin finansmanına yönelik yeni yöntemlerin geliştirildiğini görüyoruz.
Elbette ki finansman araçlarının çoğaltılması yatırımları hızlandıracak ve
ekonomimize de önemli katkı sağlayacaktır. Fakat bu ne şekilde yapılacaktır?
Proje Finansman Fonu nasıl kurulacaktır? Projeye dayalı menkul kıymetler nasıl
belirlenecektir? Örneğin Zafer Havalimanı için bu finansman yöntemini uyguladığınızı
varsayalım, 2020 yılı için 1 milyon 280 bin yolcu garantisi verilmiş;
yatırımcılar bu beklentiyle bu yatırıma ortak olsalardı herkesin kabulüdür ki
zarar edeceklerdi çünkü geçtiğimiz bir ay içerisindeki yolcu sayısı sadece 5
binde kalmıştır. 90’lı yıllarda da isminin sonu “san” veya “paş” olan birçok
şirket bilindiği gibi vatandaşlarımızı mağdur etmiştir. Bu sebeple söz konusu
uygulamanın vatandaşlarımızı bir kez daha zarara uğratmasına vesile olabilecek
yeni bir yöntem olup olmadığını yakından takip edeceğiz, bunun bilinmesini
istiyoruz. 
Saygıdeğer
milletvekilleri, özellikle son birkaç yıldır bu ve buna benzer uygulamalarınız
sayesinde ekonomi bugünkü noktaya gelmiştir. Dış borç alıp başını gitmiştir.
Enflasyonu düşürdüğünüzü sandınız ama bakın yine yükselmeye başladı. İşsizlik
tarihin en yüksek düzeyine ulaştı. Bu ülkenin artık sizin keyfî
uygulamalarınıza değil, gerçek çözümlere ihtiyacı vardır. Vatandaş kendisine
faydası olmayan yatırımlardan bıkıp usanmıştır. Vatandaş iş istiyor, aş
istiyor, evine ekmek götürmek, çocuklarının karnını doyurmak, tenceresini
kaynatmak istiyor. Vatandaş kendisini intihara sürükleyen bu ekonomik
darboğazdan kurtulmanın yollarını arıyor. Akşam vakti geliyor, esnafımız henüz
siftah yapmamış; bırakın birkaç saati, günlerce siftah yapmamış esnafların
olduğu çarşılarımız var. Müşteri gelmediği için masraf olmasın diye dükkânının
ışıklarını dahi açmaktan imtina eden bir esnaf grubuyla karşı karşıyayız.
Gerçek sorunlar bunlarken Kanal İstanbul gibi projelerle halkın karşısına
çıkmak âdeta milletin aklıyla dalga geçmektir. Hem ekonomide hem iç siyasette
hem de dış siyasette vatandaşın ve devletin menfaatlerini gözetmek birincil
göreviniz olmalıdır. Ekonomide bu görevi unuttuğunuza bizzat şahitlik ediyoruz.
İç
siyasette de milletin sorunlarını çözmek yerine değerler üzerinden siyaset
yapmaya devam ediyorsunuz. Vatandaş sizden değerler üzerinden çekişme
yaşamanızı değil, gerçek sorunlarını çözmenizi beklemektedir. Ekonomide
yarattığınız çürüme siz gittikten sonra bir şekilde düzeltilebilir fakat dış
politikada Türkiye’yi telafisi mümkün olmayan bir noktaya sürüklüyorsunuz.
Sayın
Başkan, değerli milletvekilleri; 2011 yılında Suriye’de başlayan iç savaşın
üzerinden bugün itibarıyla dokuz yıl geçmiştir. AK PARTİ iktidarının, Müslüman Kardeşler
eksenli, İhvancı dış politikadaki ısrarı sonucunda Türkiye Arap Baharı’nın
kaybeden ülkesi konumuna gelmiştir. Rusya, ABD ve İran bölgedeki etki
alanlarını hiç olmadıkları kadar artırmışlardır. AK PARTİ iktidarı, 2011
yılından itibaren Suriyelilere yönelik açık kapı politikası uygulayacağını ilan
ederken 2012 yılında Türkiye’nin kabul edeceği sığınmacı sayısındaki kritik
eşiğin yüz binlerde olduğunu ifade etmişti. Bugün geldiğimiz noktada Türkiye’de
5 milyon 300 bin Suriyeli var, 4 milyon Suriyeli sığınmacı da kapımıza dayanmış
durumda. Türk halkının artık tek bir Suriyeli sığınmacı daha kabul edebilecek
takati kalmamıştır. Türkiye’nin kaynakları artık yanlış politikalara ödenen
bedellere değil, yoksulluğa mahkûm edilmiş Türk halkına harcanmalıdır. AK PARTİ
politikalarının bizi Suriye’de getirdiği noktayı size Cumhurbaşkanı Erdoğan’ın
-Tayyip Erdoğan Bey diyor- 15 Şubat 2020’de AK PARTİ İstanbul İl Başkanlığında
düzenlenen “Yeni Üye Çalışmaları Ödül Töreni” adlı programdaki ifadeleriyle
izah etmek istiyorum: “Şu anda Suriye topraklarının neredeyse üçte 1’lik bölümü
PKK terör örgütünün ve onu destekleyen Amerika’nın işgali altındadır.” İşte bu,
bizzat ülkenin Cumhurbaşkanı tarafından ilan edilmiş Suriye politikasının bir
cümlelik özetidir. Cumhurbaşkanı Erdoğan’ın dediği gibi, Suriye iç savaşı
başladığından bu yana, dokuz yıllık Adalet ve Kalkınma Partisi dış
politikasının sonucunda PKK/YPG Suriye’nin üçte 1’ini ele geçirmiştir. Adalet
ve Kalkınma Partisi iktidarının dokuz yıllık dış politikasının sonucunda
Türkiye dünyada en fazla sığınmacı barındıran ülke konumuna taşınmıştır ve
yine, AK PARTİ iktidarının dokuz yıllık dış politikasının sonucunda Türkiye 60
milyar dolarlık bir maddi yükün altına girmiştir. 
Türk
milleti olarak, ekonomik krizin derinleştiği, kendi vatandaşlarımızın
yoksulluktan intihar etme aşamasına geldiği bir ülkede 5 milyon içeride, 4
milyon dışarıda olmak üzere 9 milyon Suriyeli sığınmacıya kaynak aktarmaya
tahammülümüz yoktur. Sayın Erdoğan 2012 yılında Türkiye’yi “Şam’a gideceğiz ve
orada Emevi Camisi’nde namaz kılacağız.” gibi gerçekçi olmayan bir hedefe
yöneltmişti. Erdoğan Şam’a gidemedi ama 5 milyon Suriyeli bugün Türkiye’dedir.
Aradan geçen dokuz yılın ardından sizden tek bir beklentimiz vardı;
hatalarınızdan ders çıkarmanız, Türkiye’nin güvenliğini, huzurunu, refahını
sağlamak için devlet aklını kullanmaya başlamanız. Fakat Cumhurbaşkanı Erdoğan
son konuşmasında yine şu ifadelere yer verdi: “Suriye’deki rejim yapısı,
halkıyla kavgalı, birtakım devletlerin desteğiyle suni olarak hayata tutunan
siyasi bir mevtadır.” Dokuz yılın ardından ödediğimiz onca bedele rağmen
merkezî rejimle siyasi diyalog yerine çatışmayı tercih etmek Suriye’nin üçte
1’ini ele geçiren PKK’ya hizmet etmek anlamına gelir ki bu, fevkalade
yanlıştır. Ülkenin büyük bir kısmında kontrolü ele geçirmiş ve Birleşmiş
Milletler nezdinde tanınan Esad rejimiyle Türkiye’yi savaşa sürüklemenin
başımıza açacağı gaileleri artık görün ve Türkiye’yi “stratejik derinlik”
diyerek götürdüğünüz bu çukurda boğmaktan vazgeçin. Devlet, kişisel hırs ve
intikam hissiyle değil, sağduyu ve akılla yönetilir; Türkiye’nin daha büyük
bedeller ödememesinin tek yolu budur. 
Türkiye
Cumhuriyeti devletinin birincil hedefi Suriye’deki PKK varlığını sona
erdirmektir. Bunun için de başta Esad olmak üzere tüm aktörlerle diyalog kurmak
mecburiyetindeyiz. Şunu unutmayınız ki Esad rejimi ile Türkiye arasında çıkacak
bir çatışma, ABD destekli PKK’nın ellerini ovuşturarak bekleyeceği bir savaşın
tetikçisi olacaktır. Sayın Erdoğan, Esad rejiminin çok kısa bir zaman içinde
ceset olacağını söylüyor. Bu açıklamanın 2012 yılında AK PARTİ tarafından
yapılan “Esad’ın gidişine haftalar kaldı.” açıklamasından bir farkı yoktur.
Aradan geçen bunca yılın ardından Esad hâlâ yerinde. Şimdi, aynı hedefi,
Erdoğan, yine önümüze koyuyor. Sizleri uyarıyoruz: Bu hedef gerçekçi bir hedef
değildir ve bu gerçekçi olmayan hedefin peşinden sürüklenmemiz hâlinde Türkiye
çok daha büyük bedeller ödeyecektir. 
Dış
politikadaki zafiyetler PKK terör örgütünün elini güçlendirirken iç politikadaki
zafiyetler de Fetullahçı terör örgütünün elini güçlendirmektedir. Daha önce İYİ
PARTİ olarak verdiğimiz FETÖ’nün siyasi ayağını ortaya çıkarmak amaçlı
araştırma önergelerimiz iktidar kanadının oylarıyla reddedilmişti. Yargıya,
emniyete, istihbarata, orduya, eğitime, hariciyeye hatta futbol dâhil her yere
sızan FETÖ için “Sadece bir tek siyasi ayağa sızmadı.” derseniz FETÖ’yle
mücadeledeki bütün inandırıcılığınızı kaybedersiniz. Üstelik “Gelin bunları
araştıralım.” diyenlere de dava açılması akıl tutulması değilse ancak bir niyet
bozukluğunun göstergesidir.
Geçtiğimiz
haftalarda Sayın İlker Başbuğ bu konuda önemli bir yere parmak basmasına
rağmen, Sayın Erdoğan milletvekillerinden Başbuğ için dava açmalarını
istemiştir. Bunların hepsi aslında Hükûmetin FETÖ’nün siyasi ayağını ortaya
çıkarmaya niyeti olmadığını göstermektedir. Ortaya çıkaramadığınız takdirde,
“Siyasi ayağı saklıyor musunuz?” sorusuyla muhatap kılınacağınız aşikârdır.
Bankaya
üç-beş kuruş para yatıran sıradan vatandaşların üstüne gidilip üçüncü kuşak
akrabaları bile memuriyetten atılırken darbenin beyni olarak kabul edilen bir
tümgeneralin kardeşi Cumhurbaşkanı Başdanışmanı ve sonrasında da büyükelçi
yapılıyorsa burada bir sorun var demektir, gariban tutuklanıp hapse atılırken
FETÖ’ye milyon dolarlar aktaran iş adamları serbest bırakılıyorsa burada bir
sorun var demektir. Bu dediklerimize karşı çıkıyor, itiraz ediyorsanız,
buyurun, siz getirin araştırma önergesini, biz her türlü desteği İYİ PARTİ
olarak vermeye hazırız. Biz önergenin kimden geldiğini önemsemeyecek kadar
FETÖ’nün siyasi ayağını ortaya çıkarmaya kararlı ve niyetliyiz. Buyurun,
önergeyi verin, Türkiye’yi bu beladan el birliğiyle kurtaralım.
Değerli
milletvekilleri, İYİ PARTİ Türk siyasetine girdikten sonra birçok şeyi değiştirmiş,
ülkemiz demokrasisinde oluşan boşluğu doldurmuş, milletimizin asıl meselelerini
Türkiye Büyük Millet Meclisine ve Türkiye’nin gündemine taşımıştır; tek kutuplu
Türk siyasetini dengeleyerek kimsesizlere kimse, çaresizlere umut olmuştur. 
(Mikrofon
otomatik cihaz tarafından kapatıldı) 
DURSUN
MÜSAVAT DERVİŞOĞLU (Devamla) – Müsaadenizle Başkanım…
BAŞKAN
– Tamamlayın.
DURSUN
MÜSAVAT DERVİŞOĞLU (Devamla) – İYİ PARTİ’nin yükselmesiyle birlikte, on yedi
yıl seçim kaybetmeyen iktidar partisi ilk kez mağlubiyeti tatmış ve iktidarını
kaybetmiştir. İYİ PARTİ, içerisinde bulunduğu ittifakla beraber iktidara ilk
yenilgiyi yaşatmıştır, sıkışmış siyasete yeni bir umut olmuştur. İYİ PARTİ
olmasaydı Cumhurbaşkanlığı seçimlerinde eski dostların arasına sıkışmış bir yarış
gerçekleşecekken İYİ PARTİ’yle beraber çoğulcu bir temsilin yolu ve önü
açılmıştır. 
Sayın
Genel Başkanımızın, gittiği her yerde, arkasından iktidar partisi temsilcileri
de gitmek zorunda kalmış; vatandaşın derdi, iktidarın zorunlu olarak gündemine
girmiştir. Milletimizin sorunlarını Meclise taşıyarak gündem yaratan partimiz,
yaptığı ısrarlı ve etkili muhalefetle, iktidara fabrika bacalarına filtre
takılması gibi konularda geri adım attırmayı başarmış…
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Dervişoğlu.
DURSUN
MÜSAVAT DERVİŞOĞLU (Devamla) – …3600 ek gösterge gibi vatandaşımızı birinci
dereceden ilgilendiren konuları iktidarın seçim vaatleri arasına aldırmıştır.
Güneş doğmaya devam ettikçe İYİ PARTİ etkili siyasetini sürdürecek ve iktidar
yolculuğunda kararlı bir şekilde ilerleyecektir. 
Uyarılarımızın
dikkate alınmasını, verilen kanun teklifine Parlamento grubunuzun itibar
göstermesini hassaten istirham ediyor, yüce Meclisi saygılarımla selamlıyorum.
(İYİ PARTİ sıralarından alkışlar)
Sayın
Başkanım, hoşgörünüz için zatıalinize de teşekkür ediyorum efendim.
MEHMET
MUŞ (İstanbul) – Sayın Başkan, kayıtlara geçmesi açısından…
BAŞKAN
– Sayın Muş… 
MEHMET
MUŞ (İstanbul) – Aynı tartışmayı açacak değiliz. 
BAŞKAN
– Açalım mı mikrofonunuzu? 
MEHMET
MUŞ (İstanbul) – Gerek yok, zabıtlara geçsin. 
FETÖ’nün
bu siyasi ayağı tartışmalarıyla alakalı görüşlerimizi ifade ettik; ne demek
istediğimizi, ne yaptığımızı ifade ettik, soruşturmaların nasıl yürütüldüğünü
ifade ettik. Dolayısıyla burada ortaya atılan iddiaları, ithamları kabul
etmediğimizi ifade etmek isterim. Görüşlerimiz açıktır, savcılıklar gereken
soruşturmaları yürütmektedirler.
BAŞKAN
– Peki, teşekkür ederim.
Değerli
milletvekilleri, şimdi, teklifin tümü üzerinde söz sırası, Milliyetçi Hareket
Partisi Grubu adına Konya Milletvekilimiz Sayın Mustafa Kalaycı’ya aittir. (MHP
sıralarından alkışlar)
Süreniz
yirmi dakika Sayın Kalaycı.
MHP
GRUBU ADINA MUSTAFA KALAYCI (Konya) – Sayın Başkan, değerli milletvekilleri;
görüşülmekte olan 176 sıra sayılı Bankacılık Kanunu ile Bazı Kanunlarda
Değişiklik Yapılmasına Dair Kanun Teklifi’nin geneli üzerinde Milliyetçi
Hareket Partisi Grubu adına söz aldım. Bu vesileyle yüksek heyetinizi hürmetle
selamlıyorum.
Türk
ekonomisi, çok zorlu geçen çalkantılı bir dönemi geride bırakmış, önemli risk
ve tehditleri atlatarak iyimser bir iklime girmiştir. Cumhurbaşkanlığı hükûmet
sisteminin sağladığı hızlı ve etkin karar alma mekanizmasıyla ekonomik
dengelenme ve değişim süreci daha koordineli bir şekilde yönetilmektedir. 2018
yılından itibaren dış saldırılar ve yaptırım tehditleriyle çökertilmek istenen
ekonomimiz, alınan isabetli ve etkili tedbirler sayesinde bu saldırılara karşı
dayanıklılığını ispat etmiş; siyaseten yoğun bir gündemin, 2 seçimin ve Barış
Pınarı Harekâtı’nın yaşandığı 2019 yılında dengelenmesini sürdürebilmiştir.
Bugün
itibarıyla hem ekonomiye duyulan güven artmış hem de ekonomide çarklar daha
hızlı döner hâle gelmiştir. Türkiye ekonomisi, 3 çeyrekteki daralmanın ardından
2019 yılının üçüncü çeyreğinde yüzde 0,9 büyümüş; böylelikle teknik resesyondan
çıkarak büyüme patikasına girmiştir. Takvim etkisinden arındırılmış sanayi
üretiminin 2019 yılı dördüncü çeyreğinde bir önceki yılın aynı çeyreğine göre
yüzde 5,8 artması, bu dönemde büyümenin de yüzde 5 civarında çıkacağını,
dolayısıyla 2019 yılında yüzde 0,5 büyüme hedefine ulaşılacağını
göstermektedir. 
Sanayi
üretimi ve yıllık ciro değişimleri bazın da etkisiyle her geçen ay daha güçlü
bir şekilde artmıştır. Ekim ayında yüzde 3,8; kasım ayında yüzde 5,1 artan
sanayi üretimi, aralık ayında beklenenin de üstünde, yüzde 8,9 artış
göstermiştir. İmalat sanayisinde yüzde 9,1 olan üretim artışının ara malında
yüzde 10,6; sermaye malında yüzde 12,4 seviyesine çıkması büyük önem arz
etmektedir çünkü bu gelişme ekonomideki toparlanmanın yatırıma yansımaya
başladığına işaret etmektedir. 
İşsizlik
oranındaki artış, hızı kesilmekle birlikte devam etmektedir. Kasım 2019
döneminde işsizlik oranı yıllık bazda 1 puan yükselerek yüzde 13,3; genç
nüfusta işsizlik oranı 0,9 puan yükselerek yüzde 24,5 düzeyinde
gerçekleşmiştir. Mevsim etkisinden arındırılmış işsizlik oranı ise bir önceki
döneme göre 0,3 puan azalarak yüzde 13,2 olmuştur. Sanayi sektöründe istihdamın
102 bin kişi artış göstermesi önemlidir. 
Cari
denge, 2019 yılında 1,7 milyar dolarla on sekiz yıl sonunda ilk kez fazla
vermiştir; bunda ithalatın azalması etkili olmakla birlikte önemli olan
ihracatın artmakta olmasıdır. Bir taraftan cari fazla verilirken diğer taraftan
-hem de ticaret savaşlarının yaşandığı bir ortamda- ihracatımız artmış, tarihî
rekor düzeyine ulaşmıştır. Bu durumun devam ettirilebilmesi ve ithalata
bağımlılığın giderilmesi için ara malı ithalatını azaltan, yerli üretimi ve
istihdamı teşvik eden, temel ürünler detayında rekabet gücü olan kapsamlı bir
yerlileştirme programı uygulamaya konulmalıdır. 
Ekonomik
veriler 2020 yılında olumlu yönde gelişmelerin yaşanacağına işaret etmektedir.
Ekonomik büyümenin öncü göstergesi olan İmalat Sanayi Satın Alma Yöneticileri
Endeksi’nin geçen ay 51,3 puana yükselerek yirmi iki aylık aranın ardından ilk
kez eşik değerin üzerinde gerçekleşmesi, sektörde üretim faaliyetleri açısından
ılımlı iyileşmeyi göstermektedir. Yeni siparişlerde ve üretimdeki artış iki
yıla yakın bir dönemin en yüksek oranında gerçekleşmiş, istihdamda da son üç
ayın ilk artışı kaydedilmiştir. 
Türkiye
genelinde konut satışları geçen ay bir önceki yılın aynı ayına göre yüzde 55,8
artışla 113.615, ilk defa satılan konut sayısı ise yüzde 16,1 artarak 36.040
olmuştur. Otomobil satışları ise geçen ay bir önceki yılın aynı ayına göre 2
katına çıkmış, ticari araç satışları aynı dönemde yüzde 55 artmıştır ve geçen
ay yüzde 6,1 oranında artarak 14,8 milyar dolara ulaşan ihracat rakamı,
cumhuriyet tarihinin en yüksek ocak ayı ihracatı olarak kayıtlara geçmiştir. 
Ekonomik
Güven Endeksi, Tüketici, Hizmet, Perakende Ticaret ve İnşaat Sektörü Güven
Endeksleri ocak ayında artmaya devam etmiştir. Ekonomimiz bu yıl inşallah
hedeflenen hatta hedefin üstünde yüksek büyüme oranına ulaşacaktır, buna
mukabil bazı felaket tellalları ve kriz çığırtkanları ortaya çıkan olumlu
gelişmeleri bilinçli olarak gölgeleme niyetindedir. Siyasette kaos peşinde
olanların ekonomide de gerçekleri saptırma gayreti içinde olduklarını, ayrıca
ipe sapa gelmez iddialarla Cumhurbaşkanlığı hükûmet sistemini yıpratma amacıyla
harekete geçtiklerini görüyoruz. Milletimiz şahittir ki Cumhurbaşkanlığı
hükûmet sistemiyle daha etkin, hızlı ve isabetli kararlar alma imkânına kavuşan
Türkiye, devasa sorunlarla baş etme ve küresel meydan okumalara karşı koyma
kabiliyetini güçlendirmiştir. Cumhurbaşkanlığı hükûmet sistemi, Türk devlet
geleneğine en uygun sistemdir. Cumhuriyetimiz yeni sistemle sağlam esaslara
bağlanmış, daha da güçlenmiştir. İnanıyoruz ki Cumhurbaşkanlığı hükûmet
sistemiyle başlayan dönem siyaset ve devlet hayatının sıçrama tahtası,
önümüzdeki bin yılların altın anahtarı olacaktır; Türkiye, Cumhurbaşkanlığı
hükûmet sistemiyle lider ülke ve küresel güç hâline gelecektir.
Değerli
milletvekilleri, Türk bankacılık sektörü iç ve dış kaynaklı belirsizlikler
nedeniyle zorlanmış olsa da çabuk toparlanmış ve yaşanan uluslararası baskıya
rağmen 2019 yılında beklenenden daha iyi performans göstermiştir. Bankacılık
sektörünün 2019 yılı toplam aktifleri geçen yıla göre yüzde 16,1 artışla 4 trilyon
491 milyar liraya ulaşmıştır. Sektörün öz kaynakları ise yüzde 16,6 büyüyerek
492 milyar lira seviyesine çıkmıştır. Sermaye yeterliliği oranı 2018 yılında
yüzde 17,3 iken 2019 yılında yüzde 18,4’e yükselmiş; çekirdek sermaye
yeterlilik oranı da yüzde 13,8’den yüzde 14,2’ye çıkmıştır. Bu durum bankacılık
sistemimizin güçlü yapısını açık bir şekilde ortaya koymakta, hâlihazırda
yüksek olan güven algısını daha da desteklemektedir. 
Ülkemiz
finansal sektörünün denetim ve düzenleme çerçevesinin uluslararası ilke ve
standartlara tam uyumunun sağlanması, ekonomik büyümeye katkı sağlama gücünü
artıracaktır. Uluslararası standart ve ilkeler başta Basel Bankacılık Denetim
Komitesi ve Finansal İstikrar Komitesi olmak üzere uluslararası kuruluşlar
tarafından belirlenmekte ve geliştirilmektedir. 
Kanun
teklifiyle, Bankacılık Kanunu’nda yapılan değişikliklerde, bankacılık sistemine
güven bakımından büyük önem taşıyan bu standart ve ilkelere uyum sağlanması
amaçlanmaktadır. Ayrıca, kalkınma ve yatırım bankacılığının geliştirilmesine ve
katılım bankalarının çalışma prensiplerine uygun ürün ve hizmet çeşitliliğinin
artırılmasına yönelik düzenlemeler yapılmakta, factoring şirketlerinin sermaye
yapılarının güçlendirilmesi amacıyla kuruluşunda nakden ödenecek sermaye tutarı
20 milyon liradan 50 milyon liraya çıkarılmaktadır.
Finansal
piyasalarda güven ve istikrarın sağlanması, kredi sisteminin etkin bir şekilde
çalışması ve tasarruf sahiplerinin hak ve menfaatlerinin korunması açısından
bankacılık sistemi etkili ve ihtiyatlı kurallarla düzenlenmektedir. Bu
kurallara uyum bakımından etkin denetimlerin yanı sıra mevzuata aykırılıkların
caydırıcı cezalara tabi tutulması önem arz etmektedir. 
Kanun
teklifinde, bankacılık mevzuatındaki mevcut idari para cezası tutarları
güncellenmekte, iki yıl içerisinde aynı aykırılığın tekrarlanması durumunda
Bankacılık Düzenleme ve Denetleme Kuruluna idari yaptırımı ağırlaştırma yetkisi
verilmektedir. 
BDDK
denetimleri sonucunda bankacılık sistemini tehlikeye düşürdükleri tespit edilen
banka mensupları da “imza yetkisi geçici kaldırılacaklar” kapsamına
alınmaktadır.
Finansal
piyasalarda manipülasyon ve yanıltıcı işlemlerin tanımı yapılarak hangi işlem
ve uygulamaların bu kapsama gireceğinin BDDK tarafından belirlenmesi ve Resmî
Gazete’de yayımlanması öngörülmektedir. Bu işlem ve uygulamaları yapanlara,
sağlanan menfaatin 2 katından az olmamak üzere, bir önceki yıla dair faiz, kâr
payı gelirleri, alınan ücret ve komisyonlar ile bankacılık hizmet gelirleri
toplamının yüzde 5’ine kadar idari para cezası uygulanması düzenlenmektedir. Bu
konuda Avrupa Birliğinin 596/2014 sayılı Direktifi’nde öngörülen ceza yıllık
cironun yüzde 15’i olarak belirtilmiştir. 
Kanun
teklifiyle, bir bankanın dâhil olduğu risk grubu, sahipleri ve yöneticileri ile
eş ve çocuklarını içerecek şekilde yeniden belirlenmektedir. Kamuya ait
bankalar ile kamu kurum ve kuruluşlarına dair risk grupları da yeniden
tanımlanmaktadır. 
Türkiye
Varlık Fonu Yönetimi Anonim Şirketi ve Türkiye Varlık Fonu ve bunların sahip
olduğu fonlarla yapılan işlemler de kredi sınırlamalarına tabi olmayan işlemler
arasına alınmaktadır. 
Değerli
milletvekilleri, kanun teklifinde, bankaların mali bünyelerinde herhangi bir
sorun mevcut olmasa bile oluşması muhtemel sorunların ve alınması gereken
önlemlerin önceden belirlenerek hazırlayacakları önlem planının BDDK’ye
gönderilerek denetime hazır tutulması suretiyle gözetim ve denetim süreçlerinin
etkinliğinin artırılması, karar alma ve
uygulama süreçlerinin hızlandırılması amaçlanmaktadır.
Kanun
teklifiyle yapılan bir başka düzenlemede, bankaların her türlü işlemlerinden
elde ettikleri ücret, masraf, komisyon ve diğer menfaatlerin nitelikleriyle
azami miktar ya da oranlarını tespit etme, bunları kısmen veya tamamen serbest
bırakma hususundaki yetkiler doğrudan Merkez Bankasına verilmektedir. 10 Şubat
2020 tarihli Resmî Gazete’de yayımlanan BDDK Yönetmeliği ve Merkez Bankası
Tebliği’yle bankaların alabileceği ücret ve komisyonlara sınırlamalar
getirilmiştir. Vatandaşımız, bankalarda yaptığı işlemlerde çeşitli adlarla istenen
ücret ve komisyonları yıllardır çaresizce ödemek durumunda kalmıştır. Bu durum,
vatandaşlarımızın en fazla şikâyetçi olduğu konulardan biridir. Milliyetçi
Hareket Partisi olarak uzun süredir dile getirdiğimiz ve düzenleme yapılmasını
istediğimiz bu konunun düzen altına alınması memnuniyet vericidir.
Bankacılık
sektörünün iki alanda potansiyel sorunu bulunmaktadır: Dolarizasyon ve
takipteki alacaklar. Bankaların yabancı para mevduatının toplam mevduata
oranının yüzde 51’e yükselmesi bankacılık sektörü için sıkıntı oluşturmaktadır.
Enflasyonun tek haneye gerilemesinin desteği ve Türk lirasının değer
kazanmasıyla güvenin artması dolarizasyonu azaltabilecektir.
Bankaların
2018 yılında yüzde 3,87 olan takipteki alacaklarının nakdî kredilere oranı 2019
yılında yüzde 5,36 düzeyine çıkmıştır. Takipteki alacakların yönetimi, sektörün
mali yapısı ve kârlılığı açısından kritik önem taşımaktadır.
Geçen
yıl Bankacılık Kanunu’nda düzenleme yapılarak kredi borçlarını ödeyemeyen
firmalarımızı tekrar üretime yönlendirebilme amacıyla finansal yeniden
yapılandırma öngörülmüştür. BDDK Yönetmeliği ve Bankalar Birliği tarafından
hazırlanan çerçeve anlaşmalar kapsamında finansal yeniden yapılandırma
uygulamasına başlanmış ancak henüz önemli bir sonuca ulaşamayan çalışmalar devam
etmektedir. Finansal güçlük içinde bulunan ancak mali sisteme olan borçlarının yeniden yapılandırılması
yoluyla faaliyetine devam etmesi imkân dâhilinde olan firmalara faaliyetlerini
sürdürebilecekleri bir ortamın sağlanması, bu şekilde ilgili firmaların ticari
faaliyetlerinin genişlemesi ve katma değer yaratmaya devam etmeleri suretiyle
ekonomiye yeniden kazandırılmaları ve istihdamın artırılması çok önemlidir. O
nedenle, finansal yapılandırma uygulamasından etkili sonuçlar alınması için
gereken önlemler alınmalıdır.
Türkiye
zor bir ekonomik dönemden çıkmıştır, ekonomik göstergeler önümüzdeki dönem için
umut vermektedir. Bu süreçte reel sektöre yönelik bazı kararların alınmasının
tam zamanıdır. Ekonomik sıkıntılardan dolayı borçlarını ödeyemez duruma düşen
ticaret ve meslek erbabımızı, esnafımızı ve çiftçimizi rahatlatacak yeni
politikalara ihtiyaç bulunmaktadır. Tarımsal krediler ile esnaf kredilerinin
faiz oranlarının düşmesi çok olumludur fakat faiz oranları düşmekle birlikte,
kara listede yer alan birçok esnaf ve çiftçi uygun kredi şartlarından maalesef
yararlanamamaktadır. Esnaf ve çiftçi verilen kredilere ulaşamadıktan sonra, var
olan borçlarını ödemekte zorlandığı süreçte faiz oranının düşmesinin onlar için
hiçbir anlamı kalmamaktadır. Esnaf ve çiftçimizi rahatlatmak, ekonomiye
canlılık kazandırmak, yeni kredilerin ve yatırımların önünü açmak amacıyla
sicil affı mutlaka çıkarılmalıdır.
Diğer
taraftan, vergi ve SGK primlerine ilişkin hem yapılandırma taksitlerini ve hem
de cari yükümlülüklerini yerine getiremeyen çok sayıda kişi bulunmaktadır.
Yeniden yapılandırmanın vergi sistemine olan güveni sarstığı, vergi ahlakını
bozduğu, bu konuda toplumda sürekli bir beklenti ortamının doğmasına neden
olduğu doğrudur ancak son iki yılda yaşanan sıkıntılar ve hâlen ekonomide
yaşanan toparlanma dikkate alındığı takdirde içinde bulunulan şartlar yeni bir
yapılandırma yapılmasını kaçınılmaz kılmaktadır. Vergi ve prim tahsilatının
artırılması yanında, vatandaşın rahatlatılması için eski yapılandırma borçları
dâhil tüm borçların birleştirilerek yeni bir yapılandırmaya gidilmesi, cari ay
ödemeleriyle birlikte ödenebilecek uygun faiz ve uzun vade öngörülmesi hem
amaca ulaşılması ve hem de tekrar bir yapılandırma ihtiyacı doğmasına meydan
verilmemesi açısından önem arz etmektedir. 
Diğer
yandan, bankalara olan kredi borçları katlanarak artan ve başta mazot, gübre ve
elektrik olmak üzere, girdi fiyatları pahalılaşan çiftçimiz gerçekten zor
durumdadır. Mevcut uygulamada çiftçimizin kredi yapılandırmalarına yüksek faiz
uygulanmaktadır. Ziraat Bankası ve Tarım Krediye olan borçlarında, çiftçilerin
ödeyebileceği uygun şartlarda yapılandırmayı içeren bir düzenleme ivedilikle
yapılmalıdır. 
Yine,
çiftçimiz zamlarla iyice artan elektrik faturalarını ödemekte zorlanmaktadır.
Tarımsal sulamada ve seralarda kullanılan elektrik için daha düşük tarife
belirlenmelidir. Ayrıca, elektrik fatura bedellerinin hasat sonrası fatura
edilerek tahsili sağlanmalıdır.
Diğer
taraftan, Konya Ovası’nda ruhsatsız ya da depo ve benzeri adlarla izin alınmış
çok sayıda yer altı su kuyusu bulunmaktadır. Bu kuyular yıllardır
kullanılmakta, elektrik faturaları ödenmektedir. Çiftçimiz, kuyu barışı
yapılması suretiyle bu kuyulara ruhsat verilmesini istemektedir. 
Yine,
pancar üreticisine kotasını dolduramadığı için verilen kota cezalarında
üreticinin kendi elinde olmayan sebepler dikkate alınmalı, kota cezaları
mutlaka kaldırılmalıdır.
Velhasıl
çiftçimizin sorunlarının çözümüne yönelik acilen bir tedbir paketi uygulamaya
konulmalıdır. Bu sorunlar giderilmeli ki çiftçimiz daha fazla üretsin ve
ekonomik büyümeye daha fazla katkı sağlasın. 
Değerli
milletvekilleri, kanun teklifiyle Sermaye Piyasası Kanunu’nda yapılan
değişikliklerde sermaye piyasalarının derinliğinin ve rekabet gücünün
artırılması amaçlanmaktadır. Piyasanın ihtiyaçları ve yatırımcı menfaatleri
açısından mevcut düzenlemelerin güncellenmesi çerçevesinde “borçlanma aracı
sahipleri kurulu” oluşturulmakta ve tüzel kişiliği olmayan yatırım fonları,
konut ve varlık finansman fonlarının ticaret siciline kayıt edilebilmelerinin
önü açılmaktadır. Ayrıca, uzun vadeli ve yoğun sermaye isteyen yatırımların
finansmanının sağlanması amacıyla proje finansmanı fonu ve projeye dayalı
menkul kıymetlere dair yeni bir düzenleme getirilmektedir. 
Kanun
teklifinin ülkemiz ve milletimiz için hayırlı olmasını diliyorum. Milliyetçi
Hareket Partisi olarak bu kanun teklifine destek verdiğimizi belirtiyor,
saygılarımı sunuyorum. (MHP ve AK PARTİ sıralarından alkışlar) 
BAŞKAN
– Söz sırası Halkların Demokratik Partisi Grubu adına İstanbul Milletvekilimiz
Sayın Hakkı Saruhan Oluç’a aittir. (HDP sıralarından alkışlar) 
Süreniz
yirmi dakika Sayın Oluç.
HDP
GRUBU ADINA HAKKI SARUHAN OLUÇ (İstanbul) – Teşekkür ederim Sayın Başkan.
Sayın
vekiller, bu Bankacılık Kanunu’yla ilgili konuşmaya başlamadan önce, kanun
teklifiyle ilgili, usulle ilgili bir şey söylemek istiyorum. Yasama etiğinin
aslında bir kez daha çiğnendiği bir teklifle karşı karşıyayız. İlk değil bu,
her teklif geldiğinde bunu muhalefet partileri ifade ediyorlar, söylüyorlar ama
bu konuda herhangi bir değişim yaşanmıyor. Bir anlayış değiştirmedikçe de bu
son olmayacak belli ki bütün kanun tekliflerinde benzer sorunlarla
karşılaşacağız. Bankacılık sektörü gibi önemli bir alanı düzenleyen bir kanun
teklifi apar topar ve yangından mal kaçırırcasına Plan ve Bütçe Komisyonundan
geçiriliyor, şimdi de burada mümkün olduğu kadar hızlı bir şekilde Genel
Kuruldan geçmesi için çaba harcanıyor. 
Çok
önemli maddeler var içinde. Baktığımızda, bazı maddelerde gerçekten olumlu
değişiklikler olmakla birlikte bazı maddeler ciddi sıkıntılar taşıyor. Bu kanun
teklifinin her bir maddesi üzerinde ciddi anlamda çalışılması, ne getirip ne
götüreceğinin hem meslek örgütleriyle hem de sektör çalışanlarıyla müzakere
edilmesi gerekir ama bu konuda ne yazık ki gereken adımlar atılmamış vaziyette.
Örneğin, biz, Bankalar Birliğinin görüşünün ne olduğunu, detaylı olarak
önerilerinin ne olduğunu bile öğrenememiş vaziyetteyiz doğrusu. Bankalar
Birliğinden mi kaynaklanıyor bu eksiklik yoksa başka bir yerden mi kaynaklanıyor,
bunu elbette ki bilmiyoruz ama öğreniriz yakın zamanda diye düşünüyorum. 
Şimdi,
Bankacılık Kanunu tartışılırken bir iki ufak hatırlatma yapmak istiyorum çünkü
baktığımızda, ülke tarihinin en derin ekonomik krizlerinden biri en son 2001
yılında yaşandı; uygulanan yanlış ekonomi politikaları iflas etti, ülke
ekonomisi hızlı bir çöküşe gitti ve o dönemi hatırlayanlar bilir, Türkiye bir
gecede dolar bazında neredeyse yüzde 30 yoksullaşma yaşadı. İktidarın
değişimine yol açan bir kriz oldu bu 2001 krizi ve baktığımızda, yine, bu 2001
krizi esasen bir bankacılık kriziydi, ağır basan yanı orasıydı, finansal kriz
yanı ağır basıyordu. Bunun sonucunda, yaşanan kriz sonucunda Türkiye, IMF’ye
daha mahkûm hâle geldi. Krizin ertesinde ülkede iktidar el değiştirdi ve Adalet
ve Kalkınma Partisi iktidarı işbaşına geldi. İlk uygulamalarda IMF ve Dünya
Bankasının programları sahiplenildi ve ondan sonra, 2005 yılında Bankacılık
Kanunu çıkarıldı ve 2001 krizine yol açmış olan sıkıntıları giderebilmek için
oldukça sert önlemlerle bankacılık sektörü disipline edildi. Şimdi, bunları
hatırlatmak için söyledim aslında. Niye “Sert önlemlerle disipline edildi
bankacılık sektörü.” diyorum? Bu Bankacılık Kanunu Teklifi’nin bazı
maddelerindeki düzenlemeler aslında 2005 yılında çıkan Bankacılık Kanunu’ndan
daha sert bir düzenlemeyi içeriyor. Biraz sonra bazı maddelerine değineceğim,
tartışırken de diğer maddeleri üzerine arkadaşlarımız bu konularda konuşacak.
Fakat
şunu hatırlatmak lazım: Her ne kadar iktidar bu konuda farklı bir dil
tutturmaya çalışıyorsa da, her ne kadar Hazine ve Maliye Bakanı pembe tablolar
çizmeye çalışıyor olsa da Türkiye bir ekonomik kriz dönemini yaşamaya devam
ediyor, makroekonomik veriler toparlanmaya dair güçlü işaretler vermiyor iddia
edildiği gibi; büyüme oranları açısından da baktığımızda, bütçe açıkları
açısından da baktığımızda, enflasyon, işsizlik oranları açısından baktığımızda
iktidarı rahatlatacak bazı güçlü işaretlerin olduğunu göremiyoruz, böyle bir
durum yok. Bakıyoruz, enflasyon, TÜİK’in tüm manipülasyonlarına ve enflasyonu
düşük gösterme çabalarına rağmen çift hanede devam ediyor. Son beş yıldaki gıda
fiyatları artışına baktığımızda vahim bir durumla karşı karşıya kaldığımız
görünüyor. İşsizlik rakamlarına baktığımızda, yüzde 13-14 aralığında salınan
bir işsizlik söz konusu. Yine, son verilere baktığımızda, 15-24 yaş arası genç
işsizlik de yüzde 25’in üzerine çıkmış vaziyette yani her 4 gençten 1’i işsiz
aslında. 
Ekonomik
kriz ve buna bağlı intiharlar gibi toplumsal sorunlarla da karşılaşıyoruz yani
her gün, bu konularda buna benzer çeşitli örnekler yaşanıyor. 
“Ekonomide
her şey yolunda.” algısını oluşturmak ve 2018’de yaşadığımız gibi bir döviz
şokunu baskılamak için 2019’da, biliyoruz, Merkez Bankası, kamu bankaları
aracılığıyla 40 milyar civarında dolar, döviz satışı yapmıştı. Son dönemde, ABD
Merkez Bankasının -yükselme emareleri vererek- faizi sabit tutması, dış
politikada yaşadığımız özellikle Suriye ve İdlib krizi, son dönemde özellikle
doların yeni bir şok yaşatacağına dair işaretler veriyor ve iktidar, yine
Merkez Bankası aracılığıyla buna müdahale ediyor. 
Henüz
senenin başındayız, buna rağmen, bir buçuk aylık sürede, dolar kurunu 6 lira
seviyesinde tutmak için piyasaya en az 13 milyar dolarlık bir müdahalede
bulunulduğu Merkez Bankası bilançolarıyla açığa çıkmış vaziyette. Hatta, söz
konusu rakamlara Libya’dan gelmiş olan 4 milyar dolarlık döviz yardımını da
eklersek toplamda 17 milyar dolarlık bir satış gerçekleşmiş son bir buçuk ayda
ve bu rakama baktığımızda, 2019’da verilen bütçe açığına hemen hemen eşit olan
bir meblağ karşımızda. Bu, vahim bir durum aslında.
İktidar,
günü kurtarmaya çalışan aceleci bir yasama mantalitesiyle hareket ediyor ve
özellikle ekonomi alanında bu mantalite kendini çok net bir biçimde ortaya
koyuyor. İktidarın ekonomi politikalarının rotasına baktığımızda, hem yasama
önceliğinde bunu görüyoruz hem de uygulamalarda bunu görüyoruz. Geçen
haftalarda tartıştık; deprem oldu, çığ oldu; biz burada İmar Kanunu’yla
uğraştık, Ahlat’a saray yapılıp yapılmayacağını tartıştık. Geçtiğimiz hafta
Hatay’da bir baba açlık ve yoksulluktan çaresizce kendisini yaktı; Konya’da bir
tır şoförü borçları nedeniyle intihar etti; Şırnak’ta evli ve 4 çocuk babası
Nezir Kılıç Cizre Kaymakamlığı binasının penceresine çıkarak canına kıydı; Van
Erciş’te 24 yaşındaki bir kişi yaşamına son verdi; İstanbul Üniversitesi
öğrencisi Hakan Taşdemir yaşadığı ekonomik sorunlar nedeniyle intihar etti.
Saymaya devam ederiz, maalesef çok büyük bir listeyle karşı karşıyayız. 
Bütün
bunlar olurken gündeme bankacılık sektörüyle ilgili bir kanun teklifi geliyor.
Yani öncelik nedir? Öncelik, iktidarın önceliği bankacılık sektöründe düzenleme
yapmaktır. Hâlbuki olması gereken şey nedir? Sosyal politikalarda, istihdam
politikalarında… Öğrenci borçlarına, EYT’lilerin, çiftçilerin ve esnafın
sorunlarına, asgari ücretle açlık ve yoksulluk sınırının altında yaşayanların
sorunlarına ve işsizliğe çözüm bulacak teklifleri burada tartışmak gerekiyor.
Ancak iktidarın tercihi yine halktan ve emekçiden, işçiden yana bir tercih,
yoksuldan yana bir tercih değil gördüğümüz gibi. Şimdi, iktidarın bu tutumuna
baktığımız zaman, biz eleştirdiğimizde buna itiraz ediyorlar ama gerçekten
ciddi bir sıkıntı yaratıyor bu tercih farklılığımız.
Şimdi,
iktidarın bir korkusu nedir, niye alelacele bu tür kanun tekliflerini çıkarmaya
çalışıyor? Çünkü yaşanmakta olan ekonomik krizi her ne kadar örtmeye çalışsa da
2001 krizi gibi bir kâbusun yaşanmasından çok ciddi olarak çekiniyor, bu
kâbusun gerçeğe dönüşmesi ihtimali iktidarı gerçekten çok ciddi olarak
endişelendiriyor. Bu kanun teklifiyle, peki, bu kâbusun yaşanmasından
uzaklaşılabilir mi? Seçilen yol yanlış olduğu için uzaklaşılamayacak gibi
görünüyor.
Şimdi,
ülkedeki tüm alanlarda yaşanan merkezîleşme ve otoriterleşme, her şeyin tek bir
karar noktasına taşınması, saraya bağlanması aslında bankacılık sektörünün de
üzerine düşen payı almasına yol açıyor.
Şimdi,
bu kanun teklifiyle murat edilenleri, hani, birkaç maddede toplayacak olursak
bir tanesi, özel bankaların iktidarın ekonomi politikalarına tam destek vermeye
zorlanması hedeflenmektedir yani kamu bankalarına yaptırılan işlemlerin özel
bankalara da yaptırılmaya çalışılmasıdır. Bunu, bu kanun teklifinin ruhunda
görüyorsunuz, tek tek maddelere baktığımızda bunu görüyorsunuz; gerçekten özel
bankalara uygulanacak bir siyasi baskı bu kanun teklifiyle yasal hâle
getirilmeye çalışılıyor, hele hele kredi musluğunu açmaya yanaşmayan özel
bankalara baskının dozu iyice artırılmak isteniyor. İktidar bunu neyin
üzerinden yapacak? BDDK üzerinden yapacak. Bu amaçla BDDK’nin yetkileri
artırılıyor. 
Peki,
BDDK bağımsız bir kurum mu? Değil yani olmadığını biliyoruz çünkü yine, 2011
tarihli bir kanun hükmünde kararnameyle düzenleyici ve denetleyici kurumların
bağımsızlığı neredeyse tümden rafa kaldırıldı ve bunların her biri ilgili
bakanlıklara bağlı kuruluşlar hâline getirildi ve âdeta hükûmet kurumu hâline
geldiler. Dolayısıyla, bu kanun teklifiyle de bankacılık, sermaye piyasaları ve
finans sektörü, doğrudan ilgili bakanlıklara bağlanmış olan BDDK ve SPK eliyle
siyasi bir dizayna tabi tutulacak. Bunun yaratacağı sonuç çok açık; aslında
büyük bir güven sorunu ortaya çıkacak ve bu kanun teklifi, ne yazık ki
bankacılıkta ve ekonomide güven kriterinin dikkate alınmamış olduğunu
gösteriyor. 
Bakın,
bu konuda madde 1’den başlamak istiyorum, gerçekten çok sıkıntılı bir madde.
Bankacılık sistemini tehlikeye düşürdükleri tespit edilen banka mensuplarının
imza yetkisinin geçici olarak kaldırılmasını düzenleyen bir madde bu. Hangi
eylemlerin bankacılık sistemini tehlikeye düşüreceğinin belirtilmemesi, kanunu
suistimale açık bir hâle getiriyor, elbette ki siyasi baskıya da açık bir hâle
getiriyor. Yani bankacılık ve finans sektöründeki sorunların çözümünün yolu
ekonomide güven ortamının tesis edilmesinden geçer; bu, tam tersi bir yol
oluyor aslında. 
Şimdi,
bir başka maddeye baktığımızda -11’inci madde- Adalet ve Kalkınma Partisinin
bir anlayışını orada da görüyoruz. Adalet ve Kalkınma Partisi bir gerçek tekeli
oluşturmaya çalışıyor yani gerçeğin ne olduğuna kendisinin karar verdiği bir
kurumsallaşmayı esas itibarıyla hedefliyor. Bakıyoruz 11’inci maddeye,
Bankacılık Kanunu’nda “Finansal piyasalarda manipülasyon ve yanıltıcı işlemler”
başlığı altında, gerçeğe aykırı ve yanıltıcı bilgilerin yayılmasının
manipülasyon sayılacağına ilişkin bir düzenleme. Şimdi, hangi işlem ve
uygulamaların manipülasyon sayılacağını BDDK’nin belirleyeceği şeklinde ifade
ediliyor. Manipülasyon kriteri muğlak, net olarak ifade edilmemiş. Yani şunu
unutmamak lazım: Ekonomiye dair sadece birkaç “tweet” atıp fikrini belirttiği
için insanlara soruşturma açılmış olan bir ülkedeyiz. Bu insanlar da herhangi
birileri değil yani işte, ya ekonomist oluyor Mustafa Sönmez örneğinde olduğu
gibi ya Merdan Yanardağ gibi bir gazeteci oluyor ya Bloomberg’de çalışan gazeteciler
oluyor. Bu, ciddi bir sorun ve burada bütçe döneminde de hatırlarsanız
tartışmıştık. Özellikle, Hazine ve Maliye Bakanı Albayrak, Ordu’da yapmış
olduğu bir konuşmada, ekonomiye ilişkin değerlendirme yapanlar için yaptığı
tariflerde “Terör eylemlerinde gördüğümüz ekiplerden farkı yok.” cümlesini
kullanmıştı yani ekonomi üzerine konuşanların, eleştirenlerin, fikir beyan
edenlerin bozguncu olduğunu düşünüyor aslında iktidar. O zaman bu tartışıldı ve
hatırlayalım, yine haziran ayında BDDK 38 kişiye dava açmıştı “Ekonomik düzen
ve istikrarı hedef alıyorlar.” diyerek. Bütün bunları şimdi kanuna taşıyoruz ve
BDDK’ye inanılmaz yetkiler veriyoruz. Muğlak, esas önemli olan mesele bu,
muğlaklık var ortada ve bu yetkiler aslında o muğlaklıktan kaynaklanıyor. Dolayısıyla,
ekonomi üzerine her türlü eleştiriyi yapacak olanların sesini kısmak böylesi
kriz dönemlerinde belki iktidarın işine geliyor ama bu, baktığımızda, düşünce
ve ifade özgürlüğü açısından uygun bir durum değil. 
Üstelik
de bu korku nedendir? Bütün televizyonlar elinizde, bütün gazeteler elinizde,
bütün radyolar elinizde; medyanın her yerine istediğiniz gibi
hükmedebiliyorsunuz. Buna rağmen, ufak tefek eleştirel sese, söze bile hiçbir
şekilde tahammül edemiyorsunuz. Bu, tabii ki düşünce ve ifade özgürlüğü
açısından son derece sorunlu bir iktidar yapısının olduğunu gösteriyor. 
Manipülasyon
ve yanıltıcı işlemlerin neler olduğunun sınırlarının, kanun teklifinin bu
maddesinde net bir şekilde belirlenmesi gerekiyor. Aksi takdirde, iktidarın
keyfîliğine açık bir müdahale alanı çok net olarak açılmış olacaktır ve bu
keyfîlik, kabul edilebilir bir keyfîlik değildir. 
Diğer
maddelerde de buna benzer şeyler var; 14, 15, 16’ncı maddelere baktığımızda da
görüyoruz. Yani iktidar “Tek gerçek bizde, tek doğru bizde, bizim söylediğimiz
her şey doğrudur, eleştiren herkes yanlıştır.” mantığıyla meseleye yaklaşıyor
ve bu anlayış, sonuçta, iktidarın kamusal ve demokratik meşruiyetini
yitirmesine neden oluyor. Bu, çok ciddi bir sorun ve kamuoyu araştırmaları da
saha çalışmaları da bunu gösteriyor aslında; kamusal meşruiyette ve demokratik
meşruiyette çok büyük bir zaaf oluşmuş vaziyette. Bu gerçeklikten kopuş ruh
hâlinin aslında teklifin içinde de olduğunu görüyoruz.
Teklife
bakıyoruz, Kanal İstanbul akıllardan gitmemiş; Bankacılık Kanunu’nu
konuşuyoruz, Kanal İstanbul işin içinden çıkıyor. Neden? Çünkü biliyoruz, dış
finansman bulunamıyor, sıkıntı var. Ne demişti Adalet ve Kalkınma Partisinin
Genel Başkanı: “Dış finansman bulamıyorsak iç kaynaklarla yaparız.” Şimdi,
işte, bu kanun teklifinde Kanal İstanbul’u görüyoruz. Nerede görüyoruz? İki
noktada görüyoruz Kanal İstanbul’u; bir, proje finansmanı düzenlemesinde, bir
de kitle finansmanı seçeneğine başvurma meselesinde görüyoruz. Yani büyük
projelere, iktidarın deyimiyle “çılgın projelere” yurttaşların ortak olması
sağlanmak isteniyor. Böylece hem finansal kaynak yaratılacak hem de
yurttaşların rıza sorunu giderilmiş olacak; aslında yurttaşlar günaha ortak
edilecek. 
Kanal
İstanbul’u bu maddelerde görüyoruz ama yetmiyor Kanal İstanbul’un bu maddelerde
çıkması, bir yerde daha karşımıza çıkıyor. O da nerede? Varlık Fonunda yani
paralel hazine imkânlarında çıkıyor karşımıza. Varlık Fonuna sınırsız borçlanma
yetkisinin verilmesinin önemli bir nedeni Kanal İstanbul’dur. Plan ve Bütçe
Komisyonunda 31’inci ve 34’üncü maddelerde yapılan tartışmalara baktığımızda da
zaten bunu görüyoruz, orada itiraf edildiğini de görüyoruz. Varlık Fonunun
işsiz ve işlevsiz kalması böylelikle engellenecek ve Varlık Fonu yani aslında,
Türkiye’deki bütün yurttaşların yıllarca büyük emekleriyle, alın terleriyle,
katkılarıyla oluşmuş, vergileriyle oluşmuş zenginlikler, işte Ziraat
Bankasından BOTAŞ’a kadar, Borsa İstanbuldan Türk Hava Yollarına ve Halkbanka
kadar birçok kurum; hakikaten halkın vergileriyle ve emekleriyle oluşmuş olan
bu zenginlikler, bu kurumlar aslında ne olacak? Varlık Fonu üzerinden Kanal
İstanbul’un finansmanı için değerlendirilecek. Bu, böyle bir zihniyet. Yani
gerçekten vahim bir durumla karşı karşıyayız. Yani kanun teklifinde dönüp dolaşıp
Kanal İstanbul’u bir şekilde düşünmek ve buna uygun düzenlemeleri yapmak,
gerçekten iktidarın bu konuya çok ciddi ölçüde takılmış olduğunu gösteriyor.
Son
olarak bir konuya daha değinmek istiyorum ki bu maddeler de esas itibarıyla
ifade özgürlüğünün ciddi ölçülerde sıkıntıya girdiği görünen maddeler. Şimdi,
biz ifade özgürlüğü önündeki engeller kalksın, bu tür engellemelerden
uzaklaşalım derken iktidar bakıyoruz yeni düzenlemelerle yeni yasaklar
getirmeye çalışıyor. 
Şimdi,
bu internet sitelerine erişim meselesi son derece ciddi bir mesele, yine çok
muğlak ifade edilmiş bir mesele. Mahkemelerce ve idari makamlarca alınan
engelleme kararlarına baktığımızda, sadece 2018 yılında 3.306 haber sitesi
adresi olmak üzere, toplamda 54.900 siteye; bugüne kadar ise toplam 245.825
siteye erişimin yasaklandığını görüyoruz. Gerçekten vahim bir tablo bu. Yani
baktığımızda herhâlde dünyada bu tür engellemelerin en fazla olduğu birkaç
ülkeden bir tanesiyizdir. Bütün bu yasaklamalara, engellemelere baktığımızda,
yine Adalet ve Kalkınma Partisi Genel Başkanının sosyal medya üzerine son
günlerde söylediği sözlere baktığımızda, bu konudaki sıkıntıların ne kadar
büyüyebileceğini de görüyoruz. Hâlbuki, mesela Anayasa Mahkemesi, erişimin
engellenmesinin istisnai bir durum olması gerektiği yönünde ilkesel bir karar
vermiş vaziyette ama Anayasa Mahkemesinin bu tür kararlarına karşı, sulh ceza
mahkemeleri direniyor ve bunları uygulamıyor. Avrupa İnsan Hakları Mahkemesine
bakıyoruz; Avrupa İnsan Hakları Mahkemesi de erişimin engellenmesinin,
sözleşmenin 10’uncu maddesinde korunan ifade özgürlüğüne müdahale niteliğinde
olduğunu saptıyor ve bu konuda eleştirilerini iletiyor. Ama bu konu da Avrupa
İnsan Hakları Mahkemesinden geldiği için iktidarı çok ilgilendirmiyor gibi
görünüyor. Dolayısıyla, aslında Avrupa İnsan Hakları Mahkemesi “Avrupa İnsan
Hakları Sözleşmesi’ne aykırı maddelerde değişiklik yapın.” derken, biz tam
tersine, finansal bozguncu olarak gördüklerimize, yeni erişim engelleri, ifade
engelleri getirmeye çalışıyoruz. Yani, bu açılardan baktığımızda, bu kanun
teklifinde gerçekten çok ciddi sorunların olduğu maddeler var. Bazı teknik
düzenlemelerde sorunlar yok, eksikler var, onlar giderilebilir ama çok ciddi
sorunlar...
(Mikrofon
otomatik cihaz tarafından kapatıldı)
BAŞKAN
– Tamamlayın.
HAKKI
SARUHAN OLUÇ (Devamla) – Toparlıyorum.
Yani
demokrasi açısından baktığımızda, ifade özgürlüğü açısından baktığımızda,
piyasa koşulları açısından baktığımızda, bazı maddelerde çok ciddi sıkıntılar
olduğu görünüyor ve tam denetim altında olmayan özel bankaları ceza tehdidiyle
zapturapt altına almayı hedefleyen bir kanun teklifi olarak görüyoruz. Varlık
Fonu üzerinden denetimsiz bir biçimde finansman sağlamak için maddeler içeren
bir kanun teklifi olduğunu görüyoruz. Yani aslında, ekonomideki kötü gidişe
dikkat çekenlerin sesini kısmayı hedefleyen bir kanun teklifi olarak görüyoruz.
Bu nedenle eleştirilerimizi madde görüşmelerinde de dile getireceğiz. 
Dinlediğiniz
için teşekkür ederim. (HDP sıralarından alkışlar)
BAŞKAN
– Teklifin tümü üzerinde söz sırası, Cumhuriyet Halk Partisi Grubu adına Konya
Milletvekilimiz Sayın Abdüllatif Şener’e aittir. (CHP sıralarından alkışlar)
Süreniz
yirmi dakika Sayın Şener.
CHP
GRUBU ADINA ABDÜLLATİF ŞENER (Konya) – Sayın Başkan, sayın milletvekilleri;
görüşülmekte olan kanun teklifi üzerinde Cumhuriyet Halk Partisi adına söz
almış bulunuyorum ve heyetinizi saygıyla selamlıyorum. 
Bu
vesileyle, Gezi davası nedeniyle bugün haklarında beraat kararı verilen Osman
Kavala ve aynı davadan yargılanan ve yine beraat kararı alan 9 yurttaşımıza
geçmiş olsun dileklerimi huzurunuzda iletmek istiyorum. 
Aslında,
bugün karara bağlanan bu dava bile, Türkiye’deki hukuk düzeninin ne hâle
geldiğini özellikle tutuklu yargılamaların ortaya çıkaracağı mahzurları açık
seçik bir şekilde göstermektedir. Düşünceleri nedeniyle, belli bir eylem
anlayışı nedeniyle, demokratik nitelikteki eylemleri nedeniyle bazı insanları
dört duvar içerisine hapsederseniz, iki buçuk yıl bu dört duvar arasında
yargılarsanız, sonra “Yanlış yapılmış, yeterli delil yok.” diye beraat kararı
verirseniz bu tutuklu yargılamaların gözden geçirilmesi ve daha dikkatli bir
şekilde uygulanması gerektiği sonucuna ulaşırsınız. 
Aslında
sadece bu konuyla bağlantılı değil, Türkiye'nin hukuk düzeninde sorun vardır ve
bu sorun, Türkiye’deki ekonomiyi tahrip eden, ekonomiyi krize sokan, son iki,
üç yıldır bütün ekonomik göstergeleri bozan ana sebeptir, ana nedendir. Değerli
arkadaşlar, hukuk düzeninin bozulmasının özünde de “tek adam düzeni” dediğimiz
düzen vardır. Her ne kadar “Cumhurbaşkanlığı hükûmet sistemi” diye anılıyor ise
de bu, bir hükûmet sistemi değildir; bu değişiklik, devlet düzeniyle ilgili bir
değişikliktir, tüm devletin bir kişiye teslimidir. Böyle bir devlet düzeni,
sadece ekonomiyi bozmakla kalmıyor, aynı zamanda iç politikaya, dış politikaya,
kurumsal yapımıza, sosyal yapımıza büyük zararlar veriyor. Çünkü bildiğiniz
gibi, insanlık tarihi, yüz binlerce yıldır vardır ama insanlık tarihinin sadece
son beş yüz yılında devletler vardır, insanlık tarihinin sadece yüzde 1’lik
kısmında devletler vardır. Bu devletler tarihi içerisinde, dünden bugüne kadar
insanlar, daha iyi bir devlet düzeni nasıl olur diye filozoflarıyla,
uygulamalarıyla, halkın tepkileriyle devletin şekillenmesine sürekli katkı
sağlamışlardır. Ve günümüzde artık, “anayasal devletler” vardır, “demokrasi”
kavramı vardır, “erkler ayrılığı ilkesi” vardır, “çağdaş demokratik değerler”
vardır ama 16 Nisan referandumuyla birlikte, bu kavramların hepsi ortadan
kalkmıştır. 
Nitekim,
bakıyoruz, uluslararası raporlara, Türkiye'nin ismini artık, “tam demokrasiler”
arasında görmüyoruz. İkinci bir kademe olarak “kusurlu demokrasiler” var.
Artık, uluslararası raporlar, Türkiye’yi “kusurlu demokrasiler” arasında da
göstermiyor, “hibrit rejimler” arasında gösteriyor yani “karma rejimler.” Neyin
karması? “Kusurlu demokrasi” ile “diktatörlük” arasında gösteriyorlar, hatta
“diktatörlüğe çok yakın” olarak gösteriyorlar.
Hem
uluslararası standartlar açısından bir sorun var hem de ülkemizde kurumlar
arası denge-kontrol mekanizmalarını kaldırmış olması ve özellikle de en büyük
zararı ekonomiye vermiş olması nedeniyle bu rejimin önemli bir sorun olduğunu
kabul etmemiz lazım. Bu, artık, bir demokrasi değil, bir monokrasi hâline
dönüşmüştür. 
Bazen
Türk devlet geleneğine uygun olduğu ifade ediliyor. Türk devlet geleneğine de
uygun değildir. Neden? Bütün Türk devletlerinde binlerce yıldır hep Başbakan
var olmuştur, ya “vezir” ismi altında veya “sadrazam” ismi altında. Bu rejim,
Türk devlet geleneğine de aykırıdır; Türk devlet geleneğinde olan Başbakanlığı
ortadan kaldırmıştır. Hatta yargı düzeni açısından bile Türk devlet geleneğine
uygun değildir. Klasik Osmanlı Dönemi’ni, Yükselme Dönemi’ni incelediğiniz
zaman, orada kadıların belirlenmesinde ve atanmasında padişahın hiçbir rolü
yoktur. Kadılık makamı ve ülkenin her tarafındaki kadılar şeyhülislama bağlıdır
ve padişah ona karışmaz, şeyhülislamlığın atamalarıyla gerçekleşir.
“Şeyhülislamı padişah atamıyor mu?” diyeceksiniz; hayır. Neden hayır? Çünkü
Rumeli kazaskerleri içinden birini ataması gerekiyor, bir padişahın elinde de
birkaç alternatiften başka alternatif hiçbir zaman olmamıştır. Yani hukuk
düzeni açısından da Başbakanlığın kaldırılması açısından da Türk devlet
geleneğine aykırıdır. Bu yapı, gerçekten sorunlu bir yapıdır ve ekonomik
sorunların da kaynağıdır.
Şimdi,
biz, yüzde yarımlık bir büyümeyi başarı olarak görmeye başlamışız, biz değil de
iktidar kanadı. “Yüzde yarım büyüme var. Gördünüz mü, eksi büyüme yok.” diye
övünmeye kalkıyor. Değerli arkadaşlar, çok partili siyasi hayata girdiğimiz
günden bugüne kadar Türkiye'nin ortalama yıllık büyüme oranı yüzde 5’tir.
Ortalama büyüme oranının onda 1’i kadar bir büyümeyi, tabanda patinaj yapmayı
başarı olarak gördüğünüz takdirde ekonomiyle ilgili hiçbir şeyi konuşmamak
lazım. 
Şimdi,
önümüzdeki kanun teklifinin maddelerine bakacak olursak tamamı finans
sektörüyle ilgilidir. Dolayısıyla, belli bir paketle karşı karşıyayız, 40
maddeliktir. Bu 40 maddelik teklif, finans sektörünün dört temel kanununda
değişiklikler yapmaktadır. Gerekçesinde de belirtildiği gibi, bazı maddeler
finans sektörüyle ilgili uluslararası normlara uyum sağlama amacı taşımaktadır,
bazı gereklilikleri ifade eden maddeler de bulunmaktadır. Ancak bununla
beraber, geneli itibarıyla bakıldığında, bu tekliften hareketle Hükûmetin
izlediği ekonomik politikalardaki zaaflarını, çelişkilerini ve yanlışlarını
açık bir şekilde görmemiz mümkündür. İktidarın mevcut kriz karşısındaki
şaşkınlığını, ne yapacağını bilemeyişini gösteren bir paketle karşı karşıyayız.

2009
yılında döviz geliri olmayan şirketlerin dövizle borçlanmasının yolu açılmış,
ülkeyi dövize dayalı dış borçlar içerisinde boğmuş, iki yıla yakın süredir
ekonomiyi dışarıdan, tefeci faiziyle borçlandırarak yüzdürmeye çalışmış bu
iktidar, kriz ikinci yılını tamamlarken finans sektörünü hatırlamış, Bankacılık
Kanunu’nda, sermaye piyasalarıyla ilgili kanunlarda değişiklik yapmaya
niyetlenmiştir. Şimdiye kadar neredeydiniz? Niye bekliyordunuz? Neyi
bekliyordunuz? Bu son derece de önemli bir sorundur. Şu geçen iki yılın hesabı
nasıl verilecektir? Krizle mücadeleyle ilgili, ülkedeki sorunlarla ilgili temel
bir çözümü içeren, tutarlı, bütüncül bir paket hiçbir zaman Parlamentonun
huzuruna da gelmemiştir, Hükûmet de takdim etmemiştir. Sadece, günübirlik,
günün ihtiyaçlarına göre, Hükûmetin, ilgililerin önüne düşen konular bir
düzenleme, kısmi bir paket şeklinde açıklanmıştır ki bu paketlerin sayısı 10’u
geçmiştir. 
Ülkede
böylesine ne yaptığını bilmeyen bir iktidar, Hükûmet yüzünden ekonomi, bir
büyük felaketin içerisindedir. İşsizlik, tarihimizin hâlen en yüksek
işsizliğidir, dünyanın en yüksek işsizliklerinden biridir ve büyük bir sorun
olarak önümüzde durmaktadır. 
Diğer
taraftan, enflasyon, yıllık, on iki aylık ortalamalara göre, resmî rakamlarda
bile yüzde 15 civarındadır ama gerçek enflasyonun ne olduğuna baktığımızda,
bunun daha da yüksek olduğu açıktır.
Çiftçi,
tarlasını ekemez hâle gelmiştir. Girdi fiyatlarındaki yükseklik, ürünlerinin
para etmemesi nedeniyle, nereye giderseniz gidin, hangi tarım ürünüyle meşgul
çiftçiye yaklaşırsanız yaklaşın mutlak surette feryat işitmektesiniz. Sadece
tarım sektörünün 110 milyar Türk lirası borcu vardır. Borcun içine batmış,
borcunu ödeyemeyen çünkü girdi fiyatları yükselmiş, ürünleri para etmemiş,
borcunu ödemekte zorlanan, haciz tehdidi, baskısı altında ne yapacağını
bilmeyen bir çiftçi kitlesi vardır. Esnaf aynı durumdadır, dar ve sabit
gelirliler de enflasyona ezdirilmiştir. 
Açıkçası
değerli arkadaşlar, bu politikalar sonrasında finans sektörüyle bağlantılı
sorunlar da ortaya çıkmış, özellikle bütçe açıkları son derece artmıştır. Son
birkaç yılın rakamına baktığınız zaman korkunç bütçe açıklarıyla
karşılaşıyorsunuz. Geçen yıl 124 milyar liralık bir büyük bütçe açığı ortaya
çıkmış, bu sene de yani 2020 yılı içerisinde 138 milyar lira bütçe açığı
göstermiştir Hükûmet, Sosyal Güvenlik Kurumunun açığı ise 220 milyar liradır.
Bu açıkları kapatmak için kâh Merkez Bankasının kaynaklarına el uzatan, kâh
hazine kaynaklarına el uzatan Hükûmet, netice itibarıyla artık sınıra
dayandığını görmüştür ve bu paketle birlikte Varlık Fonunu kullanmak suretiyle
yeni finansman arayışlarına sapmış görünmektedir. 
Değerli
arkadaşlar, hâlâ ülkenin finans sorunu çözülememiştir. Yurt dışından tefeci
faiziyle borçlanılarak ekonomi yüzdürülmeye çalışılmaktadır. Şimdi, krizin
ikinci yılını doldururken çözüm aramanın ve darmadağınık bazı maddelerde
değişiklik yapmak suretiyle bu paketin bir çözüm olacağını zannetmenin
yanlışlığı içerisinde bulunmaktasınız. Gelir yaratan üretken yatırımların
yapılmayışı, ileri teknolojiye dayalı, üretime dayalı bir ekonomi kurulmamış
olması nedeniyle, şu anda, rantı önceleyen, gelir yaratmayan bir düzen
kurulmuştur ve bu düzen, sorunun kendisidir ama bunun asıl dayanak noktası, tek
kişiye dayalı bir monokratik yapının ortaya çıkmış olmasıdır. 
Kendi
çıkardığı krizi çözmek yerine daha çok borçlanarak, daha çok borç peşinde
koşarak yol almaya çalışmak bir çözüm değildir. Merkez Bankasının ve Hazinenin
kaynaklarını tüketip şimdi Türkiye Varlık Fonunu borç iştahının merkezine
dönüştürmek de asla bir çözüm değildir. Türkiye Varlık Fonunun sınırsız
borçlanmasını sağlamaya, bünyesindeki bankaları, istediğiniz firmalara,
yatırımlara veya projelere yasal sınırları aşan borç kaynağına çevirmeniz,
sağlıklı bir finans tablosu ortaya çıkarmayacaktır. Çünkü bakın, iktisat
dalında Nobel Ödülü almış olan Douglass North’un temel bir tezi vardır, diyor
ki: “Bir ülkedeki ekonomik istikrar ve ekonomik performans, o ülkedeki
kurumların sağlıklı olmasına bağlıdır, iyi olmasına, iyi kurgulanmış olmasına
ve geliştirilmiş olmasına bağlıdır. Eğer bir ülkede kurumsal yapıda sorunlar
varsa o ülkenin istikrar içerisinde olması, büyük bir ekonomi olması ve
performansına uygun bir gelişme gösterebilmesi mümkün değildir.” Şimdi,
böylesine dağınık, mevcut kanunlardaki maddelerle oynayan düzenlemeler,
kurumsal yapıları da bozmaktadır ve bireysel veya spesifik ihtiyaçlar önüne
düştükçe Hükûmet, “Şuradan şu maddeyle oynayalım, buradan bu maddeyle
oynayalım.” dediği zaman, kurumsal yapıyı, ekonomiyle ilgili kurumların
işlevselliğini ortadan kaldırırsınız ve bunun neticesinde sistem, kendi
performansını kullanamaz hâle gelir. Piyasaların iyi işlemediği, mülkiyet
hakkının garanti altına alınmadığı, hukuk düzeninin rekabeti ve iş birliğini
mükemmel işler hâle getirmediği, ekonominin sermaye üretme yeteneğinden mahrum
olduğu ülkelerin, ekonomik istikrar ve gelişme potansiyelini
gerçekleştirebilmeleri mümkün değildir. 
Böyle
bir noktada şunu belirtmek istiyorum değerli arkadaşlar: Birtakım maddelerle
oynamak yerine daha sistemik, içerideki finans derinliğini artırmak, yerli ve
millî finans gücümüzü artırmak maksadıyla başka şeyler yapılabilirdi. 2007
yılında, bir yılı aşkın çalışmalar sonrasında, yeni bir finansman modeliyle
ilgili bir kanun çıkarılmıştı, daha sonra Hükûmet bu kanunu 2008’deki
“mortgage” krizi nedeniyle tereddüde düştüğü için uygulamamıştır. Burada,
finans piyasalarını geliştirecek, potansiyelini artıracak ana dinamikler mevcut
olduğu hâlde bugüne kadar borçların menkul kıymetleştirmesini de içeren bu yeni
finans düzenlenmesi bir türlü uygulamaya konulmamıştır. Bu paket yerine o,
uygulamaya konsa, ilgili kurumsal yapılar teşekkül ettirilse şu anda finansla
ilgili duyulan ihtiyacı kalıcı, sistemik ve geleceğe yönelik olarak daha iyi
karşılamak mümkün olabilecekti. 
Bu
kanun vesilesiyle şunu da belirtmek istiyorum, maddeler üzerinde arkadaşlarımız
konuşacağı için ben eksiklikler üzerinde durmak istiyorum: Bakın, İhlas Finans
mağdurları, Türkiye’nin önemli sorunlarından biridir. Bu kanun teklifi
vesilesiyle bu sorunun giderilmesi için çaba harcanabilirdi, bir maddeyle bu
sorun çözülebilirdi ama böyle bir maddeyi bu 40 maddelik paket içerisinde
görmüyoruz.
Değerli
arkadaşlar, İhlas Finans mağdurlarıyla ilgili konu, bu kanun teklifi Plan ve
Bütçe Komisyonunda görüşülürken dile getirilmiştir ve bir önerge vermiştik,
İhlas Finansın tasfiyesinin TMSF tarafından yapılması istenilmişti, reddedildi
ama söz alan tüm Komisyon üyeleri, bu mağduriyetin giderilmesi gerektiği
görüşünü teyit ettiler, konu üzerinde çalışılacağını ve düzenlemenin ileride
yapılabileceğini ifade ettiler. Umarım bu düzenleme için iktidar
milletvekilleri, hazır duruma gelmişlerdir, gerekli istişareleri yapmışlardır
ve bu konu burada çözülür. 
Değerli
arkadaşlar, İhlas Finans mağdurlarının alacakları tam bir kangrene dönüşmüştür,
on binlerce mudi kan ağlamaktadır. Kimileri İhlas Finansın kurulduğu 1995
yılında -yani tam yirmi beş yıl önce- yatırdıkları parayı, kimileri İhlas
Finansın faaliyetlerinin durdurulduğu 2001 yılında yani on dokuz yıl önce
yatırdıkları paraları alamamaktadırlar. Hâlâ umut ve hayal kırıklığı içerisinde
bekleyen on binler vardır. Yirmi beş yıl, çeyrek asır demektir, dile kolay. Bu
süre içerisinde kimi mudiler gözleri arkada ölmüşler, darıbekaya gitmişlerdir.
Böyle bir zulüm görülmemiştir, bunda büyük bir vebal vardır. Bu vebal, bu
konuda gerekli adımları atmayan Türkiye Büyük Millet Meclisi üyelerine aittir.
Bunu ancak burası düzeltebilir. Bu kanun teklifine bir önergeyle koyacağımız
madde, ölenler gitmiştir ama en azından kalanların acısını dindirmeye katkı
sağlayacaktır. 
İhlas
Finans, 1995 yılında kurulan, 10 Şubat 2001 tarihinde BDDK tarafından 171
sayılı Karar’la faaliyetleri durdurulmuş ve tasfiye sürecine girmiş bir
kuruluştur. O tarihte yürürlükte bulunan 83/7506 sayılı Kanun Hükmünde Kararname’ye
göre tasfiyenin en fazla iki yıl içerisinde yapılması gerektiği hükme
bağlanmıştı.
(Mikrofon
otomatik cihaz tarafından kapatıldı)
BAŞKAN
– Sayın Şener, tamamlayalım.
ABDÜLLATİF
ŞENER (Devamla) – Tasfiye hâlindeki İhlas Finansın mudilerin haklarını ödeme
düşüncesinde olmayan sahipleri, yöneticileri yoğun bir kulise girmişler,
mağdurların paralarını en kısa zamanda ödeyecekleri sözünü vermişler ve bu
kanun hükmünde kararname hükmü, sonunda iptal edilmiştir, yani İhlas yönetimi
açıkça sözünü tutmamıştır. Aradan beş yıl geçmiş, 2005 yılında, Plan ve Bütçe
Komisyonunda Bankacılık Kanunu görüşülürken başta Sayın Akif Hamzaçebi olmak
üzere, CHP’li milletvekillerinin sabah namazı vakti verdiği önerge, bazı AK
PARTİ’li milletvekilleri tarafından da desteklenerek kabul edilmiştir. Ancak
İhlas sahipleri ve yöneticileri tekrar yoğun kulislere başlamışlar, Komisyonda
giren maddenin Genel Kurulda çıkarılmasını sağlamışlardır. O günden bugüne
kadar da bir on beş yıl daha geçmiştir ve hâlâ ödemeler tamamlanmamıştır.
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Şener.
ABDÜLLATİF
ŞENER (Devamla) – İhlas mudilerinin paraları üzerinde lüks ve ihtişam içinde
yaşamaya devam eden İhlas sahipleri ve yönetimi, düzgün bir ödeme yapmamakta,
direnmekte ve mudilerin perişanlığı devam etmektedir. Türk Ticaret Kanunu’nun
genel hükümlerine göre herhangi bir şirketin tasfiyesi gibi sürdürülen İhlas
Finansın tasfiyesinin on dokuz yıldır sona erdirilememiş olması, gerçekten
üzerinde düşünmemiz gereken bir konudur. Tasfiye Kurulu, İhlas sahip ve
yöneticilerinin kontrolündedir, ödemeler yapılmamaktadır, BDDK, SPK, bankalar,
yeminli murakıpların raporlarında, İhlasın iflasa sürüklenmesinin, banka
kaynaklarının bu grubun diğer şirketlerine aktarılmak suretiyle içinin
boşaltılması sonucunda gerçekleştirildiği de açıkça ifade edilmektedir. Yani
batmasının bir numaralı sorumluları, bugün mudilerin parası üzerinde saltanat
sürdürmektedirler. (CHP sıralarından alkışlar)
Şu
anda hâlen 180 milyon dolar borç kaldığı ifade edilmektedir ve Türkiye Büyük
Millet Meclisinin bu konuya el atacağını umut ediyorum.
(Mikrofon
otomatik cihaz tarafından kapatıldı) 
BAŞKAN
– Sayın Şener, selamlayalım.
ABDÜLLATİF
ŞENER (Devamla) – İktidar, yapacağı istişareleri, bu arada, umut ederim ki tamamlar
ve bu kanunun görüşülmesi sırasında bu konu çözülür diyorum. 
Bu
dilek ve temennilerle hepinize saygılar sunuyorum. (CHP ve İYİ PARTİ
sıralarından alkışlar)
BAŞKAN
– Değerli milletvekilleri, teklifin tümü üzerinde şahıslar adına söz
taleplerini karşılayacağım. 
Şahıslar
adına ilk söz, Bursa Milletvekilimiz Sayın Lale Karabıyık’a aittir. 
Buyurun.
(CHP sıralarından alkışlar)
Süreniz
on dakika Sayın Karabıyık.
LALE
KARABIYIK (Bursa) – Sayın Başkan, değerli milletvekilleri; görüşülmekte olan
kanun teklifi üzerinde Cumhuriyet Halk Partisi adına söz almış bulunmaktayım.
Yüce Meclisi saygıyla selamlıyorum. 
Değerli
milletvekilleri, son on yedi yıl içerisinde mutluluk oranı en düşük olan yıl
2019 yılı oldu; acaba neden? Aslında benim bildiğim gerçeği sizler de
biliyorsunuz çünkü ekonomide kriz var, çünkü yoksulluk var, çünkü işsizlik var;
adaletsizlik, hukuksuzluk ya da bunun gibi olumsuz birtakım şeyler var. Aslında
artık ekonomik kriz, yerini sosyal bir bunalıma da bırakmış durumda; yani
finansal boyutundan ziyade sosyal boyutu da ön plana çıkmış durumda, biraz da
bunun etkisi var. Bunalımlar bundan, umutsuzluklar bundan, bazı sosyal
bozulmalar bundan, işte, mutsuzluğun da artık yükselmesi maalesef bundan.
İktidar, maalesef, üretmeyen, gelir yaratmayan, rantı önceleyen bir yöntem
izliyor ve sonra da kendi yarattığı krize geçici, hatta pansuman bile olmayan,
yeni riskler yaratabilecek günübirlik çözümler üretmeye çalışıyor; işte,
getirilen bu teklif de aynen bu söylediğim cümleye uyuyor.
Şimdi,
değerli milletvekilleri, yaklaşık yirmi ay oldu, tek adam rejimine geçtik.
Uçacaktık ama ne oldu? Veriler olumsuza gitti, çakıldı. İşsizliğin geldiği
noktayı zaten hepimiz biliyoruz, enflasyon da öyle. 
Şimdi,
bir taraftan, bir bakıyorsunuz “oradan al, buraya ver” şeklinde günübirlik
çözümler üretilmiş. Mesela 2019’da yapılan şey: Daha 2020 yılına yeni girdik, Ocak
ayı, dakika bir gol bir, Merkez Bankasından kârdan avans olarak bir 35 milyar
lirayı; 5,5 milyar lira da yedek akçe, 40 küsur milyar lirayı hemen Hazineye,
Merkez Bankasından aktarıverdiniz. SGK’nin açıkları için, daha ocak ayında 6,6
milyar lira da Hazineden oraya… Ee, başka ne var? Halk Bankasına ve Ziraat
Bankasına da 591 milyar lira aktardınız; daha küçükleri ifade etmiyorum.
Bu şekilde “oradan al buraya ver, buradan al orayı kapat” şeklinde hayat,
ekonomi sürüp gidiyor ama maalesef, bunun böyle olmayacağını sizin de artık
bilmeniz gerekiyor.
Şimdi,
bakıyoruz, yeni taslakta diyorsunuz ki: “Basel Kriterlerine uyum sağlamak için
yeni birtakım teklifler, maddeler getiriyoruz.” Tamam, Basel Kriterlerine
uyanlara, uyması gerekenlere bir şey demiyoruz ama gerçekten samimi değilsiniz.
Mesela Varlık Fonu konusunda ve gene birçok maddede gerçekten samimiyet
arıyoruz ama bulamıyoruz maalesef. Bakın, tam da sekiz yıl sonra Kanal
İstanbul’u yeniden gündeme getirdiniz. Şöyle böyle, gene yaklaşık 130-140
milyar liralık bir bütçe lazım. Hemen arkasından Varlık Fonunun iç ve dış
borçlanma sınırını kaldıracak bir teklif getiriyorsunuz. 
Değerli
milletvekilleri, bir kere, yasa değişikliğiyle, Varlık Fonuna iç ve dış
borçlanma yetkisini sınırsız olarak getiriyorsunuz. Varlık Fonu bir kişinin
kontrolünde, yine bütçe dışında ve Sayıştay denetiminin dışında ve yine tutarı
öngörülemez bir kaynağı ülkeyi borçlandırarak sağlamaya çalışıyorsunuz. Ha, bir
de bu yetmiyormuş gibi, Varlık Fonunun alt fonlarına da sınırlı borçlanma
yetkisini getiriyorsunuz.
Değerli
milletvekilleri, cumhuriyet tarihinde, biraz daha geriye gidin, Osmanlı
tarihinde bir kavram var, bu kavramın ismi “tevhidihazine” yani “hazinenin
bütünlüğü” “hazinenin birliği.” Şimdi, iktidarın bu teklifte yaptığı,
getirdiği, hazinenin bütünlüğü değil; bunu yok saymak, bunu yıkmak. Peki, ne
getirmek? Paralel bir hazine getirmek, paralel bir hazine getirmek. Mevcut
durumda bile Varlık Fonunun kaynaklarının kontrolünü zaten biz göremiyoruz,
kontrolünü de yapamıyoruz. Hatırlarsınız, çok yakın bir tarihte İstanbul Finans
Merkezinin inşaatında batan, durumu kötüleşen 3 tane inşaat firmasını bu Varlık
Fonunun kaynaklarından kurtarmadınız mı? Peki, şimdi nereden bilelim yeni
sağlanan kaynakların da bu şekilde harcanmayacağını? Bu memleketin varlıklarını
oraya koyuyorsunuz ve ülkeyi borçlandırıyorsunuz, Varlık Fonunu
borçlandırıyorsunuz. 
Değerli
milletvekilleri, Varlık Fonu sadece bizde değil, başka ülkelerde de var ama adı
üstünde, Varlık Fonu, varlığa varlık katmak içindir, varlığa değer kazandırmak
ve gelecek nesillere daha büyük bir varlık götürmek içindir. Bizde ise Varlık
Fonu, ülkenin, cumhuriyetin kazanımları olarak ne kadar varlığı varsa bunları
teminat olarak koyalım, borçlanma sınırlarını da kaldıralım, ondan sonra da hiç
kimseye hesap falan vermeyelim, bir kişinin kontrolünde olsun, sınırsız olarak
borçlanabilsin ve Sayıştayın da denetiminin dışında kalsın… Böyle bir yapıyı
-nasılsa- uygun görüyorsunuz, bunların doğru olmadığını aslında siz de
biliyorsunuz. 
Değerli
milletvekilleri, bir ülkenin kamu borçlanmasını hazine yapar yani kamu, hazine
üzerinden borçlanır; bunun belli limitleri vardır, bu limitler önemlidir. Siz
hazine dışında başka bir kamu kurumunu borçlandırıyorsanız eğer, o zaman bu,
hazineye rakip olarak devreye girer, hazineye rakip olarak geldiği zaman
aslında faiz oranları daha da yükselir, ülkenin de risk primi daha fazla artar.
Vallahi, inanın bana, Düyun-ı Umumiye’den daha fazla borcu bırakırsınız
torunlarınıza; bunu da düşünmenizi tavsiye ederim.
Şimdi,
değerli milletvekilleri, biliyoruz ki bankalar kredi vereceği zaman belli
yeterlilikler ister, karşılıklar ister, öz kaynaklara bakar. Bir firmaya öz
kaynaklarının yüzde 25’inden daha fazla kredi verilmez, verilen kredinin yüzde
20’si teminat alınır ya da döviz kredisi verilecekse üç yıllık döviz
gelirlerinden daha fazla bir kredi verilmez gibi birtakım kaideler, sınırlar
vardır ama siz öyle bir yapı getiriyorsunuz ki -işte bunun için samimi
değilsiniz ve de riskli bir sistemi getiriyorsunuz- istediği gibi, sınırsız
borçlanabilsin!
Şimdi
siz sistemik riski mi önlemeye çalışıyorsunuz yoksa sistematik bir riski
yeniden mi yaratmaya çalışıyorsunuz, bunun açıklamasını aslında sizin yapmanız
gerekiyor. Tabii ki sağlıklı işleyen bir finans sistemi için güçlü düzenleyici
ve denetleyici bir otorite o ekonomide şarttır ama bu demek değildir ki emir ve
komutayla işleyen bir piyasa ekonomisi olacak; bu, mümkün değil arkadaşlar.
Değerli
milletvekilleri, finansman ihtiyacını azaltmak ya da piyasayı canlandırmak için
bir taraftan da bankalara baskı yapıyorsunuz “Kredi ver.” “Kredi ver.” “Daha
fazla kredi ver.” Hatırlar mısınız, şu anda “donuk krediler” diye bir konu var
ve donuk kredilerin 88 milyar liralık kısmı yeniden yapılandırıldı ama hâlâ 172
milyar liralık kısmı öyle bekliyor, donuk kredi olarak bekliyor. Şimdi, bunlar
varken, böyle bir kredi olayı varken bankalara diyorsunuz ki: “Daha fazla kredi
ver.” “Daha fazla kredi ver.” Batar mısın batmaz mısın, finansal kriz yaratır
mıyız yaratmaz mıyız; bu önemli değil, baskı yapıyorsunuz “Daha fazla kredi
ver.” diye. Ne olacak? Piyasa geçici olarak canlanacak. Siz bu baskıyı
firmalara da yaptınız “Eleman alın.” “Eleman alın.” İşsizliği böyle
çözeceğinizi sandınız ama maalesef olmadı çünkü geçici çözümlerle bu iş
yürümez, bunu hepimiz çok net biliyoruz. 
Diğer
taraftan “manipülasyon” ve “yanıltıcı işlemler” diye bir kavram geldi Plan ve
Bütçe Komisyonunda ve bu kavram, “spekülasyon” ve “manipülasyon” kavramı
birbirine girdi, karıştı, çorba oldu. “Yanıltıcı işlemler” nedir? Tam olarak
bir tanım istedik, böyle bir tanım yok. Ne olacakmış? Bu tanım daha sonra
gelecekmiş, Resmî Gazete’de yayınlanacakmış, Meclisten geçmeyecekmiş. E, o
zaman biz nasıl samimiyetinize güveneceğiz? İstediğiniz doğrultuda bunları
kullanmayacağınızı; ne cezadır, ne suçtur; bunları nasıl bileceğiz? Yani
spekülasyon ayrı bir şey. “Bilgi ticareti” dediğimiz, “içeriden öğrenenlerin
ticareti” dediğimiz “insider trading information”, bunlar ayrı bir şey,
manipülasyon çok ayrı bir şey. “Yanıltıcı işlemler” nedir? Niye arkadan
dolanılıyor? Neden net olarak Meclisten “Bunun cezası şudur, yasak olan şudur.”
denmiyor? 
(Mikrofon
otomatik cihaz tarafından kapatıldı)
BAŞKAN
– Sayın Karabıyık, tamamlayalım.
LALE
KARABIYIK (Devamla) – Tamamlayayım Başkanım.
BAŞKAN
– Saat dokuza kadar olan sürede herkesi konuşturmak istiyorum. Lütfen…
LALE
KARABIYIK (Devamla) – Teşekkür ederim.
Bu
nedenle, getirilen teklif, mali disiplini ve güveni yok eden, şeffaflığı
ortadan kaldıran bir yasa teklifidir ve özetle, krizi daha derinleştirecek bir
niteliğe sahiptir; bunun için karşı çıkıyoruz.
Teşekkür
ediyorum. (CHP ve İYİ PARTİ sıralarından alkışlar)
BAŞKAN
– Teşekkür ederim.
Değerli
milletvekilleri, şahıslar adına ikinci söz Aydın Milletvekilimiz Sayın Mustafa
Savaş’a aittir. (AK PARTİ sıralarından alkışlar)
Süreniz
on dakika Sayın Savaş.
MUSTAFA
SAVAŞ (Aydın) – Sayın Başkan, değerli milletvekilleri; Genel Kurulda görüşmeye
başlayacağımız Bankacılık Kanunu ile Bazı Kanunlarda Değişiklik Yapılmasına
Dair Kanun Teklifi’yle ilgili şahsım adına söz almış bulunuyorum. Bu vesileyle
yüce Meclisimizi saygıyla selamlıyorum.
Hazırladığımız
ve bugün sizlerin huzurunda görüşeceğimiz kanun teklifimiz toplam 40 maddeden
oluşmakta. 5411 sayılı Bankacılık Kanunu’nda, 6362 sayılı Sermaye Piyasası
Kanunu’nda, 6361 sayılı Finansal Kiralama, Faktoring ve Finansman Şirketleri
Kanunu’nda ve 5464 sayılı Banka Kartları ve Kredi Kartları Kanunu’nda
değişiklik yapılmasını öngörmektedir. Yapılan değişikliklerle bankacılık
sektörü daha sağlam temeller üzerine dayandırılmakta, ileride karşılaşılması
muhtemel risklere karşı, uluslararası uygulamalar da dikkate alınarak
düzenlemeler gerçekleştirilmektedir. Sermaye piyasalarındaki ürünlerin
çeşitliliği de artırılarak derinlik kazandırılmakta ve yatırımcıların hak ve
menfaatleri korunmaktadır. 
Sayın
Başkan, değerli milletvekilleri; bilindiği üzere, 5411 sayılı Bankacılık Kanunu
2005 yılında yürürlüğe girmiş ve bankacılık sisteminin gelişmesine önemli katkı
sağlamıştır. 2005 ile 2019 yıl sonu verilerini karşılaştırdığımızda sektörün
aktif büyüklüğünün 397 milyar TL’den 4,5 trilyon TL’ye, toplam kredilerinin 153
milyar TL’den 2,7 trilyon TL’ye, öz kaynaklarının 54 milyar TL’den 492 milyar TL’ye,
kârlılığının ise 5,7 milyar TL’den 49,7 milyar TL’ye yükseldiğini görmekteyiz. 
2019
yılı sonu itibarıyla bankacılık sektörünün sermaye yeterlilik rasyosu yüzde
18,43; kredilerinin takibe dönüşüm oranı ise yüzde 5,33 olarak gerçekleşmiştir.
Bu rakamlar da göstermektedir ki ekonomimize yapılan saldırılara rağmen bankacılık
sistemimiz sağlam temeller üzerindedir. Türk bankacılık sektörünün bilanço
büyüklüğünün gayrisafi millî hasılaya oranı ise 2005 yılı sonunda yaklaşık
yüzde 84 iken 2019 yılı sonunda yaklaşık yüzde 105’e yükselmiştir. Bankacılık
sektörünün bilanço büyüklüğünün gayrisafi millî hasılaya oranının artması
sektörün daha hızlı büyüdüğünü açıkça göstermektedir.
Sayın
Başkan, değerli milletvekilleri; Türk bankacılık sistemi, 5411 sayılı Bankacılık
Kanunu’nun yürürlüğe girmesinden sonra yapılan düzenlemeler ve güçlü sermaye
yapısıyla, 2009 yılında yaşanan küresel krizden, doğrudan ekonomimizi ve
istikrarımızı hedef alan 15 Temmuz hain darbe girişiminden ve 2018 yılı Ağustos
ayında kur üzerinden ülkemiz ekonomisine yöneltilen dış kaynaklı saldırıdan,
Cumhurbaşkanımız Sayın Recep Tayyip Erdoğan’ın kararlı politikaları, Hazine ve
Maliye Bakanımız başta olmak üzere, ilgili kurumların zamanında müdahaleleri
sonucunda başarıyla çıkmıştır. 
Bilindiği
üzere, finansal piyasalarda güven ve
istikrarın sağlanması, kredi sisteminin etkin bir şekilde çalışması, tasarruf
sahiplerinin hak ve menfaatlerinin korunması açısından bankacılık sisteminin
etkili kurallarla düzenlenmesi ve uluslararası düzenlemelerde yaşanan
gelişmelere bağlı olarak bu kuralların güncellenmesi gerekmektedir.
Genel
Kurulda görüşmekte olduğumuz bu düzenlemelerin amacı, sistemin daha sağlıklı
işlemesi ve direncinin artırılması içindir. Bu nedenle, kanun teklifinde
bankaların grup bazında kredi risklerinin takibinde önem taşıyan “risk grubu”
tanımı genişletilmekte ve risk gruplarının Basel Bankacılık Denetim Komitesi
tarafından yayımlanan standartlarla uyumlu hâle getirilmesi için denetim
otoritesine yetki verilmektedir. Türk bankacılık sistemi içinde risklerin büyük
bir bölümü mevduat bankaları tarafından üstlenilmektedir. Bu riskin kalkınma ve
yatırım bankacılığı ile katılım bankacılığı tarafından da paylaşılması önem arz
etmektedir.
Dünyadaki
örneklerine bakıldığında söz konusu bankacılık türlerinin son yıllarda büyük
gelişme kaydettiği görülmektedir. 2018 yıl sonu verilerine göre dünya genelinde
faizsiz finans varlıklarının toplam değeri 2 trilyon doları aşmış olup bu
rakamın on yıl içerisinde 3 trilyon doları geçmesi beklenmektedir. Faizsiz
bankacılık Güneydoğu Asya’dan Amerika Birleşik Devletleri’ne kadar çok geniş
bir coğrafyada uygulanırken Türkiye’nin dünya katılım bankacılığından aldığı
pay ise 2018 yıl sonu verileriyle sadece yüzde 3 civarındadır. Bu rakam oldukça
düşüktür. Katılım bankacılığının ekonomik büyümeye daha fazla katkı sunacağı
şekilde yeni düzenlemelerin hayata geçirilmesi önemlidir.
Kanun
teklifiyle, katılım bankacılığının ürün ve hizmetlerinin uluslararası
örneklerle uyumlu bir şekilde gelişme göstermesi hedeflenmektedir. Bu nedenle,
katılım bankalarının çalışma prensiplerine uygun ürün ve hizmet çeşitliliğinin
artırılmasına yönelik, Bankacılık Kanunu’nda değişiklik yapılmaktadır. 
Diğer
taraftan, mevduat ve katılım fonu kabul etme yetkileri bulunmayan, kredi
kullandırmak esas olmak üzere faaliyet gösteren ve özel kanunlarla kendilerine
verilen görevleri yerine getiren kalkınma ve yatırım bankalarının da sunacağı
ürün ve hizmetler çeşitlendirilerek katılım bankacılığına benzer şekilde
ekonomik büyümeye katkı sağlaması amaçlanmaktadır. Bankacılık Kanunu’nda
yapılacak değişikliklerle, kalkınma ve yatırım bankacılığı ile katılım
bankacılığı daha aktif hâle
getirilmektedir. Hayata geçirilecek değişikliklerle, sistemik öneme sahip
bankaların faaliyetleri ve üstlendikleri risklerle uyumlu olarak gelecekte
ortaya çıkabilecek olumsuz gelişmeler karşısında alacakları önlemleri içeren
planları hazırlayarak Kuruma göndermesi, bankacılık faaliyetlerine özgü olarak
bankalardaki müşteri sırrı ya da banka sırrı niteliğinde olan her türlü verinin
yurt dışındaki üçüncü taraflarla paylaşılması ya da bunlara aktarılması
konusunda Kurula düzenleme yetkisinin verilmesi, bankaların yaptıkları işlemler
nedeniyle aldıkları ücret, masraf ve komisyonun belirlenmesi işleminin Merkez
Bankası tarafından gerçekleştirilmesi, ayrıca 6361 sayılı Finansal Kiralama,
Faktoring ve Finansman Şirketleri Kanunu’nda yapılan değişiklikle factoring
şirketlerinin kuruluşunda nakden ödenecek sermaye tutarının artırılması ve daha
kurumsal bir yapıya dönüştürülmesi sağlanmaktadır. 
Sayın
Başkan, değerli milletvekilleri; Türkiye’de daha güçlü bir ekonomik altyapı
inşa etmek için, sermaye piyasalarındaki ürünlerin çeşitlendirilmesi, finansal
derinliğin artırılması gerekmektedir. Sermaye piyasası mevzuatımız da bu
kapsamda, Yeni Ekonomi Programı’mızda vurgu yapılan finansal mimariye uygun
şekilde revize edilmekte ve piyasanın güvenilir, şeffaf, etkin, istikrarlı ve
rekabetçi bir ortamda gelişmesi temin edilmektedir. Ayrıca, sağlıklı ekonomik
büyüme için finansman yükünün para piyasaları ile sermaye piyasaları arasında
dengeli bir şekilde dağılması gerekmektedir. Ülkemizde finansal sektörün aktif
büyüklüğü gayrisafi millî hasılanın yaklaşık yüzde 120’si düzeyindedir, sermaye
piyasasının payı ise yaklaşık yüzde 10 oranındadır. Türkiye’de sermaye
piyasasının toplam finansal büyüklükten aldığı pay istenilen düzeyde değildir. 
Teklif
ettiğimiz düzenlemeyle, yeni sermaye piyasası ürün ve hizmetlerinin altyapısı
hazırlanmaktadır. Buna bağlı olarak teminat yönetim sözleşmesi, kitle fonlaması
ve proje finansmanı gibi çok önemli düzenlemeler hayata geçirilmektedir. 
Kanun
teklifinde, Sermaye Piyasası Kuruluna, dünya uygulamaları örnek alınmak
suretiyle, ülkemizde de benzeri şekilde, kitle fonlama platformlarına ilişkin
düzenleme yapması konusunda yetki verilmektedir. Yatırım kuruluşlarının proje
finansmanı konusunda faaliyette bulunmasına ve proje finansman fonları
kurabilmelerine imkân sağlanmaktadır. Bu kapsamda, uzun vadeli ve yoğun sermaye
isteyen yatırımların finansmanının sağlanması amacıyla proje finansman fonu ve
projeye dayalı menkul kıymetlere ilişkin düzenleme getirilmektedir. Küçük
yatırımcıya fonlar üzerinden büyük projelerin gelirlerine dolaylı olarak
katılma hakkı sunulmaktadır. Bununla birlikte, sermaye piyasası mevzuatını sadeleştirerek
şirketlerin mevzuata uyum maliyetlerinin azaltılmasına ve finansal yeniden
yapılandırma süreçlerinin kolaylaştırılmasına imkân sağlanmaktadır. 
Kanun
teklifiyle, ayrıca, bankacılık sektöründe ve sermaye piyasalarında işlenen
ihlallerin tespit edilmesi, tedbirlerin uygulanması; idari, hukuki, cezai
yaptırımların etkinliğinin sağlanması ve caydırıcılığının artırılması
amaçlanmaktadır.
Sayın
Başkan, değerli milletvekilleri; son olarak, kanun teklifimizle ilgili genel
değerlendirmede bulunacak olursak, bugün gerekli değişikliklerin yapılması için
Genel Kurulda görüştüğümüz kanunlar, hazırlandığı dönemler açısından sistemin
önünü açan iyi düzenlemelerdi. Ancak finansal sistemde yaşanan hızlı gelişim,
ürün ve hizmet çeşitliliğinin artması, sisteme erişim kanallarının çeşitlenmesi
nedeniyle ihtiyaçları karşılamada yetersiz kalan bazı düzenlemelerin revize
edilmesi ve getirilen yeni düzenlemelerle finansal sistemin daha etkin ve
dinamik bir yapıya kavuşturulması gerekmektedir. 
Cumhurbaşkanımız
Sayın Recep Tayyip Erdoğan’ın liderliğinde Türkiye ekonomisinin istikrarlı bir
büyüme göstermesi, bankacılık sektörünün de bilançosunu güçlendirmiş ve daha
sağlıklı bir yapıya kavuşturmuştur. Bu sağlıklı yapı, çok sayıda gelişmiş ve
gelişmekte olan ülkenin finansal sektörlerinin çalışamaz hâle geldiği,
bankalarının merkez bankalarından ve kamudan mali destek sağlayıp ancak ayakta
kaldığı küresel krizde bankalarımızın güçlü olarak ayakta kalmasını
sağlamıştır. 
(Mikrofon
otomatik cihaz tarafından kapatıldı)
BAŞKAN
– Sayın Savaş, tamamlayalım.
MUSTAFA
SAVAŞ (Devamla) – Böyle bir dönemde dahi bankalar hem özel sektörü hem de kamu
kesimini finanse etmeyi sürdürmüştür. Türkiye ekonomisindeki istikrardan ve
büyümeden güç alan bankacılık sektörü, ülkemizin geleceğine yatırım yapmaya
devam etmektedir. 
Yüce
Meclisimizin huzuruna getirdiğimiz kanun teklifiyle, finans sektörünün
gelişmesine ve uluslararası alanda daha fazla rekabet edebilmesine imkân
sağlanacaktır. Bu vesileyle yüce Meclisimizde alınacak kararların hayırlı
olmasını diliyorum. (AK PARTİ sıralarından alkışlar) 
BAŞKAN
– Teşekkür ediyorum. 
Değerli
milletvekilleri, soru-cevap işlemi bulunmadığından, teklifin tümü üzerindeki
görüşmeler tamamlanmıştır. 
Maddelerine
geçilmesini oylarınıza sunuyorum: Kabul edenler... Kabul etmeyenler…
Maddelerine geçilmesi kabul edilmiştir.
Şimdi
birinci bölüm üzerindeki görüşmelere başlıyoruz.
Birinci
bölüm 1 ila 21’inci maddeleri kapsamaktadır. 
Birinci
bölüm üzerinde söz isteyen, İYİ PARTİ Grubu adına Bursa Milletvekilimiz Sayın
İsmail Tatlıoğlu. (İYİ PARTİ sıralarından alkışlar)
Süreniz
on dakika.
İYİ
PARTİ GRUBU ADINA İSMAİL TATLIOĞLU (Bursa) – Sayın Başkan, Parlamentomuzun
kıymetli mensupları; Sayın Mustafa Savaş Bey’in ve 88 arkadaşının Türkiye Büyük
Millet Meclisine sunduğu ve Plan ve Bütçe Komisyonundan geçen kanun teklifini
görüşmek, İYİ PARTİ Grubu adına birinci bölüm hakkında değerlendirmeler yapmak
üzere huzurunuzda bulunmaktayım.
Öncelikle
belirtmek gerekir ki 40 maddelik kanun teklifinin önemli bir kısmını olumlu
bulmaktayız. Gerçekten, banka komisyonlarının düşürülmesi gibi, piyasa bozucu
eylemlerin düzenlenmesi gibi Basel Kriterleri bazındaki düzenlemelere olumlu
bakmaktayız. Komisyonda bunlara da olumlu oy verdik ancak ne yazık ki
Cumhurbaşkanlığı hükûmet sisteminden itibaren herhangi bir düzenleme olmadığı
için kanun yapma şeklimizde bütünüyle bunları ayırmak mümkün olmuyor.
Dolayısıyla, esasında, kanun yapma kalitemizin düşüklüğü, millî iradenin de
kanun yaparken doğru ve sağlıklı yansımasını engellemiştir ve engellemektedir.
Bu konuda da maalesef, özellikle ittifak mensubu partiler başta olmak üzere, İç
Tüzük’le ilgili herhangi bir düzenleme yapma gayreti de ortada yoktur.
Ekonomide
temel sorun yapısal tıkanmadır; yapısal tıkanmanın, tabii ki, ekonomiyi de
içine alan, hukuk başta olmak üzere temel konularda âdeta Türkiye’yi aşağıya
çeken bir süreç içerisine sokmasıdır. Hukukun üstünlüğü -daha önceki
konuşmalarımızda da belirtmiştik- kalkınmanın bismillahıdır ve hukukun
üstünlüğü olmadan hiçbir ülkede hiçbir ekonomik konu etkin olarak
çalıştırılamaz. Hukukun üstünlüğü, özgürlük alanlarının geliştirilmesi ve ifade
özgürlüğü bunların başında gelmektedir. Bu nedenle, baktığımızda, aslında
ekonomide güveni sağlamak için yapılması gereken basit adımlar vardır.
Bakın,
çok basit bir örnek vermek istiyorum: OECD içerisinde en yüksek risk primi olan
ülke Türkiye’dir. Dünya eski dünya değildir ama Türkiye maalesef eski
Türkiye’dir. CDS’i 100’ün üzerinde olan 2 ülke var; biri 167’yle Güney Afrika,
diğeri 300’ün biraz altıyla Türkiye. Bu ne demek? Bu, şu demek: Türkiye, bu
nedenle bugün yüzde 5’in üzerinde bir faizle yurt dışından borç almaktadır ve
Türkiye’nin 460 milyar lirayı aşan bir dış borcu vardır. Dolayısıyla, bu
faizler üzerinden Türkiye, 2020 yılında 30 milyar dolar ve üzeri faiz
ödeyecektir. Eğer Türkiye, basit, Türkiye’de güveni sağlayıcı adımlar atarsa,
sigorta primi düşeceği gibi, faizi de minimum 2 puan düşecektir; çok basit
adımlarla. Bu ne demek? Bu da 10 milyar dolar; bugün için, Türk lirasıyla, 60
milyar Türk lirası demektir. 60 milyar Türk lirasının yapabilirliği çok
yüksektir, çok yüksektir. Bütün Kanal İstanbul için konuşulan para 120
milyardır, “200-300 milyar” diyenler de var ama özellikle yürütme organının
sunduğu rakam bu civarlardadır. Bu nedenle, Türkiye'nin yapması gereken şey, bu
düzenlemelerin de, bu kanun teklifinin de etkin bir sonuca ulaşması için,
güvenin sağlanacağı bir Türkiye’dir. Çok basit; bugün, sadece ekonomi yönetimi
değişse, güvenilir bir kadro gelse, inanın, çok basit olarak, faizlerin ve
CDS’in düşeceğinden emin olun; güvenilir bir kadronun gelmesiyle. Zaten,
yürütme falan değiştiğinde, tabii, Türkiye'nin atmosferi çok değişecektir
şüphesiz. 
Bu
anlamda baktığımızda, bu kanun teklifiyle ilgili bazı hususlara itirazlarımız
var. Mesela, teklifin 1’inci maddesinde önemli bir sıkıntı var; bu da özellikle
bankacılara yönelik bir ifade yasağının getirilmiş olmasıdır. Artık bankacılar
tehlikeyi işaret edecek bir açıklama yapma durumundan çıkacaklardır. Banka
yöneticileri, üst düzey yöneticiler “Bu kanun değişikliğiyle, banka sermaye
yeterlilik rasyoları düşer ve bankacılık sistemi zarar görür.” deseler bu,
onların ellerinden imza yetkilerinin alınması için yeterli olabilir. Konuşma ve
görüşlerini ifade yasağı getiriliyor. Komisyonda Sayın Durmuş Yılmaz’ın belirttiği
ve tutanaklara geçen bir durum var; bu nedenle, daha bu kanun çıkmadan, 11 özel
banka yöneticisinin görevden aldırıldığını belirtti. İşte, bu tavır ve bu
davranış, Türkiye’yi bir yere götürmeyecek davranıştır, aşağı çeken bir
davranış olarak karşımıza çıkmaktadır. 
Bir
başka itiraz ettiğimiz ve açık olmayan madde 4’üncü maddedir. Bu çok
tartışılmıştır ve Komisyonda samimiyetle bu konuyu soranlar tatmin olmamıştır,
bunun da sebebi şudur, bu madde şunu ifade etmektedir: Normal bankalar ile
Varlık Fonundaki bankalar arasında bir ayrım söz konusu olmaktadır. Ve kanun
maddesi metninin anlamlandırılmasında, bizim tarafımızdan anlamlandırılmasında
ve bu konuda gerçekten çok uzun süre mali konularda bürokratlık yapmış ve bugün
parlamenter olan birçok arkadaşımızın anlamlandırmasından şu sonuç çıkmaktadır:
Varlık Fonundaki bankaların öz kaynaklarının yüzde 25’inden fazlasını bir gruba
kredi olarak kullandıramaması istisna dışına çıkarılmaktadır. Bu, bir bankanın
sınırsız olarak bir gruba kredi açması demektir ve bu süreç başka bir sıkıntıyı
gündeme getirecektir. Daha önce “crowding out” dediğimiz… Bu gidişle, kamu
finansmanındaki bu ciddi açıkla artık, bütün bankalar hazineyi finanse eden
kurumlar hâline dönüşmektedirler. Bu, faizleri yukarıda tutacağı gibi, özel
sektörün de bu finans yapısından kredi almasını engelleyecektir ve engellemeye
başlamıştır. Bakın, 2001 krizinin temel nedenlerinden biri buydu ve 2001’de
yapılan reformlar bunu çözümlemişti. Çok ciddi bir kriz maliyeti ödeyerek
buradan çıktık, tekrar buraya doğru gelmekteyiz.
Bunun
gibi itiraz ettiğimiz bazı konular var, önemli bir düzenleme var. Aslında,
metin masum bir metin. Sermaye piyasasıyla, Sermaye Piyasası Kanunu’ndaki
değişikliklerle proje finansmanı sistemi getirilmektedir. Bu, doğru bir düzenlemedir
ve uygun bir düzenlemedir. Aslında, bütün metinler masumdur, kanun metinleri
masumdur. 
Derler
ki: “Dünyanın en demokratik ve en özgürlükçü kanun metinleri Sovyet dönemi
anayasasındadır.” Ama bu metinler Stalin’i çok demokrat ve özgürlükçü bir lider
yapmamıştır. Dolayısıyla uygulamalar önemlidir. Özellikle Kanal İstanbul
finansmanı için düzenlendiği söylenen bu sistem üzerinden, Kanal İstanbul’un
finansmanı konusunda bir uyarıcı aktarım yapmak istiyorum. Kanal İstanbul bir
kamu projesi değildir. Kanal İstanbul’un ciddi bir ekonomik dışsallığı söz
konusu değildir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
İSMAİL
TATLIOĞLU (Devamla) – Çevresel faktörlerle itirazımız çok yüksektir. Bunları
bir kenara koysak dahi, Kanal İstanbul’un hazineden, vergilerle nihai olarak
finanse edilmesi son derece yanlıştır; bu, mega bir şehir projesidir. 
Bu
nedenle, Kanal İstanbul’a bu türlü bir projeyle finansman toplanarak geçiş
garantili bir sistemle nihai ödemeyi hazineden vergilerle yaptığımız takdirde
olacak olan şudur: Vergilerle, buradan gayrimenkul alıp rant sahibi olanların
ceplerine ciddi bir kaynak aktarmış oluruz. “Rant ne kadardır?” derseniz, 800
milyar lira civarında olduğu hesap edilmektedir. 1 milyon 670 bin metrekare
imar alanı söz konusu, 30 milyon metrekare alan el değiştirmiştir. Buradan
siyasetçilerin arazi alımı bir ahlak meselesidir. Bu vesileyle çok net
söylüyorum, Sayın Albayrak’ın arazi almış olması da bir ahlak meselesidir. 
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Tatlıoğlu. 
İSMAİL
TATLIOĞLU (Devamla) – O nedenle, bunun finansal sistemi buradan ortaya çıkacak
rant üzerinden olmalıdır, aksi takdirde büyük bir haksız kaynak aktarımı, zulme
varacak bir kaynak aktarımına neden olur. Şehirleri ve Türkiye’yi dolaşıyoruz,
810 lira emekli maaşı aldığını söyleyen insanlarımız var, geçinemediği için
intihar eden insanlarımız var. Böyle bir Türkiye’de bu kaynak aktarmasının son
derece yanlış olduğunu yüce Parlamentonun huzurunda bir defa daha belirtmek
istiyorum.
Efendim,
hepinize saygılar sunarım. (İYİ PARTİ ve CHP sıralarından alkışlar)
BAŞKAN
– Söz sırası, Milliyetçi Hareket Partisi Grubu adına İstanbul Milletvekilimiz
Sayın İsmail Faruk Aksu’ya aittir. 
Buyurun
Sayın Aksu. (MHP sıralarından alkışlar)
MHP
GRUBU ADINA İSMAİL FARUK AKSU (İstanbul) – Sayın Başkan, sayın milletvekilleri;
176 sıra sayılı Bankacılık Kanunu ile Bazı Kanunlarda Değişiklik Yapılmasına
Dair Kanun Teklifi’nin birinci bölümü hakkında Milliyetçi Hareket Partisi Grubu
adına söz aldım. Gazi Meclisi ve aziz Türk milletini saygıyla selamlıyorum.
Finansal
piyasalarda yaşanan değişime dayalı olarak tasarruf sahiplerinin hak ve
menfaatlerinin korunması bakımından, sermaye ve bankacılık sektörünün etkili
kurallarla düzenlenmesi ve denetlenmesi bir zorunluluk olarak ortaya
çıkmaktadır. Görüştüğümüz kanun teklifi de sermaye piyasasının yapısını ve
piyasadaki davranışları düzenlemeye yönelik regülasyonlardan ibarettir. 
Teklifle,
özet olarak, bankacılık sektörüne güvenin artırılması, sistemin düzenleyici,
dengeleyici yapısının değişen uluslararası standartlara uygun hâle getirilmesi,
kalkınma ve yatırım bankalarının fon sağlayacakları alanların genişletilmesi ve
katılım bankacılığının ürün ve hizmet çeşitliliğinin artırılması, finansal
piyasalarda manipülasyon ve yanıltıcı işlemlere müeyyide getirilmesi, sermaye
piyasalarında derinlik ve rekabet gücünün artırılması, sermayenin tabana
yayılması, bilgi suistimali ve piyasa dolandırıcılığı suçlarına ilişkin
cezaların alt sınırının yükseltilmesi yönünde düzenlemeler yapılmaktadır.
Değerli
milletvekilleri, finansal sektörün denetim ve düzenleme çerçevesinin
uluslararası ilkelere uyumunun sağlanması, bankacılık sistemine olan güven
bakımından büyük önem taşımaktadır. Bu kapsamda, finansal piyasalarda yapay arz
ve talep veya döviz kuru dâhil fiyat oluşumuna, manipülasyon ve yanıltıcı
işlemlerin engellenmesine yönelik düzenlemelerin yapılması sektöre olan güveni
artıracaktır. Bankacılık sistemi içinde hâlen kalkınma ve yatırım bankacılığının
payı yaklaşık yüzde 7, katılım bankacılığının payı ise yüzde 6 civarında,
oldukça düşük seviyededir. Mevduat toplamaları mümkün bulunmayan kalkınma ve
yatırım bankalarının fon sağlayabilecekleri alanların genişletilmesi, ayrıca
katılım bankacılığının ürün ve hizmetlerinin uluslararası örneklerle uyumlu bir
şekilde genişletilmesi sistemin gücünü artıracaktır. 
Türk
bankacılık sistemi içinde risklerin büyük bir bölümü hâlen mevduat bankaları
tarafından üstlenilmektedir. Riskin kalkınma ve yatırım bankacılığı ile katılım
bankacılığı tarafından da paylaşılması için bu seçeneklerin geliştirilmesi önem
arz etmektedir. Öte yandan, finansal piyasalarda güven ve istikrarın sağlanması
etkili kurallar ve denetimlerin yanı sıra caydırıcı cezalara da bağlıdır. Bu çerçevede,
idari para cezalarının caydırıcılığının artırılması amacıyla bazı değişiklikler
yapılmaktadır. Bunlarla birlikte, 6362 sayılı Sermaye Piyasası Kanunu’nda da
değişiklik yapılarak piyasanın güvenilir, şeffaf, etkin, istikrarlı ve
rekabetçi bir ortamda işleyişi ve gelişmesi, reel sektörün ihtiyaçlarına cevap
verecek şekilde sermaye piyasalarının derinliği ve rekabet gücünün artırılması
öngörülmektedir. 
Yatırım
kuruluşlarının proje finansmanı konusunda faaliyette bulunmasına ya da proje
finansman fonları kurabilmelerine ve uzun vadeli yoğun sermaye isteyen
yatırımlara finansman temini amacıyla, projeye dayalı menkul kıymet
çıkarabilmelerine imkân sağlanmaktadır. 
Değerli
milletvekilleri, Türk bankacılık sektörünün 2019 yılında öz kaynakları büyümüş,
toplam aktif ve sermaye yeterlilikleri artmıştır. Yaşanan uluslararası
saldırılara ve belirsizliklere rağmen iyi bir performans gösteren sektör, iç ve
dış kaynaklı belirsizliklerle zorlandığı zamanlar olsa da özellikle 2019’un son
çeyreğinde toparlanmıştır. 2018 yılının Ağustos ayındaki dış bağlantılı
ekonomik operasyonlarla, bazı uluslararası bankaların, sermaye gruplarının ve
küresel tefecilerin spekülasyonlarıyla Türkiye, kur ve faiz üzerinden tehdit
edilip istikrarsızlaştırılmaya çalışılmıştır. Bu saldırılar, zamanında alınan
tedbirlerle etkisiz hâle getirilmiş, sağlanan toplumsal destekle birlikte
kararlı bir mücadele sergilenmiş ve ekonomide toparlanma sağlanmıştır. Bunun
sonucu olarak 2019 yılında cari işlemler hesabı 1 milyar 674 milyon dolar fazla
vermiştir. Aralık ayı itibarıyla sanayi üretimi yıllık bazda yüzde 8,6; İmalat
Sanayi Sektörü Endeksi ise yüzde 9,1 oranında artmıştır. 2019 yılında tüketici
fiyatları enflasyonu yüzde 12’nin altında gerçekleşmiştir, inanıyoruz ki yüzde
8,5 olan 2020 hedefine de ulaşılacaktır. Hatırlanacağı gibi 2018 yılı Ekim
ayında TÜFE yüzde 25’in üzerine çıkarak zirve yapmıştı. Ekonomik Güven Endeksi
de 2018 Ağustos ayında düştüğü yüzde 79 seviyesinden Ocak 2020 itibarıyla yüzde
97,1’e yükselmiştir. Ayrıca, ocak ayında merkezî yönetim bütçesi 21,5 milyar
lira fazla vermiştir. Büyüme trendinin başladığına işaret eden bu öncü
göstergelerle, 2020 yılının büyümenin hız kazandığı, reel sektörün güçlendiği,
istihdamın yükselişe geçtiği bir yıl olacağı anlaşılmaktadır.
Ülkemizin
yaşadığı ekonomik sorunların ardından bazı alanlarda yapısal reformlar
yapılması ve yıllara sâri birikmiş sorunların ele alınması, üretken
yatırımların artırılması ve sermaye piyasalarının güçlendirilmesi gibi birçok
alanda dönüştürücü, onarıcı ve tahkim edici hamlelerin yapılması gerektiği
açıktır. Ancak bütün bunların kurumların güçlendirilmesi ve kuralların kalıcı
kılınmasıyla mümkün olacağı da unutulmamalıdır. En ufak olumsuz gelişmeyi kriz
sinyali olarak yorumlamak, yapılanları ve elde edilen başarıları yok saymak,
sahip olduklarımızı inkâr etmek ve güç durumda kalan toplumsal kesimleri siyasi
çarpışmaların aracı hâline getirmeye çalışmak ne ülke ekonomisine ne de millî
birliğimize hizmet edecektir. Unutulmasın ki ekonomi üzerinden ülkemizin
istikrarsızlaştırılması çabaları, beka meselesinin önemli bir boyutudur. 
Türkiye,
siyasi ve diplomatik alanda önemli başarılar elde ederken vatandaşlarımızın
refahını etkileyen ekonomik sorunların aşılması da Cumhurbaşkanlığı hükûmet
sisteminin sağladığı imkân ve fırsatlarla mümkün olmuştur. Türkiye, maruz
kaldığı ekonomik yaptırımlara, manipülasyonlara ve saldırılara karşı, yeni
hükûmet sisteminin sağladığı hızlı ve etkin karar alma ve uygulama imkânı
sayesinde karşı koyabilmiş, sorunlarla baş etme ve küresel meydan okumalara
karşı koyma kabiliyetini güçlendirmiştir.
Cumhurbaşkanlığı
hükûmet sistemi, omurgası güçlü devlet, güçlü yönetim, demokratik istikrar olan
siyasi ve toplumsal sözleşmenin, uzlaşmanın ön plana çıktığı, millî iradenin
doğrudan tecelli ettiği bir yönetim yapısı, Türkiye'nin milletler
mücadelesindeki stratejik kozudur.
Yeryüzündeki
paylaşım kavgasının yeni bir biçime evrildiği, ticaret savaşlarının küresel
dengeleri altüst ettiği, teknolojik devrimin, dijital dönüşümün, çevresel
felaketlerin ve ekonomik paradigma değişikliklerinin arifesindeki insanlık,
zamanın dar bir geçitten geçtiğine şahitlik etmektedir.
Kuşkusuz,
Türkiye'nin, başta siyaset kurumu olmak üzere tüm aktörleriyle özellikle
kendisine yakın coğrafyalarda meydana gelen olayları bu gözle tarihî ve
kültürel derinlik içinde, bütüncül bir perspektifle ve Türkçe bakış açısıyla
okuma ve kavrama zorunluluğu bulunmaktadır.
Kanun
teklifinin, ifade ettiğim amaçların gerçekleşmesine katkı sağlayacağını
Milliyetçi Hareket Partisi olarak değerlendiriyoruz. Bu düşüncelerle teklifin
ülkemiz ve milletimiz için hayırlı olmasını diliyor, sizleri saygıyla
selamlıyorum. (MHP sıralarından alkışlar)
BAŞKAN
– Söz sırası, Halkların Demokratik Partisi Grubu adına Siirt Milletvekilimiz
Sayın Meral Danış Beştaş’a aittir. 
Buyurun
Sayın Beştaş. (HDP sıralarından alkışlar)
HDP
GRUBU ADINA MERAL DANIŞ BEŞTAŞ (Siirt) – Sayın Başkan, değerli milletvekilleri;
evet, Bankacılık Kanunu’yla ilgili ben de grubumuz adına birinci bölüm üzerinde
söz almış bulunmaktayım. 
Doğrusu,
önümüzde yine bir torba kanun var tabii. Ama bugün bu torba kanuna yeni bir
isim vermek istiyorum: Bu, bir kriz kanunu. Aslında, kriz dönemlerinde
çıkarılan kanunların bütün özellikleri bu torbada var ve sistem değişikliğinden
sonra -adına ne derseniz deyin- Parlamentoda, burada gündeme getirilen tüm
kanunlar da aslında “kriz kanunları” olarak nitelendirilebilir. 
Evet,
mevcut ekonomik krizin etkileri gerçekten hayatın her alanında karşımıza
çıkıyor ama iktidardaki parti, bunun önlemlerini almak, kamu harcamalarında
tasarrufa gitmek gibi yöntemler yerine ne yapıyor, “Kanunları değiştireyim,
krizi önlerim.” diyor. Bu da kafasını kuma gömmekten başka hiçbir anlam
taşımıyor esasında. 
Evet,
Grup Başkan Vekilimiz de geneli üzerindeki konuşmasında söyledi, buna değinmeyeceğim.
İktidara geliş dönemine atıfta bulunuyorum. Bir krizden sonra AKP iktidara
geldi, o dönem IMF politikalarıyla, evet, ekonomiye gerçekten -deyim
yerindeyse- ayar veriliyordu ve o dönemde, bankalara ilişkin yeni bir kriz
yaşanmaması adına birtakım sert tedbirler alınmıştı ve böylelikle olası bir
krizin önlenmesi amaçlanıyordu. 
AKP
iktidarı, IMF programını aynen devam ettirdi ve sanki tünelin ucunda bir ışık
görmüşçesine özelleştirme politikalarına sıkı sıkıya sarıldı. Tabii, bu sırada
ne yaptı? Kendisine seçtiği bir yol vardı; sürdürülebilir yoksulluk. Bunu
topluma zerk etmek istedi. Peki, nedir sürdürülebilir yoksulluk? Bizce, şu anda
toplumun önemli bir bölümünün yaşadığının adı, sürdürülebilir yoksulluk. 
Kendisine
bağlama yöntemleri tespit etti iktidar; maaşlarla, kredilerle, başka
yöntemlerle, kadınlara başka şeyler adı altında, küçük küçük paralarla, küçük
dokunuşlarla, maaşlarla halkı kendisine bağımlı kılmak ve emekçileri,
yoksulları kendi iktidarına bağlamayı hedefledi. Bunu bir dönem başardığını da
üzülerek söylemeliyiz tabii. Çünkü AKP iktidarı, krizden henüz çıkmış,
özelleştirmelerle ve inşaat ekonomisiyle sanal bir zenginlik yarattı. Evet, bu
sanaldı. Başka bir şey daha yaptı; banka kredilerini gerçekten düşük tuttu ve
düşük tutarak orta sınıfın da ihtiyaçlarını bu yöntemlerle karşılamayı bir
dönem sağladı. Ne diyordu? “Herkese bir ev, araba.” diyordu. Evet, bu orta
seviyedeki, alt düşük faizlerle bunu da kısmen başardı. Böylece herkesin evi ve
arabası oluyordu. Bu tatlı dönem AKP’nin güya ekonomik başarısı olarak lanse
edildi fakat gerçek bunun tam tersiydi. 
Özelleştirmelerle
birlikte kamuya ait her şey sermayedarlara devredilirken insanlar iş
güvencesinden oldu. Devlet kasasına aktarılan özelleştirme gelirleri ise
AKP’nin yeni zenginlerini yarattı ve artık, deniz bitti, yaşadığımız budur,
deniz bitti. Özelleştirecek fabrika ve kamu kurumu kalmadı, devletin kasası
boşaldı. İnşaat gibi sadece günü kurtarmaya odaklı bir ekonomik programla
ilerlenirken inşaat firmaları da battı ve batmaya devam ediyor. Şu anda, betona
dönmüş, silüetleri bozulmuş kentlerde binlerce boş bina var ve elbette, evi
olmayan, ev kirasını dahi ödeyemeyecek durumda olan, daha da ötesi evladına bir
somun ekmek alamayacak kadar yoksul olan ve intihar eden insanlar var.
Okuyamadığı ve daha da kötüsü, okuduktan sonra, okulu bitirdikten sonra bir iş
güvencesi olmadığı için, “Fakülteyi bitirdiğimde işe giremem.” diye intihar
eden gençler var. Bu ülkede kendisinin yaşama şansının olmayacağını bilen
milyonlarca yurttaş var ve tüm bunların yanında, halkın karşısında bir iktidar
var. Gelip Mecliste aç olduğunu söyleyen insanları, intihar girişimlerinde
bulunanları, dertlerine derman olmak yerine, gözaltına aldıran bir iktidarla
karşı karşıyayız. “Dolar yükseldi.” demeyi suç sayan bu iktidar ne yapıyor?
İntihar edenleri gizlemeyi ve “Sorunlar psikolojiktir.” demeyi, bunu
geçiştirmeyi tercih eden bir iktidar var ve bu iktidar öyle bir aşamaya geldi
ki tekçilikte sınır tanımıyor. Hani, o tek tek teklemeler var ya AKP Genel
Başkanının, şimdi gerçeği de tekleştiriyor. Şunu kastediyorum, diyor ki:
“Gerçeğin ne olduğuna biz karar verebiliriz, siz gerçeğin ne olduğuna karar
veremezsiniz.” Yani “Aç olup olmadığınıza siz karar veremezsiniz, ben sizin
adınıza açsınız ya da toksunuz kararını verebilirim.” diyor. Diyor ki: “Bir
kişi intihar ediyorsa sebebi yoksulluk olamaz, mutlaka kişinin kendisiyle
ilgilidir.” Bunu iktidar partisi söylüyor, gerçek kendi tekelinde ya. 
Bu,
Bankacılık Kanunu’nda Değişiklik Yapılmasına Dair Teklif’le gerçek de aslında
tekelleştirilmek isteniyor ve AKP medyası o kadar ileri gidiyor ki -bu çok
vahim bir durum- insanların yaşadığı yoksulluk gerçek değilmiş gibi “AKP’yi
zora sokmak için bu işi yapıyorlar.” diye lanse etmeyi de ihmal etmiyorlar.
Evet, ama gerçekten kimse bu yalanlara artık inanmıyor, AKP’ye oy verenler de
bunu görüyor. Bir yönetme krizi yaşandığını ve herkesi vurduğunu bütün
yurttaşlar biliyor. Despotlukla, zorbalıkla, tekçilikle gizlenebilecek bir
krizden söz etmiyoruz. Tabii ki bunu sokağa çıkıp insanlara sormamız lazım.
Sakın TÜİK’ten gittiğinizi söylemeyin insanlara çünkü TÜİK verilerine göre
herkes mutlu, herkes hayatından memnun. Evet, gerçekten daha önce de bu ülkede
enflasyon yükseldi, ekonomik krizler yaşandı ama hiçbir krizde gıda harcamalarından,
temel harcamalardan tasarruf yapılmıyordu, kısılmıyordu. Şimdi insanlar,
maalesef, temel ihtiyaçlarından tasarrufta bulunuyor. Yani saç kurutma
makinesiyle çocuğunu ısıtan anneler biliyoruz. İstanbul’da, Antalya’daki
intiharlar söylendi. En son, dün Cizre’de bir intihar yaşandı ve bugün yeni bir
teşebbüste bulunuldu. Adem Yarıcı kendisini yakarken ne bir saray ne bir araba
ne de başka bir şey istiyordu “Çocuklarım aç, anlıyor musunuz?” diyordu. Evet,
gerçekten bu tabloda ne deniyor? Bu paralar, saraya giden paralar, yeni
saraylar, onlara girmiyorum fakat Cumhurbaşkanı sarayda yaşamayı seviyor çünkü
itibardan tasarruf edemiyoruz. İtibardan tasarruf edemiyoruz ama insanlar,
yaşamlarından tasarruf ediyor, ölerek bu ekonomik krize yanıt veriyor, canlarıyla
bedel ödeyerek. Bu, itibardan tasarruf edilmemesine yanıt oluyor. 
Bu
yasa teklifiyle, gerçekler daha çok gizlenecek, bankalar zapturapt altına
alınacak, halktan alınan vergilerle iktidarın yatırımları desteklenecek.
Mesela, çılgın proje Kanal İstanbul hayata geçsin diye böyle bazı kanunlarda
değişiklik yapılıyor ve toplumsal rıza oluşturulmaya çalışılıyor. Bu
değişikliklere toplumun rızası yoktur. Halktan alınan dolaylı, dolaysız
vergilerin; geçmediği yolların, köprülerin maliyetini halka yüklemeler devri
sayesinde iktidar ayakta durmaya çalışıyor, her tökezlediğinde yeni yasalar
çıkarıyor. Mesela, Bankacılık Kanunu niye apar topar geldi? Çünkü bu artık
gizlenemez bir boyuta geldi. Sorunu çözmek yerine tekrar yeni bir kanunla bu
örtülmeye çalışılıyor. Evet, yönetemiyorsunuz. Bunun başka bir açıklaması yok.
Size bir çağrımız var gerçekten buna dair, sadece bizim çağrımız değil; bu,
Türkiye yurttaşlarının çağrısıdır: İlk iş olarak gelin, gerçekleri kabul edin.
Bir insan “Açım.” diyorsa “Hayır, sen toksun.” demeyin. Bir insan “Ben intihar
ediyorum. Çocuklarım aç.” diyorsa psikolojik sebeplere ya da başka sebeplere
yüklemeyin, onu bir dinleyin, gerçek mi, değil mi, vatandaşı dinleyin. İktidar
için ilk adım gerçekten, gerçekleri manipüle etmemekten geçer. Bu kanunda var
ya hani, işlemlere ilişkin manipülasyon yapanlar soruşturulacak, ceza alacak.
En büyük manipülasyonu iktidar yapıyor zaten. Bu manipülasyondan vazgeçerseniz,
halk gerçeklerle temas ederse emin olun, ileriye doğru bir adım atabiliriz. 
Son
olarak da bugün Gezi’deki tahliye ve beraat kararlarını memnuniyetle
karşılıyoruz. Tutuklu yargılanan Osman Kavala’ya da geçmiş olsun diyoruz.
Gezi’yi hep savunduk ve Gezi’nin yargılanamayacağını söyledik. Ben buradan
bütün Gezicilere selam söylüyorum.
Teşekkür
ediyorum. (HDP sıralarından alkışlar)
BAŞKAN
– Söz sırası, Cumhuriyet Halk Partisi Grubu adına İstanbul Milletvekilimiz
Sayın Mehmet Akif Hamzaçebi’de. (CHP sıralarından alkışlar) 
CHP
GRUBU ADINA MEHMET AKİF HAMZAÇEBİ (İstanbul) – Sayın Başkan, değerli milletvekilleri;
bankacılık sisteminde önemli düzenlemeler gerçekleştirecek olan bir kanun
teklifini görüşüyoruz. Bu kanun teklifini bir cümleyle şöyle özetleyebiliriz:
Kurallı ekonomiden talimatlı ekonomiye geçiyoruz. 
Sektörün
düzenleyici, denetleyici kurumu olan Bankacılık Düzenleme ve Denetleme Kurumu,
sadece seyirci konumundadır. Düzenleme ve denetleme kurumlarının, düzenleyici
ve denetleyici kurumların bir mantığı vardır. 1980’lerle birlikte, özelleştirme
dalgasının bütün ülkelere yayılmasıyla birlikte devletin piyasadan çekilmesi
sonucu doğan boşluğu dengelemek amacıyla o piyasalarda düzenleme ve denetleme
görevini üstlenmek üzere bu kurumlar oluşmuştur. Bütün dünyada yani daha
doğrusu piyasa ekonomisini benimseyen ülkelerde bu kurumların özelliği şudur: Hem
sektörün etkisinden uzak olacak hem de Hükûmetin yani iktidarın, Türkiye’yi
yönetenlerin etkisinden uzak olacaktır. Bunun anlamı, bu kurumlar bu piyasaları
toplum yararına, kamu yararına düzenleyecekler, kural koyacaklar ve
denetleyeceklerdir. Ancak gördüğümüz kadarıyla Bankacılık Düzenleme ve
Denetleme Kurumu, bu piyasayı sadece ve sadece Hazine ve Maliye Bakanının
talimatları doğrultusunda yönetmektedir; seyirci dersek yanlış olur, talimat
doğrultusunda karar alıyor. Bu talimatların bir bölümünün bugün bu teklifin
içerisine girmiş olduğunu görüyoruz.
Değerli
milletvekilleri, Türkiye’de 53 banka vardır. 53 bankanın 34 tanesi mevduat
bankasıdır, 14 tanesi kalkınma ve yatırım bankasıdır, 5 tanesi de katılım
bankasıdır. 34 mevduat bankasının 3’ü kamu bankasıdır, 9’u özel bankadır, 21
tanesi yabancı sermayeli bankadır -sermayenin yüzde 51 veya daha fazlası
yabancılara aittir- 1 tanesi de TMSF bankasıdır. Böyle bir sektörü görüşüyoruz.
Sayın
Savaş birtakım rakamlar verdi, ben de vereceğim. Sektörün 2019 yılı aktif
toplamı 4,5 trilyon liradır. Bunun gayrisafi yurt içi hasılaya oranı, millî
gelire oranı yüzde 105’tir. 2017’den bu yana, sektörün aktif toplamının millî
gelire oranı aşağı yukarı buralardadır, yüzde 103, yüzde 104, yüzde 105 oysa
bunun çok daha ileriye, yukarılara tırmanması gerekir. Sektörde şu anda çalışan
sayısı 204 bin kişidir. Son beş yıllık dönemde çalışan sayısının 12 bin kişi
düzeyinde azaldığını görüyoruz, aynı azalışın şubelerde olduğunu görüyoruz.
Bütün bunlar, bankacılık sektörünün sistemdeki payının azaldığını gösteren
birtakım işaretler. Tek başına bunlar bunu söylemek için yeterli değil ama
biraz sonra bir iki oran daha vereceğim, oradan da görülecektir.
Bankacılık
sisteminin görevi nedir? Mevduat toplayacak, vatandaşların, tasarruf sahiplerinin
tasarruflarını toplayacak; toplanan bu tasarrufları ekonomiye kredi olarak geri
verecek, ana görev budur. Dolayısıyla ne kadar mevduat topladı, ne kadar kredi
verdi, bu önemlidir, buna bakmak gerekir. Toplanan mevduatın krediye dönüşme
oranının 2017’de yüzde 123 olduğunu görüyoruz yani banka 100 lira toplamış, 123
lira kredi vermiş. 2019 yılında bu oran yüzde 106’ya düşmüş, düşmüş; mevduatın
krediye dönüşme oranı azalmış, 2019’da 100 liralık mevduatla 106 liralık kredi
vermiş. Bunun anlamı şu: 100 liranın üstündeki kısmı, 6 lirayı yurt dışından
almış banka. Daha önce ne kadar yurt dışından alıyordu? 2017’de ilave 23 lirayı
yurt dışından alıyordu. Yurt dışından gelen kaynakların azaldığını biliyoruz,
zaten yurt dışından kaynak girişi azaldığı için Türkiye ekonomisi krize girdi.
Türkiye ekonomisinin temel problemi budur. 
Şimdi,
bu azalış çok önemli. Bu azalışın önüne geçecek, mevduatın krediye dönüşmesini
artıracak bir önlemi burada görmüyoruz. Tersine, Merkez Bankası geçen hafta
pazartesi günü yayınladığı bir tebliğle mevduatın krediye dönüşmesine dolaylı
olarak etki edecek birtakım düzenlemeler yapmıştır. Burada da bankacılık
işlemlerinde faiz dışında alınacak olan ücret, komisyon vesaireyi belirleme
konusunda Merkez Bankasına yetki veriliyor. Hemen uyarımı yapayım: Tüketicinin
Korunması Hakkında Kanun’da Bankacılık Düzenleme ve Denetleme Kurumu
yetkilidir. Bakın, orada, bir başka kanunda bir başka yetki var, bu kanunda bir
başka düzenleme yapıyorsunuz; yarın, ikisi uygulamada insanların, vatandaşların
karşısına çıkacak. 
Değerli
arkadaşlar, bankacılık sisteminin aktif büyüklüğünü biraz önce ifade etmiştim:
4,5 trilyon TL. Bu, aşağı yukarı Türkiye’nin millî gelirine eşittir.
Türkiye’nin millî geliri 2019 yılı için TL olarak 4,3 trilyon TL’dir; böylesi bir
büyüklüğü konuşuyoruz. Mevduatın krediye dönüşme oranını ben size ifade ettim. 
Değerli
milletvekilleri, bankacılık sisteminden bir oran daha vermek isterim:
Bankacılık sistemindeki varlıkların yüzde 57’si, kaynakların da yüzde 50’si
yabancı para cinsindendir. “Dolarizasyon” dediğimiz olayı burada da görüyoruz.
Daha önce bu kürsüde bütçe görüşmelerinde söylemiştim, bir kez daha söyleyeyim:
Türkiye’de bankacılık sistemindeki tasarrufların yüzde 50’si yabancı para
cinsindendir. Bu oran 2010-2011 yıllarında, o yıllarda yüzde 28 düzeyindeydi
çünkü o yıllarda ekonomide güven vardı, insanlar geleceğini görüyordu, Türkiye
ekonomisi nereye gidiyor görebiliyordu, Sayın Cumhurbaşkanın “Paranızı dolardan
alın, TL’ye çevirin.” çağrısı hiç yoktu; o yıllarda, tüm tasarruflar
içerisindeki yabancı para cinsinden tasarrufun oranı yüzde 28’di. Bugün Sayın
Cumhurbaşkanı istediği kadar çağrı yapsın, vatandaş parasını dolardan çıkarıp
TL’ye çevirmiyor. Neden? Çünkü Türkiye’de güven yok arkadaşlar. (CHP
sıralarından alkışlar) 
Arkadaşlar,
ekonomi yönetimi beklenti yönetimidir. Beklentileri iyi yönetirseniz herkes
geleceğe yönelik olumlu davranışlarda bulunur. Beklentiler kötüyse kimse adım
atmaz. 
Bir
iki oran daha vereceğim: “Crowding out” diyoruz yani Hazine, borçlanmak için piyasaya
giderek daha fazla giriyor, daha fazla borçlanıyor; özel sektörün kredi alacağı
kaynağı devlet alıyor, özel sektörün kredi alacağı bir kaynak kalmıyor; Hazine,
özel sektörü, reel sektörü piyasadan dışlıyor. Bunu rakamlarda görüyoruz
arkadaşlar.
Bakın,
size iki oran daha vereceğim bu konuda: Kredilerin bilançoya oranı yüzde 59’dur
-2019 yılını söylüyorum- aktif toplamın oranı yüzde 59’dur, bu oran 2017
yılında yüzde 65’ti. Reel sektöre verilen kredi yüzde 65 iken, aktif toplamının
yüzde 65’i iken şimdi yüzde 59’a düşmüş. Peki, Hazine ne yapmış? Hazine 2017’de
piyasadan -banka sisteminden- yüzde 12 oranında para alırken 2019’da yüzde 15’e
çıkmış. Bu oran giderek artıyor. Artık Hazine, devlet zaten bu kaynaklarla da
yetinmiyor, Merkez Bankasının ihtiyat akçelerine başvuruyor. Geçen sene 40,5
milyar Türk lirası ihtiyat akçesi Merkez Bankasından alındı, Hazineye gelir
yazıldı. Bu yıl nisan ayında yapılması gereken Merkez Bankası Genel Kurulu ocak
ayına çekildi, olağanüstü Genel Kurul yapıldı ve 5,3 milyar liralık ihtiyat
akçesi, nisan ayı beklenmeden, kâr payıyla birlikte -ayrıca kâr payı da-
bütçeye aktarıldı. Bunun anlamı nedir arkadaşlar biliyor musunuz? Bütçe
dengesini sağlayacak olan kurum Hazine ve Maliye Bakanlığıdır Strateji Bütçe
Başkanlığıyla birlikte. Biri harcamaları kontrol edecek; biri gelirleri kontrol
edecek, harcamayı azaltacak, geliri azaltacak, bütçe dengesini kurmaya
çalışacak. Ne yapılıyor? Artık yetmiyor oraları, Merkez Bankası bir üçüncü
aktör olarak piyasada. Merkez Bankasının aldıkları…
(Mikrofon
otomatik cihaz tarafından kapatıldı)
BAŞKAN
– Devam edin Sayın Hamzaçebi.
MEHMET
AKİF HAMZAÇEBİ (Devamla) – Merkez Bankası aslında piyasayı vergiliyor. Kurumlar
vergisi rekortmeni Merkez Bankası 10,6 milyar Türk lirası vergi ödüyor. Merkez
Bankasının rekortmen olduğu bir ülkede işler iyi gitmiyor, kamu maliyesi kötü
demektir arkadaşlar. 
Teklifle
ilgili maddelerde de konuşacağım ama hemen şunları söyleyeyim: Bu teklif
ekonomiyi, bankacılık sistemini talimatlı bankacılık sistemine dönüştürüyor.
1’inci maddede yer alan hükme göre, bir banka çalışanının vermiş olduğu rapor,
yapmış olduğu işlem bankacılık sisteminin emin bir şekilde çalışmasını
tehlikeye düşürüyor ise hemen o kişi hakkında savcılığa suç duyurusunda
bulunulacak. Komisyonda sordum; buna göre, bir bankanın mali analisti “Geleceğe
yönelik ekonomide risk görüyorum.” diye bir rapor verirse bu maddeden dolayı
cumhuriyet savcılığına suç duyurusunda bulunulacak mı bulunulmayacak mı, cevap
verin, tutanaklara geçsin dedim; ne teklif sahibi cevap verdi ne de orada
oturan BDDK Başkanı.
(Mikrofon
otomatik cihaz tarafından kapatıldı)
BAŞKAN
– Buyurun.
MEHMET
AKİF HAMZAÇEBİ (Devamla) – BDDK Başkanı zaten bankacılık sistemiyle ilgili
değil arkadaşlar, onu biliyorum. Soru önergesi veriyoruz, cevap vermiyor. 
Risk
grubu bankalar, genel müdürüne, yönetim kurulu başkanına, genel müdür
yardımcısına, yetkili konumdaki kişilere, yönetim kurulu üyelerine kredi
açamaz; onların ortak olduğu şirketlere öz sermayesinin en fazla yüzde 25’i
kadar kredi açabilir. Ee, Türkiye Varlık Fonuna sınırsız kredi açabilir hâle
getiriliyor bankalar. Türkiye Varlık Fonu kim, sahibi kim? Hazine. Yönetim
Kurulu Başkanı Sayın Cumhurbaşkanı, Başkan Vekili Sayın Hazine ve Maliye
Bakanı. Varlık Fonu neye sahip? Ziraat Bankasının yüzde 100’üne sahip yani
Varlık Fonu, sahibi olduğu bankadan sınırsız kredi alacak. 
(Mikrofon
otomatik cihaz tarafından kapatıldı) 
MEHMET
AKİF HAMZAÇEBİ (Devamla) - Toparlıyorum Sayın Başkan. Toleransınıza çok
teşekkür ediyorum.
BAŞKAN
– Buyurun, tamamlayalım.
MEHMET
AKİF HAMZAÇEBİ (Devamla) - Arkadaşlar, Türkiye Varlık Fonu ne için kurulmuştu?
İlave finansman yaratacaktı; yurt dışına gidecekti, yurt dışından kaynak
yaratacaktı. Ne oldu? Yurt dışında para yok, Türkiye ekonomisi kimseye güven
vermiyor. “Varlık Fonunun aktifinde de çok kıymetli varlıklarımız var; Türk
Hava Yolları var, Ziraat Bankası var, Halk Bankası var, Devlet Demiryolları
var, Türkiye Petrolleri Anonim Ortaklığı var, Türkiye Petrolleri var, PTT var,
ÇAYKUR var; buna rağmen kredi alamıyoruz, bari gidip bizim Ziraat Bankasından,
Halk Bankasından sınırsız bir şekilde alalım.” diyorlar. Bari hepsini
birleştirin -Hazine Müsteşarlığı, Ziraat Bankası, Halk Bankası, Varlık Fonu-
böyle “havuz AŞ”, “havuz yönetimi” diye bir şey kurun. Arkadaşlar, olmaz bu; bu
olmaz arkadaşlar! Uyarıyorum; lütfen bu maddeleri düzeltin. 
Önerilerimiz
olacak, o öneriler sırasında da ayrıca görüşlerimizi ifade edeceğiz. 
Sayın
Başkan, teşekkür ediyorum. 
Genel
Kurulu saygıyla selamlıyorum. (CHP ve İYİ PARTİ sıralarından alkışlar)
BAŞKAN
– Değerli milletvekilleri, şimdi, birinci bölüm üzerinde şahıslar adına söz
taleplerini karşılayacağım. 
Şahıslar
adına ilk söz, Gaziantep Milletvekilimiz Sayın Mahmut Toğrul’a aittir. 
Buyurun.
(HDP sıralarından alkışlar)
Süreniz
beş dakika Sayın Toğrul.
MAHMUT
TOĞRUL (Gaziantep) – Teşekkür ederim Sayın Başkan.
Değerli
milletvekilleri, 176 sıra sayılı Kanun Teklifi üzerine şahsım adına söz aldım.
Bu vesileyle Genel Kurulu saygıyla selamlıyorum.
Sayın
milletvekilleri, AKP; emekçinin, yoksulun sorunlarını çözeceğine Bankacılık
Kanunu’yla uğraşıyor. Şimdi, getirilen bu kanun teklifiyle tüm alanlarda
yaşanan merkezîleşme, tekelleşme, otoriterleşme dalgasından bankacılık düzeni
de nasibini alacak. 
2005
yılında AKP Hükûmeti tarafından 2001 krizinin yarattığı sorunların tekrar
yaşanmaması için oldukça sert önlemler alınmıştı. Bugün ise AKP’nin, krizin
gittikçe daha derinleşeceği kaygısıyla hazırladığı bir kanun teklifiyle karşı
karşıyayız. 2001 krizi kâbusunu 2020 yılında yaşamamak için bu kanun teklifi
getiriliyor fakat bu teklifin, sorunları çözmekten ziyade birçok sorunu da
beraberinde getireceği kaygısını taşıyoruz. 
Bu
teklifin tamamına baktığımızda, iktidar, esas itibarıyla kamu bankalarına
yaptırdığı işlemleri şimdi özel bankalara da yaptırmak istiyor. Yani özel
bankalar üzerinde bir siyasi denetim ve baskı mekanizması kurularak, mesela AKP
ne kadar istiyorsa kredi musluğu o kadar açılacak ve bu şekilde özel bankalar
üzerinde bir baskı aracı oluşturulacak, bankalar zapturapt altına alınacak; bu da
bağımsızlığını yitirmiş olan ve iktidarın taşeronu gibi çalışan BDDK
aracılığıyla yapılacak. AKP’nin ekonomi politikalarındaki rotasının halkın
ihtiyaçlarına, sorunlarına ve beklentilerine cevap verebilecek doğrultuda
olmadığı aşikârdır; tam tersine kendi iktidarını ekonomik olarak
sağlamlaştırma, iktidara yandaş olan kuruluşlara yeni imkânlar yaratma
doğrultusundadır. 
AKP’nin
uyguladığı neoliberal politikaların yarattığı yoksulluk, geleceksizlik
nedeniyle İstanbul Üniversitesi öğrencisi Hakan Taşdemir intihar ederek
yaşamına son veriyor. Yine geçenlerde “Çocuğuma ekmek alamıyorum.” diyen
Hataylı bir yurttaş Valiliğin önünde kendisini yakıyor. Konya’da bir kamyon
şoförü intihar ediyor, yaşamına son veriyor. Ülkede giderek derinleşen ekonomik
bir kriz nedeniyle son bir ay içerisinde intihar eden, yaşamına son veren
birçok yurttaşla karşı karşıya kalınmış; intiharlar neredeyse toplu intihar
seviyesine ulaşmış. 
AKP
iktidarı istihdam politikalarında, sosyal politikalarda sorunları gidereceğine,
öğrencilerin KYK borçlarını sileceğine, EYT’lilerin sorunlarını çözeceğine,
çiftçilerin ve esnafın dertlerine çare bulacağına, asgari ücretle açlık ve
yoksulluk sınırı altında yaşayanların dertlerine çare üreteceğine Bankacılık
Kanunu’yla uğraşmaktadır. Bu Bankacılık Kanunu’yla var olan AKP tekeline başka
bir tekel daha katılmak isteniyor ki bu amaçla tüm yetki BDDK’ye veriliyor.
Deniyor ki: “Gerçeğe aykırı yanıltıcı bilgilerin yayılmasının manüpilasyon
sayılacağı bir düzenleme getiriyoruz.” Yani BDDK, hangi açıklamanın gerçeğe
aykırı olup olmadığına kendisi karar verecek ve bu doğrultuda yanlış buldukları
hakkında cezai işlem yoluna gidebilecek. Bu teklifle BDDK’ye inanılmaz yetkiler
verilerek ekonomi üzerinde eleştiri yapacak olanların sesini kısmak için
adımlar atılıyor. AKP, uyguladığı sansür politikasını şimdi de Bankacılık
Kanunu içine yayıyor. Bu adım, iktidarın kamusal ve demokratik meşruiyetini
yitirdiğinin bir göstergesi olarak görülüyor. Bu kanun teklifinin içine
yerleştirilen bu madde aslında düşünce ve ifade özgürlüğüne de açıkça
aykırıdır; Türkiye'nin imzalamış olduğu bütün uluslararası demokratik
sözleşmelere, Türkiye'deki ilgili yasalara ve Anayasa’ya da aykırıdır. 
Bankacılık
Kanunu’nun içine taşınmak istenen bir başka konuysa aslında Kanal İstanbul’dur.
Biliyorsunuz, Kanal İstanbul işi çok tartışmalı bir konu. Aslında “çılgın
proje” diyorlar ve aslında kamuoyu araştırmalarında AKP’nin bu çılgın projesine
rıza gösterilmediği de açıktır. 
Sayın
milletvekilleri, iktidar bununla yetinmemiş, “Kitlesel finansman yeterince
sağlanamazsa ne yapabiliriz?” diye düşünmüş, Kanal İstanbul Projesi’nin
finansmanı için bir de Varlık Fonunu bulmuş. Varlık Fonuna sınırsız borçlanma
yetkisi veren maddeler içeriyor bu teklif yani bir paralel hazine olarak
Türkiye Varlık Fonu Sayıştay denetiminden kaçırılabilir bir imkân olarak
görülüyor. Varlık Fonuna sınırsız borçlanma yetkisi verilerek Kanal İstanbul’un
finansman desteği buradan sağlanmaya çalışılıyor. Peki, Varlık Fonu ne için
kuruldu değerli arkadaşlar? 
(Mikrofon
otomatik cihaz tarafından kapatıldı)
BAŞKAN
– Buyurun.
MAHMUT
TOĞRUL (Devamla) – İktidar, aslında burada Varlık Fonuna bir iş de yaratmış
oluyor bu teklifle. Tüm yurttaşlarımızın onlarca yıldır emeğiyle, alın teriyle
ortaya çıkmış olan kamusal değerlerinin bir havuzda toplanıp bir fon hâline
getirilmesine biz taa başından beri itiraz etmiştik. Şimdi, bu Fon sınırsız
borçlanma yetkisiyle donatılacak ve Kanal İstanbul gibi fanteziye kaynak olarak
kullanılacak.
Bu
teklif, Türkiye’nin ekonomik zenginliklerini; yurttaşların emeğiyle, alın
teriyle, vergisiyle oluşmuş olan bütün bu zenginliklerini Kanal İstanbul’da
batırma projesinin adımıdır esas itibarıyla. Bankacılık Kanunu’nda yapılacak
olan değişikliklerin de güven artırıcı değişiklikler olmadığı açıktır; esas
itibarıyla, iktidarın ekonomik politikalarının alanını genişletmeyi
hedeflemektedir. Kısaca bu teklif, tam denetim altında olmayan özel bankaları
ceza tehditleriyle zapturapt altına almayı hedefliyor; sözde “faizsiz finans”
adı altında çalışan yandaş kuruluşları büyütmeyi, zenginleştirmeyi hedefliyor;
Türkiye Varlık Fonu üzerinden denetimsiz bir biçimde finansman sağlamak için
yeni yolsuzluklara, usulsüzlüklere yol açmayı hedefliyor. 
(Mikrofon
otomatik cihaz tarafından kapatıldı)
BAŞKAN
– Sayın Toğrul, tamamlayın.
MAHMUT
TOĞRUL (Devamla) – Son cümlem Sayın Başkanım.
BAŞKAN
– Buyurun. 
MAHMUT
TOĞRUL (Devamla) – Ekonomideki kötü gidişata dikkat çekenlerin sesini kısmak da
bu teklifle hedeflenmektedir diyor, Genel Kurulu saygıyla selamlıyorum. (HDP
sıralarından alkışlar) 
BAŞKAN
– Sayın Muş, bir söz talebiniz oldu, buyurun.
V.- AÇIKLAMALAR (Devam)
52.- İstanbul Milletvekili Mehmet Muş’un, Bursa
Milletvekili İsmail Tatlıoğlu’nun 176 sıra sayılı Kanun Teklifi’nin birinci
bölümü üzerinde İYİ PARTİ Grubu adına yaptığı konuşmasındaki bazı ifadelerine
ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; bu konuşmaları dikkatle
takip ediyoruz. Az önce İYİ PARTİ Milletvekili Sayın İsmail Tatlıoğlu, kanun
teklifiyle alakalı çeşitli eleştiriler ortaya koydu, koyabilir; yaklaşımına,
finansal meseleye bakışına, buna bir itirazımız yok yani kendi görüşleridir
fakat konuşmasının bir kısmında, Hazine ve Maliye Bakanımızla ilgili olarak bu
Kanal İstanbul güzergâhından arazi aldığını, bunun bir ahlaksızlık olduğunu
ifade ediyor. 
Tabii,
İsmail Tatlıoğlu profesör, kendisi üniversitede yıllarca ders vermiş. Bu
konuyla alakalı Sayın Albayrak, bir açıklama da yaptı. Yani yıllar önce
babasının oradan aldığı bir yer vardı, 2012’de bu yerin yanında bir yer
alındığı ve bu Kanal İstanbul Projesi 2011’de açıklandığı için bir spekülasyon
yapıldı. Bununla alakalı kamuoyuna da açıklama yapıldı. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Muş, buyurun.
MEHMET
MUŞ (İstanbul) - Yıllar önce babasının aldığı bir yerin yanında satılan bir yer
var, burayı alıyor. Burada ne o dönem kanalın güzergâhı belli ne bu niyetle
hareket edilmiş ne bu düşünülerek ortaya konulmuş, sadece ve sadece -ki
buradaki pek çok milletvekili de bilir, kültürümüzde de vardır- bu niyetle
alınmış. 
Şimdi,
Tatlıoğlu’na gerçekten bunu yakıştıramadığımızı ifade etmek isterim. Şık
olmamıştır, doğru olmamıştır; Bakanın beyanına, ifadesine rağmen ısrarla, hâlen
bu niyetle alınmış olduğunu iddia etmek yakışıksız kaçmıştır, doğru olmamıştır.
Bunu kabul etmemiz mümkün değildir. Sayın Tatlıoğlu’nu, bu anlamda bu ifadesini
düzeltmeye davet ediyorum. Şık olmamıştır.
Teşekkür
ederim.
BAŞKAN
– Peki.
IX.- KANUN TEKLİFLERİ İLE KOMİSYONLARDAN GELEN DİĞER
İŞLER (Devam)
A) Kanun Teklifleri (Devam)
1.- Aydın Milletvekili Mustafa Savaş ile 88
Milletvekilinin Bankacılık Kanunu ile Bazı Kanunlarda Değişiklik Yapılmasına
Dair Kanun Teklifi (2/2596) ile Plan ve Bütçe Komisyonu Raporu (S. Sayısı: 176)
(Devam)
BAŞKAN
- Değerli milletvekilleri, söz sırası Kocaeli Milletvekilimiz Sayın Sami
Çakır’a aittir. (AK PARTİ sıralarından alkışlar) 
Süreniz
beş dakika.
SAMİ
ÇAKIR (Kocaeli) – Sayın Başkan, değerli milletvekilleri; Aydın Milletvekili
Mustafa Savaş ile 88 Milletvekilinin Bankacılık Kanunu ile Bazı Kanunlarda
Değişiklik Yapılmasına Dair Kanun Teklifi’nin birinci bölümü üzerinde şahsım
adına söz almış bulunmaktayım. Bu vesileyle Genel Kurulu ve milletimizi
saygıyla selamlıyorum.
Sözlerimin
hemen başında geçtiğimiz iki hafta içerisinde yaşadığımız acı olaylarla ilgili
düşüncelerimi birkaç cümleyle paylaşmak istiyorum. Öncelikle İblib’de rejim
unsurları tarafından şehit edilen askerlerimize Allah’tan rahmet, gazilerimize
acil şifalar diliyorum. Elâzığ depreminde vefat eden vatandaşlarımıza, Van’da
çığ felaketinde kaybettiğimiz canlarımıza, İstanbul’da uçak kazasında vefat
eden vatandaşlarımıza Allah’tan rahmet; yaralılarımıza acil şifalar diliyorum.
Allah, bu tür afetlerden ülkemizi, milletimizi muhafaza etsin. Çığ felaketinde
kaybettiğimiz Kartepeli şehit Jandarma Astsubay Fatih Karagöz’ün babası
arkadaşımız, Selahattin Karagöz’ün “Bir evladın ölümünün dayanılmaz acısını,
onun vatanı beklerken öldüğünü bilmek, şehit olduğuna inanmaktan başka hiçbir
şey teselli ve teskin edemez.” ifadesi, bu vatanı bize emanet edenlerin ruhunu
şad edecek yegâne bir inanç, iman anlayışı olsa gerek.
Değerli
milletvekilleri, görüşmekte olduğumuz kanun teklifi 5411 sayılı Bankacılık
Kanunu’nda, 5464 sayılı Banka Kartları ve Kredi Kartları Kanunu’nda, 6361
sayılı Finansal Kiralama, Faktoring ve Finansman Şirketleri Kanunu’nda ile 6362
sayılı Sermaye Piyasası Kanunu’nda değişiklik ve yenilik içermekte; aynı
zamanda 5237 sayılı Türk Ceza Kanunu’na atıfta bulunmaktadır. Kanun teklifinin
birinci bölümündeki maddeler ağırlıklı olarak Bankacılık Kanunu’yla ilgilidir. 
Hepinizin
malumu olduğu gibi, finansal piyasalarda güven ve istikrarın sağlanması için
kredi sisteminin etkin, doğru, kurallara uygun işlemesi; tasarrufun, tasarruf
sahiplerinin hak ve menfaatlerinin korunması açısından bankacılık sistem ve
mevzuatının bu kurallar çerçevesinde işletilmesi için çalışılması gerektiği; bu
çalışma zemininin oluşturulmasının yasamanın üzerinde bir görev olduğu
aşikârdır. 
Yapılan
değişiklikleri madde madde değerlendirmeyeceğim. Plan ve Bütçe Komisyonunda
milletvekili arkadaşlarımızın ciddi katkı ve düşüncelerini dinledik. Bu
değerlendirmeleri önemsediğimi ifade etmek istiyorum. 
Değişen
dünya, ticaret, ekonomi yaklaşımları zaman zaman kanunlarda yeni değişiklik ve
ilaveleri zorunlu kılmaktadır. Bugün konuştuğumuz sanal ortam, teknolojik
altyapı, kripto paralar, blokzincirler, en azından, on beş sene önce ülkemizde
konuşulmuyordu. 
Yine,
bu çerçevede kanun kapsamına alınan kitle fonlaması, Türkiye Varlık Fonu ve
fondaki bankaların çalışma prensiplerinin belirlenmesi de bu anlamda
değerlendirilmelidir. Bu kanun teklifiyle yatırım ve kalkınma bankacılığının
daha da güçlenmesi, etkin hâle getirilmesi, çalışma prensiplerinin
netleştirilmesi yönünde adım atılmaktadır.
Yine,
kanun teklifiyle bankalarda mali bünyede bozulma yaratacak hâllerin
gerçekleşmesi veya gerçekleşmesi ihtimali durumunda Bankacılık Düzenleme ve
Denetleme Kuruluna yetki verilmektedir ki bu, bankacılık sektöründe daha önce
yaşanan krizlerle karşılaşmamak adına atılan sağlam bir adım olarak gözükmektedir. Aynı zamanda, Basel Komitesi
tarafından yayınlanan standartlarla uyumlu risk grupları oluşturulması ve takip
edilmesi planlanmakta ve hedeflenmektedir.
Dünyanın
alabildiğince küçüldüğü, manipülasyonun ve spekülasyonun bir hackerın
parmakları arasında olabileceği gerçeğini göz önünde bulundurarak; çetelerin,
şebekelerin neler yapabileceği yanında, finansal gücünü emperyalist emelleri
için kullanmaktan kaçınmayacağını söyleyebilen devletlerin varlığı, sizi yeni
tedbirleri hayata geçirmeye mecbur bırakacaktır. Cezaların güncellenmesi
yanında, caydırıcılığının kalıcı olması, denetleme kurum ve kurullarının tam
işlemesi, piyasayı regüle edecek tüm ayraç ve kaldıraçları kullanabilecek
teknik altyapının hazırlanması, Türkiye Cumhuriyet Merkez Bankasıyla koordinasyonu
en üst seviyede tutabilmeyi hedefleyen bu kanun teklifi, bugünün işleyişine
yardımcı olmak hedefiyle hazırlanmış, güçlü bankacılık sisteminin -ekonominin
can damarı, atardamarı ve toplardamarı gibi- işleyişine katkı sağlamak amacıyla
hazırlanmış ve önümüze getirilmiştir.
Bu
çerçevede, emeği geçenlere teşekkür ediyor, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN
– Değerli milletvekilleri, birinci bölüm üzerindeki görüşmeler tamamlanmıştır. 
Birleşime
iki dakika ara veriyorum. 
Kapanma Saati: 21.24
ÜÇÜNCÜ OTURUM
Açılma Saati: 21.25
BAŞKAN: Başkan Vekili Levent GÖK
KÂTİP ÜYELER: Emine Sare AYDIN YILMAZ (İstanbul),
Mustafa AÇIKGÖZ (Nevşehir)
-----0-----
BAŞKAN
– Sayın milletvekilleri, Türkiye Büyük Millet Meclisinin 57’nci Birleşiminin
Üçüncü Oturumunu açıyorum. 
176
sıra sayılı Kanun Teklifi’nin görüşmelerine devam ediyoruz.
Komisyon?
Yok. 
Ertelenmiştir.

Gündemimizde
başka bir konu bulunmadığından, alınan karar gereğince kanun teklifleri ile
komisyonlardan gelen diğer işleri sırasıyla görüşmek için, 19 Şubat 2020
Çarşamba günü saat 14.00’te toplanmak üzere birleşimi kapatıyorum, hepinize iyi
akşamlar dilerim. 
Kapanma Saati: 21.26




(x) Bu bölümde hatip tarafından Türkçe
olmayan kelimeler ifade edildi.


(x) 176 S. Sayılı Basmayazı tutanağa
eklidir.




